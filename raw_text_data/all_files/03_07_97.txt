Σελίδα 69 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ Γ'

Πέμπτη 3 Ιουλίου 1997

Αθήνα, σήμερα στις 3 Ιουλίου 1997, ημέρα Πέμπτη και ώρα 10.24' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την Προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ(Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Εισερχόμαστε στην ημερήσια διάταξη 

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις". 

'Εχουμε συζητήσει και ψηφίσει τα άρθρα 2 έως και 7. 'Εχει κηρυχθεί περαιωμένη η συζήτηση του άρθρου 1 και έχει επιφυλαχθεί ο κύριος Υπουργός να κάνει τις τελικές διατυπώσεις επί του άρθρου 1. 

Ο κύριος Υπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, είχε ζητήσει χθες η Βουλή να παρουσιάσω ένα κείμενο με την τελική διαμόρφωση του άρθρου 1 του νομοσχεδίου και ακριβώς αυτό θα κάνω τώρα.

'Ερχομαι, λοιπόν, στο σημείωμα το οποίο έχω μοιράσει στους συναδέλφους Βουλευτές, όπου έχω προσθέσει συγκεκριμένες διευκρινήσεις,που είναι απαραίτητες για την πλήρη κατανόηση της βούλησης της Κυβέρνησης σχετικά με το θέμα.

ΝΙΚΟΛΑΟΣ ΓΚΑΤΖΗΣ: Νέο, κύριε Υπουργέ;

ΓΕΩΡΓΙΟΣ ΔΡΥΣ (Υφυπουργός Οικονομικών):'Οχι. Εάν θέλετε να σας δώσω το δικό μου, θα σας δώσω το δικό μου. Εάν θέλετε να έχετε το δικό σας μπροστά και να βλέπετε τις βελτιώσεις, μπορεί να γίνει και αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Σας έχει διανεμηθεί το ακριβές αντίγραφο και έχει καταχωρηθεί και στα Πρακτικά.

ΝΙΚΟΛΑΟΣ ΓΚΑΤΖΗΣ:'Εχει τροπολογίες επ'αυτού.

ΠΡΟΕΔΡΕΥΩΝ (Παναγιώτης Ν. Κρητικός): Παρακολουθείστε το κείμενο το οποίο έχετε και θα ακούσετε τις παρατηρήσεις που θα κάνει ο κύριος Υφυπουργός.

ΓΕΩΡΓΙΟΣ ΔΡΥΣ (Υφυπουργός Οικονομικών): Στη σελίδα 1, κύριε Πρόεδρε, του κειμένου που έχω μοιράσει εγώ με τίτλο "Αλλαγές στο σχέδιο νόμου" και στην παράγραφο 2α, στην προτελευταία γραμμή, που λέει "οι κάτοχοι άδειας ασκήσεως επαγγέλματος Λογιστή Φοροτεχνικού Δ'τάξεως..." προστίθενται οι λέξεις "μετά από πενταετή άσκηση του επαγγέλματος μπορούν να αποκτήσουν άδεια έως και Γ'τάξεως".

ΠΡΟΕΔΡΕΥΩΝ (Παναγιώτης Ν. Κρητικός): "Μετά από πενταετή άσκηση του επαγγέλματος μπορούν να αποκτήσουν άδεια έως και Γ' τάξεως".

ΓΕΩΡΓΙΟΣ ΔΡΥΣ (Υφυπουργός Οικονομικών): 'Εως και Γ' τάξεως.

Ερχόμαστε τώρα στη σελίδα 2 και στη δ' παράγραφο. 'Ακουσα με ιδιαίτερη προσοχή τις παρατηρήσεις όλων των συναδέλφων και είχα το πρωί και μία επαφή με το Υπουργείο Παιδείας. Στην παράγραφο δ', λοιπόν, γίνονται οι εξής διορθώσεις: "'Αδεια ασκήσεως του επαγγέλματος Λογιστή Φοροτεχνικού Α'τάξεως χορηγείται στα μέλη του Οικονομικού Επιμελητηρίου της Ελλάδος, (Ο.Ε.Ε.) που έχουν άδεια ασκήσεως οικονομολογικού επαγγέλματος και ασκούν επί τετραετία το επάγγελμα του Λογιστή Φοροτεχνικού Β'τάξεως" -δηλαδή, η εξαετία γίνεται τετραετία- "και στους πτυχιούχους του τμήματος Λογιστικής της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων που ασκούν επί οκταετία το επάγγελμα του Λογιστή Φοροτεχνικού Β'τάξεως."

Στη σελίδα 3, παράγραφο 5, εδάφιο ζ', λέει: "Ορίζεται ανώτατο όριο ηλικίας των μελών, κατά το χρόνο διορισμού του Εποπτικού Συμβουλίου του Σ.Ο.Ε., τα εξήντα οκτώ (68) έτη". Το είχαμε πει και χθες αυτό.

Στη σελίδα 2, προστίθενται εδάφια ε' και στ' ως εξής: "ε. Η άδεια άσκησης επαγγέλματος ανωτέρας τάξεως, πέραν των ετών υπηρεσίας, θα αποκτάται και μετά από επιτυχείς εξετάσεις, όπως αυτές θα καθοριστούν από το προεδρικό διάταγμα της παραγράφου 3 του παρόντος άρθρου.

Οι εξετάσεις θα διενεργούνται από ειδική επιτροπή αποτελούμενη από καθηγητές Α.Ε.Ι. και ειδικούς επαγγελματίες αναγνωρισμένου κύρους με την ευθύνη της Κεντρικής Διοίκησης του Οικονομικού Επιμελητηρίου της Ελλάδος (ΟΕΕ). Οι ενότητες των εξεταζομένων μαθημάτων (Α',Β'και Γ') θα καθοριστούν στο ίδιο προεδρικό διάταγμα.

στ. Οι νομίμως ασκούντες μέχρι τη δημοσίευση του παρόντος νόμου το επάγγελμα του Λογιστή ως μισθωτοί ή ελεύθεροι επαγγελματίες, αποκτούν το δικαίωμα άδειας άσκησης επαγγέλματος Λογιστή Φοροτεχνικού, εντασσόμενοι σε κατηγορία αντίστοιχη αυτής που ανήκουν με βάση το άρθρο 29 του π.δ. 186/92 "Περί Κώδικος Βιβλίων και Στοιχείων".

Αυτή, κύριε Πρόεδρε, είναι η τελική διατύπωση. 

ΠΡΟΕΔΡΕΥΩΝ (Παναγιώτης Ν. Κρητικός): Για να γίνει κατανοητό και σαφές, πού τοποθετούνται αυτά τα δύο εδάφια;

Σελίδα 70 

 

ΓΕΩΡΓΙΟΣ ΔΡΥΣ (Υφυπουργός Οικονομικών): Το είπα, κύριε Πρόεδρε, να το πω και πάλι.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν το είπατε.

ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 1, στο τέλος της παραγράφου 2 προστίθενται εδάφια ε' και στ'.

ΠΡΟΕΔΡΕΥΩΝ (Παναγιώτης Ν. Κρητικός): Αυτά που διαβάσατε.

ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα, αυτά τα οποία διάβασα. 

ΝΙΚΟΛΑΟΣ ΓΚΑΤΖΗΣ: Το στ' είναι ταυτόσημο περίπου με...

ΓΕΩΡΓΙΟΣ ΔΡΥΣ (Υφυπουργός Οικονομικών): Είναι αυτό που είπα χθες. Κάνω ακριβώς πλήρη παρουσίαση όλων των βελτιώσεων, που δέχθηκα μετά από τη χθεσινή συζήτηση. 

ΝΙΚΟΛΑΟΣ ΓΚΑΤΖΗΣ: Για το άρθρο 29 το αναφέρετε και στην παράγραφο 4. Το επαναλαμβάνετε και με το στ' εδάφιο.

ΓΕΩΡΓΙΟΣ ΔΡΥΣ (Υφυπουργός Οικονομικών): Δε θα είναι δύο φορές στο κείμενο. Με την καινούρια νομοτεχνική επεξεργασία που κάναμε, το εδάφιο στ' πηγαίνει στο τέλος της παραγράφου 2, του άρθρου 1.

ΠΡΟΕΔΡΕΥΩΝ (Παναγιώτης Ν. Κρητικός): 'Αλλη παρατήρηση, τροποποίηση έχετε, κύριε Υπουργέ; 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, δε χρειάζεται να επαναλάβω και...

ΠΡΟΕΔΡΕΥΩΝ (Παναγιώτης Ν. Κρητικός): Επί του άρθρου 1, έχετε άλλη τροποποίηση; 

ΓΕΩΡΓΙΟΣ ΔΡΥΣ (Υφυπουργός Οικονομικών): Καμία.

Παρακαλώ τις υπηρεσίες της Βουλής να φροντίσουν για τη διανομή αυτού του εγγράφου, που περιέχει όλες τις αλλαγές.

ΠΡΟΕΔΡΕΥΩΝ (Παναγιώτης Ν. Κρητικός): Nα καταχωρισθούν στα Πρακτικά.

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει στα Πρακτικά τις αλλαγές στο σχέδιο νόμου "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις", οι οποίες έχουν ως εξής:

"(ΕΜΠΕΡΙΕΧΟΝΤΑΙ ΚΑΙ ΟΛΕΣ ΟΙ ΔΙΟΡΘΩΣΕΙΣ ΜΕΤΑ ΤΗΝ ΣΥΖΗΤΗΣΗ ΤΗΣ 2/7/1997 ΣΤΗ ΒΟΥΛΗ)

ΑΛΛΑΓΕΣ ΣΤΟ ΣΧΕΔΙΟ ΝΟΜΟΥ

"'Ασκηση επαγγέλματος Λογιστή Φοροτεχνικού, λειτουργία

Σώματος Ορκωτών Εκτιμητών (Σ.Ο.Ε.) και άλλες διατάξεις"

1. Στο άρθρο 1, στην παράγραφο 1 και στο εδάφιο γ διαγράφεται η λέξη "εμπειροτέχνες".

2. Στο άρθρο 1, η παράγραφος 2 επανδιατυπώνεται ως εξής:

"2. Η άδεια ασκήσεως επαγγέλματος του Λογιστή Φοροτεχνικού διακρίνεται σε άδεια Λογιστή Φοροτεχνικού, Α', Β', Γ' και Δ' τάξεως.

α) 'Αδεια ασκήσεως επαγγέλματος Λογιστή Φοροτεχνικού Δ' τάξεως χορηγείται από το Οικονομικό Επιμελητήριο της Ελλάδας στους κατόχους απολυτηρίου Γενικού Λυκείου, οι οποίοι ασκούν επί δώδεκα (12) έτη από τη λήψη του απολυτηρίου τους το επάγγελμα του βοηθού λογιστή ή στους κατοόχους απολυτηρίου Επαγγελματικού Λυκείου ή Ενιαίου Πολυκλαδικού Λυκείου κλάδου Οικονομίας, οι οποίοι ασκούν επί δέκα (10) έτη απότη λήψη του απολυτηρίου τους το επάγγελμα του βοηθού λογιστή ή στους κατόχους πτυχίου Ινστιτούτου Επαγγελματικής Κατάρτισης (Ι.Ε.Κ.) Λογιστικής, οι οποίοι ασκούν επί οκτώ (8) έτη το επάγγελμα του βοηθού λογιστή ή στους αποφοίτους των μαρκοχρόνιων προγραμμάτων κατάρτισης του Ελληνικού Κέντρου Παραγωγικότητας (ΕΛ.ΚΕ.ΠΑ.), οι οποίοι ασκούν επί οκτώ (8) έτη το επάγγελμα του βοηθού λογιστή. Οι κάτοχοι άδειας ασκήσεως επαγγέλματος Λογιστή Φοροτεχνικού Δ' τάξεως μετά από πενταετή άσκηση του επαγγέλματος μπορούν να αποκτήσουν άδεια Γ'τάξεως.

β) 'Αδεια ασκήσεως επαγγέλματος Λογιστή Φοροτεχνικού Γ'τάξεως χορηγείται από το Οικονομικό Επιμελητήριο της Ελλάδας στα μέλη του Ο.Ε.Ε. που έχουν άδεια ασκήσεως οικονομολογικού επαγγέλματος, στους πτυχιούχους των Τμημάτων Εμπορίας και Διαφήμισης Διοίκησης Επιχειρήσεων και Τουριστικών Επιχειρήσεων της Σχολής Διοίκησης και Οικονομίας των Τ.Ε.Ι. που ασκούν επί τετραετία από τη λήψη του πτυχίου τους το επάγγελμα του Λογιστή.

γ) 'Αδεια ασκήσεως επαγγέλματος Λογιστή Φοροτεχνικού Β'τάξεως χορηγείται από το Οικονομικό Επιμελητήριο της Ελλάδας στα μέλη του Ο.Ε.Ε. που έχουν άδεια ασκήσεως οικονομολογικού επαγγέλματος μετά από τριετή άσκηση του επαγγέλματος Λογιστή Φοροτεχνικού Γ'τάξεως, στους πτυχιούχους του τμήματος Λογιστικής της Σχολής Διοίκησης και Οικονομίας και των Τμημάτων Εμπορίας και Διαφήμισης, Διοίκησης Επιχειρήσεων και Τουριστικών Επιχειρήσεων της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων που ασκούν επί τριετία το επάγγελμα του Λογιστή Φοροτεχνικού Γ'τάξεως.

δ) 'Αδεια ασκήσεως του επαγγέλματος Λογιστή Φοροτεχνικού Α'τάξεως χορηγείται στα μέλη του Ο.Ε.Ε. που έχουν άδεια ασκήσεως οικονομολογικού επαγγέλματος και ασκούν επί τετραετία το επάγγελμα του Λογιστή Φοροτεχνικού Β' τάξεως και στους πτυχιούχους του τμήματος Λογιστικής της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων που ασκούν επί οκταετία το επάγγελμα του Λογιστή Φοροτεχνικού Β' τάξεως.

3. Στο άρθρο 1, η παράγραφος 3 επαναδιατυπώνεται ως εξής:

"Τα της ασκήσεως του επαγγέλματος του Λογιστή Φοροτεχνικού, οι προϋποθέσεις, τα δικαιολογητικά και η διαδικασία για τη χορήγηση της άδειας, το περιεχόμενο της επαγγελματικής δραστηριότητας κατά κατηγορία άδειας, οι διαδικασίες για την απόδειξη της άσκησης του επαγγέλματος, η διαδικασία και τα κριτήρια αξιολόγησης για την απόκτηση άδειας ανώτερης κατηγορίας, η πρόβλεψη μεταβατικών διατάξεων, η επιβολή κυρώσεων καθώς και κάθε λεπτομέρεια για την εφαρμογή του παρόντος θα καθορίζονται με προεδρικό διάταγμα, που εκδίδεται με πρόταση των Υπουργών Εθνικής Οικονομίας και Οικονομικών, ύστερα από γνώμη της Κεντρικής Διοίκησης του Οικονομικού Επιμελητηρίου της Ελλάδας. Το Οικονομικό Επιμελητήριο Ελλάδος προ της έκφρασης γνώμης, θα ζητά τις απόψεις και θα διαβουλεύεται με τις δευτεροβάθμιες συνδικαλιστικές οργανώσεις του χώρου των Λογιστών - Φοροτεχνικών".

4. Στο άρθρο 1, στο τέλος της παραγράφου 2, προστίθενται και ε' και στ' εδάφια ως εξής:

"ε. Η άδεια άσκησης επαγγέλματος ανωτέρας τάξεως, πέραν των ετών υπηρεσίας θα αποκτάται και μετά από επιτυχείς εξετάσεις όπως αυτές θα καθοριστούν από το Π.Δ. της παρ. 3 του παρόντος άρθρου.

Οι εξετάσεις θα διενεργούνται από ειδική επιτροπή αποτελούμενη από καθηγητές Α.Ε.Ι. και ειδικούς επαγγελματίες αναγνωρισμένου κύρους με την ευθύνη της Κεντρικής Διοίκησης του ΟΕΕ. Οι ενότητες των εξεταζομένων μαθημάτων (Α',Β' και Γ') θα καθοριστούν στο ίδιο Π.Δ..

στ. Οι νομίμως ασκούντες μέχρι τη δημοσίευση του παρόντος νόμου το επάγγελμα του Λογιστή ως μισθωτοί ή ελεύθεροι επαγγελματίες, αποκτούν το δικαίωμα άδειας άσκησης επαγγέλματος Λογιστή Φοροτεχνικού, εντασσόμενοι σε κατηγορία αντίστοιχη αυτής που ανήκουν με βάση το άρθρο 29 του Π.Δ. 186/92 περί Κ.Β.Σ."

5. Στο άρθρο 2, παράγραφος 2, αμέσως μετά το στ' εδάφιο, προστίθεται και ζ' εδάφιο ως εξής:

"ζ. Ορίζεται ανώτατο όριο ηλικίας των μελών, κατά τον χρόνο διορισμού του Εποπτικού Συμβουλίου του Σ.Ο.Ε., τα 68 έτη."

6. Στο άρθρο 8, παράγραφος 7, το πρώτο εδάφιο αντικαθίσταται ως εξής:

"Το ετήσιο τέλος καταβάλλεται από τους ιδιοκτήτες των καταστημάτων διενέργειας ψυχαγωγικών τεχνικών παιγνίων στις αρμόδιες για τη φορολογία του εισοδήματός τους 

Σελίδα 71 

Δημόσιες Οικονομικής Υπηρεσίες (ΔΟΥ), ή από τους ιδιοκτήτες των παιγνιομηχανημάτων είτε στις ίδιες πιο πάνω ΔΟΥ είτε στις αρμόδιες για τη φορολογία του εισοδήματός τους 

ΔΟΥ με την υποβολή:".

7. Στο άρθρο 8, παράγραφος 8, στο δεύτερο εδάφιο γίνονται οι εξής διορθώσεις:

Εκεί που αναφέρεται:

"Εξαιρετικά για το έτος 1997 το τέλος καταβάλλεται εντός δύο (2) μηνών ....."

"Εξαιρετικά για το έτος 1997 το τέλος καταβάλλεται εντός τριών (3) μηνών ...." και λίγο πιο κάτω:

Εκεί που αναφέρεται:

".... πλην της περίπτωσης που μετά τη συμπλήρωση του διμήνου ...." γίνεται

".... πλην της περίπτωσης που μετά τη συμπλήρωση του τριμήνου ....".

8. Στο άρθρο 8, στο τέλος της παραγράφου 8, προστίθεται νέο εδάφιο ως εξής:

"Τα χρηματικά ποσά που καταβάλλονται ως ετήσιο τέλος διενέργειας ψυχαγωγικών τεχνικών παιγνίων, θεωρούνται δαπάνη της επιχείρησης και εκπίπτουν από τα ακαθάριστα έσοδα των επιχειρήσεων των οποίων το καθαρό εισόδημα προσδιορίζεται λογιστικά, ή από τα συνολικά καθαρά κέρδη των επιχειρήσεων των οποίων το καθαρό εισόδημα προσδιορίζεται εξωλογιστικά, ή από το καθαρό εισόδημα των επιχειρήσεων που προσδιορίζεται αντικειμενικά σύμφωνα με τις διατάξεις των παραγράφων 1 έως 12 του άρθρου 33 του ν. 2238/1994. Το πιο πάνω ετήσιο τέλος δεν συμψηφίζεται με άλλους φόρους ή τέλη ούτε επιστρέφεται."

9. Στο άρθρο 8, παραγράφος 9, στο δεύτερο εδάφιο γίνεται η εξής διόρθωση:

Εκεί που αναφέρεται:

".... πρόστιμο το οποίο ανέρχεται στο πενταπλάσιο του κατά την παράγραφο 3 τέλους ...."

γίνεται

".... πρόστιμο το οποίο ανέρχεται στο πενταπλάσιο του κατά τις παραγράφους 3 και 5 τέλους ...."

10. Στο άρθρο 8, παράγραφος 13, στο πρώτο εδάφιο, γίνεται η εξής διόρθωση:

Εκεί που αναφέρεται:

".... και σε κάθε ειδικά διασκευασμένο τραπέζι, καθορίζεται με απόφαση ...."

γίνεται

".... και σε κάθε ειδικά διασκευασμένο τραπέζι, η εκτύπωση και διάθεση αυτού καθώς και κάθε αναγκαία λεπτομέρεια σχετική με το σήμα αυτό, καθορίζεται με απόφαση ...."

11. Στο άρθρο 8, παράγραφος 13, στο τρίτο εδάφιο γίνεται η εξής διόρθωση:

Εκεί που αναφέρεται:

".... των ψυχαγωγικών τεχνικών παιγνίων καθορίζονται ...."

γίνεται

".... των ψυχαγωγικών τεχνικών παιγνίων και για την εφαρμογή των διατάξεων του παρόντος άρθρου καθορίζονται ...."

12. Στο άρθρο 8, στο τέλος της παραγράφου 14 προστίθεται νέο εδάφιο ως εξής:

"Οι μέχρι την δημοσίευση του παρόντος νόμου εκδοθείσες, κατ'εφαρμογή του άρθρου 5, παράγραφος 8 του Β.Δ. 29/1971 διοικητικές πράξεις αφαίρεσης της αδείας διενέργειας τεχνικών παιγνίων, καθώς και εκείνες η διαδικασία έκδοσης των οποίων δεν έχει ολοκληρωθεί μέχρι τη δημοσίευση του παρόντος νόμου, δεν εκτελούνται ούτε εκδίδονται, αντίστοιχα."

13. Στο άρθρο 8, η παράγραφος 16 διαγράφεται και η παράγραφος 17 γίνεται 16.

14. Στο άρθρο 13, στην παράγραφο 2, εκεί που αναφέρεται:

".... χωρίς προσαυξήσεις εκπρόθεσμης καταβολής μέχρι 30 Ιουνίου 1997 ...."

γίνεται

".... χωρίς προσαυξήσεις εκπρόθεσμης καταβολής μέχρι 31

Οκτωβρίου 1997".

15. Στο άρθρο 16 διαγράφεται η παράγραφος 20.

16. Στο άρθρο 18, η παράγραφος 1, επαναδιατυπώνεται ως εξής:

"1. Η διάταξη της παραγράφου 1 του άρθρου 26 του Ν. 1262/1982, όπως ισχύει σήμερα, αντικαθίσταται ως εξής:

Νομικά Πρόσωπα Ιδιωτικού Δικαίου, Σωματεία, Συνεταιρισμοί, Ανώνυμες Εταιρείες και λοιπά Νομικά Πρόσωπα με Κοινωφελείς σκοπούς, η δραστηριότητα των οποίων συνδέεται με την ακολουθούμενη οικονομική πολιτική και το δημόσιο συμφέρον και συμβάλλει στην εφαρμογή μέτρων για την οικονομική, κοινωνική και πολιτιστική ανάπτυξη της χώρας, δύνανται να επιχορηγούνται για τις δραστηριότητες αυτές από το Πρόγραμμα Δημοσίων Επενδύσεων.

Οι επιχορηγήσεις αυτές θεωρούνται Δημόσιες Επενδύσεις κατά την έννοια του άρθρου 1 παρ. 1 του Ν.Δ. 2957/1954 "Περί Δημοσίων Επενδύσεων και συμπληρώσεως των σχετικών προς ταύτας διατάξεων του Δημοσίου Λογιστικού" και εγκρίνονται με την ένταξη αντιστοίχων έργων στις οικείες Συλλογικές Αποφάσεις 'Εργων (Σ.Α.Ε.) του Προγράμματος Δημοσίων Επενδύσεων που υπογράφει ο Υπουργός Εθνικής Οικονομίας, μετά από αιτιολογημένη πρόταση του Υπουργού στην αρμοδιότητα ή στην εποπτεία του οποίου υπάγονται οι επιχορηγούμενες δραστηριότητες.

Αποφάσεις επιχορηγήσεων, που εκδόθηκαν πριν από τις ρυθμίσεις της παρούσης παραγράφου για όμοιες περιπτώσεις, θεωρούνται έγκυρες νόμιμα εντάσσονται και βαρύνουν τον Προϋπολογισμό Δημοσίων Επενδύσεων".

17. Αποσύρεται ολόκληρο το άρθρο 19 και αλλάζει η αρίθμηση των δύο τελευταίων άρθρων σε 19 και 20 αντίστοιχα.

18. Στα πιο κάτω άρθρα ορίζονται περιγραφικοί τίτλοι ως εξής:

- 'Αρθρο 6 : "Τροποποιήσεις ν. 2331/95".

- 'Αρθρο 7 : "Δικαστική Εκπροσώπηση".

- 'Αρθρο 9 : "Φορολογικές Ρυθμίσεις Ναυτικών".

- 'Αρθρο 10: "Τράπεζα Τροφίμων και λοιπές διατάξεις".

- 'Αρθρο 11: "Κίνητρα για μετεγκατάσταση Επιχειρήσεων".

- 'Αρθρο 12: "Ρυθμίσεις Φ.Π.Α.".

- 'Αρθρο 13: "Εκκρεμείς υποθέσεις προσωπικών ειδών μετοικούντων προσώπων".

- 'Αρθρο 14: "Ανάλογη Εφαρμογή Διάταξης".

- 'Αρθρο 15: "Ανταλλακτήρια Συναλλάγματος".

- 'Αρθρο 17: "Παραχώρηση Δημόσιου Κτήματος".

- 'Αρθρο 18: "Επιχορηγήσεις από Π.Δ.Ε.".

- 'Αρθρο 20: "'Εναρξη ισχύος".

ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): 'Εχει κηρυχθεί περαιωμένη η συζήτηση επί του άρθρου αυτού, κύριε Σταυρακάκη. 

Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΝΙΚΟΛΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

'Εχει συμφωνηθεί να συζητηθεί κατά μόνας το άρθρο 8. 'Ετσι αποφάσισε χθες το Τμήμα και αυτό θα γίνει. 

Εισερχόμαστε στη συζήτηση του άρθρου 8. 

Κύριε Υπουργέ, έχετε καμία παρατήρηση, πριν ξεκινήσει η συζήτηση στο άρθρο 8, για να είναι ενήμερο το Τμήμα και επί τυχόν νέων τροποποιήσεων και βελτιώσεων;

ΓΕΩΡΓΙΟΣ ΔΡΥΣ (Υφυπουργός Οικονομικών): 'Ενα λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σταυρακάκης, εισηγητής της Πλειοψηφίας, έχει το λόγο.

ΜΗΝΑΣ ΣΤΑΥΡΑΚΑΚΗΣ: Το πρώτο σκέλος, με την παρέμβαση του κυρίου Υπουργού, έχει περαιωθεί.

Θα μου επιτρέψετε, εγώ, εισερχόμενος στη συνέχιση της συζήτησης του νομοσχεδίου, να πω κάτι για το προηγούμενο, να καταθέσω το βαθύ εντυπωσιασμό μου για τον τρόπο με

Σελίδα 72 

τον οποίο καταγγέλλονται και καταδικάζονται οι συντεχνίες στη Βουλή, αλλά και την ευκολία με την οποία την ίδια ώρα, κατά απίθανο και αξιοθαύμαστο τρόπο, ενσωματώνονται οι πιέσεις των συντεχνιών. 'Ετσι εκπέμπεται ένα πολύ ενθαρρυντικό μήνυμα προς την κοινωνία! 'Ετσι εξ αντικειμένου προκύπτει μια ενθάρρυνση για αναπαραγωγή αυτού του καταστροφικού πνεύματος των συντεχνιών! 'Oσοι έχουν παρακολουθήσει τη συζήτηση, καταλαβαίνουν τι υπονοώ.

Το συζητούμενο άρθρο 8 αφορά τα ψυχαγωγικά τεχνικά παίγνια. Με τις διατάξεις του άρθρου 7 του ν. 2390/96 καθορίστηκε το ύψος του επιβαλλόμενου ετήσιου τέλους για τις άδειες, που χορηγούνται από τις αστυνομικές αρχές για τη διενέργεια των τεχνικών παιχνιδιών, ο τρόπος είσπραξης και ελέγχου καταβολής τους, καθώς και τα επιβαλλόμενα πρόστιμα.

Από την εμπειρία εφαρμογής αυτών των διατάξεων, διαπιστώθηκαν σημαντικά προβλήματα, κυρίως λόγω της μεγάλης καθυστέρησης της εξέτασης και του χαρακτηρισμού των παιγνίων, από το αρμόδιο γνωμοδοτικό συμβούλιο.

Αποτέλεσμα: Να μην είναι δυνατή, με βάση τις ισχύουσες διατάξεις, η είσπραξη τέλους για παιγνιομηχανήματα, τα οποία λειτουργούν στα καταστήματα και να μην έχει γίνει ακόμη ο χαρακτηρισμός των παιγνίων ως τενχικών ή μη.

Τα προσδοκώμενα έσοδα σε σχέση με τα εκατόν ογδόντα χιλιάδες (180.000) μηχανήματα περίπου, τα οποία εκτιμάται ότι υπάρχουν, θα έπρεπε να έχουν ξεπεράσει τα δέκα (10) δισεκατομμύρια. Εξαιτίας των προαναφερθεισών νομικών δυσχερειών, το συνολικό ύψος των τελών δεν ξεπέρασε τελικά τα τρία (3) δισεκατομμύρια δραχμές. Αυτή η απώλεια των εσόδων ήταν φυσικό να προβληματίσει το Υπουργείο Οικονομικών, αλλά και το συναρμόδιο Υπουργείο Δημόσιας Τάξης.

Πρέπει να επισημανθεί ότι το υπό συζήτηση άρθρο και η ρύθμιση έχει μεταβατικό χαρακτήρα. Δεν επιχειρεί κατά τρόπο απόλυτο, τελεσίδικο, πλήρη και επαρκή να αντιμετωπίσει το πρόβλημα. Αποτελεί μία ρύθμιση, η οποία, προφανώς, δεν μπορεί να ενοχοποιηθεί ότι επιζητεί μόνο να ικανοποιήσει σκοπούς αποκλειστικά εισπρακτικούς. Είναι προφανές ότι εξυπηρετείται σαφέστατα και με έμφαση αυτός ο σκοπός και είναι ορθό αυτό να συμβεί. Παράλληλα, πρέπει να αναγνωρίσουμε ότι τίθενται οι βάσεις, ώστε να υπάρξει έλεγχος σε αυτήν την κατάσταση.

Στο υπό συζήτηση άρθρο ορίζεται το τι είναι ψυχαγωγικά, τεχνικά παίγνια, ως προς το αποτέλεσμα που συναρτάται με τις πνευματικές ικανότητες του παίκτη και ως προς τη λειτουργία και τη διεξαγωγή, θα προσέθετα και χρήση, ο ορισμός συμπληρώνεται με το ψυχαγωγικό χαρακτηριστικό, χωρίς βεβαίως να επιτρέπεται συνομολόγηση στοιχήματος. 

Δεν ξέρω, αλλά ο ορισμός έχω την αίσθηση ότι πάσχει, ότι δεν είναι επαρκής. Προβληματίστηκα πάνω σε αυτό. Ο χαρακτηρισμός "πνευματικό, ψυχαγωγικό", δε μου φαίνεται ότι είναι επαρκής.

Υπάρχουν τρεις ρυθμίσεις ιδιαίτερης σημασίας. Προβλέπεται η άδεια αρχικά από τις αρμόδιες αστυνομικές αρχές για το 1997 και αργότερα, από το 1998, από τους Οργανισμούς Τοπικής Αυτοδιοίκησης. Αυτό είναι συνεπές με τις μεγάλες μεταρρυθμίσεις που βρίσκονται σε εξέλιξη με την προώθηση του νόμου Καποδίστρια. 

Προβλέπεται να επιβάλεται ετήσιο και αδιαίρετο τέλος. 'Ενα ποσοστό από αυτό θα αποδίδεται στους Ο.Τ.Α.. Παραμένει πάντως προς αξιολόγηση, μήπως στη συνέχεια αυτό γίνει ένα κίνητρο παροχής αδειών και διαμορφώνονται κριτήρια, πληθυσμιακά και ποιοτικά, δύο βασικών ενοτήτων. Η μία ενότητα είναι μέχρι χίλιους (1000) κατοίκους, όπου το τέλος αυξάνεται σε σχέση με την πιθανή ύπαρξη τουριστικής υποδομής και άλλα χαρακτηριστικά και μετά πάμε σε μεγάλες πόλεις.

Ενδιαφέρον έχουν τα στοιχεία τα οποία περιέχει η δήλωση απογραφής, οι ποινές κ.λπ. Θα ήθελα, όμως, κύριε Υπουργέ, γιατί από το κείμενο δεν είναι σαφές, να τοποθετηθείτε και να αναλύσετε το εύρος των αρμοδιοτήτων της αρμόδιας επιτροπής, η οποία προβλέπεται.

Είναι αναμφισβήτητα μία καλή ρύθμιση, η οποία απαντά σ' ένα σημαντικό κενό. Δεν αντιμετωπίζει οριστικά το πρόβλημα, αλλά θεωρούμε ότι θέτει τις βάσεις για να αντιμετωπιστούν στην πορεία και τα σοβαρότερα από τον οικονομικό στόχο κοινωνικά προβλήματα, τα οποία προκύπτουν και τα οποία πιστεύω ότι αναγνωρίζετε, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας, κ. Νικολόπουλος, έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, ο Καποδίστριας έλειπε από τη συζήτηση! Να δω πόσες φορές θα "δολοφονηθεί" ο Καποδίστριας μετά θάνατον.

ΓΕΩΡΓΙΟΣ ΔΡΥΣ (Υφυπουργός Οικονομικών): 'Ολοι οι πελοποννήσιοι έχετε κάποιο πρόβλημα με τον Ιωάννη Καποδίστρια.

ΝΙΚΟΛΑΟΣ ΝΙΚΟΛΟΠΟΥΛΟΣ: Κανένα. Πιστεύω ότι άλλοι θα πρέπει να νιώθουν άσχημα όταν ασελγούν πάνω σε μνήμες τέτοιων σπουδαίων προσωπικοτήτων.

Ο Καποδίστριας, λοιπόν, και τα τυχερά παιχνίδια. Οι λογιστές, οι φοροτεχνικοί και τα παιδικά, ψυχαγωγικά και πνευματικά ταυτόχρονα παιχνίδια και κατά τα άλλα η Κυβέρνηση θέλει να αποσπάσει την εκτίμηση και τον τίτλο μίας εκσυγχρονιστικής Κυβέρνησης! Κύριε Πρόεδρε, οι χιλιάδες εργαζόμενοι σε αυτού του είδους τα καταστήματα, αλλά και οι επιχειρηματίες τους, είχαμε την ευκαιρία να ακούσουμε να λένε στη Διαρκή Επιτροπή, ότι ζητούν μία τίμια ρύθμιση και ξεκάθαρους κανόνες λειτουργίας των δικών τους καταστημάτων.

Το χαρήκαμε πολύ και γι' αυτό πολλές γλώσσες συναδέλφων λύθηκαν. Μιλήσαμε στη Διαρκή Επιτροπή γι' αυτό που συμβαίνει κάτω από τη μύτη -όπως είπε ο κ.Μάνος χαρακτηριστικά σε προηγούμενη ομιλία του- του επίσημου κράτους.

Τα περισσότερα αυτών των καταστημάτων να μην είναι καταστήματα που συναντούμε νέους και άρα, να μην έχει καμία αξία η ταμπέλα που γράφουν απ' έξω "απαγορεύεται η είσοδος κάτω των δεκαεπτά (17) ετών", αφού κυρίως διαβαίνουν την πόρτα μερικών εξ' αυτών των καταστημάτων, μεγαλύτερες ηλικίες, που θέλουν με αυτά τα παιχνίδια του περιορισμένου κέρδους, να διασκεδάσουν.

Η Κυβέρνηση, λοιπόν, κάνει ότι δεν καταλαβαίνει. Ο κ. Σταυρακάκης διατύπωσε κομψά μεν, την έκπληξή του για το περιεχόμενο που δίνουμε σ' αυτά τα παιχνίδια, λέγοντάς τα εκτός από παιδικά και πνευματικά και ψυχαγωγικά παιχνίδια. Βεβαίως και υπάρχουν τέτοια. Αν είναι αυτά, κύριε Υπουργέ, που θέλετε να ρυθμίσετε, κακώς κάνετε και βάζετε εκατόν ογδόντα χιλιάδες (180.000) δραχμές το μηχάνημα. Αυτά πουλιούνται τώρα στα σούπερ μάρκετ. Η κάθε μάνα και ο κάθε πιτσιρίκος μπορούν να πάρουν μία τέτοια δισκέτα και να παίξουν αυτά τα παιχνίδια σπίτι τους. Και το κάνουν. Γιατί, λοιπόν, βάζετε αυτό το υπερβολικό τέλος;

'Εχετε και έχουμε και εμείς στα χέρια μας - και θα το καταθέσω για τα Πρακτικά - μία επιστολή από την Ευρωπαϊκή Συνομοσπονδία αυτών των επιχειρηματιών προς τον Πρωθυπουργό, όπου αναλυτικά του λέει τι ισχύει στην Ευρώπη. Λέει ότι αυτά τα παιχνίδια στην Ευρώπη πληρώνουν πέντε χιλιάδες (5.000) δραχμές το χρόνο. Αλλά βέβαια εκεί είναι όντως αίθουσες ψυχαγωγίας και μόνο.

(Στο σημείο αυτό ο Βουλευτής κ. Νικόλαος Νικόπουλος καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Κύριε Πρόεδρε, δεν είναι δυνατόν από την ώρα που εμφανίστηκαν τα τυχερά παιχνίδια το 1976, μέχρι σήμερα ο κλάδος των επιχειρηματιών και των εργαζομένων να ζητάνε να τους απαλλάξουμε από ένα παρακράτος νονών, που ισχύει σε όλη τη χώρα, που είναι υποχρεωμένοι και αναγκασμένοι να συναλλάσσονται μαζί τους, να διαφθείρονται οι συνειδήσεις , να χρηματίζονται κρατικοί λειτουργοί και να λειτουργούν εν τη παρανομία κάποια απ' αυτά και εμείς σήμερα να ζητάτε να ψηφίσουμε μία διάταξη που δε λύνει κανένα από τα προβλήματα αυτά. Γι' αυτό, λοιπόν, δικαιολογημένα λέμε ότι είναι μόνο φοροεισπρακτικού χαρακτήρα. Λειτουργούν ακόμη με το Μεταξικό νόμο περί χαρτοπαιχτικών λεσχών αυτά τα κατά-

Σελίδα 73 

στήματα.

'Εχουν υποβάλει επανειλημμένως -και το ξέρετε, κύριε Υπουργέ, γιατί και εσείς, απ' ό,τι πληροφορήθηκα, είχατε δύο-τρεις φορές συναντηθεί μαζί τους- ολοκληρωμένη πρόταση, τι να ισχύει, πώς να ισχύει. Εν πάση περιπτώσει, εμείς θέλουμε να μιλήσετε και να μιλήσουμε εδώ ειλικρινά.

Για ποια μιλάτε; Αν μιλάτε για τα παιδικά παιχνίδια, δεν μπορείτε να ζητάτε εκατόν ογδόντα χιλιάδες (180.000) δραχμές. Γι' αυτό και δεν μπορούμε να ψηφίσουμε. Και ούτε μπορούμε πονηρά να κλείσουμε το μάτι και να πούμε "ξέρετε τώρα , δε μιλάμε για τα τυχερά παιχνίδια, αλλά μιλάμε για εκείνα του τζόγου" .

Δεν μπορεί από τη μία η ίδια η δική σας Κυβέρνηση κάθε τρεις και λίγο να συζητάει για καζίνο και να καταγγέλλεται από μεγάλους επιχειρηματίες ότι η μόνη έγνοιά της είναι πώς θα λειτουργούν τα καζίνο καλύτερα, και από την άλλη εσείς να μην έρχεσθε εδώ να φτιάξετε ένα κανονιστικό πλαίσιο.

Τέλος, το όριο ηλικίας. Στα δεκαοκτώ (18) σήμερα ψηφίζουν οι νέοι. Είναι δυνατόν σε δεκαοκτώ (18) χρονών παιδιά να λέμε ότι απαγορεύεται, γιατί πρέπει να είναι κλεισμένα τα δεκαεφτά (17), για να μπουν σ' αυτές τις λέσχες; 'Η ότι απαγορεύεται να μπείτε, να παίξετε τα παιδικά παιχνίδια που παίζετε σπίτι σας; Αυτό το όριο -το ξέρετε, το είπαμε και στη Διαρκή Επιτροπή, κύριε Υπουργέ- πρέπει να κατέβει κατά δύο (2) χρόνια. Αυτό το "δεκαεφτά" (17) να γίνει "δεκαπέντε" (15), γιατί έτσι και αλλιώς παραβιάζεται. 'Ετσι και αλλιώς φαίνεται ότι από μία άλλη εποχή, τη Μεταξική, έρχεται και φθάνει μέχρι εδώ. Δε νομίζω, λοιπόν, ότι εμείς και σ' αυτό το σημείο θα πρέπει να κλείσουμε τα μάτια μας.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο ειδικός αγορητής του Κομμουνιστικού Κόμματος Ελλάδος, κ. Γκατζής, έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς από θέση αρχής είμαστε ενάντιοι στα τυχερά, στα ηλεκτρονικά παιχνίδια. 'Εχουμε την εντύπωση ότι αυτά διαβρώνουν τη συνείδηση της νεολαίας και από την άλλη μεριά καλλιεργούν την ιδεολογία του τζόγου. Και αυτό το άρθρο που συζητάμε σήμερα, δεν αφορά, κατά την άποψή μας, τυχερά παιχνίδια, αλλά ακριβώς μία κανονιστική οικονομική πράξη ανάμεσα στο κράτος και στους καταστηματάρχες αυτούς, για το πώς τελικά θα γίνεται η διανομή του τζόγου. 

Πιστεύουμε, λοιπόν, ότι αυτό το άρθρο δεν έχει καμία ισχύ. Θα έπρεπε εδώ να υπάρχει μία πρόταση κατάργησης όλων αυτών των καταστημάτων, που ευνοούν ουσιαστικά τον τζόγο, γιατί μόλις κλείσει η πόρτα ή μπει οποιοσδήποτε άλλος έλεγχος και φύγει, μετατρέπονται αυτομάτως από τα δήθεν αθώα τυχερά παιχνίδια στα τζογαδόρικα και μάλιστα με πολύ μεγάλη επιτυχία.

'Εχουμε την εντύπωση ότι αυτοί οι μικρομαγαζάτορες που έχουν αυτά τα καταστήματα,θα μπορούν με μία ενίσχυση της πολιτείας να στραφούν σε άλλους επαγγελματικούς προσανατολισμούς, να σταματήσουν τελικά αυτά τα διαφθορεία της συνείδησης και των αρχών στη νεολαία μας.

'Ομως, πέρα απ'αυτό υπάρχει ένα ζήτημα, καλώς ή κακώς, κακώς για μας, και θα πρέπει ν'αντιμετωπιστεί. Σε εκείνα τα καταστήματα που μπορεί να κάνει έλεγχο η Κυβέρνηση με τις υπηρεσίες και βρει ότι συνήθως συχνάζουν άνθρωποι πάνω από τα είκοσι πέντε (25) ή τριάντα (30) -και οπωσδήποτε θα διαπιστώσει ότι δε θα πρόκειται για παιχνιδάκια της νεολαίας- αυτά κατά την άποψή μας θα πρέπει να τα κλείσουν. Εκεί που πραγματικά συχνάζει η νεολαία είναι κάτι άλλο. Θα διαπιστωθει από την κίνηση που υπάρχει σε αυτούς τους χώρους.

Πιστεύουμε ότι πρέπει να γίνει ένας έλεγχος. 'Οπως επίσης είμαστε αντίθετοι σε όσα τελικά έχουν ένα τέτοιο χαρακτήρα, πραγματικά ψυχαγωγικό για τη νεολαία, και η Κυβέρνηση αντιμετωπίζει το θέμα φορομπηχτικά.

Είμαστε αντίθετοι στην αύξηση των τελών και στη φορολόγηση που γίνεται με το κομμάτι, ανεξάρτητα αν είναι μικρά ή μεγάλα καταστήματα. Τι θα πει "με το κομμάτι"; 'Ενας έχει ένα τζογαδόρικο, αλλά μία θεόρατη σάλα, όπου εκεί θα έχει άλλες δραστηριότητες κ.λπ. και, όπως καταλαβαίνετε, θα έχει και μία άλλη δραστηριότητα το κομμάτι. Γι'αυτό νομίζουμε ότι μεγάλα καταστήματα αυτού του είδους, θα πρέπει να έχουν μία άλλη επιβάρυνση.

Μπορεί να βρεθεί τεχνικά ο τρόπος να φορολογούνται με βάση την πραγματική χρήση και τον άλλο τζίρο που κάνουν τα καταστήματα αυτά. Επειδή, όμως, είμαστε ενάντια στον τζόγο κλπ. και έχουμε την πίστη ότι αυτά τα καταστήματα έναν τέτοιο ρόλο παίζουν, θα καταψηφίσουμε το άρθρο αυτό.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Ιωάννης Αράπης, ειδικός αγορητής του Δημοκρατικού Κοινωνικού Κινήματος ,έχει το λόγο.

ΙΩΑΝΝΗΣ ΑΡΑΠΗΣ: Κύριε Υπουργέ, κύριοι συνάδελφοι, εμείς στο άρθρο 8 είμαστε αντίθετοι, γιατί πιστεύουμε ότι με τον τρόπο αυτό των τυχερών παιχνιδιών, νομιμοποιούμε το παράνομο παίξιμο, το παράνομο στοίχημα. Το ξέρουμε καλά απ'όλα τα καφενεία, πως, παρά τις αστυνομικές διατάξεις που απαγορεύουν τα παράνομα στοιχήματα, πίσω από τα μηχανήματα αυτά που ειδικοί τα έχουν διαμορφώσει, παίζονται συνέχεια παράνομα στοιχήματα.

Είμαστε αντίθετοι με την άποψη ότι πρέπει να νομιμοποιήσουμε και στο καφενείο του χωριού ένα τεχνικό παιχνίδι, το οποίο παράλληλα δημιουργεί άλλη κατάσταση. Απ'αυτήν την πλευρά δεν το βλέπουμε σωστό, γιατί παρασύρει τη νεολαία και την πας στο καφενείο να παίξει ένα τεχνικό παιχνίδι και παράλληλα δημιουργείς μία άλλη κατάσταση, αυτή των στοιχημάτων. Ξέρω ότι σε όλη την Ελλάδα δημιουργείται αυτή η κατάσταση.

'Ηδη η νεολαία έχει παρασυρθεί. Δεν μπορείτε σε ένα χωριό τριακοσίων κατοίκων να βάζετε φόρο εικοσιπέντε και εξήντα χιλιάδες σε ένα καφενείο με πέντε τραπέζια που έχει ένα τέτοιο μηχάνημα. Δε θα μπορεί ν' ανταποκριθεί σ'αυτές τις υποχρεώσεις.

Γι'αυτόντο λόγο είμαστε αντίθετοι με το άρθρο αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαντζής έχει το λόγο.

ΓΕΩΡΓΙΟΣ ΚΑΛΑΝΤΖΗΣ: Κύριε Υπουργέ, επισκεφθήκαμε την προηγούμενη εβδομάδα σχεδόν όλοι οι Βουλευτές τις κοινότητες των νομών μας και διαπιστώσαμε με έκπληξη ότι μέσα στα καφενεία δεν καθόταν κανένας από τους χωριανούς, όλοι ήταν έξω. Μάλιστα ήταν λιγότεροι απ' ότι θα έπρεπε και αυτό, γιατί απ' ό,τι μου είπαν οι καταστηματάρχες, δεν μπορούν πλέον να έχουν τραπέζια και καρέκλες στη διάθεση των πελατών, λόγω του αυξημένου ποσού του φόρου που είναι υποχρεωμένοι να πληρώνουν βάσει του νόμου γι' αυτά. Καταλαβαίνετε μάλιστα τώρα τι θα γίνει, που αυτός ο φόρος διπλασιάζεται και τριπλασιάζεται.

Βέβαια εμάς σαν Αντιπολίτευση μας συμφέρει να κάθονται έξω από τα καφενεία να συζητάνε, να συγκρίνουν και να κρίνουν ποια είναι η πολιτική που ακολουθεί σήμερα η Κυβέρνηση για τους αγρότες. Αυτό που μετράει είναι ότι δεν μπορούμε να πηγαίνουμε σε αποσπασματικά μέτρα, γιατί αυτά δημιουργούν προβλήματα στην κοινωνία μας και, αν θέλετε την κατευθύνουν προς άλλες ατραπούς, όταν ξέρετε εξίσου καλά με μένα, κύριε Υπουργέ, ότι όλη η Ελλάδα έχει γεμίσει καζίνο και αυτοί που θέλουν να παίξουν όποιας μορφής παιχνίδι, αντί να καθήσουν στο καφενείο το χωριού, φεύγουν και πάνε στα καζίνο, όπου εκεί οι καταστάσεις είναι ανεξέλεγκτες και χάνονται ολόκληρες περιουσίες και καταστρέφονται οικογένειες.

Θεωρώ ότι το άρθρο 8, μολονότι προσπαθεί να συμμαζέψει τα πράγματα, απ' την άλλη προχωράει στα άκρα και δε δίνει λύσεις για θέματα που μπορούσε να το κάνει. Δεν είναι δυνατόν για μια κοινότητα χιλίων (1000) κατοίκων ο καταστηματάρχης να πληρώνει είκοσι πέντε χιλιάδες (25.000) δραχμές φόρο και όταν ξέρουμε ότι αυτά τα ηλεκτρονικά παιχνίδια βρίσκονται οπουδήποτε, όπως σε πολυκαταστήματα π.χ. Μαρινόπουλος, κλπ. που μπορούν να τα αγοράσουν και να τα έχουν στα σπίτια τους. 'Εχουμε δει όλοι μας, εκτός από τους νέους, και σαραντάρηδες και πενηντάρηδες να βρίσκο-

Σελίδα 74 

νται πίσω από ένα τέτοιο μηχάνημα και να κυνηγούν κάποια διαστημόπλοια ή κάποιο όνειρο.

Με την ευκαιρία πρέπει να πω ότι είναι αναγκαίο να φέρετε ένα νόμο, ώστε να μπορέσουμε τα περιορισμένου κέρδους παιχνίδια να τα ελέγχουμε και να έχουμε τα οφέλη τα οικονομικά τα οποία προσδοκούμε. 'Ομως, είναι διαφορετικά αυτά και πρέπει να τα ξεχωρίσουμε. Εξάλλου πρέπει να γνωρίζει η κοινωνία μας και η πολιτεία, πού βρίσκονται, ποιοι παίζουν και πώς παίζουν. Διότι άλλο είναι να βρίσκονται σε κλειστό χώρο και άλλο να είναι να φεύγουν και να ψάχνουν να βρουν άλλους τρόπους για να ασχοληθούν μ' αυτά.

Στην Ευρώπη το ξέρετε εξίσου καλά με μένα, ότι οι φόροι που επιβάλλονται γι'αυτά τα ηλεκτρονικά παιχνίδια και για τα τραπέζια στα μαγαζιά που βρίσκονται, είναι τρεις (3) και τέσσερις (4) φορές χαμηλότεροι από την Ελλάδα. Υπάρχουν τα στοιχεία, έχετε και υπόμνημα. Συνεπώς, πρέπει να κατεβούν προς τα κάτω αυτές οι τιμές.

Δεν μπορούμε να βάζουμε στην ίδια μοίρα ένα μεγάλο κατάστημα και ένα μικρότερο, τη μεγάλη πόλη με το μικρό χωριό.

Επίσης, κλείνοντας -για να μην κλέβω και το χρόνο σας- θέλω να πω, ότι δεν μπορεί πια, όταν σήμερα φθάσαμε σε μία κοινωνία που οι ηλικίες μεγαλώνουν πολύ γρηγορότερα απ' ότι τα προηγούμενα χρόνια, να έχουμε όριο ηλικίας. Δεν μπορεί να ισχύσει το δεκαεπτά, όταν με χίλιους και διάφορους τρόπους,αυτά τα παιδιά, όπως το τόνισα και στην αρχή, έχουν τη δυνατότητα και στο σπίτι τους να ασχολούνται. Δεν είπα να μην υπάρχει έλεγχος του τι τύπου παιχνίδι υπάρχει στα καταστήματα αυτά. Να υπάρχει σαφώς,έλεγχος. Αλλά για τα τεχνικά παιχνίδια, όπως τα προανέφερα, νομίζω ότι πρέπει και η ηλικία να κατέβει τουλάχιστον στα δεκαπέντε χρόνια και να δίνεται η δυνατότητα στους καταστηματάρχες με νόμιμα μέσα να μην μπαίνουν σε άλλου είδους διαδικασίες πολύ γνωστές σε σας και σε μας, ώστε να μπορούν να κερδίσουν αυτά τα οποία πιστεύουν ότι πρέπει να κερδίσουν. Να κατεβάσουμε λοιπόν τις τιμές, για να μπορέσουν και τα καταστήματα να λειτουργήσουν και, αν θέλετε, ο έλεγχος να γίνεται καλύτερα από την πολιτεία.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μάνος, έχει το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, χθες δεν πρόλαβα να μείνω μέχρι το τέλος της συζήτησης. Λυπάμαι που διαπίστωσα σήμερα το πρωϊ, ότι ο Υφυπουργός κ. Δρυς, δέχθηκε να υποστηρίξει και η κυβερνητική πλειοψηφία ψήφισε το κατά την άποψή μου κατάπτυστο άρθρο 7 αυτού του νομοσχεδίου. Λυπάμαι που συμμετείχατε σ' αυτήν τη διαδικασία, κύριε Δρυ.

'Εχω μία παράκληση, κύριε Πρόεδρε, προς εσάς, διαδικαστικής φύσεως. Αύριο θα συζητήσουμε την τροπολογία 646/30, που επιβάλλει υποχρεωτικά σε όλους τους 'Ελληνες τον αριθμό φορολογικό μητρώου. Δεν θέλω να μπω επί της ουσίας. Θέλω μόνο να σας παρακαλέσω να ζητήσετε να μας υποβληθεί αύριο μία γνωμάτευση της Επιστημονικής Υπηρεσίας της Βουλής. Διότι η εντύπωσή μου είναι, ότι η καθολική αυτή υποχρέωση να έχουν όλοι οι 'Ελληνες φορολογικό μητρώο, έχει σχέση με τα ατομικά τους δικαιώματα. Και αναρωτιέμαι εάν είναι έτσι, αν μπορεί να εισαχθεί στο Θερινό Τμήμα.

Αυτήν τη γνώμη θα ήθελα να ζητήσετε από την Επιστημονική Υπηρεσία, για να μην έχουμε αιφνιδιασμούς αύριο. Παρακαλώ και τον κύριο Υφυπουργό να το σκεφθεί αυτό. Σας επισημαίνω -για να εξηγήσω ίσως, γιατί το θέτω αυτό-ότι θα θέσουμε έτσι στη διάθεση της φορολογικής υπηρεσίας τα στοιχεία ολόκληρου του ελληνικού πληθυσμού, ενός πληθυσμού, που, όπως δείχνουν οι τελευταίες δημοσκοπήσεις, πιστεύει, κατά συντριπτική πλειοψηφία, ότι είναι η φορολογική υπηρεσία η πλέον διεφθαρμένη υπηρεσία της Ελλάδας. Αυτό ακριβώς το σύνολο των πραγμάτων, με κάνει να σας υποβάλω αυτήν την παράκληση τώρα, να θέσετε το ζήτημα στην Επιστημονική Υπηρεσία.

'Οσον αφορά τώρα το άρθρο 8: Το άρθρο 8 είναι μία ακόμα απόδειξη, ότι το κράτος, η Κυβέρνηση και οι πολιτικοί θα έλεγα εν γένει -γιατί το αμάρτημα δεν είναι μόνο της σημερινής Κυβέρνησης- δεν έχουν αντιληφθεί τι συνέπειες έχουν πολλές φορές οι νομοθετικές τους ρυθμίσεις.

Φτιάχνουμε ένα ολόκληρο κατασκεύασμα γύρω από το ζήτημα των τυχερών αυτών παιχνιδιών και αναθέτουμε στην Αστυνομία και στο Σώμα Δίωξης Οικονομικού Εγκλήματος την εποπτεία του κατά πόσο τηρείται ή δεν τηρείται αυτός ο νόμος.

Είπα ήδη, κύριοι συνάδελφοι, όταν μιλούσα επί της αρχής, μα δεν έχουμε ακόμα καταλάβει, ότι πολλοί από αυτούς τους νόμους που φτιάχνουμε και αναθέτουμε σε όργανα να τους ελέγχουν, δεν είναι τίποτε άλλο παρά μηχανισμοί που δημιουργούν νέες τεράστιες ευκαιρίες χρηματισμού; Δεν το έχουμε καταλάβει; Μπορεί να εισπράξει ορισμένα σταγονίδια το Υπουργείο Οικονομικών, αλλά σας διαβεβαιώνω, ότι με αυτήν τη μέθοδο θα γίνουν πλούσια τα όργανα τα οποία καλούνται να ελέγξουν και να εποπτεύσουν αυτό που συμβαίνει. Δεν διδαχθήκαμε τίποτα από το γεγονός που το βλέπουμε μπροστά μας κάθε μέρα όλοι μας, ότι η Αστυνομία, για παράδειγμα, είναι ανίκανη να ελέγξει την παράνομη στάθμευση;

Ερχόμουν τώρα στη Βουλή. 'Ηρθα μέσω της οδού Αχαρνών και της οδού Ακαδημίας, όπου απαγορεύεται ακόμα και η στάση, όχι μόνο η στάθμευση. Δεν υπάρχει ένα σημείο σ' όλο αυτό το δρόμο, μπροστά στα μάτια της Αστυνομίας -η οποία φαίνεται ότι κοιμάται- που να μην είναι παράνομα σταθμευμένα αυτοκίνητα.

Δεν ξέρουμε ότι είναι υπό τον έλεγχο της αστυνομίας η παράνομη δόμηση; Μπροστά στα μάτια τους συμβαίνει. Γιατί δεν συλλαμβάνεται ποτέ κανένας; Γιατί δεν έγινε ποτέ εφαρμογή του νόμου; 'Εχετε τώρα την αφέλεια να πιστεύετε ότι ο αστυνομικός θα μπει μέσα στο καφενείο να ψάξει κάτω από ένα τραπέζι να δει αν ο ιδιοκτήτης έχει κολλήσει την ετικέτα ότι πλήρωσε το φόρο τον οποίο επιβάλλετε;

Το μόνο που δημιουργείτε επαναλαμβάνω είναι ότι θα σας δίνουν μερικά σταγονίδια για να νομίζετε ότι κάτι εισπράττετε και την ίδια στιγμή θα εκβιάζονται διάφοροι ή θα συνεργάζονται στον εκβιασμό και θα λένε "να πληρώσω τα μισά να γλιτώσουμε από το Δημόσιο". Θα πληρώσει κάτι ο καταστηματάρχης αλλά όχι στο Δημόσιο, σ' αυτόν που κάνει την εποπτεία. 

Αφαιρέστε τα αυτά. Συνειδητοποιείστε ότι οι νομοθεσίες πρέπει να έχουν μαζί τους μηχανισμό εφαρμογής. 'Οταν δεν τον έχουν βοηθούν στην περαιτέρω εξάπλωση αυτής της μάστιγας της διαφθοράς που έχει πλέον καταλάβει ολόκληρο το δημόσιο τομέα και ολόκληρη την κοινωνία. 

Επαναλαμβάνω -το ξέρουμε από το πρόσφατο συνέδριο το Ε21 για τη διαφθορά- ότι η φορολογική αρχή θεωρείται ως η πλέον διεφθαρμένη στα μάτια της κοινωνίας και η αστυνομία είναι η τρίτη. Δεύτερη είναι η πολεοδομία. Στα δύο θεωρούμενα ως τα πλέον διεφθαρμένα όργανα αναθέτουμε την εποπτεία του νόμου.

Μην τα κάνουμε αυτά διότι με αυτά απλώς αποδεικνύουμε ότι εμείς οι Βουλευτές είμαστε εκτός πραγματικότητας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, είπαμε και χθες ότι το νομοσχέδιο αυτό που ψηφίζουμε είναι ένα νομοσχέδιο με πλήθος από θέματα. 'Ενα από αυτά τα θέματα, που είναι διαφορετικό και χωρίς κανένα συνειρμό με τα άλλα, είναι και το άρθρο 8 που συζητάμε σήμερα.

Είπαμε ότι θα μπορούσε να είναι κάθε άρθρο και αυτοτελές νομοσχέδιο, κύριε Υπουργέ. Ιδιαίτερα το άρθρο 8 εγώ θα το ήθελα αυτοτελές νομοσχέδιο, για να δοθεί η ευκαιρία στη Βουλή να μιλήσει γι' αυτό το μεγάλο θέμα και να δώσει προς την κοινωνία μηνύματα. Να δώσει στη νεολαία κάποιο μήνυμα. Να δώσει στην αστυνομία όπως είπε ο κ. Μάνος κάποιο μήνυμα. Να κτυπηθεί ο "νονός" μέσα απ' αυτήν την Αίθουσα.

Με τον τρόπο όμως που το φέρνετε στην Εθνική Αντιπροσωπεία μας λέτε και σύμφωνα με τον Κανονισμό της Βουλής ότι μπορείτε να ασχοληθείτε με το θέμα αυτό πέντε λεπτά

Σελίδα 75 

και μάλιστα όσοι πρόλαβαν να εγγραφούν θα μιλήσουν και μάλιστα το φέρνετε στο θερινό Τμήμα της Βουλής.

Δεν τα λέω αυτά μόνο για εσάς, κύριοι συνάδελφοι, τα λέω και για τον Υπουργό ο οποίος είναι απασχολημένος.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, εσάς παρακολουθώ.

ΗΛΙΑΣ ΒΕΖΔΡΕΒΑΝΗΣ: Ευχαριστώ πολύ, αλλά θα ήθελα όλη την προσοχή σας.

Είναι, λοιπόν, μεγάλο το θέμα και δεν βγαίνει τίποτα απ' αυτήν τη συζήτηση στην ελληνική κοινωνία. Θα βγει ότι ψηφίστηκε το άρθρο 8 με αυτές τις ρυθμίσεις που έχουν σκοπό ένα μόνο, το πώς θα εισπράξει κάτι το Δημόσιο. 

Εγώ το ήθελα διαφορετικά για να βγουν μηνύματα και μηνύματα δεν βγαίνουν. Αφού, λοιπόν, κάτω απ' αυτές τις συνθήκες είμαι υποχρεωμένος σαν εκπρόσωπος του ελληνικού λαού να πάρω θέση, θα σας πω ότι πρέπει να λάβετε υπόψη την πραγματικότητα, κύριοι συνάδελφοι.

Καλώς ή κακώς τα πράγματα έτσι έχουν. Καλώς ή κακώς και στην Ευρώπη έτσι γίνεται. Καλώς ή κακώς θα πρέπει να αντιμετωπίσουμε το θέμα.

Κύριε Υπουργέ, δεν υπάρχουν όργανα εποπτείας και για τη νεολαία και για τον κρατικό κορβανά. Βρίσκετε, λοιπόν, την απλή λύση "με το κομμάτι". Πώς το δικαιολογείτε αυτό, κύριε Υπουργέ; Είναι σαν τα αντικειμενικά κριτήρια. Φαίνεται ότι τα πήρατε σβάρνα όλα.

Αντικειμενικά κριτήρια. Επειδή βρίσκεται στην τάδε οδό και έχει τόσα τετραγωνικά μέτρα και έχει το ίδιο κατάστημα, τόσα θα πληρώσεις εσύ, όσα και ο άλλος, έστω και αν το ένα μαγαζί γεμίζει από πελάτες και το άλλο δεν γεμίζει. Δεν είναι ορθή η διάταξη που καθορίζει με το "κομμάτι". Είναι ακριβώς σαν αυτό που σας είπα με τα αντικειμενικά κριτήρια και το έχετε συνειδητοποιήσει και εσείς, είμαι βέβαιος. 'Οχι για τα μηχανήματα ακόμη, θα το δείτε αργότερα αυτό, αλλά για τα αντικειμενικά κριτήρια είμαι βέβαιος ότι το έχετε συνειδητοποιήσει. 'Αλλωστε, και οι προκάτοχοί σας και οι σημερινοί έχουν μιλήσει για τα αντικειμενικά κριτήρια και είπαν ότι είναι άδικα. Τούτο αυτό κάνετε και τώρα.

Γι'αυτό, κύριε Υπουργέ, περιορίστε το ποσό κατά "κομμάτι". Κατ'εμέ, καταργήστε εντελώς και βάλτε μηχανάκι που να βλέπει τον τζίρο και πάνω στον τζίρο βάλτε ένα ποσοστό φορολογίας. Εγώ, έτσι θα το έβλεπα αντικειμενικά και δίκαια. Με το κομμάτι διαφωνώ πλήρως.

Και ένα δεύτερο. Είναι βέβαιο, κύριε Υπουργέ, το ξέρουμε όλοι -άλλωστε, η πολιτεία αναγκάσθηκε στα δεκαοχτώ χρόνια να δώσει ψήφο στη νεολαία- ότι θα πάει να παίξει σ'αυτά τα παιχνίδια. Μην τους βάζετε το "δεκαεπτά". Κατεβάστε το, κύριε Υπουργέ. Γιατί θα παραδώσετε τους επιχειρηματίες και είναι εκατοντάδες - και μέσα σ'αυτά τα μαγαζιά ασχολούνται διακόσιες με τριακόσιες χιλιάδες άνθρωποι, που βγάζουν το ψωμί τους - θα τους αναγκάσετε να πάνε στους νονούς. Θα μπαίνουν τα παιδάκια κάτω των δεκαεπτά και ο νονός θα ειδοποιείται ή δεν θα ειδοποιείται και ανάλογα θα βγαίνουν έξω την ώρα εκείνη για να παίξουν τα παιδιά. Μην παραδίδετε λοιπόν τους επιχειρηματίες στους νονούς.

Κατ'αυτόν τον τρόπο το άρθρο σας θα γίνει λογικότερο. Αυτές τις σκέψεις εάν τις κάνετε αποδεκτές, κύριε Υπουργέ, θα ψηφίσω το άρθρο. Εάν δεν τις κάνετε, δεν θα το ψηφίσω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ελευθέριος Παπαγεωργόπουλος Βουλευτής Ευβοίας έχει τον λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.

Δυστυχώς, με το άρθρο 8 εισάγεται μια ακόμα αποσπασματική ρύθμιση άσχετη -ειπώθηκε, να το ξαναπούμε πάλι για να μην ξεχνιόμαστε- με τον κύριο κορμό, τη φιλοσοφία, το πνεύμα του νομοσχεδίου, αν υπάρχει νομοσχέδιο εν πάση περιπτώσει. Είναι εντελώς άσχετο με την κουβέντα που ξεκινήσαμε τουλάχιστον με το βασικό άρθρο.

Αλλά δεν είναι μόνο ένα ξεκομμένο, από το διάστημα φερμένο άρθρο. 'Εχει και αφ' εαυτού αντίφαση. Είναι μια διάταξη αντιφατική, ατελής. Δεν πρόκειται να εφαρμοσθεί. Θα εκκολάψει διαφορές, διαφθορά. Κάποιοι θα βρουν τις παρακαμπτηρίους και με το πρόσχημα της όποιας νομιμοφάνειας το κακό θα γίνει χειρότερο. Δεν λύνει κανένα πρόβλημα. 

Θα περιμέναμε γι'αυτό το μεγάλο ζήτημα των παιγνίων, να έρθει μια ολοκληρωμένη και όχι αποσπασματική σαν και αυτή ρύθμιση. Να εξαντληθεί η αυστηρότητα και να υπάρξουν μηχανισμοί ελέγχου όσον αφορά τα τυχερά παίγνια, να υπάρξουν κανόνες σωστής λειτουργίας όσον αφορά τα ψυχαγωγικά παίγνια. Να δοθεί το βάρος στο ζήτημα του κοινωνικού ενδιαφέροντος, το οποίο νοιάζεται πιο πολύ για το πώς δεν θα δημιουργηθούν πυρήνες διαφθοράς, κακών συναναστροφών, με ό,τι αυτό συνεπάγεται.

Και δευτερευόντως να τεθεί το ζήτημα το εισπρακτικό. Εδώ υπό τον τίτλο της ρύθμισης "τα των ψυχαγωγικών τεχνικών παιγνίων", στήνετε έναν ακόμη φορομπηχτικό μηχανισμό. Αυτό είναι το νόημα και τίποτα παραπάνω. Βάζετε καινούριους φόρους. Τίποτε άλλο. Αλλά, και αυτό γίνεται άτσαλα και κατά τρόπο που δεν στέκει και δεν έχει καμία λογική.

Ρίξτε μια ματιά. Διακρίνεται το τέλος το οποίο θα καταβάλλεται ανάλογα με τον πληθυσμό του δήμου και ξεκινάει από είκοσι πέντε χιλιάδες και καταλήγει στις εκατόν ογδόντα χιλιάδες. Αυτό με μια πρώτη λογική προσέγγιση είναι απίθανο, κύριε Υπουργέ, και απορώ, ποιος συνεργάτης σας το εισηγήθηκε για να του δώσετε και δίπλωμα ευρεσιτεχνίας.

Δηλαδή, ένας που έχει ένα κατάστημα ψυχαγωγικών παιγνίων στο Μεταξουργείο, έχει πελατεία τα δύο εκατομμύρια του Δήμου Αθηναίων; Και βγάζει περισσότερα από έναν που θα πληρώσει το λιγότερο τις είκοσι πέντε χιλιάδες και έχει αντίστοιχο κατάστημα στα Λουτρά Αιδηψού που το καλοκαίρι έχουν πληθυσμιακή "έκρηξη" εκεί ή στην Νέα Αρτάκη και λέω από την πατρίδα μου κάποια μέρη. Μα με ποια λογική; Τη συνοικία του θα έχει πελατεία ούτως ή άλλως είτε η συνοικία είναι συνοικία της Αθήνας είτε μίας επαρχιακής πόλης. Και στις επαρχιακές πόλεις λόγω έλλειψης άλλων δυνατοτήτων διασκέδασης ψυχαγωγίας κ.λπ. πιο πολύ καταφεύγουν το βράδυ οι κάτοικοι εκεί για μία συναναστροφή ανθρώπινη ακόμη και για μία διέξοδο.

Λοιπόν, πώς μπαίνουν αυτά τα κριτήρια τα πληθυσμιακά; 'Επρεπε να υπάρχει ένας κανόνας, ένα μέτρο για όλα. Μαγαζιά είναι, και στη συνοικία τους και στην πελατεία τους απευθύνονται. Τίποτα παραπάνω.

Επομένως, ενέχει κακές ρυθμίσεις, αντιφάσεις, ρυθμίσεις οι οποίες δεν πρόκειται να εφαρμοστούν και τα ποσά είναι τεράστια. 'Ενα μαγαζί πρέπει να έχει μία ποικιλία, να έχει είκοσι με τριάντα μηχανήματα για να δουλέψουν ώστε να προσελκύσει τα ενδιαφέροντα και να μπορεί κάποιος να πάει από το ένα μηχάνημα στο άλλο για να ξοδέψει λίγο την ώρα του αν έχει αυτό τον τρόπο διασκέδασης επιλέξει.

Από εκει και πέρα εσείς προσπαθείτε να λύσετε τα οικονομικά της Τοπικής Αυτοδιοίκησης μέσω των παιχνιδιών αυτών; Σωστά αυτός ο πόρος δίδεται στην Τοπική Αυτοδιοίκηση αλλά η Τοπική Αυτοδιοίκηση περιμένει άλλα και πολλά περισσότερα από το να της εκχωρήσετε κάποιους πόρους που προϋπολογιστικά θα είναι πολύ μεγάλοι, στην πράξη θα είναι ελάχιστοι γιατί δεν θα λειτουργήσει αυτό το σύστημα και το κακό θα γίνει χειρότερο.

Ακούσαμε πολλά -πέρασε η ώρα και δεν είναι για να αναφερόμαστε- μέχρι και το σχέδιο Ιωάννης Καποδίστριας που αναφέρθηκε από τον εισηγητή σας, πριν από λίγο. Πιστεύω ότι τελικά η κακομεταχείριση του Ιωάννη Καποδίστρια από την Κυβέρνηση του ΠΑ.ΣΟ.Κ. θα τον καταντήσει το πιο παρεξηγημένο ιστορικό πρόσωπο. Εν πάση περιπτώσει, αφήστε τον ήσυχο, δεν έφταιξε σε τίποτα είχε μία παρουσία καλή για το στήσιμο του ελληνικού κράτους, άλλο αν στην πορεία με τις όποιες ρυθμίσεις σαν τις σημερινές φθάσαμε στο κατάντημα που είμαστε σήμερα!

Εν πάση περιπτώσει αυτή η διάταξη δεν στέκει, είναι αντιφατική, ατελής, κακή και γι αυτό την καταψηφίζουμε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Φλωρίδης Βουλευτής Κιλκίς έχει το λόγο.

ΓΕΩΡΓΙΟΣ ΦΛΩΡΙΔΗΣ: Θα ήθελα να θέσω υπόψη σας μία διαφορετική προσέγγιση. Δεν ξέρω αν έχει επισημανθεί από 

Σελίδα 76 

συναδέλφους νωρίτερα. Μιλάω για το άρθρο 8 και την κλιμάκωση την οποία κάνετε με βάση τον πληθυσμό των δήμων και των κοινοτήτων.

Η αναφορά στην έννοια κοινότητα δεν προσδιορίζει τους οικισμούς της χώρας. Υπάρχουν κοινότητες οι οποίες αποτελούνται από πολλούς αυτοτελείς οικισμούς. Δηλαδή για να φθάσουμε τον πληθυσμό των χιλίων κατοίκων μπορεί να έχουμε μία κοινότητα -και είναι πάρα πολλές αυτές στην ελληνική περιφέρεια- με ένα οικισμό με οκτακόσιους κατοίκους και δύο άλλους από πενήντα. Σε αυτούς που έχουν πενήντα κατοίκους υπάρχει ένα καφενεδάκι. Αυτό λοιπόν το καφενεδάκι που πάνε πέντε γέροι για να παίξουν την ξερή τους εκεί θα χρειαστεί να πληρώσει...

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι κύριε Φλωρίδη. Τα παραδοσιακά παιχνίδια με παιγνιόχαρτα όπως π.χ. η "ξερή" που αναφέρατε έχουν εξαιρεθεί κάθε τέλους.

ΓΕΩΡΓΙΟΣ ΦΛΩΡΙΔΗΣ: Μισό λεπτό. Μιλάτε για ψυχαγωγικά.

ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό λέω. 'Ολα τα παραδοσιακά ψυχαγωγικά παιχνίδια έχουν εξαιρεθεί κάθε τέλους και παρακαλώ να διαβάσετε το κείμενο του νομοσχεδίου το οποίο αναφέρεται σε διασκευασμένα ειδικώς τραπέζια. Δεν χρειάζονται ειδικώς διασκευασμένα τραπέζια για να παίζουν "ξερή".

ΓΕΩΡΓΙΟΣ ΦΛΩΡΙΔΗΣ: Kύριε Υπουργέ, στην παρ.6 του άρθρου 8 αναφέρεται ότι "ειδικά διασκευασμένα τραπέζια για τη διενέργεια ψυχαγωγικών τεχνικών παιγνίων με παιγνιόχαρτα, είναι αυτά τα οποία φέρουν σταθερή ή μη, επικάλυψη ειδικού υφάσματος (τσόχα) ή άλλου πρόσφορου επιτρεπόμενου μέσου". Αυτό ξέρετε τι σημαίνει; 'Οτι ο οποιοσδήποτε στο κάθε τραπέζι μπορεί κατά το δοκούν να προσδιορίσει ότι σ'αυτό μπορεί να παίξει ο,τιδήποτε. Αυτό το "κάθε πρόσφορο μέσο" -επειδή δόξα τω Θεώ η δικηγορική μου εμπειρία έχει δείξει πόσοι έρχονται από την Αστυνομία στα δικαστήρια γι'αυτό το "κάθε πρόσφορο μέσο" και πώς καταθέτουν οι αστυνομικοί ή οποιοιδήποτε υπάλληλοι- καθιστά το κάθε τραπέζι, το κάθε καφενεδάκι δεκτικό του να υποστεί αυτά τα είκοσι πέντε χιλιάρικα.

Σας λέω, λοιπόν, ότι αυτή η ευρεία διατύπωση οδηγεί τα καφενεδάκια των πενήντα ατόμων στο τέλος των είκοσι πέντε χιλιάδων. Και βέβαια εκεί που θα αντιμετωπίσετε πρόβλημα είναι σε σχέση με την πληθυσμιακή κλιμάκωση την οποία κάνετε. Γι'αυτό, εγώ, μιλώ για οικισμούς και όχι στην έννοια δήμων ή κοινοτήτων. Εάν, από τον Οκτώβρη, έχουμε την ψήφιση του "Ιωάννη Καποδίστρια", οι δήμοι θα αποτελεσθούν από οικισμούς, όπου ο πληθυσμός τους θα είναι πάνω από πέντε, πάνω από έξι, πάνω από επτά, πάνω από οκτώ, πάνω από δέκα χιλιάδες και τα επιμέρους χωριά των χιλίων κατοίκων θα υπάγονται στην κατηγορία των πέντε και των δέκα χιλιάδων. Γι'αυτό, λοιπόν, η κατάταξη που πρέπει να κάνετε κατά την άποψή μου -και πρέπει να την κάνετε τώρα, για να μην έχετε εμπλοκές και να λύσετε όλα αυτά τα ζητήματα- είναι κατάταξη με βάση τους οικισμούς που έχουν απογραφεί ως αυτοτελείς κατά την τελευταία απογραφή και να κλιμακώσετε εκεί από τριακόσιους, πεντακόσιους, χίλιους κατοίκους, αλλά σε οικισμούς, για να πάτε μέχρι τους δήμους.

Αυτό σας παρακαλώ να το προσέξετε, γιατί το αντιμετωπίζουμε πολύ στην ελληνική περιφέρεια και νομίζω ότι δημιουργεί δυσάρεστες καταστάσεις για τα ελληνικά χωριά.

Αυτή την παρατήρηση ήθελα να κάνω. Νομίζω ότι υπάρχει δυνατότητα να το διατυπώσετε όπως ακριβώς σας το προτείνω ή με κάποιο παρεμφερή τρόπο, αλλά η αναφορά πρέπει να γίνει όχι σε δήμους ή κοινότητες, αλλά σε οικισμούς που έχουν απογραφεί αυτοτελώς και έτσι να προκύψουν τα πληθυσμιακά κριτήρια. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, παρακαλώ το λόγο. ΠΡΟΕΔΡΕΥΩΝ ( Παναγιώτης Ν. Κρητικός): Θέλετε να προηγηθείτε;

ΓΕΩΡΓΙΟΣ ΔΡΥΣ ( Υφυπουργός Οικονομικών): Ας προηγηθεί η κ. Μπενάκη.

ΠΡΟΕΔΡΕΥΩΝ ( Παναγιώτης Ν. Κρητικός): Ορίστε, κ. Μπενάκη, έχετε το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θα ήθελα, κατ'αρχήν, να θέσω το θέμα της αυριανής τροπολογίας, ώστε να μην βρεθούμε προ εκπλήξεων. Η τροπολογία αυτή για το Α.Φ.Μ κακώς εισάγεται στο Τμήμα. Αφορά ατομικά δικαιώματα και επιπλέον αποτελεί παραβίαση εκείνων όσων είπαμε και ψηφίσαμε μέσα σ'αυτήν τη Βουλή για το νόμο περί επεξεργασίας των προσωπικών πληροφοριών.

Δεν είναι δυνατόν από τη μία πλευρά να αναλυόμεθα σε ύμνους και διακηρύξεις για την προστασία των ατομικών δεδομένων και από την άλλη ελαφρά τη καρδία και κατά παραβίαση του άρθρου 72 του Συντάγματος να ερχόμαστε και να συζητάμε ένα τέτοιο θέμα εδώ. Και να μην πω ότι αποτελεί και περιγραφή και εμπαιγμό των δικαιωμάτων των Βουλευτών, διότι από το γεγονός ότι αυτό εισάγεται ως τροπολογία, μας στερεί το δικαίωμα να εφαρμόσουμε τη διαδικασία της αντισυνταγματικότητας που προβλέπει το Σύνταγμα και η οποία εφαρμόζεται μόνο όταν το νομοσχέδιο συζητείται επί της αρχής.

Γι'αυτό, κύριε Πρόεδρε, παρακαλώ από σήμερα να ασχοληθεί ο Πρόεδρος της Βουλής, το Προεδρείο και η Κυβέρνηση με το πρόβλημα αυτό και αύριο να έχουμε μία σαφή απάντηση. Εμείς προτείνουμε να αποσυρθεί η διάταξη και να έρθει κανονικά στην Ολομέλεια.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, καλύπτει και εμένα η κ. Μπενάκη.

ΑΝΝΑ ΜΠΕΝΑΚΗ-ΨΑΡΟΥΔΑ: Δεν αμφιβάλλω, κύριε συνάδελφε, ότι αυτό αποτελεί επιθυμία όλων, διότι δεν αναφέρεται σε θέμα πολιτικής αιχμής...

ΒΑΣΙΛΗΣ ΚΕΔΙΚΟΓΛΟΥ: Δεν το λένε όλοι.

ΑΝΝΑ ΜΠΕΝΑΚΗ-ΨΑΡΟΥΔΑ:...αναφέρεται σε θέμα σεβασμού του Συντάγματος και των δικαιωμάτων ημών όλων των Βουλευτών και της Ολομελείας.

ΒΑΣΙΛΗΣ ΚΕΔΙΚΟΓΛΟΥ: Ασφαλώς.

ΑΝΝΑ ΜΠΕΝΑΚΗ-ΨΑΡΟΥΔΑ: 'Ερχομαι τώρα στο άρθρο 8.

Κύριε Υπουργέ, το νομοσχέδιό σας δεν το συνυπέγραφε, εν σχέσει με το άρθρο 1 ο Υπουργός Παιδείας και κακώς, γιατί είδατε τι θέματα τέθηκαν σε σχέση με τους πτυχιούχους των Τ.Ε.Ι. Αυτό το νομοσχέδιο συνυπογράφει και ο Υπουργός Δημόσιας Τάξης. Το θέμα είναι όμως ότι θα έπρεπε να είναι εδώ και ο Υπουργός Δημόσιας Τάξης. Δεν είναι σωστό να τα φορτώνουν όλα σε εσάς, διότι τίθενται θέματα δημόσιας τάξης σοβαρά. Αλλάζει άρδην το καθεστώς που ισχύει περί παιγνίων κατά τρόπο, κατά τη γνώμη μου, αμελέτητο.

Το σημερινό καθεστώς προβλέπει ότι με μία διαδικασία -αναφέρομαι στο βασιλικό διάταγμα 29/71- και κατόπιν γνωμοδότησης μιας ειδικής επιτροπής όλα τα παίγνια είτε είναι απολύτως τυχερά είτε είναι μικτά είτε είναι τεχνικά χαρακτηρίζονται εκ προοιμίου απ' αυτήν την επιτροπή και υπόκεινται στις σχετικές διατάξεις για την κάθε κατηγορία.

Τώρα, η τρίτη κατηγορία, δηλαδή τα τεχνικά παίγνια, αφαιρούνται πλέον απ' αυτήν τη διαδικασία και μένουν πραγματικά μετέωρα. Ποιος χαρακτηρίζει ένα παίγνιο ότι είναι απολύτως τεχνικό και δεν είναι μικτό, δηλαδή δεν μετέχει και του χαρακτήρος ως τυχερού παιγνίου;

Το λέω αυτό, διότι πίσω από τη ρύθμισή σας για τα τέλη αυτά, κρύβεται η σκέψη ότι στην πραγματικότητα αυτά τα παίγνια υποκρύπτουν και χαρακτήρα τυχερού παιγνίου. Αυτά, λοιπόν, τα παίγνια ποιος τα χαρακτηρίζει αν είναι τεχνικά; Κανένας πλέον. Εκείνος που δίνει την άδεια. Δηλαδή ποιος; Ο δήμος. Εκεί θα αφήσουμε την εκτίμηση, εάν ένα παίγνιο είναι καθαρά τεχνικό και επομένως του δίνουμε την άδεια και του βάζουμε και το χαράτσι ή είναι τυχερό, οπότε συνεπάγεται κίνδυνο για τη δημόσια τάξη, για τη δημόσια ασφάλεια; Πού θα παίζεται, πώς θα παίζεται, ποιοι θα προσέρχονται;

Θέλω να πω, δηλαδή, κύριε Υπουργέ, ότι μπροστά στην προσπάθεια και στη φόρα που έχετε πάρει να διευκολύνετε 

Σελίδα 77 

δια παντός τρόπου τη φορολόγηση, την καταβολή τέλους, την είσπραξη, στερείτε την κοινωνική θωράκιση από ορισμένες εξασφαλίσεις. Τώρα λοιπόν, θα υπάρχει μία διαδικασία, που θα αφορά τα τυχερά και τα μικτά παίγνια και θα ισχύουν οι διατάξεις που ισχύουν από το νόμο περί τυχερών παιγνίων και μία τεράστια κατηγορία παιγνίων που φέρονται ως τεχνικά, δεν θα εκτιμώνται ότι είναι τεχνικά και ψυχαγωγικά, όπως το λέει, παρά μόνο από το δήμο, ο οποίος θα επιβάλει ...

ΓΕΩΡΓΙΟΣ ΔΡΥΣ (Υφυπουργός Οικονομικών): Και από την επιτροπή.

ΑΝΝΑ ΜΠΕΝΑΚΗ-ΨΑΡΟΥΔΑ: Θα εκτιμώνται και από την επιτροπή; Διατηρείται η επιτροπή του διατάγματος 71;

ΓΕΩΡΓΙΟΣ ΔΡΥΣ (Υφυπουργός Οικονομικών): Η επιτροπή διατηρείται, μεταφέρεται στο Υπουργείο Οικονομικών και αλλάζουμε τη σύνθεσή της.

ΑΝΝΑ ΜΠΕΝΑΚΗ_ΨΑΡΟΥΔΑ: Μα η επιτροπή δεν διατηρείται. Πού διατηρείται, κύριε Υπουργέ; Λέει ότι εκείνα που έχουν χαρακτηριστεί μέχρι τώρα, εξακολουθούν να είναι χαρακτηρισμένα. Αλλά τα καινούρια;

ΓΕΩΡΓΙΟΣ ΔΡΥΣ (Υφυπουργός Οικονομικών): Μου επιτρέπετε; 

ΑΝΝΑ ΜΠΕΝΑΚΗ-ΨΑΡΟΥΔΑ: Βεβαίως.

ΓΕΩΡΓΙΟΣ ΔΡΥΣ (Υφυπουργός Οικονομικών): Για την καλύτερη επεξεργασία, κύριοι συνάδελφοι, σας λέω ότι στο άρθρο 8, παράγραφος 11 αναφέρεται σαφώς: "Στο Υπουργείο Οικονομικών συστήνεται γνωμοδοτική επιτροπή παιγνίων, η οποία..." κ.λπ. Αυτή η επιτροπή θα κρίνει τις νέες κατηγορίες παιγνίων, τα οποία θα υποβάλουν προς έγκριση οι επιχειρηματίες, προκειμένου να χαρακτηριστούν ως ψυχαγωγικά τεχνικά.

ΑΝΝΑ ΜΠΕΝΑΚΗ-ΨΑΡΟΥΔΑ: Δηλαδή, άλλη επιτροπή;

ΓΕΩΡΓΙΟΣ ΔΡΥΣ (Υφυπουργός Οικονομικών): Ναι. Αλλάζουμε τη σύνθεση της επιτροπής. Θα σας πω γιατί.

ΑΝΝΑ ΜΠΕΝΑΚΗ-ΨΑΡΟΥΔΑ: Αντικαθιστάτε πλήρως την επιτροπή του διατάγματος 71.

ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς.

ΑΝΝΑ ΜΠΕΝΑΚΗ-ΨΑΡΟΥΔΑ: Επομένως, αυτά τα παίγνια θα χαρακτηρίζονται πρώτα από την επιτροπή ως τεχνικά και μετά θα υπόκεινται σ' αυτές τις διατάξεις.

Το είπα αυτό, κύριε Πρόεδρε, γιατί το διάβασα και στη γνωμοδότηση της Επιστημονικής Επιτροπής, η οποία λέει ακριβώς αυτό το οποίο είπα.

Το τελευταίο που θέλω να πω είναι ότι ο τρόπος, με τον οποίο επιβάλλεται το τέλος και ελέγχεται, παραβιάζει ατομικά δικαιώματα. Από την μια πλευρά, δηλαδή, θα είναι ανεπαρκής αυτός ο έλεγχος διότι, όπως εξέθεσαν και οι συνάδελφοι, έχουμε τέτοιες αδυναμίες ώστε δεν μπορούμε να ελέγξουμε οφθαλμοφανή πράγματα που συμβαίνουν στην κοινωνία μας, όπως τα αυθαίρετα και η παράνομη στάθμευση και από την άλλη μεριά θα είναι και μεροληπτικός, διότι όπου υπάρχει αυτή η χαλάρωση είναι ενδεχόμενο να γίνονται και καταχρήσεις και να δημιουργούνται μεγαλύτερες αδικίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, θα μου επιτρέψετε στα πέντε λεπτά που μου δίνει ο κύριος Πρόεδρος να σας ενημερώσω για το καθεστώς, το οποίο επικρατεί στη λειτουργία των καταστημάτων με τεχνικά παιχνίδια και, βεβαίως, να σας πω που στοχεύει η Κυβέρνηση με τις ρυθμίσεις του άρθρου 8.

Δυστυχώς, κύριοι συνάδελφοι, πέντε φορές, είτε νομοθετικά είτε με υπουργικές αποφάσεις, έγινε προσπάθεια να ρυθμιστούν τα προβλήματα, τα οποία έχουν σχέση με τη λειτουργία των καταστημάτων τεχνικών παιχνιδιών. 'Ομως, το αποτέλεσμα αυτών των προσπαθειών δεν ήταν αυτό, το οποίο νομίζω ότι και ο νομοθέτης ήθελε και οι υπουργικές αποφάσεις σκόπευαν.

Σήμερα επικρατεί ένα καθεστώς πλήρους αναρχίας στα καταστήματα τεχνικών παιχνιδιών. Η πλειοψηφία των καταστημάτων αυτών, εξαιτίας των αδυναμιών των διατάξεων που υπήρχαν μέχρι τώρα, δεν έχει καταβάλει το τέλος, το οποίο προβλέπει ο σχετικός νόμος.

Βεβαίως, οφείλω να σας πω ότι σε μερικά από τα καταστήματα αυτά, εξαιτίας των αδυναμιών που υπάρχουν στη λειτουργία της γνωμοδοτικής επιτροπής που αναφέρατε, έχει δοθεί η δυνατότητα να λειτουργούν σήμερα παιχνίδια όλων των ειδών, όχι μόνο τεχνικά, αλλά περιορισμένου κέρδους τυχερά, ακόμη δε και καθαρά τυχερά παιχνίδια.

'Οπως ελέχθη και προηγούμενα, η τεχνολογία και οι επιχειρηματίες που τη χρησιμοποιούν κατά κόρον τρέχουν πολύ πιο γρήγορα απ' ό,τι τρέχουν οι νομοθετικές μας πρωτοβουλίες.

Είναι δυνατόν ένα μηχάνημα, το οποίο το βλέπετε να λειτουργεί ως τυχερό, με τη βοήθεια ειδικών ανθρώπων, που βρίσκονται στις πόρτες των καταστημάτων και λόγω των ιδιαίτερων σχέσεων που έχουν αναπτύξει με τις ελεγκτικές αρχές, αυτό να μετατρέπεται εκ του μακρόθεν σε τεχνικό παιχνίδι.

Και όταν, βεβαίως, εμείς θα πάμε να ελέγξουμε, τότε να ξέρετε ότι θα φαίνεται σαν τεχνικό. 'Οταν θα φύγουν οι ελεγκτικές αρχές, συνεχίζεται πάλι εκεί το θεάρεστο έργο, το οποίο παράγουν οι επιχειρηματίες αυτοί για την ελληνική νεολαία και το κατάστημα μετατρέπεται σε ένα χώρο, όπου κυριολεκτικά οικογένειες καταστρέφονται, όπου τα παιδιά μας συναναστρέφονται με τους πλέον απίθανους τύπους του περιθωρίου της κοινωνίας.

Αυτό το οποίο κάνουμε, κ. Μπενάκη, είναι μια ριζική τομή στον τρόπο της λειτουργίας των καταστημάτων αυτών.

Πρώτα πρώτα, ξεκαθαρίζουμε ότι στους χώρους αυτούς θα επιτρέπονται μόνο ψυχαγωγικά τεχνικά παιχνίδια και τίποτε άλλο. Δεν θα υπάρχουν δηλαδή τυχερά παιγνίδια, όπου, για παράδειγμα, μόλις κάποιος υπάλληλος πήρε το μισθό του έτρεξε να παίξει -υποτίθεται- στη θεά τύχη, όπου θα ρίχνει κάποια κέρματα και θα υπάρχει κερματοδότης, για να παίρνει κέρδος πολλαπλάσιο απ' αυτό το οποίο τοποθετεί, όταν αυτός κερδίζει.

Δεύτερον, θα πρέπει να σας πω ότι, επειδή δεν είμαστε και εμείς ικανοποιημένοι από τη λειτουργία των Αστυνομικών Αρχών, σταματάει από 1/1/98 η Αστυνομία να έχει την ευθύνη του ελέγχου -διότι είναι σε όλους γνωστά αυτά τα οποία περιέγραψαν εδώ οι συνάδελφοί σας, τι ισχύει δηλαδή στις σχέσεις των επιχειρηματιών αυτών με τους Αστυνομικούς. Με την ψήφιση αυτού του νόμου το Σώμα Δίωξης Οικονομικού Εγκλήματος αναλαμβάνει την ευθύνη του ελέγχου και από 1/1/98 από κοινού με τη Δημοτική Αστυνομία.

Μια καινοτομία την οποία κάνουμε, κύριοι συνάδελφοι, είναι η εισαγωγή της Τοπικής Αυτοδιοίκησης στην ευθύνη ελέγχου της λειτουργίας των μηχανημάτων αυτών, αλλά και της έκδοσης της άδειας...

ΝΙΚΟΛΑΟΣ ΝΙΚΟΛΟΠΟΥΛΟΣ: Από τον Πειραιά πήρατε παράδειγμα αξιοπιστίας;

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, εισάγουμε για πρώτη φορά την ευθύνη της τοπικής κοινωνίας και ζητάμε τον έλεγχο των τοπικών αρχών, στη λειτουργία των καταστημάτων αυτών και μάλιστα όχι μόνο στη λειτουργία, αλλά και στη χορήγηση της άδειας λειτουργίας.

Θεωρούμε ότι είναι αναγκαίο και θα πρέπει στα σχετικά προεδρικά διατάγματα και σε συνεργασία με την Τοπική Αυτοδιοίκηση να τεθούν νέοι όροι. Παραδείγματος χάριν, δεν είναι δυνατόν γύρω από τα σχολεία μας, κυρία Μπενάκη, γύρω από τα λύκειά μας, ο τόπος να είναι γεμάτος απ' αυτά τα καταστήματα, τα οποία προσφέρουν ένα δεύτερο φροντιστήριο στα παιδιά μας. Είναι ανάγκη να τεθούν περιορισμοί όσον αφορά τη χωροταξία των συγκεκριμένων καταστημάτων.

Είναι ανάγκη η Τοπική Αυτοδιοίκηση, η οποία καθημερινά ζει τα προβλήματα αυτά, να πάρει συγκεκριμένη θέση, κατά πόσον δηλαδή τα καταστήματα αυτά, είναι δυνατόν να διαβρώνουν τα χρηστά ήθη και να δημιουργούν προϋποθέσεις αλλοίωσης της ηθικής των παιδιών μας.

Αυτά τα προβλήματα επιλύονται -ξανατονίζω άλλη μια φορά- με τη θεσμοθέτηση της συμμετοχής και της Τοπικής Αυτοδιοίκησης, όχι μόνο στη λειτουργία, αλλά και στη χορήγηση των αδειών. Τώρα τη χορήγηση των αδειών τέτοιων

Σελίδα 78 

καταστημάτων δεν θα τη δίδει το Υπουργείο Οικονομικών και το Υπουργείο Δημόσιας Τάξης, αλλά θα τη δίδει ο Δήμος ή η Κοινότητα, που γνωρίζει πολύ καλύτερα από εμάς ποια είναι η πραγματική κατάσταση, ποια είναι η κοινωνική υπόσταση του συγκεκριμένου επιχειρηματία π.χ. στην πόλη της Κέρκυρας ή στην πόλη της Σπάρτης ή σε οποιαδήποτε άλλη πόλη της Ελλάδος.

ΒΥΡΩΝ ΠΟΛΥΔΩΡΑΣ: Μπορεί να πει η Βουλή "μακριά από τα σχολεία" και πρέπει να το πει. Δεν το λέει, όμως.

ΓΕΩΡΓΙΟΣ ΔΡΥΣ(Υφυπουργός Οικονομικών): Βεβαίως, κύριε συνάδελφε. 

Λέω ότι αυτά τα ζητήματα μας απασχολούν σοβαρά και σας διαβεβαιώ ότι στο σχετικό προεδρικό διάταγμα, δεδομένου ότι είναι σαφής η βούλησή μας, θα ορισθούν συγκεκριμένες αποστάσεις, για την ίδρυση τέτοιων καταστημάτων από τα εκπαιδευτικά κέντρα. Δεν μπορεί τα παιδιά μας να κάνουν διάλειμμα και αντί να παραμένουν στο χώρο της αυλής του σχολείου, να βγαίνουν έξω, προκειμένου να πάνε να επισκεφθούν όλα αυτά τα καταστήματα, τα οποία προσφέρουν κακές υπηρεσίες στην ψυχαγωγία της Νεολαίας.

'Ακουσα τον κ. Μάνο για άλλη μια φορά, να κάνει γενική επίθεση κατά των φοροελεγκτικών και των αστυνομικών οργάνων, υποστηρίζοντας ότι το κράτος απέτυχε να κάνει αυτά τα πράγματα.

Κύριε Μάνο, δεν αμφιβάλλει κανείς ότι πράγματι υπάρχουν σοβαρά προβλήματα στη λειτουργία των φορολογικών αρχών, του φοροελεγκτικού μηχανισμού αλλά και της αστυνομίας. 'Ακουσα, επίσης, την ιδιαίτερη και πετυχημένη αναφορά σας σχετικά με τους χώρους στάθμευσης και την παραβίαση του "απαγορεύεται η στάθμευση".

Θέλω να πω, όμως, ότι είμαστε λίγο υποκριτές διότι, όταν χορηγούμε χιλιάδες άδειες νέων αυτοκινήτων, πρέπει η πολιτεία να φροντίζει και να γνωρίζει από πριν, κατά πόσον δηλαδή υπάρχουν και οι αντίστοιχοι χώροι στάθμευσης. Δεν μπορεί από τη μια μεριά να θέλουμε να έχουμε τόσα πολλά αυτοκίνητα στην Αθήνα και από την άλλη να λέμε ότι, η Αστυνομία δεν ελέγχει τους επιτρεπόμενους χώρους στάθμευσης. Δεν μπορεί και τα δύο να τα θέλουμε, κύριε Μάνο.

ΣΤΕΦΑΝΟΣ ΜΑΝΟΣ: Επιτρέπετε μια διακοπή;

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, δεν σας επιτρέπω. Εγώ σας άκουσα με προσοχή.

Τέλος, θα ήθελα να κάνω μια βελτίωση, κύριε Πρόεδρε, πέραν αυτών, τα οποία κατέθεσα γραπτώς και τα οποία δεν χρειάζεται να επαναλάβω. 

ΠΡΟΕΔΡΕΥΩΝ(Παναγιώτης Ν.Κρητικός): Από χθες, έχουν γίνει οι τροποποιήσεις. Είναι γνωστές στο Τμήμα. 

ΓΕΩΡΓΙΟΣ ΔΡΥΣ (Υφυπουργός Οικονομικών): Η παράγραφος 4 του άρθρου 8 λέει: "Ποσοστό 5% από το εισπραττόμενο ετήσιο τέλος διενέργειας ψυχαγωγικών τεχνικών παιγνίων για τα έτη 1998 και επόμενα, αποδίδεται εντός του Ιανουαρίου κάθε έτους από τη Δημόσια Οικονομική Υπηρεσία στο Δήμο ή την Κοινότητα, στην περιοχή των οποίων εγκαθίστανται και λειτουργούν τα ψυχαγωγικά τεχνικά παίγνια".

Σε συνεννόηση που είχα με τον κ.Παπαδήμα έγινε αντιληπτό - αποτελεί δε και άποψη και της Κεντρικής 'Ενωσης Δήμων και Κοινοτήτων ότι το ποσοστό αυτό είναι χαμηλό, γι'αυτό δέχομαι την πρόταση του Υπουργείου Εσωτερικών να γίνει το ποσοστό αυτό 10%.

ΒΑΣΙΛΗΣ ΚΕΔΙΚΟΓΛΟΥ: Πολύ είναι 10%.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν πειράζει. Θέλουμε να βοηθήσουμε την Αυτοδιοίκηση.

ΣΤΕΦΑΝΟΣ ΜΑΝΟΣ: Κύριε Πρόεδρε, το λόγο.

ΠΡΟΕΔΡΕΥΩΝ(Παναγιώτης Ν.Κρητικός): Με τη σειρά σας, κύριε Μάνο. 

Ο κ. Θωμόπουλος έχει το λόγο...

ΣΤΕΦΑΝΟΣ ΜΑΝΟΣ: Κύριε Πρόεδρε, ζητώ το λόγο. Προσωπικό είναι το θέμα.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είπα τίποτα προσωπικό, κύριε Μάνο.

ΣΤΕΦΑΝΟΣ ΜΑΝΟΣ: Απευθυνθήκατε σε εμένα. Προσωπικό είναι το θέμα. Και ευθύνεται ο Προεδρεύων διότι επέτρεψε να απευθύνεσθε σε μένα.

ΠΡΟΕΔΡΕΥΩΝ(Παναγιώτης Ν.Κρητικός): Παρακαλώ. Πού το είδατε το προσωπικό; Προσωπικό, διότι απευθύνθηκε σε σας ή διότι έθιξε εσάς ή καθ' οιονδήποτε τρόπο...

ΣΤΕΦΑΝΟΣ ΜΑΝΟΣ: Επιτρέψατε να απευθυνθεί σε μένα. Προσωπικό είναι το θέμα. Ζητώ το λόγο για να το εξηγήσω. Θα το εξηγήσω και θα καταλάβετε.

ΠΡΟΕΔΡΕΥΩΝ(Παναγιώτης Ν.Κρητικός): Ορίστε, κύριε Μάνο, να ακούσω σε τι συνίσταται το προσωπικό, να το ακούσει και το Τμήμα.

ΣΤΕΦΑΝΟΣ ΜΑΝΟΣ: Είπε ο κύριος Υπουργός ότι είμαι υποκριτής...

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι εσείς.

ΣΤΕΦΑΝΟΣ ΜΑΝΟΣ:... διότι άφησα να εννοήσω ότι μπορεί να δίδουμε άδειες...

ΠΡΟΕΔΡΕΥΩΝ(Παναγιώτης Ν.Κρητικός): Δεν αναφέρθηκε σε κανέναν προσωπικά.

ΣΤΕΦΑΝΟΣ ΜΑΝΟΣ: 'Ενα λεπτό, κύριε Πρόεδρε. Μη με διακόπτετε συνεχώς. Αν δεν τελειώσω, πώς θα το καταλάβετε;

ΠΡΟΕΔΡΕΥΩΝ(Παναγιώτης Ν.Κρητικός): Το διευκρίνισε ο ίδιος. Είπε "δεν αναφέρομαι σε κανέναν προσωπικά".

ΣΤΕΦΑΝΟΣ ΜΑΝΟΣ: Διότι, δήθεν ξέρω ότι δίδουμε άδειες αυτοκινήτων και έπρεπε να έχουμε φροντίσει να υπάρχουν χώροι στάθμευσης.

ΠΡΟΕΔΡΕΥΩΝ(Παναγιώτης Ν.Κρητικός): Ε, λοιπόν, εσείς δίνετε τις άδειες; 

ΣΤΕΦΑΝΟΣ ΜΑΝΟΣ: Ακούστε με, μισό λεπτό.

ΠΡΟΕΔΡΕΥΩΝ(Παναγιώτης Ν.Κρητικός): Να σας ακούσω. Ορίστε.

ΣΤΕΦΑΝΟΣ ΜΑΝΟΣ: Δεν λέω τίποτε άλλο παρά μόνο τούτο. Μια πολιτεία που σέβεται τον εαυτό της, να καταργήσει, λοιπόν, τις ταμπέλες που λένε ότι απαγορεύεται η στάθμευση και όχι να αποφασίζει κάθε όργανο κάθε φορά πότε θα την εφαρμόσει, σε ποιον και πότε θα την εφαρμόσει. Αν έλθει κάποιος, δηλαδή, δικός του, να μπορεί να τον διευκολύνει.

Το ίδιο σας είπα και γι'αυτά που κάνετε τώρα για τα τυχερά παιχνίδια. Να σοβαρευθείτε για να ξέρετε πώς εφαρμόζονται οι κανόνες.

ΠΡΟΕΔΡΕΥΩΝ(Παναγιώτης Ν.Κρητικός): Αυτό είναι το προσωπικό θέμα, κύριε Μάνο;

ΣΤΕΦΑΝΟΣ ΜΑΝΟΣ: Ελύθη το πρόβλημα, προφανώς.

ΠΡΟΕΔΡΕΥΩΝ(Παναγιώτης Ν.Κρητικός): Δεν υπάρχει προσωπικό θέμα, όπως δεν αντιλαμβάνεσθε και σεις και οι πάντες.

Ο κ. Θωμόπουλος έχει το λόγο.

ΝΙΚΟΛΑΟΣ ΓΚΑΤΖΗΣ: Δευτερολογία υπάρχει; 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, υπάρχει, αλλά υπάρχει προτασσόμενη δευτερολογία, της οποίας δικαιούται ο κ. Θωμόπουλος.

Ο κ. Θωμόπουλος είναι απών, διαγράφεται.

Ο κ. Κεδίκογλου έχει εγγραφεί, μετά τον κ. Θωμόπουλο, για προτασσόμενη δευτερολογία.

Ορίστε, κύριε Κεδίκογλου, έχετε το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, άκουσα με πολλή προσοχή όσα είπε ο κύριος Υπουργός.

Κύριε Υπουργέ, ηλεκτρονικά παιχνίδια σημαίνει ότι ελέγχονται εξ αποστάσεως. Με ένα κουμπί που έχετε στο χέρι σας το τροποποιείτε. Αυτό να λάβετε υπ'όψη σας.

Συνεπώς, ναι μεν το εξετάζει η επιτροπή και βλέπει ότι αυτό το παιχνίδι δεν είναι τυχερό, είναι τεχνικό σε μεγάλο βαθμό και δίνει την άδεια, αλλά με ένα ηλεκτρονικό χειρισμό εκ του μακρόθεν μπορεί να αλλάξει.

Πρέπει, λοιπόν, να υπάρχει κατάλληλος μηχανισμός, για να μην υφίσταται ηλεκτρονική επίδραση εκ του μακρόθεν.'Ενα στοιχείο είναι αυτό.

Δεύτερον, τα μηχανήματα αυτά υφίστανται "βλάβες" και καλείται ο εκπρόσωπος της εταιρείας να έρθει προς διόρθωση της βλάβης. Διόρθωμα της βλάβης σημαίνει αλλαγή της ροής των κερμάτων. Δεν πρέπει να επιτρέπεται το άνοιγμά τους για επισκευή, αν δεν έχει ασφαλιστική ταμπέλα, όπως έχουν λόγου χάριν τα ρολόγια της Δ.Ε.Η.. Πρέπει να έρθει εκπρόσωπος της Εφορίας εκεί να ανοίξει το ρολόι και να το 

Σελίδα 79 

ξανασφραγίσει πάλι. Πρέπει δηλαδή να είναι σφραγισμένο.

Δε λειτούργησε; 'Έπαθε βλάβη; Θα μείνει έως ότου ξεσφραγισθεί.

Τρίτον, σχετικά με τις παρατηρήσεις που έκανε ο κ. Φλωρίδης προ ολίγου, θα σας συνιστούσα να βγάλετε κάποια προδιαγραφή, ως προς τον τρόπο κάλυψης των τραπεζιών. Δεν είναι κακό, να δώσετε κάποια δουλειά σε κάποιες βιοτεχνίες να κάνουν νέα τραπέζια γι'αυτόν το σκοπό. Καλό θα είναι να βγάλετε μία προδιαγραφή ότι έτσι πρέπει να είναι τα τραπέζια και ας πάνε να αγοράσουν καινούρια. Πρέπει να μάθουν οι 'Ελληνες καταστηματάρχες ότι υπάρχουν κατηγορίες καταστημάτων Α', Β', Γ', Πολυτελείας και οφείλουν να αντικαθιστούν τα έπιπλά τους κατά χρονικά διαστήματα, να τα συντηρούν, για να λειτουργεί και να συντηρείται και η ελληνική οικονομία.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο και οι ενδιαφερόμενοι να εγγραφούν για δευτερολογίες -εννοώ οι πρωτολογήσαντες- να το κάνουν.

ΚΟΣΜΑΣ ΣΦΥΡΙΟΥ: Κύριε Πρόεδρε, παίρνω το λόγο για να σταθώ μόνο σε ένα λεπτό σημείο, το σημείο που αφορά τον τρόπο με τον οποίο διακρίνονται οι οικισμοί της χώρας.

Κύριε Υπουργέ, νομίζω ότι ο συνάδελφος ο κ. Φλωρίδης έχει δίκιο. Η βούληση που εκφράζεται και από την Κυβέρνηση και από το Κοινοβούλιο για να πληρώνουν ένα τέλος κλιμακούμενο, μας βρίσκει σύμφωνους, αλλά να δούμε με ποιον τρόπο μπορούμε να διατυπώσουμε αυτήν την υποχρέωση.

Νομίζω ότι είναι πιο εύστοχο να μιλήσουμε για τον πληθυσμό των οικισμών, όπως αυτοί απογράφονται αυτοτελώς. Μάλιστα, εγώ θα προσέθετα ότι θα πρέπει να αναφερόμαστε σ'αυτήν τη διάταξη με την αυτοτελή απογραφή τους, δηλαδή του 1991, μέχρι την ημέρα δημοσίευσης του νόμου, διότι πράγματι όλο το τοπίο, όταν θα έχει ψηφισθεί ο νόμος το φθινόπωρο για την ίδρυση δήμων νέου τύπου, πράγματι θα αλλάξει. Και θα βρεθούν οικισμοί, οι οποίοι, όχι μόνο θα έχουν υποχρέωση να καταβάλουν το σχετικό τέλος,είκοσι πέντε χιλιάδες δραχμές ανά τραπέζι, αλλά θα βρεθούν να είναι οι ίδιοι οικισμοί με το ίδιο αντικείμενο, τον ίδιο μικρό κύκλο εργασιών δηλαδή, να πληρώνουν ογδόντα χιλιάδες δραχμές, όταν το νομικό πρόσωπο, ο δήμος στον οποίο θα υπάγονται, με το δήμο νέου τύπου, θα έχει αποκτήσει πληθυσμό πολύ περισσότερο από χίλιους κατοίκους, με βάση αυτό το σχέδιο το οποίο εκπονείται αυτήν την περίοδο.

Νομίζω ότι πρέπει να το προβλέψουμε, για να αποφύγουμε τέτοιες παρενέργειες, ώστε τελικά να μην καλούνται να πληρώσουν ποσά, τα οποία δε θα αντιστοιχούν στον κύκλο των εργασιών τους.

Υπάρχει κάτι απλό. Το δηλώσατε προηγουμένως και νομίζω ότι θα μπορούσε να καταγραφεί και ως ερμηνευτική δήλωση του Υπουργού, ότι δεν εννοείτε το τραπέζι του καφενείου στο οποίο μαζεύονται μετά τη δουλειά οι αγρότες και παίζουν κάποιο χαρτάκι για να περάσουν την ώρα τους.

Ομως αυτό λέτε εσείς και καλά κάνετε και το διευκρινίζετε και ας καταχωρηθεί ως ερμηνευτική δήλωση. 'Ομως επειδή η διατύπωση είναι με τέτοιο τρόπο διατυπωμένη στο κείμενο του νόμου, όταν θα πάει το όργανο, δηλαδή ο υπάλληλος της Δ.Ο.Υ. ή ο αστυνομικός του τμήματος της περιοχής, μπορεί εκείνος να ερμηνεύσει κατά το δοκούν τι σημαίνει αυτή η διατύπωση που λέτε "πάν πρόσφορο μέσο";Κάθε δηλαδή τραπέζι στο οποίο μπορεί να έχει και κάποιο τραπεζομάντηλο στρωμμένο ο κάθε καταστηματάρχης για να τον περιποιηθεί, μπορεί κατά την άποψή του να είναι το "πρόσφορο μέσον"; Και ξέρετε, κάποιοι που είναι, αν μου επιτρέπετε την έκφραση, βασιλικότεροι του βασιλέως δημιουργούν κατά την εφαρμογή των νόμων πολλά προβλήματα. Και φυσικά έχουμε τους πολίτες να είναι αδύναμοι, να μπορέσουν να αντισταθούν σε μια τέτοιου είδους ερμηνεία, από την πλευρά των ελεγκτικών οργάνων.

Με αυτήν τη λογική και με την υπογράμμιση ότι από ό,τι βλέπετε και το Κοινοβούλιο δεν έχει διαφορετική άποψη από την Κυβέρνηση για την ανάγκη επιβολής σχετικού τέλους να δούμε τη διατύπωση, πώς μπορεί να είναι πιο εύστοχη, ώστε αυτό το οποίο επιδιώκουμε τελικά, να εφαρμοσθεί κατά το δυνατόν πιστότερα στην πράξη. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ύστερα και από την τοποθέτηση του κυρίου Υπουργού, μπορεί κανένας πραγματικά να βγάλει ορισμένα συμπεράσματα για το τι ρόλο παίζουν τελικά αυτά τα τεχνικά παιχνίδια. Και αναφέρθηκε ο κύριος Υπουργός και άλλοι συνάδελφοι, πως αυτά τα δήθεν τεχνικά παιχνίδια μετατρέπονται αυτομάτως και εξ αποστάσεως κ.λπ., σε τζογαδόρικα.

Ξέρουμε, κύριε Υπουργέ, ότι το γνωρίζετε αυτό, όπως επίσης ξέρετε ότι έχουν καταστραφεί οικογένειες, περιουσίες, ότι αποτελούν ένα διαφθορείο πραγματικά συνειδήσεων, ότι εκεί διαβρώνεται η συνείδηση της νεολαίας και αποκτά μια άλλη ιδεολογία περί τζόγου κ.λπ. Είμαστε σίγουροι ότι όλα αυτά τα ξέρετε. Δεν μπορούμε όμως να καταλάβουμε, εφόσον τα γνωρίζετε όλα αυτά, γιατί δεν τα καταργείτε. Το αιτιολογικό ότι θα πεταχθούν, όπως ακούστηκε από την πλευρά της Νέας Δημοκρατίας, χιλιάδες άνθρωποι στο δρόμο, αυτό δεν ευσταθεί. Δε νομίζουμε ότι μόνο και μόνο από αυτά τα παιχνίδια ζουν οι άνθρωποι αυτοί αποκλειστικά και ότι θα χάσουν τη δουλειά τους, γιατί θα μπορούν να στραφούν σε άλλες νέες δραστηριότητες με μία ενίσχυση από την πολιτεία.

Εμείς, πιστεύουμε, κύριε Υπουργέ, και γι' αυτό λέμε να καταργηθούν, ότι σήμερα σε κάθε σπίτι με παιδιά, υπάρχει και το κομπιούτερ. 'Οποιο λοιπόν παιδί θέλει να παίξει τεχνικό παιχνίδι -το ξέρω από τα δικά μου όταν ήταν μικρότερα- παίρνει τις δισκέτες του και παίζει. Δεν μπορούμε, λοιπόν, να πούμε ότι αυτό το μέσον σήμερα προσφέρει την ευκαιρία στα παιδιά να προβληματισθούν μέσα απο τα τεχνικά παιχνίδια και να ακονίσουν το μυαλό τους. Αυτό γίνεται από όποιον θέλει μέσα στο σπίτι του. Είναι καθαρά τζογαδόρικο, κύριε Υπουργέ. Καταργείστε το, γιατί δε νομίζουμε ότι από αυτούς θα αντλήσουμε οικονομικά οφέλη και δε νομίζω ότι το κάνετε μόνο για οικονομικούς λόγους, αλλά το κάνετε και για αποτρεπτικούς. Γι' αυτό ίσως βάζετε αυτά τα μεγάλα ποσά. Πάντως, δε θα αντλήσετε ποσά και δε θα καλυφθεί η Τοπική Αυτοδιοίκηση, με αυτό το ποσοστό, ιδιαίτερα σε μεγάλους δήμους, γιατί θα έχει πολύ προσωπικό για να ελέγξει, αν θέλουμε να πούμε ότι θα συμβάλουν. Και επίσης δε νομίζουμε ότι με αυτόν τον τρόπο θα μπορέσει η νεολαία να διασκεδάσει. Καταργείστε το λοιπόν.

ΠΡΟΕΔΡΕΥΩΝ (Παναγιωτης Ν. Κρητικός): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υπουργέ, εμείς νομίζουμε ότι ο νόμος, όπως τον φέρατε, δεν είναι σωστός. Υπάρχουν τα τεχνικά παιχνίδια και τα τυχερά παιχνίδια. Εσείς δεν κάνετε μία διάκριση, ώστε να ξεχωρίζουμε πως θα ελέγχουμε τα τυχερά παιχνίδια. Εκεί γίνεται η παρανομία και εκεί γίνεται ο μεγάλος τζόγος.

Μήπως με τον τρόπο αυτό των τεχνικών παιχνιδιών, πάμε να νομιμοποιήσουμε και την τσόχα στο καφενείο; Δηλαδή, να βγάζει άδεια για τεχνικά παιχνίδια και παράλληλα να περνά από την άλλη πλευρά, την παρανομία; 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, έχω μπροστά μου την έκθεση της επιτροπής με πρόεδρο τον κ. Χάρη Αλαμάνο και άλλα έξη μέλη.

Πρόκειται για μία εμπιστευτική έκθεση την οποία θα καταθέσω στα Πρακτικά. Η επιτροπή αυτή συνεδρίασε πολλές ώρες, όπως μας πληροφορεί και λέγει ακόμα ότι για το 1996 θα έπρεπε να ξεπεράσει τα δέκα δισεκατομμύρια δραχμές με το τέλος των ογδόντα χιλιάδων δραχμών, που είχε αποφασίσει η Κυβέρνηση. Εισέπραξε, όμως, μόνο τρία δισεκατομμύρια. Τώρα, με τις προβλέψεις αυτές, θα εισπράξει τριάντα δισεκατομμύρια δραχμές.

Η ίδια αυτή επιτροπή που σύστησε η Κυβέρνηση λέγει ότι 

Σελίδα 80 

βρίσκεται σε μεγάλη απόσταση από την υπόλοιπη Ευρώπη. 

Λέγει, ακόμα -για να δείτε την ειλικρίνεια της Κυβερνήσεως και για να ξέρουμε τι ψηφίζουμε- ότι οι προτεινόμενες διατάξεις έχουν μεταβατικό χαρακτήρα και κατατείνουν, όπως αναφέραμε, κυρίως στην είσπραξη των εσόδων του έτους 1997. 

Το ποσοστό που προτείνει μόνος ο κ. Αλαμάνος είναι από 60% έως 75% ανά κατηγορία. 'Ολα τα υπόλοιπα μέλη της επιτροπής πάνε στο 25%. Μας πληροφορεί δε εδώ γραπτώς ότι οι αυξήσεις των τελών της τάξεως του 25% έχουν αποφασιστεί από τον Υφυπουργό των Οικονομικών κ. Δρυ.

Κάντε το, κύριε Δρυ. 'Ολη η επιτροπή, εκτός από τον κ. Αλαμάνο, ήταν κοντά στις δικές σας απόψεις. Αφού, λοιπόν, εσείς όπως λέει η επιτροπή καταλαβαίνετε ότι είναι υπερβολικές αυτές οι αυξήσεις, για ποιο λόγο υπερασπίζεστε κάτι που δεν το πιστεύετε;

Πάντως, κύριε Υπουργέ, υπάρχουν αυτές οι διατάξεις που λένε πόσο μακριά πρέπει να είναι από το σχολείο. Υπάρχουν διατάξεις που λένε ποια είναι τυχερά παιχνίδια και ποια δεν είναι. Αυτά που έχουν χαρακτηριστεί τυχερά παιχνίδια, είναι εκείνα που γίνονται εύκολα κουλοχέρηδες. Το είπε και ο κ. Κεδίκογλου.

Ειλικρινά, αυτές τις ημέρες έχω βρεθεί σε εξαιρετικά δύσκολη θέση γιατί για κάθε μία από τις διατάξεις που ψηφίσαμε μέχρι σήμερα αλλιώς τοποθετείστε, αλλιώς είναι γραμμένες. Δεν ξέρω τι να πιστέψω, ότι βρίσκεστε σε διάσταση απόψεων ή ότι υποστηρίζετε πολλές φορές άλλων Υπουργείων σχέδια. Γιατί γι' αυτό το άρθρο για παράδειγμα, θα έπρεπε να είναι εδώ ο Υπουργός Δημόσιας Τάξης. Οι περισσότερες ενστάσεις και αμφιβολίες που υπήρξαν αφορούσαν αυτό το άρθρο, εκτός και αν μας λέτε "ελάτε εδώ να το ψηφίσουμε, γιατί η επιτροπή λέγει ότι έχει έτοιμα τα ένσημα, έτοιμα τα κουπόνια, τα σήματα, τα έχει τυπώσει και θέλει να μαζέψει τριάντα δισεκατομμύρια δραχμές". Αλλά λάβετε υπόψη σας -και το καταθέτω- τι λέγει η Ομοσπονδία των Εργαζομένων, ότι είναι αδύνατον -και το έχετε παραδεχθεί και εσείς- να πληρώσουν και ότι ογδόντα χιλιάδες εργαζόμενοι στα εκατόν ογδόντα χιλιάδες μηχανήματα θα βρεθούν στο δρόμο. Αλλά, τελικά, δε θα έχετε εισπράξει αυτά που προσδοκάτε, όπως από τα δέκα δισεκατομμύρια που περιμένατε να εισπράξετε, εισπράξατε μόνο τα τρία, όπως λέει η επιτροπή. Ευχαριστώ.

(Στο σημείο αυτό ο Βουλευτής κ. Νικόλαος Νικολόπουλος καταθέτει στα Πρακτικά προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Θα παρακαλέσω τον κύριο Υπουργό στην πρόταση που του κάναμε προηγουμένως -και το έκανα και εγώ νομίζω αρκετά κατανοητό- για να μην υπάρξει μεγάλη σύγχυση στους οικισμούς της χώρας, που απογράφονται αυτοτελώς, να υπάρξει μία απάντηση ή μία δήλωση. Θεωρώ ότι είναι στοιχειώδες, αντί να γράψουμε "την απογραφή δήμων και κοινοτήτων", να γράψουμε "την απογραφή των οικισμών που απογράφονται αυτοτελώς". Αλίμονο, τώρα σε μία τέτοια στοιχειώδη πρόταση να κολλήσουμε και να μη βρίσκουμε την κατανόηση από την πλευρά του Υπουργείου.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το στάδιο των δευτερολογιών και ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, άκουσα με προσοχή αυτά που είπε ο κ. Σφυρίου.

Θα συνεννοηθώ με το συνάδελφό μου κ. Παπαδήμα και σε προσεχές νομοσχέδιο, αν χρειάζεται κάποια βελτίωση, θα την κάνω. Τώρα δεν είμαι έτοιμος για να δεχθώ αυτήν την πρόταση.

ΠΡΟΕΔΡΕΥΩΝ (Παναγιώτης Κρητικός): Κηρύσσεται περαιωμένη η συζήτηση επί του άρθρου 8. 

Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΝΙΚΟΛΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Εισερχόμαστε στη συζήτηση της ενότητας των άρθρων 9 έως 16, όπως αποφασίστηκε χθές.

Το λόγο έχει ο εισηγητής της πλειοψηφίας κ. Σταυρακάκης.

ΜΗΝΑΣ ΣΤΑΥΡΑΚΑΚΗΣ: Στο άρθρο 9 ουσιαστικά με την πρώτη παράγραφο απαλλάσσονται από το φόρο εισοδήματος με αναλογικό συντελεστή που επεβλήθη με το ν.2459/1997 οι αμοιβές που αποκτούν οι αλλοδαποί ναυτικοί από παροχή υπηρεσιών σε ελληνικά εμπορικά πλοία στα οποία συνήθως υπηρετούν ως κατώτερο πλήρωμα, κατηγορία εργαζομένων στο Εμπορικό Ναυτικό που συναντά την απροθυμία ελληνικών πληρωμάτων να την καλύψει.

Βασικό αιτιολογικό της διάταξης είναι η ενίσχυση της πληττόμενης ανταγωνιστικότητας του ελληνικού πλοίου και η αποτροπή διαγραφής πλοίων από το ελληνικό νηολόγιο, με μείωση του λειτουργικού κόστους, που άμεσα ή έμμεσα πλήττει το ελληνικό πλοίο. 'Αλλωστε έχω την εντύπωση ότι οι αλλοδαποί φορολογούνται στη χώρα τους.

Στο άρθρο 10, με βάση τις σήμερα ισχύουσες διατάξεις, οι δωρεές ειδών διατροφής από επιχειρήσεις που παράγουν ή εμπορεύονται αυτά τα είδη προς το κοινωφελές 'Ιδρυμα Τράπεζα Τροφίμων, 'Ιδρυμα για την καταπολέμηση της πείνας το οποίο έχει ιδρυθεί με προεδρικό διάταγμα, δεν αναγνωρίζονται προς έκπτωση από τα ακαθάριστα έσοδα των επιχειρήσεων αυτών καθόσον επιτρέπεται η έκπτωση των δωρεών προς τα κοινωφελή ιδρύματα μόνο όταν αυτές γίνονται σε χρήμα.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Σκοπός του πιο πάνω Ιδρύματος είναι η συλλογή και δωρεάν διανομή σε όσους έχουν ανάγκη τροφίμων. Με την προτεινόμενη διάταξη της παραγράφου 1 αυτού του άρθρου τροποποιούνται διατάξεις του άρθρου 31 του ν.2238/1994, ώστε η αξία των ειδών διατροφής που δωρίζονται από επιχειρήσεις που εμπορεύονται ή παράγουν αυτά προς το ανωτέρω αναφερθέν κοινωφελές ίδρυμα, να εκπίπτει από τα ακαθάριστα έσοδά τους, προκειμένου να προσδιοριστούν τα φορολογικά κέρδη τους.

Ενδιαφέρον είναι εδώ να υπάρξει μία διατύπωση που να αναφέρεται στο όριο ασφαλείας και αυτό βεβαίως σχετίζεται με την προβλεπομένη ημερομηνία λήξεως που συνήθως έχουν τα τρόφιμα.

Στο ίδιο άρθρο υπάρχει πρόβλεψη σχετικά με τη συμμετοχή της χώρας μας σε κάποιο λαχείο το οποίο υπάρχει. 'Εχει θεσπιστεί από την Ευρωπαϊκή 'Ενωση Κρατικών Λαχείων προαιρετική κλήρωση στην οποία συμμετέχουν όσες από τις Ευρωπαϊκές Χώρες το επιθυμούν. Η κλήρωση γίνεται σε μία από τις συμμετέχουσες χώρες, συνήθως το μήνα Οκτώβριο. Αφορά την εξαγωγή ενός συγκεκριμένου λαχνού, ο οποίος χρηματοδοτείται από ένα μετοχικό κεφάλαιο που σχηματίζεται με αγορά μερίδων από χώρες μέλη της ΑΕΛΕ. Ο αριθμός των μερίδων και η τιμή προσδιορίζονται από την ίδια την οργάνωση και η πληρωμή των μερίδων εξαντλεί την οικονομική υποχρέωση των συμμετεχόντων ευρωπαϊκών χωρών προς την εν λόγω οργάνωση. Η χώρα μας για πρώτη φορά δηλώνει συμμετοχή. Σκοπός της συμμετοχής είναι η προβολή από τη μία πλευρά της χώρας μας σε ευρωπαϊκό επίπεδο, διότι αυτό το λαχείο συγκεντρώνει το ενδιαφέρον των πολιτών της Ε. 'Ενωσης και από την άλλη τα αναμενόμενα πρόσθετα έσοδα του ελληνικού δημοσίου τα οποία, αν καλώς γνωρίζω, θα διαχειριστούν από την 6η διεύθυνση.

Στο ενδέκατο άρθρο γίνεται μία τροποποίηση στον αναπτυξιακό νόμο 1892. Βελτιώνεται ουσιαστικά το καθεστώς των κινήτρων σε περιπτώσεις μετεγκατάστασης των επιχειρήσεων. 'Οπως είναι γνωστό σήμερα , ιδία συμμετοχή θεωρείται μόνο η σε μετρητά αύξηση του εταιρικού κεφαλαίου, η χρησιμοποίηση φορολογηθέντων εκτάκτων αποθεματικών, δηλαδή 

Σελίδα 81 

λειτουργικών κεφαλαίων της εταιρείας και το αναγκαίο για την επένδυση οικόπεδο υπό ορισμένες επίσης προϋποθέσεις και περιορισμούς. 'Ετσι, σε περιπτώσεις μετεγκατάστασης επιχειρήσεων από την περιοχή Χ σε μια άλλη περιοχή, δεν μπορεί να θεωρηθεί ως ιδία συμμετοχή στην επένδυση στο ποσό των μετρητών, που εισπράττει η επιχείρηση από την πιθανή πώληση του εγκαταλειπομένου οικοπέδου στην παλαιά θέση, που ευρίσκετο το βιομηχανοστάσιο, το γήπεδο, καθώς και τα υπόλοιπα κτίρια της εν λόγω επιχείρησης.

Με την προτεινόμενη ρύθμιση βελτιώνονται οι διατάξεις του αναπτυξιακού νόμου. Η νέα ρύθμιση μπορεί να θεωρηθεί εύλογη και αναπτυξιακά σκόπιμη, αφού παρέχει πρόσθετη διευκόλυνση στην μετεγκαθιστάμενη επιχείρηση για αξιοποίηση των νέων ουσιαστικά διαθεσίμων κεφαλαίων, που εισπράττονται από τη ρευστοποίηση των ακινήτων αυτών, για τοποθέτηση τους ως ίδια συμμετοχή στην επένδυση μετεγκατάστασης.

Υπάρχει μία σαφής πολιτική σκοπιμότητα, που βρίσκει την απότυπωσή της στη συγκεκριμένη ευαίσθητη γεωγραφική περιοχή, που προσδοκάται ότι θα κατευθυνθούν οι επενδύσεις αυτές. Η ρύθμιση ανταποκρίνεται στη φιλοσοφία της ιδίας συμμετοχής και είναι ουσιαστικά μία ισχυρή ενίσχυση, έμμεση χρηματοδότηση που ίσως να μειώνει την ιδία συμμετοχή και εκ πρώτης όψεως -βεβαίως δεν είμαι ο ειδικότερος για τον αναπτυξιακό νόμο- φαίνεται ότι ενισχύεται η βαθμολόγηση του επενδυτή .

Το επόμενο δωδέκατο άρθρο. Είναι γνωστό ότι για τη μεταφορά νερού στα άνυδρα νησιά της χώρας για την περίοδο ' 90-'96 δεν καταβλήθηκε Φ.Π.Α. ή καταβλήθηκε μειωμένο ποσοστό Φ.Π.Α., λόγω εσφαλμένης ερμηνείας της σχετικής διάταξης. Οι ανάδοχοι του έργου της μεταφοράς του νερού δεν κατέβαλαν το νόμιμο ποσοστό Φ.Π.Α. στις αρμόδιες Δ.Ο.Υ., επειδή ακριβώς δεν κατεβάλετο σ' αυτούς από τις νομαρχίες λόγω εσφαλμένης ερμηνείας των σχετικών διατάξεων.

(Στο σημείο αυτό χτυπάει το κουδούνι λήξης του χρόνου ομιλίας του κυρίου Βουλευτή)

Τελειώνω μ' αυτό, κύριε Πρόεδρε, δεν θα προλάβω να τα πω όλα.

ΠΡΟΕΔΡΕΥΩΝ(Παναγιώτης Σγουρίδης):Με την άνεση του χρόνου .

ΜΗΝΑΣ ΣΤΑΥΡΑΚΑΚΗΣ:'Ετσι η ευθύνη της μη καταβολής βαρύνει τις Νομαρχίες, τους Ο.Τ.Α. και το δημόσιο γενικότερα. Και στις περιπτώσεις αναζήτησης από τις Δ.Ο.Υ. με έκδοση καταλογιστικής πράξεως των ποσών του Φ.Π.Α., είναι αυτονόητο ότι οι ανάδοχοι του έργου θα στραφούν με αγωγή κατά των αρμοδίων Νομαρχιών των Ο.Τ.Α. ή του δημοσίου για τη διεκδίκηση των ποσών που θα υποχρεωθούν να καταβάλουν. Δεδομένου δε ότι οι σχετικές δαπάνες μεταφοράς του πόσιμου νερού είναι παρελθουσών χρήσεων και προέρχονται από τις δημόσιες επενδύσεις, η τελική επιβάρυνση ειδικά θα καλυφθεί από το ελληνικό δημόσιο, αφού τουλάχιστον δεν είναι η δυνατή της μετακύλησης στον καταναλωτή.

Το επόμενο άρθρο 13.' Οπως είναι γνωστό, με το άρθρο 13 του ν.2443/1996 που αφορούσε τροποποίηση και συμπλήρωση του Τελωνειακού Κώδικα, παρεσχέθη η δυνατότητα της ρύθμισης των εκκρεμοτήτων που είχαν δημιουργηθεί κατά την εισαγωγή αυτοκινήτων και λοιπών προσωπικών ειδών που είχαν παραληφθεί ατελώς με βάση τις διατάξεις περί μετοικεσίας, με την υποβολή σχετικής αίτησης έως και 30 Μαρτίου 1997.

Κατά την εφαρμογή της διάταξης ανέκυψαν ερμηνευτικά προβλήματα γύρω από την έννοια της παραγράφου 2, καθώς θεωρήθηκε ότι στη ρύθμιση αυτή υπάγονται μόνο όσα αυτοκίνητα κατά το χρόνο εκτελωνισμού τους ήταν καινούρια. Αποτέλεσμα, δεν εγένοντο δεκτές οι αιτήσεις για σχετικές ρυθμίσεις που αφορούσαν αυτοκίνητα νέας τεχνολογίας που δεν ήταν όμως καινούρια κατά το χρόνο εκτελωνισμού τους, με περαιτέρω συνέπεια την ουσιαστική αχρήστευση αυτής της διάταξης.

Εκτός όμως αυτού, η θέσπιση της διάταξης αυτής μόνο για τα άτομα που άσκησαν το δικαίωμα της μετοικεσίας, αφήνει ακάλυπτους τους αγοραστές ή κατόχους των αυτοκινήτων και των λοιπών προσωπικών ειδών, που ως επί το πλείστον έπεσαν θύματα επιτηδείων εμπόρων ή μεσαζόντων, με αποτέλεσμα να καλούνται αυτοί να πληρώσουν ποσά πολλαπλάσια της αξίας των αυτοκινήτων και λοιπών προσωπικών ειδών και να υφίστανται ακόμη και σκληρή ποινική μεταχείριση, ώστε η προτεινόμενη ρύθμιση και τροποποίηση του εν λόγω άρθρου να θεωρείται δίκαια και ώριμη.

Το επόμενο άρθρο, το άρθρο 15, έχει ως σκοπό την παροχή ρητής νομοθετικής εξουσιοδότησης στην Τράπεζα της Ελλάδος, πέραν της ήδη υφισταμένης, ώστε αυτή να μπορεί να διαμορφώνει και να θέτει το γενικό κανονιστικό πλαίσιο των όρων και των προϋποθέσεων λειτουργίας, του ελέγχου και της εποπτείας των εξουσιοδοτημένων να διενεργούν πράξεις αγοράς και πώλησης συναλλάγματος προσώπων, συμπεριλαμβανομένων των πιστωτικών ιδρυμάτων και των ανταλλακτηρίων συναλλάγματος.

Περί των ανταλλακτηρίων συναλλάγματος, τα οποία προβλέπεται ότι θα λειτουργούν σαν ανώνυμες εταιρείες, το κανονιστικό πλαίσιο μπορεί να προβλέπει τα εξής:

Πρώτον, την υποχρέωση καταβολής αυξημένου αριθμού κεφαλαίου, εν σχέσει με το ελάχιστο προβλεπόμενο από το ν. 2190 "περί ανωνύμων εταιρειών".

Δεύτερον, τη δυνατότητα διαφοροποίησης του μετοχικού κεφαλαίου, ανάλογα με τον αριθμό των λειτουργούντων καταστημάτων.

Τρίτον, την υποχρέωση κατάθεσης μέρους του υποχρεωτικού κεφαλαίου στην Τράπεζα της Ελλάδος, υπό μορφή εγγύησης για τις κυρώσεις που προβλέπονται στη ρύθμιση αυτή.

Σε αυτό το πλαίσιο θα εμπίπτουν και πρόσωπα που ήδη διενεργούν πράξεις αγοράς και πώλησης συναλλάγματος, στα οποία θα δοθεί από την Τράπεζα της Ελλάδος σχετική προθεσμία προσαρμογής και συμμόρφωσης.

Προβλέπεται η ανάληψη από τους ελεγχομένους του κόστους του ελέγχου, το οποίο προσδιορίζεται ως προς το είδος, την έκταση και το τρόπο είσπραξής του από την Τράπεζα της Ελλάδος.

Με την υπό συζήτηση νομοθετική ρύθμιση εξουσιοδοτείται η Τράπεζα της Ελλάδος να προσδιορίσει το πλαίσιο των σχετικών διοικητικών κυρώσεων και των λεπτομερειών εφαρμογής τους. Οι κυρώσεις αυτές περιλαμβάνουν διοικητικά πρόστιμα, είτε ως ποσοστό μέχρι 30% επί της αξίας του αντικειμένου της παραβάσεως είτε ως εφάπαξ ποσό μέχρι ογδόντα εκατομμυρίων, ποσού το οποίο μπορεί να αναπροσαρμόζεται τιμαριθμικά με Πράξη του Διοικητή της Τράπεζας της Ελλάδος.

Ουσιαστικά, με αυτό το άρθρο, επιζητείται ο έλεγχος και η αποτροπή παραβάσεων. Ο στόχος είναι τα προβλεπόμενα διοικητικά πρόστιμα να έχουν όντως αποτρεπτικό χαρακτήρα. Δίδεται δε, η δυνατότητα νομοθετικά να υπολογίζονται, είτε ως ποσοστό επί της αξίας του αντικειμένου της παράβασης είτε ως εφάπαξ και να αναπροσαρμόζονται τιμαριθμικά -όπως είπαμε- με πράξη του Διοικητή της Τράπεζας της Ελλάδος.

Για το επόμενο άρθρο, το άρθρο 16, θέλω να πω τα εξής: 'Ηδη έχουν παρέλθει περίπου σαράντα τέσσερα χρόνια από την ψήφιση, κάτω από γνωστές ιστορικές συνθήκες και διαταραγμένο κοινωνικό και οικονομικό περιβάλλον και για τους συγκεκριμένους σκοπούς του ν. 2292/1953 "περί συγχωνεύσεως ανωνύμων τραπεζικών εταιρειών". Με δεδομένες τις συνεχείς, σε αυτό το διάστημα, εξελίξεις στον οικονομικό χώρο, καθώς και με την ανασφάλεια και αβεβαιότητα περί του τι ακριβώς ισχύει σήμερα για την συγχώνευση των πιστωτικών ιδρυμάτων, επιβάλλεται η δημιουργία ενός νέου ειδικού ρυθμιστικού νομοθετικού πλαισίου που θα ανταποκρίνεται στη σύγχρονη κοινωνική και οικονομική πραγματικότητα, το οποίο βεβαίως, πρέπει να εντάσσεται αρμονικά στο νομοθετικό μας σύστημα.

(Στο σημείο αυτό χτυπάει ξανά το κουδούνι λήξης του χρόνου ομιλίας του κυρίου Βουλευτή)

Σελίδα 82 

 

Δύο λόγια ακόμα, κύριε Πρόεδρε.

Το υπό συζήτηση επιχειρούμενο νέο πλαίσιο, πρώτον, δίδει ορθές και ρητές λύσεις που δε θα υφίστανται του πλαισίου που διέπει τις συγχωνεύσεις των κοινών ανωνύμων εταιρειών και δεύτερον, αντιμετωπίζει τις ιδαιτερότητες που παρουσιάζονται στη διαδικασία συγχώνευσης των πιστωτικών ιδρυμάτων. Απαιτείται, δηλαδή, προσαρμογή και πρόνοια για την πραγματική αντιμετώπιση συγκεκριμένων νομικών προβλημάτων που ανακύπτουν στη συγχώνευση των πιστωτικών ιδρυμάτων.

Προφανώς ο ρόλος της πολιτείας σ' αυτήν τη διαδικασία δε θα είναι παρεμβατικός, προφανώς δε θα είναι πατερναλιστικός. Ο ρόλος της πολιτείας στις συγχωνεύσεις των πιστωτικών ιδρυμάτων θα είναι όμοιος με εκείνον που ασκείται στις συγχωνεύσεις των κοινών ανωνύμων εταιρειών, λαμβανομένης υπόψην και της εποπτείας της Τράπεζας της Ελλάδος.

Πιστεύω ότι προβλέπονται εξαιρετικά σημαντικές ρυθμίσεις, οι οποίες απαντούν στην τάση συγχώνευσης που σε ορισμένες περιπτώσεις θα αποτελέσει όρο επιβίωσης για κάποιες ομάδες ή για κάποιες περιπτώσεις που αφορούν τις ελληνικές τράπεζες.

ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο.

Κύριε Νικολόπουλε, θα σας δώσω πέντε λεπτά και θα έχετε την άνεση να αναπτύξετε τις απόψεις σας.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, είπαμε και στην επιτροπή και την πρώτη μέρα, στην κατ' αρχήν συζήτηση, τις παρατηρήσεις μας, τις βελτιώσεις μας, τις επιφυλάξεις μας και γι' αυτήν την ενότητα των άρθρων.

Για το άρθρο 9 ανησυχούμε, γιατί αυτή η ρύθμιση ενδεχομένως να πλήξει ακόμη περισσότερο τους 'Ελληνες ναυτικούς. Δεν ήταν επαρκής η απάντηση που πήραμε. Αντιλαμβανόμαστε τη δυσκολία του παρισταμένου Υπουργού, που ενδεχομένως δεν έχει κάνει αυτός τις συζητήσεις με τους αρμόδιους, να μας προσφέρει αυτή την άνεση, να διευκόλυνε και εμάς να ψηφίσουμε αυτό το άρθρο 9, αφού υπάρχουν και ενισχύονται αυτές οι επιφυλάξεις στον εργαζόμενο κόσμο στη ναυτιλία.

ΓΕΩΡΓΙΟΣ ΔΡΥΣ (Υφυπουργός Οικονομικών): Μου επιτρέπετε, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Μάλιστα, εφόσον δέχεται ο ομιλητής.

Δέχεσθε, κύριε Νικολόπουλε, τη διακοπή;

ΝΙΚΟΛΑΟΣ ΝΙΚΟΛΟΠΟΥΛΟΣ: Βεβαίως, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Θα σας κρατήσω το χρόνο, κύριε Νικολόπουλε.

Εφόσον δέχεται ο κ. Νικολόπουλος τη διακοπή, ορίστε, έχετε το λόγο, κύριε Υπουργέ.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, έχω πει και στην Επιτροπή, το επαναλαμβάνω και εδώ, για να μην επανέρχεται το θέμα: Η ρύθμιση αυτή είναι αίτημα τόσο της Πανελλήνιας Ναυτικής Ομοσπονδίας, όσο και των εργοδοτών, γιατί διευκολύνει τη λειτουργία του Ελληνικού Εμπορικού Ναυτικού και γενικότερα της ελληνικής ναυτιλίας. ΝΙΚΟΛΑΟΣ ΝΙΚΟΛΟΠΟΥΛΟΣ: Μετά από αυτήν την κατηγορηματική δήλωση, κύριε Υπουργέ, -πιστεύω ότι με αίσθημα ευθύνης το λέτε- δεν έχουμε καμία αντίρρηση. Σας είπαμε από πού οι δικές μας πληροφορίες προήρχοντο.

Στο άρθρο 10, για την τράπεζα τροφίμων, είχαμε πει το κράτος να μην είναι ο δωρητής, αλλά δωρητές να είναι εκείνοι που θα προσφέρουν τα προς λήξη τρόφιμα. Πολύ, έτσι κομψά, πάλι σας κάνουμε αυτήν την παρατήρηση, γιατί βεβαίως πιστεύουμε ότι θα πρέπει να επαινέσουμε και να χαιρετήσουμε και τη δική μας συμμετοχή σ' αυτήν την παγκόσμια πρωτοβουλία.

Για τη μετεγκατάσταση θα περιμέναμε και αυτό να μην το βλέπαμε σε ένα άρθρο ξεκομμένο για να μπορούσαμε να μιλήσουμε για τα κίνητρα, που ακόμη πιο πολλά χρειάζεται η επαρχία και που χρειάζεται ο τόπος, για να καταφέρει να φθάσει εκείνους τους ρυθμούς της ανάπτυξης. 'Ομως, σίγουρα είναι προς τη σωστή κατεύθυνση.

Για το άρθρο 12 σημειώσαμε την ανησυχία μας, μήπως βρεθούμε εκτεθειμένοι στα όργανα της Ευρωπαϊκής 'Ενωσης απ' αυτήν τη ρύθμιση. Κατά τα άλλα, σωστά έτσι όπως είναι. Για τη μεταφορά αυτού του πρώτης τάξεως αγαθού, θα πρέπει να συμβάλουμε όλοι γι' αυτά τα απομονωμένα νησιά, γι' αυτούς τους συμπατριώτες μας. Να προσφέρουμε, χωρίς να δούμε το κόστος. 'Αρα μόνο για τη διαδικασία γίνεται η παρατήρηση εάν νομίζετε ότι δε θα συναντήσετε στο μέλλον κάποια προβλήματα.

'Αρθρο 13. Κύριε Υπουργέ μέχρι της 30 Μαρτίου 1997 πιστεύω ότι θα διαπιστώσατε -είμαι βέβαιος πια γι' αυτό, έχετε εσείς γνώμη γιατί είσθε ο καθ' ύλην αρμόδιος- ότι δε διευκόλυνε ή τουλάχιστον δεν προσήλθαν τόσοι. Ούτε εσείς εισπράξατε λοιπόν τα αναμενόμενα, αλλά ούτε και οι ενδιαφερόμενοι, που για χάρη των οποίων πιστεύω ότι είχε ψηφισθεί εκείνη η διάταξη, απήλαυσαν εκείνων των διατάξεων.

Φοβούμαι πως και σήμερα,εάν θα αφήσετε τις προσαυξήσεις εκείνες, τουλάχιστον, για τους παλαιούς των ημερών, όπου για ένα παλαιό αυτοκίνητο δεκαετίας πια ή και δεκαπενταετίας ενδεχομένως, θα πρέπει να καταβάλουν οκτώ με δέκα εκατομμύρια, είμαι σίγουρος ότι συμφωνείτε μαζί μου ότι δεν αξίζει πια το κυκλοφορούν όχημα όσο είναι το πρόστιμο. Γι'αυτό νομίζω ότι για τα καινούρια, για τα περσινά, για τα προπέρσινα ίσως, ακόμα να είναι ελκυστική η διάταξη και ίσως να έρθουν κάποιοι, όμως για τους παλαιούς σίγουρα δε θα γίνει τίποτα.

Μήπως, λοιπόν, θα έπρεπε να μείνετε σ'αυτό που ίσχυε σήμερα, στο πρόστιμο που οφείλουν να καταβάλουν για τα τελευταία δύο-τρία έτη, έτσι ώστε να μπορέσει να λειτουργήσει και πάλι η διάταξη; Διαφορετικά φοβάμαι πως και πάλι μετά από λίγο διάστημα, θα βρεθείτε στην ανάγκη να έρθετε πάλι στη Βουλή και να πείτε "δυστυχώς, αυτό που συνομολογήσαμε ότι θα έπρεπε να κάνουμε, δεν έφερε τα αναμενόμενα αποτελέσματα".

Κύριε Πρόεδρε, κύριοι συναδελφοι, αυτές οι διατάξεις πολλές φορές είναι περίεργες, ύποπτες και με επιφυλακτικότητα το Σώμα στέκεται απέναντί τους. 'Ομως νοιώθω την ανάγκη να σας πω ότι υπάρχει μία κατηγορία απλών, ανυποψίαστων πολιτών όπου και πάλι είμαι βέβαιος ότι έτσι όπως είναι διατυπωμένη η διάταξη, δε θα τους λύσει κανένα πρόβλημα.

Τέλος, όσον αφορά αυτήν τη διάταξη, θα ήθελα να πω κάτι που νομίζω ότι είναι και ζήτημα αρχής. Γιατί θα πρέπει να αποστερούμε από τον πολίτη τη δυνατότητα να προσφύγει στα ένδικα μέσα; Του λέμε "αν θέλεις να έρθεις εδώ και να καταβάλεις αυτά, δε θα έχεις δικαίωμα να πας στα δικαστήρια". Γιατί; Ομολογούμε ότι του κάνουμε κάποια χάρη, ότι είναι χαριστική αυτή η διάταξη; Εάν είναι χαριστική δε θα πρέπει να την ψηφίσουμε. Εάν όχι, εγώ νομίζω ότι θα πρέπει να απαλειφθεί αυτός ο όρος της μη δυνατότητας να προσφύγει στα ελληνικά δικαστήρια.

Για την αμαρτία της Τράπεζας Κρήτης "ήμουν νιος και γέρασα" λέει ο λαός. Να δούμε για πόσα χρονια ακόμα θα συζητούμε για την Τράπεζα Κρήτης κατ'αυτόν τον τρόπο και να ενθυμούμεθα ανομήματα παλαιών ημερών, πολύ δε περισσότερο να παραδεχόμαστε ότι δυστυχώς, δεν έχει έρθει ακόμα η ώρα για το Ελληνικό Κοινοβούλιο, με ό,τι καταπιάνεται να το τελειώνει.

Σήμερα, λοιπόν, έρχεται πάλι μία ξεκρέμαστη διάταξη για να πει ότι δεν το είχαμε σκεφθεί αυτό που βρήκαμε μπροστά μας.

Τέλος, θα ήθελα να πω λίγα λόγια για τη συγχώνευση.

Είναι γεγονός ότι συγχωνεύονται μεγάλοι οργανισμοί. Τα πιστωτικά ιδρύματα, οι πιστωτικοί οργανισμοί αυξάνουν τα μετοχικά τους κεφάλαια, αγοράζουν άλλες μικρότερες τράπεζες, για να μπορέσουν να σταθούν στον ανταγωνισμό. 'Ομως, αυτό γίνεται κάτω από όρους.

Φοβούμαι πως ενώ θεωρητικά δεν μπορούμε να διαφωνήσουμε, είμαστε υποχρεωμένοι να σας πούμε ότι θα πρέπει να λάβετε υπόψη σας, κύριοι της Κυβέρνησης, ότι εκσυγχρονι-

Σελίδα 83 

σμός χωρίς περιεχόμενο είναι ένας αναχρονισμός, γιατί δε μας επιτρέπει καν να προσεγγίσουμε με καθαρό μάτι τα καινούρια δεδομένα. Σκεφθείτε ότι η Κτηματική με τη Στεγαστική θα πρέπει να εκσυγχρονίσουν στο μηχανολογικό τους εξοπλισμό και να μειώσουν το κόστος τους, όπου έχει να κάνει με το ανθρώπινο δυναμικό.

'Οταν το λειτουργικό κόστος σήμερα της Εθνικής Τράπεζας φθάνει στο 4% όπως είπε ο διοικητής, τι θα αλλάξει άραγε όταν οι ξένες τράπεζες που έρχονται ή κάποιες εκ των μεγάλων ιδιωτικών -δε θέλω να γίνω συγκεκριμένος για λόγους που αντιλαμβάνεσθε- έχουν λειτουργικό κόστος 1%; Τότε θα έχουν τη δυνατότητα να κάνουν αυτό που ζήσαμε την προηγούμενη χρονιά. Να έρχεται, δηλαδή, η Τράπεζα Πίστεως να μειώνει τα επιτόκια για τα στεγαστικά δάνεια και να μην μπορεί να το κάνει η Στεγαστική ή η Κτηματική και άρα, να μην έχουμε λύσει κανένα πρόβλημα.

'Aρα, μετά τη συγχώνευση ίσως το επόμενο βήμα να είναι ή η πώληση ή η ζημιογόνος παρουσία μας στο τραπεζικό σύστημα.

'Ολα αυτά δεν περιγράφονται, δεν προβλέπονται, δεν τα διαπιστώνουμε στη διάταξη που μας καλείτε να ψηφίσουμε. 'Ολες αυτές οι ειλικρινείς ανησυχίες, όχι μόνο της Νέας Δημοκρατίας, αλλά και των εργαζομένων σ'αυτά τα δύο ιδρύματα, τους έχουν φέρει σ'αυτό το σημείο, να μην έχουμε απόφαση σήμερα κανενός εκ των δύο συλλόγων, να μην έχουμε απόφαση γι'αυτήν την καινούρια - εντός ή εκτός εισαγωγικών - αναγκαιότητα της συγχώνευσης.

Δεν έχει απαντήσει ακόμα η Κυβέρνηση. Θα συγχωνευθεί η Κτηματική στη Στεγαστική, ή η Στεγαστική στην Κτηματική; "'Ομιλος" λέει και εκεί τελειώσαμε. Τι θα γίνει με τα ακίνητά τους; Τι θα γίνει με το προσωπικό τους; Τι θα γίνει με τα οργανογράμματά τους; Τι θα γίνει με τα δικαιώματά τους, με τις εργασιακές σχέσεις, που είναι διαφορετικές στη μία τράπεζα και στην άλλη;

Και εδώ στο παρελθόν είχατε φθάσει πολύ κοντά και είχαν φθάσει και προηγούμενες κυβερνήσεις στην εξαγορά της Στεγαστικής από την Κτηματική για να γινόταν η Κτηματική η μεγάλη τράπεζα. Εάν ξέρετε κάτι περισσότερο, κύριε Υπουργέ, πάνω σ'αυτό θα θέλαμε να μας το λέγατε. Αλλιώς θα μένουν βέβαια μετέωρα αυτά τα ερωτήματα που δεν είναι ρητορικά ερωτήματα, που είναι ουσιαστικά. 

'Ετσι, θέλω να καταλήξω απευθυνόμενος σε όλη την Αίθουσα, να πω ότι ερχόμαστε να ψηφίσουμε - ή όχι, εν πάση περιπτώσει - αυτήν τη διάταξη όταν -ακούστε το παράδοξο και γι'αυτό το κράτησα για το τέλος- δεν έχουμε ούτε καν business plan. 'Οχι δεν το έχουμε εμείς στην κατοχή μας, δεν το έχουν καν παραγγείλει οι τράπεζες ή η μαμά-τράπεζα, που είναι η Εθνική Τράπεζα, για το πού πάνε, τι επιδιώκουν, τι θέλουν. Δεν έχουμε, λοιπόν, ούτε ένα σχέδιο επιχειρηματικής δράσης της καινούριας πορείας αυτών των δύο οργανισμών, που σήμερα καλούμεθα εμείς με την ψήφο μας να συγχωνεύσουμε.

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο για πέντε λεπτά.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κάθε φορά που προχωράμε σε ένα άρθρο του νομοσχεδίου, διαπιστώνεται τόσο πολύ η διαφορά που έχει το ένα άρθρο από το άλλο, η πανσπερμία δηλαδή που υπάρχει εδώ των υποθέσεων που θέλει να κλείσει αυτό το νομοσχέδιο.

Κατ'αρχήν, κύριε Υπουργέ, λάθος πληροφορείτε για τρίτη φορά το Τμήμα -η πρώτη ήταν στην Επιτροπή, η δεύτερη όταν κάναμε εμείς επίκαιρη ερώτηση εδώ και είπατε πάλι περίπου τα ίδια και η τρίτη σήμερα- όταν λέτε, ότι η Ομοσπονδία των Ναυτεργατών είναι σύμφωνη όπως και οι εφοπλιστές και το Υπουργείο Ναυτιλίας. Λάθος σας έχουν πληροφορήσει, τουλάχιστον.

Εγώ, σε περιοδεία που έκανα, ύστερα από αυτήν τη συζήτηση στους χώρους των λιμανιών, διαπιστώθηκε ότι η απόφαση αυτή είναι μόνο του κ. Χαλά, ο οποίος είναι ο γενικός γραμματέας της Ομοσπονδίας. Απ'ό,τι πληροφορήθηκα, αντί για πρόεδρο αυτοί έχουν γραμματέα. Μη μας παραπλανείτε, κατ'αρχήν.

ΓΕΩΡΓΙΟΣ ΔΡΥΣ (Υφυπουργός Οικονομικών): Εγώ σας παραπλανώ;

ΝΙΚΟΛΑΟΣ ΓΚΑΤΖΗΣ: Σας λέω, διαπιστώστε το, να δείτε ότι δεν είναι έτσι. Γιατί όταν έρχεσθε σαν υπεύθυνος Υπουργός Οικονομικών και καταθέτετε, ότι είναι σύμφωνη και η Ομοσπονδία και όταν ξέρετε ότι σήμερα και πριν από μέρες ακόμα βρίσκονται σε αγωνιστική διεκδίκηση οι ναυτεργάτες διεκδικώντας αποκλειστικά ένα από αυτά τα δικαιώματα, που φέρνετε με την τροπολογία, καταλαβαίνετε, ότι εμείς παραπλανούμαστε. Λέτε ότι έχετε τη διαβεβαίωση και τη θέληση των ναυτεργατών.

Κύριε Υπουργέ, ξέρετε ότι και σήμερα και χθες και προχθές κάνουν αγωνιστικές διεκδικήσεις, να αποκλείσουν ακριβώς αυτά τα δικαιώματα: Τη μαύρη αγορά, την εισαγωγή των ξένων πληρωμάτων, τη μείωση του προσωπικού στους 'Ελληνες. Και αποκλείουν αυτά τα γραφεία ευρέσεως εργασίας, που λένε ότι δε βρέθηκαν 'Ελληνες και αναγκαστικά στέλνουν αλλοδαπούς στα πλοία αυτά.

Νομίζουμε ότι είναι πραγματικά μία ακόμα χαριστική πράξη στο εφοπλιστικό κεφάλαιο, κύριε Υπουργέ, όταν τελικά υπάρχει η ανισότητα ανάμεσα στην αμοιβή των εργαζομένων για ίδια δουλειά, την οποία κάνουν και όταν ξέρετε πώς ακριβώς πληρώνονται αυτά τα πληρώματα. Ξέρουμε τι πρόβλημα έχουν σήμερα οι ναυτεργάτες, τι πρόβλημα έχει ιδιαίτερα το κατώτερο προσωπικό, τι οικονομικά προβλήματα αντιμετωπίζουν όταν δουλεύουν για ένα τρίμηνο ή τετράμηνο κάθε χρόνο ή και καθόλου για πολλά χρόνια μάλιστα και όταν μάλιστα αντιμετωπίζουν μεγάλο κίνδυνο με τα σαπιοκάραβα. Να το λάβουμε και αυτό υπόψη, γιατί έχουμε πάρα πολλά δυστυχήματα.

Θεωρούμε ότι πρέπει να την αποσύρετε. Δε σημαίνει τίποτα να την καταψηφίσουμε. Πρέπει να την αποσύρετε.

'Εχουμε, επίσης, στο άρθρο 10 την επιστροφή του Φ.Π.Α. από δωρεές που κάνουν ορισμένες επιχειρήσεις, ιδιαίτερα μεγαλοκαταστήματα,κ.λπ. Κοιτάξτε, κύριοι συνάδελφοι, ο Σκλαβενίτης είναι προέδρος αυτών των μεγάλων καταστημάτων, super markets κ.λπ. Ξέρουμε ότι αυτό χρησιμοποιείται για να γλιτώσουν φορολογητέα ύλη. Ξέρουμε ότι εκεί πηγαίνουν -τουλάχιστον από καταγγελίες που υπάρχουν και που έγραψε ο Τύπος- προϊόντα τα οποία αύριο ή μέσα σε δύο ή τρεις μέρες λήγει η ισχύς τους. Ξέρουμε, επίσης, ότι αυτό χρησιμοποιείται σαν μέσο συναλλαγής για να αυξήσουν ακόμα περισσότερο τα κέρδη τους και να μην προστεθεί ούτε στο Φ.Π.Α. ούτε ουσιαστικά στην αξία της υπολογίσιμης εμπορεύσιμης οικονομικά ύλης.

Θεωρούμε, λοιπόν, ότι αυτό πρέπει να ισχύσει μόνο για τους συνεταιρισμούς, οι οποίοι δεν έχουν κανένα λόγο, ούτε κερδοσκοπικό ούτε τίποτα άλλο. Είναι συνεταιρισμοί που δουλεύουν ουσιαστικά για τα μέλη τους. Να ισχύσει μόνο για αυτούς και όχι γι αυτές τις επιχειρήσεις, οι οποίες έτσι και αλλιώς, προκειμένου να πετάξουν ή να πουλάνε ορισμένα τρόφιμα, που αναλώνονται και διαφορετικά, για ζώα παραδείγματος χάριν, να τα πουλάνε ως σκυλοτροφές, τα φέρνουν εκεί για να έχουν και αυτά τα ευεργετήματα.

Σχετικά με το άρθρο 12, συμφωνούμε με αυτήν την τροποποίηση που γίνεται. 'Ομως, δεν επεκτείνεται, κύριε Υπουργέ και στο αποχετευτικό. Πολλές κοινότητες, πολλοί δήμοι, κ.λπ., έχουν τρομερά οικονομικά προβλήματα για να ανταπεξέλθουν στα τοκοχρεολύσια, τα οποία απορρέουν απο τις δόσεις που είναι υποχρεωμένοι να πληρώνουν. Νομίζω ότι πρέπει να το επεκτείνετε. Είναι θετικό το μέτρο και θα εξυπηρετήσει και θα λύσει πραγματικά προβλήματα σε αυτές τις κοινότητες και τους δήμους, που οι περισσότεροι από αυτούς είναι φτωχοί και οι οποίοι οδηγούνται ουσιαστικά στο να αυξήσουν τα τέλη δύο και τρεις και τέσσερις φορές. Φθάνει δηλαδή, οικογενειάρχης τετραμελούς οικογένειας να σκέφτεται να ανοίξει το νερό, για να μην πληρώσει πολλά τέλη, όταν ξέρουμε ότι το νερό σήμερα είναι πολιτισμός. Νομίζουμε ότι θα πρέπει θα επεκταθεί και εκεί.

Σελίδα 84 

 

(Στο σημείο αυτό χτυπάει το κουδούνι λήξης του χρόνου ομιλίας του κυρίου Βουλευτή).

Κύριε Πρόεδρε, έχουμε εννέα άρθρα. Αν μέσα σε πέντε λεπτά έχετε την απαίτηση να τελειώσουμε...

ΠΡΟΕΔΡΕΥΩΝ (Παναγιώτης Σγουρίδης): Αγαπητέ, κύριε Γκατζή, πρέπει να ξέρετε, ότι και στους υπόλοιπους εισηγητές εδόθη χρόνος και δέκα και δώδεκα και δεκατρία λεπτά. Απλώς το ρολόι χτύπησε. Συνεχίστε.

ΝΙΚΟΛΑΟΣ ΓΚΑΤΖΗΣ: Με συγχωρείτε, κύριε Πρόεδρε.

Εδώ έχουμε, επίσης, επιστροφή για τα κατασχεθέντα. Δεν ξέρουμε αν αυτά έχουν γίνει από λάθη κ.λπ., όπως αναφέρεται ότι έγιναν σε ορισμένες περιπτώσεις, χωρίς να είναι συγκεκριμένα τα στοιχεία. Νομίζουμε, όμως, ότι πολλοί θα χρησιμοποιήσουν και θα επωφεληθούν από αυτήν την υπόθεση, όταν ξέρουμε ότι εμπορεύονται αυτά τα αυτοκίνητα και έχουν μεγάλα έσοδα και έχουν αποκρύψει πολλά λεφτά από το κράτος.

Πρέπει να γίνει με πολύ μεγάλη φειδώ και προσοχή, για να αποδώσουμε πραγματικά τα του Καίσαρα τω Καίσαρι. Φυσικά δεν μπορούν να μπουν όλοι μέσα σε ένα τσουβάλι. Αλλά δε νομίζω ότι αυτή η κατοχύρωση που θέλετε να δώσετε με τη διάταξη αυτή, με το άρθρο αυτό, θα μπορέσει να φέρει αποτελέσματα, όταν τελικά έχει διαπιστωθεί ότι οι τελωνειακές αρχές όλες αυτές τις εγγραφές που έχουν για παράνομες εισόδους κ.λπ. ή την αποφυγή της υποχρέωσης του ειδικού τέλους, είναι μέσα στα νόμιμα πλαίσια.

Δεν ξέρουμε παραπέρα τις λεπτομέρειες και πώς ακριβώς είναι η κατάσταση. 'Ομως, φοβόμαστε ότι με αυτήν τη διάταξη θα περάσουμε πολλά λαθραία και ότι πολλοί ίσως γλιτώσουν να δίνουν αυτά που είναι υποχρεωμένοι.

Με το άρθρο 14 συμφωνούμε.

Σχετικά με το άρθρο 15, με το κανονιστικό πλαίσιο που βάζει η Τράπεζα της Ελλάδος με τις άλλες, πιστεύουμε ότι θα πρέπει να είναι ακόμα πιο μεγάλο το ποσοστό το οποίο θα πρέπει να δίνεται από τις άλλες εμπορικές τράπεζες. Εδώ θα πρέπει να δούμε το πώς τελικά αυτή η πολιτική που ασκείται, κύριε Υπουργέ, στο τραπεζοοικονομικό σύστημα θα βοηθήσει παραπέρα τις βιοτεχνίες κ.λπ. Γιατί έχετε φέρει μία τροπολογία μεν -που λέτε ότι θα δίνουν ένα ποσοστό συναλλάγματος οι τράπεζες κ.λπ.- αλλά και σε εκείνη δεν φαίνεται καθαρά αν πηγαίνει εκεί.

Επίσης, αποσύρετε το δημόσιο από την υποχρέωση την οποία πρέπει να δίνει στις συναλλαγές εκείνες.

Εμείς θα είμαστε ευχαριστημένοι αν μεγαλύτερο ποσοστό πάει προς το σκοπό που αναφέρεται στο άρθρο. 

Γνωστά τα γεγονότα της Τράπεζας Κρήτης, όμως ποιος πληρώνει το μάρμαρο, κύριε Υπουργέ, όπως λέει και ο λαός. Τι θα γίνουν αυτά τα χρήματα, με τις καταχρήσεις, τις κλεψιές, τα σκάνδαλα και μην ξεχνάμε, πως είναι κάτι που σημάδεψε και την πολιτική ζωή της χώρας. Πρέπει να ειπωθεί ποιος θα πληρώσει τελικά το μάρμαρο. Πάλι ο λαός; Και γιατί;

Κύριε Υπουργέ, στο άρθρο 14 είμαστε θετικοί, όπως και για το άρθρο 15 θα το βλέπαμε με κάποια ανοχή, αν ξεκαθαρίζονταν που πηγαίνουν τα χρήματα αυτά και πώς θα πληρωθούν αυτές οι καταχρήσεις. Οπωσδήποτε πρέπει να τακτοποιηθεί το θέμα, δεν μπορεί να είναι σε εκκρεμότητα και να προσδιοριστεί ο σκοπός. 

Τα άλλα άρθρα τα καταψηφίζουμε και ζητάμε επίμονα για το άρθρο 9, που αναφέρεται στα πληρώματα, να το αποσύρετε, γιατί δεν είστε σωστά πληροφορημένος ή τουλάχιστον θα πρέπει να έχετε κάποια ενημέρωση από την κομματική σας οργάνωση του Πειραιά.

ΠΡΟΕΔΡΕΥΩΝ(Παναγιώτης Σγουρίδης): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, όσον αφορά για το άρθρο 9, ενώ φαίνεται λεπτομέρεια και ανεξάρτητα με το τι λέει η Π.Ν.Ο., είναι ένα μέτρο φορολογικής απαλλαγής που έχει τις επιπτώσεις του. Θα μπορούσατε να το δείτε και στα πλαίσια διακρατικών συμφωνιών, όπως π.χ. απασχολείται ένας Πακιστανός σε ελληνικό πλοίο.Μπορεί να υπάρξει μια ρύθμιση για αμοιβαία απαλλαγή. Διαφορετικά και επιπτώσεις θα έχει και ίσως δημιουργήσει και περιπλοκές.

Το άρθρο 10 λύνει θετικά, υπαρκτά προβλήματα, που σχετίζονται με το Υπουργείο Οικονομικών. 

Το άρθρο 11 θα μπορούσατε να το κρατήσετε και να το φέρετε μαζί με την αναθεώρηση του νόμου περί κινήτρων του ν. 1892, μια και είναι θέμα που συνδέεται με τη λειτουργία του νόμου περί κινήτρων επενδυτικών κ.λπ.

Και το άρθρο 12 λύνει προβλήματα τα οποία δημιουργήθηκαν ως ένα βαθμό και από το Υπουργείο Οικονομικών. 

Το άρθρο 13 λύνει προβλήματα που είχαν επισημανθεί από τη συζήτηση του ν. 2443. Είναι άρθρα, με λίγα λόγια, που επιλύουν κάποια προβλήματα στα οποία δεν προκύπτουν σοβαρές αντιρρήσεις.

Σε ό,τι αφορά το θέμα των συγχωνεύσεων, πέρα από το αποσπασματικό της ρύθμισης, πρέπει να υπάρξει κάποια αναφορά στα θέματα απασχόλησης. Μια επαφή με την ΟΤΟΕ δε θα έκανε κακό. Αν το Υπουργείο δεν είναι έτοιμο, ας κάνει μια νύξη, ότι τα θέματα απασχόλησης αντιμετωπίζονται έγκαιρα στα πλαίσια ενός business plan και σε συνεργασία με τις οργανώσεις των εργαζομένων για την ορθολογική αξιοποίηση του δυναμικού. Εδώ περί αυτού πρόκειται. Αν είναι μια βιομηχανία,είναι κάτι άλλο.

Εδώ μιλάμε για εξειδικευμένο δυναμικό, που με έγκαιρο σχεδιασμό, καταρτίσεις, επανειδικεύσεις κ.λπ., θα μπορούσε να αξιοποιηθεί. Αυτά, κύριε Πρόεδρε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Δραγασάκη.

Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υφυπουργέ, θα σταθώ βασικά στο άρθρο 9, επειδή τελευταία έχω ζήσει στιγμές κρίσεως της ανεργίας στον Πειραιά. Ειπώθηκε στο Υπουργείο Εμπορικής Ναυτιλίας ότι ετοιμάζεται προεδρικό διάταγμα, για να κατοχυρώνει τους αλλοδαπούς. 'Ισως αυτό που περάσατε εδώ στην παράγραφο 1, "οι αποδοχές των αλλοδαπών κατωτέρων πληρωμάτων", μπαίνει σφήνα μέσα, για να κατοχυρωθούν πιο πολύ οι αλλοδαποί εργαζόμενοι. Υπάρχει κρίση σήμερα με δύο χιλιάδες ναυτικούς. Δε βρίσκουν δουλειά, είναι στο πεζοδρόμιο και ζητιανεύουν.

Εδώ πρέπει να προσεχθεί πάρα πολύ, γιατί ειπώθηκε στον Υπουργό, ότι ετοιμάζεται παράλληλα και προεδρικό διάταγμα. Μήπως με τον τρόπο αυτόν πάτε να κατοχυρώσετε πιο πολύ τους αλλοδαπούς; Είναι ένα από τα βασικά θέματα που πρέπει να προσέξετε.

Θα συμφωνήσω στο άρθρο 12. 'Οντως υπάρχει πρόβλημα. 'Ολα τα νησιά είναι σε δύσκολη κατάσταση και πρέπει να εξυπηρετηθούν. Γιατί πέρυσι είχαμε μία κρίση στα νησιά, λόγω της λειψυδρίας. Σ' αυτό συμφωνούμε.

Τα άλλα άρθρα, τα καταψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Αράπη.

Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υφυπουργέ, θα σας απασχολήσω μόνο για το άρθρο 13 του παρόντος νομοσχεδίου.

Αποβλέπει, σκοπεί στην απενεργοποίηση του ν. 2443/96, του οποίου η ισχύς έληξε στις 30.3.96, χωρίς το προσδοκώμενο από το Υπουργείο σας εισπρακτικό αποτέλεσμα. Και τούτο διότι οι δασμοί, που εκαλούντο να πληρώσουν οι παραβάτες απλών τελωνειακών παραβάσεων, ήταν στις περισσότερες περιπτώσεις εξοντωτικοί, αφού υπολογίζονταν με το συντελεστή του χρόνου εισαγωγής τους.

Η ρύθμιση αυτή του 2443/96, σε συνδυασμό με τη σήμερα εισαγομένη ρύθμιση, έχει μια πολύ μεγάλη αντίφαση. Καταλήγει σε ένα κλασικό σχήμα οξύμωρο. 'Εχουμε, δηλαδή, αυτοκίνητα αντιρρυπαντικής τεχνολογίας του 1989, όπου απαιτείται να πληρώσουν δασμούς πενταπλάσιους ή εξαπλάσιους απ' ό,τι αυτοκίνητα της ίδιας κατηγορίας που έχουν εισαχθεί μετά το 1993. Δηλαδή, τα παλαιότερα του 1989 πληρώνουν πέντε και έξι φορές περισσότερους δασμούς, όταν η αξία των παλαιοτέρων είναι αυτονόητο ότι λόγω της παλαιότητας έχει μειωθεί.

Σελίδα 85 

Και έχουν απαξιωθεί. Αυτό το σχήμα αντίφασης θα πρέπει οπωσδήποτε να αρθεί, γιατί δημιουργείται...

ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό διορθώνουμε.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Προσέξτε ένα παράδειγμα που σας είπα. Υπάρχει αλλαγή από το βασικό κείμενο νόμου; ΓΕΩΡΓΙΟΣ ΔΡΥΣ (Υφυπουργός Οικονομικών): Καμία.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αν μου επιτρέπετε λοιπόν, να πω το εξής: Αν πάρουμε ένα παράδειγμα, ένα αυτοκίνητο του 1989 -θα αναλώσω σ' αυτό το χρόνο μου και τίποτε άλλο- αντιρρυπαντικής τεχνολογίας, εργοστασιακής αξίας τριάμισι εκατομμύρια, έπρεπε με το δασμολογικό συντελεστή μέχρι το 1993, 190%, να πληρώσει εξήμισι εκατομμύρια, τη στιγμή που η αξία του έχει πέσει κατά πολύ, αφού είναι αυτοκίνητο του 1989.

Αντίστοιχα, ένα αυτοκίνητο μετά το 1993, επειδή ο συντελεστής μειώθηκε στο 35%, θα πληρώσει για την ίδια παράβαση 1,225, δηλαδή 1/5 κάτω. Αυτό είναι μία αντίφαση. Θα παρακαλούσα να το δείτε. 

Υπάρχει και το εξής ζητούμενο: Να αποδεχτούν σαν δίκαια τη ρύθμιση, για να πληρώσουν στο κάτω-κάτω. Και αυτό ενδιαφέρει και σας και ενδιαφέρει κι όλους μας αναμφίβολα. Διότι υπάρχει παράλληλα μία διάταξη, η οποία τους δημιουργεί ένα πραγματικό αδιέξοδο. Επειδή και ο ν.2443/96, όπως και το σημερινό άρθρο 13, απαγορεύουν την άσκηση ενδίκου μέσου. Μπαίνουν ερωτήματα για το αν θίγεται συνταγματικό δικαίωμα.

Αλλά να τα ξεπεράσουμε αυτά, να φτάσουμε στο ζητούμενο. Ζητούν, λοιπόν, να υπάρξει ίση μεταχείριση, ρύθμιση για όλους, ακόμα και αν στερηθούν το δικαίωμα να προσφύγουν στη Δικαιοσύνη.

Θα ήθελα με το σύμβουλό σας να το δείτε,κύριε Υπουργέ. Δεν είναι κατ' ανάγκη τα μεγάλα ψάρια που πρέπει να πιάσετε. Φτωχοί φουκαράδες είναι οι περισσότεροι. Πιστεύω λοιπόν, ότι όλους θα τους βοηθήσει αυτή η ρύθμιση.

ΓΕΩΡΓΙΟΣ ΔΡΥΣ (Υφυπουργός Οικονομικών): Να μου δώσετε ένα σημείωμα σας παρακαλώ. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μάλιστα, κύριε Υπουργέ. Θα σας το δώσω αμέσως τώρα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, σε ό,τι αφορά το άρθρο 9, θα παρακαλούσα τον Υπουργό να ελέγξει πλήρως τις πληροφορίες που έχει σχετικά με την ΠΝΟ, μην τυχόν δημιουργηθούν κάποια προβλήματα σε σχέση με το ελληνικό προσωπικό. Γι' αυτό δεν αμφιβάλλω καθόλου.

Στο άρθρο 10, κύριε Υπουργέ, "η αξία των ειδών διατροφής που δωρίζονται από επιχειρήσεις, οι οποίες παράγουν ή εμπορεύονται τέτοια αγαθά". Εδώ πέρα υπάρχει κάποιος κίνδυνος. 'Ενας έμπορος έχει αγοράσει προϊόντα, τα οποία σε λίγο θα καταστραφούν. Βλέπει να μην πωλούνται και δι' αυτού του τρόπου τα δωρίζει και γλιτώνει τον Φ.Π.Α., τον οποίο ήδη κατέβαλε, τον οποίο θα τον είχε ως ζημία αν αυτά καταστραφούν.

Επαναλαμβάνω λοιπόν: Κάποιος έμπορος βλέπει ότι σε κάποια προϊόντα, που αγόρασε, σε λίγο λήγει η προθεσμία τους και δε θα διατεθούν. Αν λήξει και δε διατεθούν τα προϊόντα, χάνει τον ΦΠΑ που κατέβαλε, ενώ δωρίζοντάς αυτά το παρά πέντε γλιτώνει τον ΦΠΑ. Υπεισέρχεται αυτή η κατάσταση μέσα.

Θα σας συνιστούσα να δεχθείτε, μόνο οι παραγωγοί να μπορούν να κάνουν αυτήν την πράξη, όχι και οι έμποροι. Γιατί λογαριάστε κάτι άλλο. Αυτή η αχαλίνωτη εξάπλωση των σούπερ μάρκετς, χωρίς κανόνες, ουσιαστικά πέραν του εμβαδού και του τρόπου με τον οποίο λειτουργούν εμπορικώς, οδηγεί την ελληνική παραγωγή στο μηδενισμό. Δηλαδή, τα σούπερ μάρκετς, όπως όλοι γνωρίζουμε πωλούν τοις μετρητοίς.'Ενα στοιχείο σας λέω. Εν τούτοις αγοράζουν επί πιστώσει με πεντάμηνο και εξάμηνο προθεσμιακό διακανονισμό. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Στην καλύτερη περίπτωση.

ΒΑΣΙΛΗΣ ΚΕΔΙΚΟΓΛΟΥ: Στην καλύτερη περίπτωση που λέει και ο κ. Παπαγεωργόπουλος.

Αυτό καταλαβαίνετε πού οδηγεί; Οδηγεί τις ελληνικές παραγωγικές επιχειρήσεις στην υπερχρέωση και σιγά-σιγά στον εξαφανισμό.

Δεύτερον, έχουν διάφορα άλλα εσωτερικά ζητήματα. Τους επιτρέπεται να κάνουν υπεκμισθώσεις χώρων. Δε λειτουργούν δηλαδή ως εμπορικές επιχειρήσεις, αλλά ως χώροι υπεκμίσθωσης. Σου επιτρέπω να βάλεις τα προϊόντα σου εδώ, εφόσον μου καταβάλεις τόσες δραχμές για την προβολή τάχα ή ως ενοίκιο.

'Αλλη περίπτωση, θα γεμίσεις τη βιτρίνα πλήρως και θα πληρώνω εγώ μόνον τις αντικαταστάσεις. Δηλαδή, υποχρεωτικός δανεισμός σε μεγάλη κλίμακα. Και πολλά ακόμη τα οποία διεκτραγωδούν ιδίως οι μικροί παραγωγοί και τείνουν τα σούπερ μάρκετς, όπως εξελίσσονται, να καταστρέψουν την ελληνική παραγωγική οικονομία εξαιτίας κυρίως των λόγων αυτών και προπαντός εκ του γεγονότος ότι μπορούν να αγοράζουν επί πιστώσει και να πωλούν τοις μετρητοίς.

Από μια έρευνα που έκαμα στη Γαλλία και στη Δανία, κανένα σούπερ μάρκετ δεν επιτρέπεται να αγοράσει προϊόντα με διακανονισμό χρονικό πέραν του μηνός. Στη Γαλλία είναι ακριβώς "πέραν του μηνός" και στη Δανία που είδα "τριάντα έξι μέρες", κάτι τέτοιο. Εδώ ισχύει το εξάμηνο. Αυτό δεν στέκεται.

Και δεν είναι μόνο αυτό, κάνουν και άλλες πράξεις. Νοθεύουν την ταυτότητα και του προϊόντος και του παραγωγού. Βλέπετε ας πούμε σούπερ μάρκετ άλφα, μπύρα άλφα. Δεν είναι δική του, δεν είναι παραγωγός. Αλλά λέει στον παραγωγό, θα μου βάλεις απ'έξω ετικέτα δικής μου παραγωγής. Νοθεύεται η ταυτότητα του προϊόντος και του παραγωγού. 

Γι' αυτό, λοιπόν, αρκετά έχουν γίνει, που χρειάζονται κάποια μέτρα από πλευράς πιστοδοτικής από την Τράπεζα της Ελλάδος. Και απορώ πώς δεν το έχει αντιληφθεί και δεν έχει λάβει τα μέτρα της. Θα σας συνιστούσα να επιτρέψετε αυτή την επιστροφή μόνο στους παραγωγούς και να την αποκλείσετε από τα σούπερ μάρκετς.

Πάω στο άρθρο 11. Νομίζω ότι αυτά που διαλαμβάνονται είναι αυτονόητα, κύριε Υπουργέ. 'Εχω μια επιχείρηση. Η επιχείρησή μου έχει το παθητικό της, το ενεργητικό της. Στο ενεργητικό της έχει γήπεδα, κτίρια κ.λπ. και μεταφέρεται. Το ενεργητικό μπορεί αύριο να γίνει μετρητά και να εισρεύσει ως ιδία συμμετοχή. Δηλαδή, η ιδία συμμετοχή δεν μπορεί να είναι ό,τι έχω ταμείο σήμερα; Μπορεί να έχω αύριο ταμείο διαφορετικό. Δεν καταλαβαίνω για ποιο λόγο χρειάζεται να χρησιμοποιηθεί το άρθρο 11. Πάντως δεν λέγω ότι κάνει κακό, αλλά δεν βλέπω το λόγο για τον οποίο χρειάζεται.

Ως προς τα άλλα άρθρα, δεν έχω να παρατηρήσω κάτι το σημαντικό. Νομίζω ότι στο άρθρο 15 κάποια μεγαλύτερη προσοχή από τη Τράπεζα της Ελλάδος θα ήταν θετική.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστώ τον κ. Κεδίκογλου.

Ο κύριος Υπουργός έχει το λόγο για πέντε λεπτά.

ΓΕΩΡΓΙΟΣ ΔΡΥΣ (Υφυπουργός Οικονομικών): Θα είμαι πολύ σύντομος, γιατί νομίζω ότι έχει εξαντληθεί η συζήτηση.

Κατ' αρχήν, θέλω να πω, κύριε Πρόεδρε, ότι η παράγραφος 16 του άρθρου 8, το οποίο ψηφίσαμε, είχε τεθεί και χθες από τον κ. Τσοβόλα, είναι ένα τμήμα της εισηγητικής έκθεσης και επομένως, πρέπει να διαγραφεί. Το λέω για την καλύτερη νομοτεχνική παρουσίαση του κειμένου.

Επίσης, παρακαλώ να διαγραφεί η παράγραφος 20, του άρθρου 16, που αναφέρεται στη συνχώνευση πιστωτικών ιδρυμάτων.

Τώρα, όσον αφορά το περιεχόμενο των ρυθμίσεων, κύριε Γκατζή, εγώ ως Υφυπουργός Οικονομικών συνεnνοήθηκα με τον αρμόδιο Υπουργό Εμπορικής Ναυτιλίας, ο οποίος και ζήτησε τη συγκεκριμένη αυτή ρύθμιση και ρώτησα κατά πόσο συμφωνούν όλοι οι κοινωνικοί εταίροι. Μου απήντησε ότι συμφωνούν. Το μόνο που μπορώ να κάνω είναι να μου 

Σελίδα 86 

επιτρέψετε -γιατί δεν γίνεται διαφορετικά- να βγω από την Αίθουσα για τρία λεπτά, να επαναβεβαιώσω την πληροφόρηση την οποία έχω από τον Υπουργό Εμπορικής Ναυτιλίας και να ικανοποιήσω το εύλογο ερώτημά σας.

Αυτό το οποίο μου ελέχθη είναι ότι και η ΠΝΟ και η εργοδοσία συμφωνούν. 

NIKOΛΑΟΣ ΓΚΑΤΖΗΣ: 'Εχω την πληροφόρηση, ότι δεν έχει αποφασίσει η ΠΝΟ...

ΓΕΩΡΓΙΟΣ ΔΡΥΣ (Υφυπουργός Οικονομικών): Αν εσείς έχετε άλλη πληροφόρηση μέχρι αυτήν τη στιγμή, εγώ δεν τη γνωρίζω.

NIKOΛΑΟΣ ΓΚΑΤΖΗΣ: Δεν έχει αποφασίσει η ΠΝΟ για ένα τέτοιο θέμα.

ΓΕΩΡΓΙΟΣ ΔΡΥΣ (Υφυπουργός Οικονομικών): Ναι, αλλά αυτό δεν είναι θέμα που μπορώ να το λύσω εγώ, είναι θέμα της ΠΝΟ. 

Τώρα, κύριοι συνάδελφοι, σχετικά με τις άλλες ρυθμίσεις, νομίζω ότι είναι θετικές και πρέπει να γίνουν δεκτές από το Κοινοβούλιο. Επιλύουν μία σειρά από εκκρεμή ζητήματα. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Για το άρθρο 13;

ΓΕΩΡΓΙΟΣ ΔΡΥΣ (Υφυπουργός Οικονομικών): Θέλω να δω τη ρύθμισή σας. 

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των συναδέλφων που θέλει να δευτερολογήσει;

NIKOΛΑΟΣ ΓΚΑΤΖΗΣ: Εγώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή, έχετε το λόγο.

ΝΙΚΟΛΑΟΣ ΓΚΑΤΖΗΣ: Κατ' αρχήν, κύριε Πρόεδρε, δεν μας είπε ο κύριος Υπουργός αν θα κάνει κάποια διαφοροποίηση στο άρθρο 10, με το σκεπτικό που αναπτύχθηκε από τους ομιλητές και ιδιαίτερα για την περίφημη τράπεζα τροφίμων, η οποία χρησιμοποιείται σαν άλλοθι για την απαλλαγή και του φόρου, αλλά ουσιαστικά και του ΦΠΑ κλπ. Το ένα είναι αυτό.

Το δεύτερο, για τις συγχωνεύσεις. Νομίζουμε ότι ο μόνος σκοπός για τον οποίο γίνεται, κύριε Υπουργέ, είναι για να μειώσουν το προσωπικό. Θα πρέπει αυτό να το δούμε και να περάσει κατοχύρωση, ότι οι εργαζόμενοι αυτοί δεν θα χάσουν τη δουλειά τους. Νομίζω ότι αυτό μπορεί να προστεθεί. Δεν είναι κάτι που θα στοιχίσει, εν πάση περιπτώσει, μία τέτοια τροποποίηση.

Επίσης, κύριε Υπουργέ, για να επανέλθω στο πολύμαχο άρθρο 9, ξέρουμε ότι και εσείς το ξέρετε και όλος ο κόσμος το ξέρει, ότι ο κ. Χαλάς είναι άνθρωπος των εφοπλιστών κ.λπ. και ότι πολλές φορές μεταφέρει απόψεις στον κύριο Υπουργό Εμπορικής Ναυτιλίας, ότι είναι απόψεις της ΠΝΟ, ενώ παράλληλα ξέρει και ο ίδιος ότι δεν έχουν συνεδριάσει τα όργανα της ΠΝΟ.

'Εκανα περιοδεία, ύστερα από τη συζήτηση που είχαμε στην Επιτροπή, στο λιμάνι του Πειραιά και συζήτησα εκεί με τα σωματεία, συζήτησα με τους ναυτεργάτες και έχουν άγνοια, κύριε Υπουργέ, ότι υπάρχει κατ' αρχήν αυτό το άρθρο προς συζήτηση στη Βουλή, όπως πολύ περισσότερο έχουν άγνοια για το τι προέβλεπε αυτή η διάταξη, η τροπολογία. Δεν έχει συζητηθεί καν στην ΠΝΟ. Και επειδή είπατε ότι θα συζητήσετε με τον κύριο Υπουργό Ναυτιλίας, κοιτάξτε μήπως η πληροφορία που θα σας δώσει πάλι, ταυτιστεί με την ενημέρωση που έχει από τον κ. Χαλά. Πρέπει να ψαχθεί και νομίζουμε ότι δεν είναι και τόσο βιαστικό. Αν θέλετε μπορείτε να το αφήσετε και να ψηφίσουμε για την τύχη αυτού του άρθρου 9 αύριο.

Επίσης, δεν μας απαντήσατε, κύριε Υπουργέ, τι γίνεται με το αποχετευτικό στο άρθρο 12. 

Κύριε Υπουργέ, στο άρθρο 12 υπάρχει πράξη που κάνετε για το Φ.Π.Α. σε κοινότητες, δήμους, που χρωστούν Φ.Π.Α. από παλιά κ.λπ. Υπάρχει εξίσου σοβαρότατο πρόβλημα και με τα αποχετευτικά έργα και λέμε μήπως και αυτό το επεκτείνετε και για το αποχετευτικά έργα.

ΓΕΩΡΓΙΟΣ ΔΡΥΣ ( Υφυπουργός Οικονομικών): Να υποβληθεί μία τροπολογία.

ΠΡΟΕΔΡΕΥΩΝ ( Παναγιώτης Σγουρίδης): Να υποβληθεί μία τροπολογία, λέει ο κύριος Υπουργός, άρα το άρθρο ψηφίζεται ως έχει. Να υποβάλετε μία τροπολογία, για να δει το θέμα συνολικότερα, κύριε Γκατζή.

Δεν υπάρχει άλλος εγγεγραμμένος επί της ενότητας των άρθρων 9 έως 16 και τα άρθρα θα ψηφιστούν κεχωρισμένως.

Εισερχόμαστε στην ψήφιση του άρθρου 9.

Ερωτάται το Τμήμα: Γίνεται δεκτό το άρθρο 9;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 9 έγινε δεκτό κατά πλειοψηφία.

Εισερχόμαστε στην ψήφιση του άρθρου 10.

Ερωτάται το Τμήμα: Γίνεται δεκτό το άρθρο 10;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης) Συνεπώς, το άρθρο 10 έγινε δεκτό κατα πλειοψηφία.

Εισερχόμαστε στην ψήφιση του άρθρου 11.

Ερωτάται το Τμήμα: Γίνεται δεκτό το άρθρο 11;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 11 έγινε δεκτό κατά πλειοψηφία.

Εισερχόμαστε στην ψήφιση του άρθρου 12.

Ερωτάται το Τμήμα: Γίνεται δεκτό το άρθρο 12;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 12 έγινε δεκτό κατά πλειοψηφία.

Εισερχόμαστε στην ψήφιση του άρθρου 13.

Ερωτάται το Τμήμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης) Συνεπώς, το άρθρο 13 έγινε δεκτό κατα πλειοψηφία, όπως τροποποιήθηκε από τον κύριο Υπουργό.

Εισερχόμαστε στην ψήφιση του άρθρου 14.

Ερωτάται το Τμήμα: Γίνεται δεκτό το άρθρο 14;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 14 έγινε δεκτό κατά πλειοψηφία.

Εισερχόμαστε στην ψήφιση του άρθρου 15.

Ερωτάται το Τμήμα: Γίνεται δεκτό το άρθρο 15;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 15 έγινε δεκτό κατά πλειοψηφία.

Εισερχόμαστε στην ψήφιση του άρθρου 16.

Ερωτάται το Τμήμα: Γίνεται δεκτό το άρθρο 16 όπως τροποποιήθηκε από τον κ. Υπουργό;

ΠΟΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης) Συνεπώς, το άρθρο 16 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμαστε στη συζήτηση της ενότητας των άρθρων 17 έως και 20.

'Οπως ξέρετε, το άρθρο 19 έχει αποσυρθεί, κατόπιν προτάσεως του κυρίου Υπουργού. 'Αρα, συζητάμε τα άρθρα 17, 18 και 20.

ΓΕΩΡΓΙΟΣ ΔΡΥΣ (Υφυπουργός Οικονομικών): Στην ψήφιση του νομοσχεδίου στο σύνολο, θα αλλάξει η αρίθμηση.

ΠΡΟΕΔΡΕΥΩΝ (Παναγιώτης Σγουρίδης): Για την ακρίβεια των συζητουμένων, θα συζητήσουμε τα άρθρα 17, 18 και 20 και στην ψήφιση στο σύνολο του νομοσχεδίου το άρθρο 20 θα γίνει άρθρο 19, για να μπορούν και οι πρακτικογράφοι να έχουν και μία συνέχεια.

ΝΙΚΟΛΑΟΣ ΓΚΑΤΖΗΣ: 'Εχει αποσυρθεί το άρθρο 19; 

ΠΡΟΕΔΡΕΥΩΝ (Παναγιώτης Σγουρίδης): Σας είπα ότι αποσύρθηκε το άρθρο 19. 

ΓΕΩΡΓΙΟΣ ΔΡΥΣ (Υφυπουργός Οικονομικών): Διότι έχει 

Σελίδα 87 

ψηφισθεί ήδη από τη Βουλή.

ΝΙΚΟΛΑΟΣ ΓΚΑΤΖΗΣ: Δεν είναι ακριβώς το ίδιο, όπως ψηφίσθηκε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σταυρακάκης έχει το λόγο, επί της ενότητας των άρθρων 17, 18 και 20.

MHNAΣ ΣΤΑΥΡΑΚΑΚΗΣ: 'Ηθελα να κάνω μία παρέμβαση, σχετικά με το ΦΠΑ και τα νερά, αλλά δυστυχώς χάθηκε η ευκαιρία, κύριε Πρόεδρε.

Το άρθρο 17, το οποίο συνάντησε τη συναίνεση, εξ όσων ενθυμούμαι, όλων των μελών της Επιτροπής, όταν συνεζητήθη με τη μορφή τροπολογίας από πλευράς του κυρίου Υπουργού, αναφέρεται στον Οικοδομικό Συνεταιρισμό Υπαξιωματικών Αστυφυλάκων της τέως Αστυνομίας Πόλεων, που έχει αγοράσει στη θέση Φτυλίτσα του Νομού Φθιώτιδος έκταση διακοσίων τριάντα έξι στρεμμάτων, προκειμένου να στεγάσει τα μέλη του. Μετά την αγορά της έκτασης και προκειμένου να γίνουν εντάξεις σε σχέδιο πόλης, προχώρησαν στον καθορισμό αιγιαλού παραλίας, οπότε αποκαλύφθηκε ότι μέρος του αγορασθέντος τμήματος ήταν παλιός αιγιαλός, το οποίο, όπως ήταν φυσικό, καταγράφηκε ως δημόσιο κτήμα με ΑΒΚ 1958. Επομένως, ο Οικοδομικός Συνεταιρισμός Υπαξιωματικών Αστυφυλάκων, εν αγνοία του και χωρίς βεβαίως πρόθεση, βρέθηκε να κατέχει δημόσιο κτήμα, που του είναι όμως τελείως απαραίτητο για τους σκοπούς του.

Για τη λύση του κοινωνικού προβλήματος που έχει δημιουργηθεί και δεδομένου ότι πρόκειται για μισθοσυντήρητους υπαλλήλους, οι οποίοι, ας σημειωθεί, προορίζουν τις συνεταιριστικές τους μερίδες ως τόπο μόνιμης εγκατάστασης, υπηρετώντας την ευρύτερη περιοχή, προτείνεται η εν λόγω διάταξη, με την οποία παραχωρείται έκταση σαράντα πέντε χιλιάδων εκατόν δέκα τετραγωνικών μέτρων, που αποτελεί τμήμα του με ΑΒΚ 1958 δημοσίου κτήματος στα 10/10 της τρέχουσας αγοραίας αξίας, κατά το χρόνο παραχώρησης.

Η απόφαση παραχώρησης αποτελεί τίτλο κυριότητας που μεταγράφεται.

Στο επόμενο άρθρο κρίνεται απαραίτητη η αντικατάσταση της πρώτης παραγράφου του 26ου άρθρου του ν.1262/82, για τους ακόλουθους λόγους:

Η εν λόγω διάταξη προβλέπει την επιχορήγηση από τις δημόσιες επιχειρήσεις Νομικών Προσώπων Ιδιωτικού Δικαίου, Σωματεία, Συνεταιρισμών, ανωνύμων εταιρειών και λοιπών νομικών προσώπων με κοινωφελείς σκοπούς, η δραστηριότητα των οποίων συνδέεται με την ακολουθούμενη οικονομική πολιτική και το δημόσιο συμφέρον και συμβάλλει στην εφαρμογή μέτρων για την οικονομική, κοινωνική και πολιτιστική ανάπτυξη της χώρας.

Παρά τη μακροχρόνια εφαρμογή της ανωτέρω διάταξης, προσφάτως ανέκυψαν αμφισβητήσεις ως προς τα νομικά πρόσωπα που μπορούν να επιχορηγούνται με την ειδική απόφαση του Υπουργού Εθνικής Οικονομίας και προς άρση κάθε αμφισβητήσεως κρίνεται επιβεβλημένη η μερική αναμόρφωση του περιεχομένου της διατάξεως αυτής, η οποία επιχειρείται με το υπό συζήτηση άρθρο 18.

Το επόμενο άρθρο 19 έχει ψηφισθεί.'Αρα, το άρθρο 20 γίνεται άρθρο 19. Δεν έχω να πω ιδιαίτερα πράγματα γι'αυτό. Αφορά την κύρωση της Σύμβασης μεταξύ του Υπουργείου Εξωτερικών και της Τραπέζης Ελλάδος για την εκτύπωση ειδικών θεωρήσεων.

Η καθιέρωση της αυτοκόλλητης θεώρησης επιβάλλεται για λόγους ασφάλειας, ώστε να απαλειφθούν ή να περιοριστούν τα φαινόμενα πλαστογραφίας και παραποίησης των σημερινών θεωρήσεων που εκδίδουν οι προξενικές μας αρχές, ιδιαίτερα στις χώρες της Ανατολικής και Κεντρικής Ευρώπης, καθώς και εκείνες της πρώην Σοβιετικής 'Ενωσης. Στην πράξη πρόκειται για την εκτύπωση αυτοκόλλητων θεωρήσεων τύπου Σένγκεν, που όμως θα χρησιμοποιηθούν μέχρι να κυρώσει τη σχετική συμφωνία η χώρα μας επί εθνικής βάσεως.

ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Ο κύριος Υπουργός μου έκανε την τιμή στην επί της αρχής ομιλία του, να αναφερθεί στη θέση μου για το άρθρο 17, για τον Οικοδομικό Συνεταιρισμό των Υπαξιωματικών Αστυφυλάκων της τέως Αστυνομίας Πόλεων. Είπε τη μισή αλήθεια, γι'αυτό νιώθω την ανάγκη να επαναλάβω τι είχα πει τότε, τι είπα και στην πρωτολογία μου εδώ στην Ολομέλεια της Βουλής.

Είχα πει, ότι οι περιπτώσεις τέτοιων οικοδομικών συνεταιρισμών είναι πολλές και πως δεν θα έπρεπε έτσι ξεκομμένα, μεμονωμένα, μεροληπτικά να νομοθετούμε. Αυτό σαν αρχή.

Βεβαίως, γι'αυτό το άρθρο δεν θα συναντήσει τη δική μας άρνηση η Κυβέρνηση, αλλά είναι μία πρώτης τάξεως ευκαιρία, όχι να εγγράψουμε υποθήκη και προσημείωση προς όλους εκείνους τους συνεταιρισμούς αλλά, επιτέλους, να καταπιαστούμε με αυτό το πρόβλημα. Συνεταιρισμοί ολόκληρων δεκαετιών ταλαιπωρούνται τις περισσότερες φορές χωρίς πολύ ουσιαστικά προβλήματα. Είναι και άλλες περιπτώσεις που έχουμε να κάνουμε με δασικές εκτάσεις, με δημόσιες εκτάσεις, όπου σπάνια θα εύρισκε κανένας φωνή συμπαράστασης σ'αυτή εδώ την Αίθουσα από οποιαδήποτε Πτέρυγα της Βουλής.

'Ομως, σε τέτοιες περιπτώσεις, όπως αυτή που εξετάζουμε σήμερα, μια μικρή ρύθμιση του πώς αντιμετωπίζεται και του πώς προσμετράται ο αιγιαλός, για να αποκτήσει πια ζωή, ζωντάνια και να υλοποιηθεί εκείνο το σχέδιο των πολλών συνεταίρων, πιστεύω πως θα έπρεπε να επιδειχθεί η πολιτική βούληση, με υπευθυνότητα, της Κυβέρνησης και κατά γενικό τρόπο, να νομοθετήσει, όπως οφείλει άλλωστε και από συνταγματικές τέτοιες διατάξεις που υπάρχουν.

Για το άρθρο 18, είπαμε και θα το επαναλάβουμε και πάλι και δεν θα κουραστούμε, ότι είναι αδιανόητο η Κυβέρνηση από τις δημόσιες επενδύσεις να έρχεται και να επιχορηγεί κάποιες εταιρείες και μάλιστα και για εκείνες τις επιχορηγήσεις, που δόθηκαν -λέει- στο παρελθόν, να έχει αναδρομική ισχύ αυτή η διάταξη.

Ρωτήσαμε, κύριε Πρόεδρε και κύριοι συνάδελφοι, την Κυβέρνηση ποιες είναι αυτές οι εταιρείες, που μάλιστα θα πρέπει να συμφωνούν με την οικονομική πολιτική της Κυβέρνησης. Δηλαδή, θα ήταν υπερβολή αν σκεπτόμασταν ότι μπορεί να στηθεί εδώ τώρα μια βιομηχανία ίδρυσης τέτοιων εταιρειών; Θα ήταν υπερβολή να λέγαμε ότι θα μπορούσαν να γίνουν θυγατρικές εταιρείες τοπικών οργανώσεων του ΠΑΣΟΚ, τέτοιες αστικές εταιρείες, όπου από τις δημόσιες επενδύσεις, θα επιχορηγούνται κατά όποιο τρόπο νομίζει και με όποια κριτήρια νομίζει ο Υπουργός Εθνικής Οικονομίας; Μα, είναι σοβαρό;

Κάποτε υπήρχε η ιστορία με τα υγραέρια, όπου μπορούσε ο Υπουργός να δίνει σε καμπαναριά εκκλησιών και σε εκπολιτιστικούς συλλόγους τα χρήματα εκείνα, που προήρχοντο από ένα τέλος από το υγραέριο. Θυμάστε ότι διεσύρετο ο πολιτικός κόσμος, γιατί αποτελούσε μιας πρώτης τάξεως ευκαιρία να αποστέλλονται μπιλιέτα "κατόπιν ενεργειών μου" και "ενεκρίθη το ποσό των εκατό χιλιάδων δραχμών".

Δεν είναι οπισθοδρόμηση αυτή, δεν είναι μια μεγάλη ντροπή; Αν δεν είναι έτσι και το έχουμε καταλάβει λάθος, δώστε μας την εξήγηση. Πού αναφέρεσθε; Σε ποιες εταιρείες αναφέρεσθε;

Τελικά, θα πάρουμε από τα λίγα χρήματα των δημοσίων επενδύσεων, που πολλές φορές λέτε ότι δεν φθάνουν για να υλοποιηθούν ακόμα και ευρωπαϊκά προγράμματα, για να στηρίξουμε κάποιες εταιρείες; Ποιες είναι αυτές οι εταιρείες, που επιτελούν τέτοιους σοβαρούς σκοπούς και που δεν έχουν τα οικονομικά μέσα, που θα πρέπει εμείς να έλθουμε να τις συνδράμουμε;

Τέλος, για τα έντυπα που ανετέθησαν στην Τράπεζα της Ελλάδος για την εκτύπωση των ειδικών εντύπων θεωρήσεων, λέει το άρθρο 1 "κατά παρέκκλιση των κειμένων περί δημοσίου λογιστικού διατάξεων". Γιατί θα πρέπει κατά παρέκκλιση; Γιατί θα πρέπει μία σύμβαση, που έκανε το Υπουργείο Εξωτερικών με την Τράπεζα Ελλάδος να έλθει εδώ και να περιβληθεί με την ισχύ του νόμου; Τι κρύβεται από πίσω; Μήπως το Ελεγκτικό Συνέδριο είπε ότι κακώς έγινε;

Δεν πήραμε απαντήσεις, ούτε στη Διαρκή Επιτροπή ούτε μέχρι αυτή τη στιγμή από την Κυβέρνηση. Νομίζουμε ότι είναι

Σελίδα 88 

υποχρέωση της Κυβερνήσεως να μας πει, γιατί γίνεται δύο χρόνια μετά, διότι αυτή η σύμβαση έγινε, όπως λέει, στην Αθήνα στις 9 Νοεμβρίου 1995. Γιατί σήμερα αναγκάζεται η Κυβέρνηση να το φέρει στη Βουλή;

ΓΕΩΡΓΙΟΣ ΔΡΥΣ (Υφυπουργός Οικονομικών): Λόγω της αναδρομικότητας.

ΝΙΚΟΛΑΟΣ ΝΙΚΟΛΟΠΟΥΛΟΣ: Μάλιστα. 'Ομως, είναι μία διαδικασία, που έχει καταγγελθεί κατά καιρούς από όλες τις πτέρυγες και από εσάς, όταν ήσασταν στην Αντιπολίτευση, αλλά και τώρα που είστε στην Κυβέρνηση. Είμαι σίγουρος ότι και με τη συγκατάνευση στους λόγους που εκφέρω τώρα και εσείς δεν νιώθετε τόσο άνετα.

Πιστεύω, κύριε Υπουργέ, ότι χωρίς να σηκώνουμε τους τόνους ιδιαίτερα, μπορούμε επιτέλους να συνεννοηθούμε και βεβαίως, μπορούμε σε κάποιες περιπτώσεις και εμείς να κατανοήσουμε τις δυσκολίες και να συνδράμουμε, αλλά επιτέλους δίνουμε δικαιώματα και πολύ φοβάμαι ότι, το ένα πίσω από το άλλο, φθάσαμε στο τέλος της ψήφισης των άρθρων.

Και είδαμε μέσα σ' αυτό το αθώο νομοσχέδιο τουλάχιστον εφτά διατάξεις που θα μπορούσαν, είτε από τους πολιτικούς σας αντιπάλους, είτε από τα μέσα ενημέρωσης να γίνουν ζητήματα που θα πούλαγαν στην κοινή γνώμη, γιατί έχουν ύποπτη προέλευση, γιατί δεν στέκονται στην κριτική, γιατί δεν αντέχουν στη διαφάνεια. Και αυτό οφείλεται είτε σε προχειρότητες της εκτελεστικής εξουσίας είτε σε ολιγωρίες των άλλων κρατικών σας οργάνων, είτε σε παραλείψεις ή πολύ χειρότερο αυτό και γι' αυτό αρνούμαστε να δώσουμε τη ψήφο μας- μήπως συνεχίζουμε να εκκολάπτουμε τέτοια φαινόμενα διαφθοράς, εκείνα, τα οποία καταραστήκαμε όλοι μαζί, είπαμε ότι ανήκουν στο παρελθόν και που ούτε σαν όρος θέλουμε να επανέρχεται σ' αυτήν την Αίθουσα η λέξη σκάνδαλο και σκανδαλολογία.

'Ομως μην μας αναγκάζετε, κύριε Υπουργέ, να χρησιμοποιούμε εκείνα τα επιχειρήματα που δεν μας είναι καθόλου ευχάριστα, γιατί πιστεύουμε ότι δεν υποβοηθούν στην αναβάθμιση του ρόλου όλων μας. 

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ. Κύριε Πρόεδρε, κύριοι συνάδελφοι, δεν έχουμε καμία αντίρρηση πραγματικά να λυθεί αυτό το μεγάλο πρόβλημα, που έχει ο οικοδομικός συνεταιρισμός που αναφέρεται στο άρθρο.

Πραγματικά θα πρέπει κάποτε να λυθεί όχι μόνο αυτό το πρόβλημα, αλλά και άλλων συνεταιρισμών, που έχουν πέσει στην παγίδα και βρίσκονται τελικά στο έλεος κάθε φορά του Υπουργού και ανεξάρτητα από τη σκοπιμότητα και την αναγκαιότητα της επίλυσης των προβλημάτων προσπαθούν κάθε φορά να βρούν τις πολιτικές εξαρτήσεις.

Νομίζουμε ότι αυτά τα προβλήματα πρέπει να λυθούν δια παντός για όλους αυτούς τους συνεταιρισμούς, που έχουν παρόμοια εκκρεμή θέματα.

'Ομως, μπαίνει ένα ερώτημα για μας και είναι το εξής: Μέσα σ' αυτούς συμπεριλαμβάνεται και ο αιγιαλός, που, αν τελικά το ψηφίσουμε, θα καταστεί...

ΓΕΩΡΓΙΟΣ ΔΡΥΣ(Υφυπουργός Οικονομικών): 'Οχι.

ΝΙΚΟΛΑΟΣ ΓΚΑΤΖΗΣ: Δεύτερον, μέσα σ' αυτόν τον οικοδομικό συνεταιρισμό εντάσσονται άλλα οικόπεδα, τα οποία είναι πέριξ του συνεταιρισμού και που οπωσδήποτε οι ειδικοί θα έχουν φροντίσει να ιδιοποιηθούν τη δασική έκταση, όπως ιδιοποιήθηκαν και αυτή, την οποία πούλησαν;

Τρίτον, υπάρχει καμία υπόσχεση του συνεταιρισμού ότι θα στραφεί δικαστικά ενάντια σ' αυτούς, οι οποίοι του πούλησαν δημόσια έκταση;

Αυτά -νομίζω- κύριε Υπουργέ, είναι ερωτήματα, τα οποία θα πρέπει να φροντίσετε να πάρουν κάποιο δρόμο. Τελικά, θα πρέπει να καταλάβουν ότι υπάρχει εδώ κάποιος νόμος, υπάρχουν άνθρωποι, οι οποίοι ενδιαφέρονται και κυνηγούν τέτοιες λαθροχειρίες και δεν μπορεί να είναι στο έλεος κάθε φορά, είτε οι συνεταιρισμοί είτε οι πολίτες που αγοράζουν οικόπεδα.

Εμείς ψηφίζουμε το άρθρο αυτό, αλλά είπαμε, κύριε Υπουργέ, ότι πρέπει να δείτε και κάποιες άλλες πλευρές που έχει αυτή η υπόθεση.

'Ερχομαι στο άρθρο 18. Εδώ πρόκειται, κύριε Υπουργέ, για ορισμένα ιδρύματα, τα οποία δεν μας καταγράφετε ποια είναι αυτά. Η εισηγητική έκθεση της τροπολογίας λέει ότι "υπήρχαν αμφισβητήσεις που ενέκυψαν ως προς τα νομικά πρόσωπα που μπορούν να επιχορηγούνται με την οικεία απόφαση του ΥΠΕΘΟ". 

Λοιπόν, αυτός ο ισχυρισμός είναι πολύ αδύναμος. Ποια είναι αυτά τα νομικά πρόσωπα; Ποιες είναι αυτές οι ανώνυμες εταιρείες, οι οποίες, ενώ -λέει- θα επιχορηγούνται από το κράτος, ανεξάρτητα αν επιχορηγούνται θα έχουν παραπέρα ενίσχυση από το πρόγραμμα δημοσίων επενδύσεων εφόσον εξυπηρετούν την κυβερνητική πολιτική, τους στόχους κ.λπ.

Θεωρούμε ότι αυτή η διάταξη είναι χαριστική για ορισμένα συγκροτήματα. Δεν μπορεί νομικά πρόσωπα ιδιωτικού δικαίου, τα οποία σήμερα με άλλη απόφαση που περάσατε, να μην επιχορηγούνται και κόβεται η επιχορήγηση. Και αναφέρομαι σ' αυτά που ασχολούνται με ειδικές ανάγκες, με προβλήματα γενικά γύρω από όλη αυτήν την υπόθεση των ειδικών περιπτώσεων, όπως επίσης και για πολιτιστικές δραστηριότητες.

Εμείς τουλάχιστον δεν μπορούμε να υιοθετήσουμε μια τέτοια άποψη για επιχορήγηση αυτών των ιδρυμάτων, όταν δεν αναφέρονται συγκεκριμένα. Δηλαδή θα είναι στα χέρια του Υπουργείου αυτή η διάταξη, κύριε Υφυπουργέ -δεν αναφέρομαι προσωπικά στον κύριο Υφυπουργό, τον οποίο τιμώ- δηλαδή θα βρίσκεται στα χέρια οποιουδήποτε, που θα μπορεί μέσω αυτής να πιέζει για ρουσφετολογικούς λόγους και μηχανισμούς και η εξάρτηση και αυτών των ιδρυμάτων, θα είναι πάντοτε από το Υπουργείο κ.λπ.

Πιστεύουμε ότι επειδή σήμερα η πίεση γίνεται από τα μεγάλα κέντρα αποφάσεων κ.λπ., θα πρέπει να έρθει ονομαστικά, για να ξέρουμε για ποια ιδρύματα μιλάμε, ποια απορρίπτουμε, ποια πέρασαν μέσα από τις αμφισβητήσεις, γιατί πέρασαν κλπ. Δεν μπορούμε έτσι να το ψηφίσουμε.

Επίσης, δεν θα ψηφίσουμε και το άρθρο 20. Είναι άλλων υπόθεση να καθορίσουν τις αποφάσεις αυτές που παίρνονται για τα έντυπα, πολύ δε περισσότερο, όταν μέσα απο εκεί θα περάσει και όλη η διαδικασία της εφαρμογής της Συνθήκης του Σένγκεν.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Σχετικά με το άρθρο 17, η επιφύλαξή μας, κύριε Υπουργέ, είναι μήπως ανοίξουμε ασκούς του Αιόλου, δηλαδή μήπως αρχίσουν αυτά τα φαινόμενα να πολλαπλασιάζονται.

Σε ό,τι αφορά τη συγκεκριμένη και μεμονωμένη περίπτωση δεν υπάρχει αντίρρηση.

Σε ό,τι αφορά το άρθρο 18, είμαστε αντίθετοι, για λόγους που ήδη αναφέρθηκαν. Ποιος κρίνει και με τι κριτήρια ότι η δραστηριότητα των διαφόρων αυτών οργανισμών συνδέεται με την ακολουθούμενη πολιτική και τι εννοούμε όταν λέμε "συνδέεται με την ακολουθούμενη πολιτική"; Η γενικόλογη αυτή διατύπωση, ο μη προσδιορισμός διαδικασιών ελέγχου επιτρέπει την υπόθεση ότι αυτή η διαδικασία θα είναι στα χέρια του κάθε Υπουργού, ο οποίος μπορεί να τη χρησιμοποιεί κατά βούληση.

Γι' αυτό το βασικό λόγο είμαστε αντίθετοι. Και αν γινόταν και ένας έλεγχος στοιχείων για το τι έχει γίνει μέχρι τώρα, τι έχει επιδοτηθεί, τι δεν έχει επιδοτηθεί, αυτό θα έδειχνε αρκετά προβλήματα.

Το άρθρο 19 επίσης είναι προβληματικό, διότι ενώ διευκολύνει, απλουστεύοντας τις διαδικασίες καταβολής οικονομικών ενισχύσεων ...

ΠΡΟΕΔΡΕΥΩΝ (Παναγιώτης Σγουρίδης): Το άρθρο 19 έχει αποσυρθεί, διότι έχει ψηφισθεί σε άλλο νομοσχέδιο. Είμαστε στο άρθρο 20 τώρα.

ΙΩΑΝΝΗΣ ΔΡΑΓΑΣΑΚΗΣ: Μάλιστα, ωραία.

Σελίδα 89 

 

Αυτή, λοιπόν, είναι η βασική παρατήρηση. 'Εχουμε ένσταση στο άρθρο 18 και για το άρθρο 17 υπάρχει η επιφύλαξη ότι πρόκειται για μια ειδική ρύθμιση, η οποία όμως μπορεί να ανοίξει διαδικασίες επέκτασης αναλόγων περιπτώσεων και αυτό θα δημιουργήσει προβλήματα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Θα συμφωνούσα και εγώ με το άρθρο 17. 'Οντως είναι απαραίτητο να δοθούν τα οικόπεδα σε αυτούς που έχουν εναποθέσει τις οικονομίες τους σε ένα οικοπεδάκι, παράλληλα δε υπάρχει μια εκκρεμότητα σε πολλούς συνεταιρισμούς στην Ελλάδα επί τριάντα χρόνια. Αυτό έπρεπε να ρυθμισθεί γενικά. Συμφωνούμε πάντως με το άρθρο 17.

'Οσον αφορά το άρθρο 18, είναι σωστή η διάταξη που μπαίνει για επιχορηγήσεις, αλλά εμείς αναρωτιόμαστε, με ποια κριτήρια θα γίνονται οι επιχορηγήσεις. Εμείς νομίζουμε ότι θα γίνονται μάλλον με πολιτικά κριτήρια και όχι με σωστά κριτήρια, ανάλογα των περιπτώσεων. Γι' αυτό το καταψηφίζουμε. Επίσης καταψηφίζουμε και το άρθρο 20.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, θα ήθελα να σας πω σχετικά με το άρθρο 17, ότι άκουσα τις παρατηρήσεις των κυρίων Βουλευτών τις προηγούμενες μέρες και ζήτησα από τη Νομική Υπηρεσία του Υπουργείου Οικονομικών να μου δώσει την άποψή της σχετικά με το θέμα.

Θα καταθέσω στα Πρακτικά την άποψη της Επιστημονικής Υπηρεσίας. Σας διαβάζω το συμπέρασμα, ακριβώς για να σας διευκολύνω να τοποθετηθείτε με μεγαλύτερη υπευθυνότητα. "Επομένως για το τμήμα παλαιού αιγιαλού ευρισκόμενο στη θέση "Φτυλίτσα" Αγίου Σεραφείμ Ν. Φθιώτιδος το οποίο ανήκει στην ιδιωτική περιουσία του Δημοσίου και έχει καταγραφεί ως δημόσιο κτήμα Α.Β.Κ. 1958, συντρέχουν οι νόμιμες προϋποθέσεις για την παραχώρησή του στο Συνεταιρισμό Υπαξιωματικών και Αστυφυλάκων της Αστυνομίας Πόλεων".

(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά το προαναφερθέν έγγραφο το οποίο έχει ως εξής:"

(ΥΠΟΥΡΓΕΙΟ ΟΙΚΟΝΟΜΙΚΩΝ

ΥΦΥΠΟΥΡΓΟΣ

Αθήνα, 3 Ιουνίου 1997

ΘΕΜΑ: "Παραχώρηση στην αγοραία αξία μέρους του Β.Κ. 1958 παλαιού αιγιαλού στον Συνεταιρισμό Υπαξιωματικών και Αστυφυλάκων".

Πράγματι ο αιγιαλός είναι Δημόσιο Κτήμα κοινόχρηστο ανήκον στην Περιουσία του Δημοσίου και προστατεύεται και διαχειρίζεται υπ'αυτού χωρίς να επιτρέπεται οποιαδήποτε μεταβολή του κοινόχρηστου χαρακτήρα αυτού.

Συγκεκριμένα στον Α.Ν. 2344/1940 "Περί Αιγιαλού και Παραλίας" όπως αυτός τροποποιήθηκε και συμπληρώθηκε, άρθρο 1, αναφέρεται:

"Ο αιγιαλός, ήτοι η περιστοιχούσα την θάλασσαν χερσαία ζώνη, η βρεχόμενη από τους μεγίστους πλην συνήθεις αναβάσεις των κυμάτων, είναι κτήμα κοινόχρηστον, ανήκει ως τοιούτον εις το Δημόσιον και προστατεύεται και διαχειρίζεται υπ'αυτού"

Βεβαίως υπ'αυτή την έννοια ο αιγιαλός προσιδιάζει στον χαρακτήρα των δημοσίων δασών.

Στον ως άνω νόμο πέραν της γραμμής του αιγιαλού που καθορίζεται με το άρθρο 2 αυτού, είναι δυνατή διαπλάτυνση του αιγιαλού για την εξυπηρέτηση κοινωφελών χρήσεων κατά ζώνη (έως 50 μέτρα) ονομαζόμενη "παραλία" (άρθρα 5, 6 Α.Ν. 2344/1940 όπως τροποποιήθηκε και συμπληρώθηκε).

Με το άρθρο 7 παρ. 1 και 2 του οικείου νόμου καθορίζεται ο κοινόχρηστος χαρακτήρας τόσο του αιγιαλού όσο και της παραλίας.

"1. Ο αιγιαλός και η παραλία, εκτός του κυρίου και αρχικού αυτών προορισμού, όπως δι αυτών γίνηται η επικοινωνία από θαλάσσης εις την ξηράν και τανάπαλιν, δύνανται να χρησιμεύσωσι και δι' άλλους σκοπούς οίον συγκοινωνίας, εξωραϊστικούς και λοιπούς κοινωφελείς σκοπούς, ως και δι' εκμετάλλευσσιν προς το συμφέρον του Δημοσίου......".

Με το άρθρο 2 παρ. 3 καθορίζεται ότι:

"Εις περίπτωσιν, καθ' ην ένεκα προσχώσεων ή άλλων αιτίων είναι εμφανές, ότι, καθ' ον χρόνον ενεργείται ο καθορισμός, ο αιγιαλός είναι διάφορος του εις το παρελθόν τοιούτου, εκ μαρτυρικών δε καταθέσεων μαρτύρων εξεταζομένων ενόρκως υπό της Επιτροπής ή εκ διαφόρων άλλων ενδείξεων δύναται να καθορισθή η παλαιά θέσις του αιγιαλού, η υφισταμένη, μέχρι μεν του έτους 1884, εάν υφίστανται κατοχή ιδιωτών και πρότερον δε, εάν υφίστανται τοιαύται, η Επιτροπή προβαίνει εις τον καθορισμόν του παλαιού αιγιαλού, χαρασσομένης επί του διαγράμματος κυανής γραμμής".

Εξάλλου η ζώνη της παραλίας η οποία παρεμβάλλεται μεταξύ γραμμής αιγιαλού και γραμμής παλαιού αιγιαλού για να καταστεί κοινόχρηστη θα πρέπει να απαλλοτριωθεί (άρθρο 6 παρ. 4 και 5 του οικείου νόμου).

Κατ' επέκταση εφόσον η ζώνη του παλαιού εκτείνεται από τη ζώνη της παραλίας και προς την ξηρά είναι ευνόητο ότι δεν έχει κοινόχρηστο χαρακτήρα.

Καταγράφεται ως Δημόσιο κτήμα, περιερχόμενον εις την ιδιωτική περιουσίαν "fiscus" του Δημοσίου και δύναται να μεταγράφεται (Ευάγγελος Δωρής, Ν. Σύμβουλος Ν.Σ.Κ. - "ΤΑ ΔΗΜΟΣΙΑ ΚΤΗΜΑΤΑ, ΑΙΓΙΑΛΟΣ ΚΑΙ ΠΑΡΑΛΙΑ" - ερμηνεία του Α.Ν. 2344/40, σύμφωνα με Μπαλλή, Γεν. Αρχές, Εισαγγελία Πρωτοδικών Πειραιά 2/66 ΝοΒ 14458, Ν.Σ.Κ. 1184/67).

'Οσον αφορά τυχόν προσφυγή στο ΣτΕ για περιβαλλοντικά θέματα έχει προηγηθεί της παρούσης διάταξης έγκριση οικιστικής καταλληλότητας με έκδοση σχετικού Π.Δ. οπότε δεν υπάρχει πρόβλημα.

Επομένως για το τμήμα του παλαιού αιγιαλού, ευρισκόμενον στην θέση "Φτυλίτσα", Αγ. Σεραφείμ Ν. Φθιώτιδος το οποίον ανήκει στην ιδιωτική περιουσία του Δημοσίου και έχει καταγραφεί ως Δημόσιο Κτήμα Α. Β.Κ. 1958, συντρέχουν οι νόμιμες προϋποθέσεις για την παραχώρησή του στο Συνεταιρισμό Υπαξιωματικών και Αστυφυλάκων της Αστυνομίας Πόλεων.).

ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, πίστευα ότι θα απαντούσε ο κύριος Υπουργός στις παρατηρήσεις μας και έτσι θα μπορούσε τουλάχιστον στα δύο τρία σημεία που επισημάνθηκαν απ' όλους τους ομιλητές της Αντιπολίτευσης...

ΓΕΩΡΓΙΟΣ ΔΡΥΣ (Υφυπουργός Οικονομικών): Απήντησα.

ΝΙΚΟΛΑΟΣ ΝΙΚΟΛΟΠΟΥΛΟΣ: 'Οχι. Είπατε μόνο για τους συνεταιρισμούς. Εμείς μιλήσαμε για τις εταιρείες αυτές που από τις δημόσιες επενδύσεις θα επιχορηγούνται και ακούστηκε το ίδιο επιχείρημα απ' όλους, ποιες είναι αυτές, ποια είναι αυτά τα ιδρύματα. Γιατί δεν μας το αποκαλύπτετε; Το ζητάμε τόσο καιρό τώρα. Δεν πήραμε κάποια απάντηση, εκτός εάν και εσείς δεν είσθε σε θέση να μας πείτε. Γιατί, αλλιώς, κύριε Πρόεδρε, πιστεύω ότι κάνουμε πράγματι συζήτηση κωφών. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, για το άρθρο 18 που αναφέρεσθε, νομίζω ότι σας έχω διανείμει από χθες μια καινούρια διατύπωση.

'Οσον αφορά τώρα αυτό που είπατε, να προσδιορίσω δηλαδή τα νομικά πρόσωπα τα οποία μπορούν να επιχορηγούνται από το πρόγραμμα δημοσίων επενδύσεων, από την ενημέρωση που έχω από το Υπουργείο Εθνικής Οικονομίας -προφανώς γιατί είναι διάταξη του Υπουργείου αυτού- υπάρχουν περιπτώσεις όπου χρειάζεται να επιχορηγηθούν Οργανισμοί Τοπικής Αυτοδιοίκησης, Νομαρχιακές Αυτοδιοικήσεις, το Χρηματιστηριακό Κέντρο της Θεσσαλονίκης. Το Υπουργείο Εθνικής Οικονομίας δεν έχει τέτοια δυνατότητα. Δεν μπορώ να σας δώσω κατάλογο ποια είναι τα νομικά πρόσωπα, τα οποία μπορούν να επιχορηγηθούν. Δεν υπάρχει τέτοια δυνατότητα για να δοθεί αυτό τώρα. Αν θέλετε όμως, εκείνο το 

Σελίδα 90 

οποίο είπαμε, είναι ότι σε εφαρμογή της διάταξης αυτής μπορεί ο Υπουργός κάθε φορά να σας ενημερώνει για τα νομικά πρόσωπα τα οποία επιχορηγούνται.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Υπουργέ, θα κάνω μια σαφέστατη ερώτηση. Το 'Ιδρυμα Γουλανδρή είναι μέσα; Το 'Ιδρυμα τελικά του Μεγάρου Μουσικής είναι μέσα; Γιατί αν προσδιοριστεί όπως το είπατε για οργανισμούς Τοπικής Αυτοδιοίκησης κλπ., δεν θα έχουμε καμία αντίρρηση. Αλλά δεν είναι αυτό διατυπωμένο μέσα. Μέχρι για ανώνυμες εταιρείες λέει. Και ποιες είναι αυτές οι ανώνυμες εταιρείες; 'Εστω μία δεν μπορείτε να μας πείτε απ' αυτές τις ανώνυμες εταιρείες, όταν σε προηγούμενο οικονομικό νόμο περάσατε μια διάταξη, η οποία έλεγε ότι δεν θα επιχορηγούνται τα νομικά πρόσωπα ιδιωτικού δικαίου, που έχουν σχέση με κοινωνικούς σκοπούς και αφαιρέσατε όλες ουσιαστικά τις επιχορηγήσεις απ' αυτά τα ιδρύματα που ασχολούνται με ανάπηρα παιδιά και γενικά με πάσχοντες. Αν έτσι το προσδιορίσετε, όπως ακριβώς το είπατε, εμείς θα το ψηφίσουμε. Αν όμως το αφήνετε μετέωρο και κάτω απ' αυτό τη διάταξη, όπως είναι διατυπωμένη στο άρθρο, που χωράει τους πάντες και που θα αναγορεύσει το Υπουργείο Οικονομικών και το Υπουργείο Εθνικής Οικονομίας στον κατ' εξοχήν αρμόδιο να κάνει την προσωπική του ή κομματική του πολιτική, αυτό δεν μπορείτε να ζητάτε να ψηφιστεί από τη Βουλή. 'Αλλωστε όσο και αν είναι εθισμένοι οι κυβερνητικοί Βουλευτές στις κατευθύνσεις που έχουν, πιστεύω ότι είναι κάτι που δεν μπορεί κανείς να το υιοθετήσει και πρέπει να το αποσύρετε, αφού δεν έχετε συγκεκριμένες προτάσεις.

ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, επειδή ακριβώς επεξεργαζόμαστε εδώ νομοτεχνικά τα άρθρα, ποια είναι η πρότασή σας, φραστικά;

ΝΙΚΟΛΑΟΣ ΓΚΑΤΖΗΣ: Σας την είπα.

ΠΡΟΕΔΡΕΥΩΝ (Παναγιώτης Σγουρίδης): Σε ποιο σημείο ακριβώς; Διότι έτσι μπορούμε να βοηθήσουμε το έργο του Υπουργού. Να πείτε να αφαιρεθεί ή να προστεθεί η τάδε λέξη.

ΝΙΚΟΛΑΟΣ ΓΚΑΤΖΗΣ: Το είπα και σας το επαναλαμβάνω, ίσως να μην έγινα σαφής. Λέγω ότι εμείς θα συμφωνούσαμε μ' αυτήν την αναφορά που έκανε ο κύριος Υφυπουργός...

ΠΡΟΕΔΡΕΥΩΝ (Παναγιώτης Σγουρίδης): Αυτή είναι η αιτιολογία. Ποια είναι η φράση που πρέπει να βάλετε;

ΝΙΚΟΛΑΟΣ ΓΚΑΤΖΗΣ: Η φράση που λέγει: "Αν πρόκειται για Ν.Π.Ι.Δ. τα οποία υπάρχουν στην Τοπική Αυτοδιοίκηση, Νομαρχιακή Αυτοδιοίκηση, Συνεταιρισμούς κλπ." Και εμείς θα είμαστε οι πρώτοι που θα το ψηφίσουμε.

'Ομως, δεν μπορούμε να συμφωνήσουμε σ' αυτό το αόριστο πλαίσιο που περιλαμβάνει Ν.Π.Ι.Δ. μέχρι ανώνυμες εταιρείες που εφαρμόζουν ουσιαστικά την κυβερνητική πολιτική. Και εδώ είμαστε αντίθετοι γιατί πιστεύουμε ότι η κυβερνητική πολιτική σήμερα είναι αντιλαϊκή και επομένως δεν μπορούμε να συμφωνήσουμε. Πρέπει να υπάρχει μια σαφέστατη απάντηση, μια οριοθέτηση και την έκανε ο κύριος Υφυπουργός. Να είστε βέβαιος ότι έτσι θα το ψηφίσουμε, δηλαδή για τους Οργανισμούς Τοπικής Αυτοδιοίκησης, πρωτοβάθμιες, δευτεροβάθμιες κλπ.

ΠΡΟΕΔΡΕΥΩΝ (Παναγιώτης Σγουρίδης): Καλώς.

Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Η διάταξη αυτή -διαβάζω και τη νέα διατύπωση - είναι άκομψη. Δηλαδή, η διατύπωση είναι άκομψη. Και η πρόθεση βεβαίως είναι άκομψη. Εδώ λέγει: "Νομικά πρόσωπα ιδιωτικού δικαίου, σωματεία, συνεταιρισμοί, ανώνυμες εταιρείες, -θα πρέπει να εννοεί ανώνυμες εταιρείες μη κερδοσκοπικού χαρακτήρα διότι αν είναι γενικώς "ανώνυμες εταιρείες", τότε και η άλφα βιoμηχανία ή η τάδε χρηματιστηριακή εταιρεία, θα εντάσσονται εδώ- και λοιπά πρόσωπα με κοινωφελείς σκοπούς, η δραστηριότητα των οποίων συνδέεται με την ακολουθούμενη οικονομική πολιτική".

Αυτό είναι το άκομψο, κύριε Υφυπουργέ. Δηλαδή θέλει το Οικονομικό Επιμελητήριο Ελλάδας, με τη σημερινή του διοίκηση να οργανώσει μια ημερίδα με θέμα "ενναλλακτικές οικονομικές πολιτικές για την Ελλάδα". Θα θεωρηθεί ότι δεν εντάσσεται και δεν μπορεί να επιχορηγηθεί, αλλά θα επιχορηγηθεί το ίδρυμα Χ που κάνει υμνολογία προς την ασκούμενη πολιτική;

Το λέγω "άκομψο", διότι δεν μπορώ να διανοηθώ ότι αυτή είναι η πρόθεση του Υπουργείου. Και η Ευρωπαϊκή 'Ενωση έχει κάποια κονδύλια τα οποία χρηματοδοτούν διάφορες δραστηριότητες. Δηλαδή, δεν τίθεται ως κριτήριο η συμφωνία με την ασκούμενη πολιτική.

Το δεύτερο στοιχείο και βασικό είναι το εξής: Επειδή όλα αυτά γίνονται με αιτιολογημένη πρόταση του Υπουργού, αυτό σημαίνει ότι είναι ένα εργαλείο δημοσίων σχέσεων στα χέρια του εκάστοτε υπουργού. Γιατί να μην θεσπισθεί μία επιτροπή με διαφάνεια, ότι υπάρχει αυτή η δυνατότητα, υπάρχει η τάδε επιτροπή μ' αυτήν τη συγκεκριμένη σύνθεση στην οποία να μπορεί ο κάθε ενδιαφερόμενος να απευθυνθεί και μ' αυτήν τη διαδικασία να αξιολογούνται οι διάφορες προτάσεις;

Εδώ στην ουσία τι συμβαίνει; Ποιος έχει τη δυνατότητα να βλέπει τον Υπουργό; Και πάλι ερχόμαστε στα γνωστά επώνυμα πρόσωπα και ιδρύματα, που Θα μπορούν με μια λογική, όπως είπα, δημοσίων σχέσεων, να πάρουν κάποια χρήματα, για να κάνουν κάποια πράγματα.

Ο άλλος, ο ανώνυμος, που ίσως να έχει και μία ενδιαφέρουσα πρόταση και ιδέα να υλοποιήσει, πού να τρέχει και πού να πάει; Θα πρέπει να δει τον κ. Παπαντωνίου για να του το εγκρίνουν;

Αυτά που είπα φαίνονται παρακάτω, ότι δηλαδή, όλα αυτά γίνονται με αιτιολογημένη πρόταση του υπουργού στην αρμοδιότητα και εποπτεία του οποίου υπάγονται οι επιχορηγούμενες δραστηριότητες.

Θα σας φέρω ακόμα ένα παράδειγμα. Εδώ στη Βουλή έχουμε μία επιτροπή, "αποτίμηση τεχνολογίας" ονομάζεται και αποφασίσαμε σ' αυτήν την επιτροπή να κάνουμε κάποια μελέτη, κάποια διερεύνηση σ' ό,τι αφορά τις επιπτώσεις τεχνολογίας στην απασχόληση. Και λέμε ας υπάρχει και ένα μικρό κονδύλι για να πληρωθούν κάποιοι επιστήμονες, να μας φέρουν κάποιο υλικό κλπ.

Αυτά θα μπορούσαν να ενταχθούν εδώ. Με τον τρόπο όμως που τίθενται εδώ, ότι θα πρέπει ο Υπουργός με αιτιολογημένη απόφαση κ.λπ. υπάρχει κάποιο πρόβλημα. Νομίζω ότι αυτό το θέμα μπορεί να διευθετηθεί, αν θέλουμε να κάνουμε κάτι σοβαρό, μέσα από μια διαδικασία, η οποία μπορεί εύκολα να θεσμοθετηθεί, από μια επιτροπή, από υπηρεσιακούς παράγοντες ή από οτιδήποτε άλλο με κάποια κριτήρια διαφάνειας, διότι βέβαια δεν μπορούμε εδώ να κάνουμε κατάλογο ιδρυμάτων. Συμφωνώ με αυτό. Δεν μπορούμε να βάλουμε ονομαστικά τα τάδε ιδρύματα και ότι αποκλείονται άλλα. Πρέπει να είναι ανοιχτό. Πρέπει να είναι συγκεκριμένες οι διαδικασίες.

Τέλος, σε κάθε περίπτωση δε νομίζω ότι η Βουλή μπορεί να ψηφίσει την τελευταία παράγραφο η οποία λέγει ότι αποφάσεις επιχορηγήσεων που εκδόθηκαν πριν από τις ρυθμίσεις της παρούσης παραγράφου είναι εκτελεστές, αφού δεν τις ξέρουμε. Τι να ψηφίσουμε; Σημασία όμως έχει το πρώτο. Αν δηλαδή η Κυβέρνηση θέλει να κάνει κάτι σωστό, να το αποσύρει αν δεν έχει χρόνο τώρα και να φέρει μια ολοκληρωμένη πρόταση. Αυτή είναι η δυνατότητα χρηματοδότησης, αυτά είναι τα κριτήρια, αυτές είναι οι διαδικασίες επιλογής. Ευχαριστώ.

ΠΡΟΕΔΡΕΥΩΝ (Παναγιωτης Σγουρίδης): Ο κ.Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υπουργέ, θα συμφωνούσαμε εμείς όταν αυτές οι επιχορηγήσεις πήγαιναν στον Α' και Β' βαθμό Τοπικής Αυτοδιοίκησης. Αυτοί μπορεί να κρίνουν πιο καλά τις ανάγκες που υπάρχουν. Θα ήταν ευχής έργο να πήγαιναν στους ΟΤΑ και όχι σε ανώνυμες εταιρείες.

ΠΡΟΕΔΡΕΥΩΝ (Παναγιώτης Σγουρίδης): Η κα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, δημιουργεί αυτή η διάταξη εδώ πάρα πολλές απορίες. Δηλαδή τι κάνει;

Σελίδα 91 

'Ολα τα Ν.Π.Ι.Δ. τα υπάγει και αυτά στο Λογαριασμό Δημοσίων Επενδύσεων με μια απόφαση του υπουργού. 'Ετσι μάλιστα όπως είναι διατυπωμένη -και ερωτώ τον κύριο Υπουργό να μου το διευκρινίσει- μου δίνει την αίσθηση ότι κάποια κόντρα υπάρχει πάλι με το Ελεγκτικό Συνέδριο. Δηλαδή έχουν αποφασισθεί προφανώς κάποιες χρηματοδοτήσεις από το Πρόγραμμα Δημοσίων Επενδύσεων σε τέτοιου είδους νομικά πρόσωπα, το Ελεγκτικό Συνέδριο αρνήθηκε να τις εγκρίνει, διότι δεν μπορούν να επιχορηγηθούν από το Πρόγραμμα Δημοσίων Επενδύσεων και ερχόμαστε τώρα με μια διάταξη, έρχεται δηλαδή η Κυβέρνηση και λέει ότι διαγράφουμε την "κόντρα", ισχυροποιούμε τις αποφάσεις που αρνείται το Ελεγκτικό Συνέδριο να εγκρίνει ή τα εντελλόμενα έξοδα- δεν ξέρω που υπάρχει αυτή η διάσταση - και στο εξής, τέλος πάντων, ανοίγει ο δρόμος γι'αυτές τις χρηματοδοτήσεις.

'Εχω την άποψη ότι δεν πρέπει να περάσει αυτή η διάταξη και να μην επιμείνει ο κύριος Υπουργός, εάν δεν έχουμε σαφείς και συγκεκριμένες διευκρινίσεις για το πώς πρόκειται να εφαρμοσθεί,διότι είναι πραγματικά στην ενεξέλεγκτη εκτίμηση του κάθε υπουργού από που θα δίνει πλέον λεφτά. Στον τακτικό προϋπολογισμό είναι γνωστά τα κεφάλαια από τα οποία μπορεί να δίνει. Στις δημόσιες επενδύσεις όμως δεν υπάρχει αυτή η δυνατότητα. Με τη διάταξη αυτή μπορεί δηλαδή ο υπουργός να βάζει χέρι στο πρόγραμμα δημοσίων επενδύσεων και να χρηματοδοτεί όποιο Ν.Π.Ι.Δ. θέλει. Και μπορούν να μπουν εκεί πέρα πάρα πολλά κριτήρια. Εγώ δεν θέλω να κατακρίνω τον κύριο Υπουργό ή κάποιον συγκεκριμένο αυτήν τη στιγμή ότι κάνει κομματική πολιτική. Νομίζω όμως ότι εκεί που βρισκόμαστε, σε μια εποχή αυστηρής λιτότητας και περιορισμού όλων των δαπανών, το να ανοίγουμε μία πόρτα και κατά τρόπο μάλιστα τόσο ανεξέλεγκτο, είναι εξαιρετικά επικίνδυνο. Γι'αυτό δεν θα πρέπει να επιμείνει ο κύριος Υπουργός σ'αυτήν τη διάταξη. Να τη φέρει αλλιώς, με πολλές εξηγήσεις.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ.Δρυς έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, στην προηγούμενη αναφορά μου ενδεικτικά ανέφερα μερικά νομικά πρόσωπα τα οποία μπορούν να επιχορηγηθούν. Βεβαίως υπάρχουν και άλλες περιπτώσεις σαν αυτές που ανέφερε η κα Μπενάκη ή ο κ.Γκατζής ή ο κ.Δραγασάκης.

Θέλει η Κυβέρνηση με τη διάταξη αυτή, να έχει τη δυνατότητα το Πρόγραμμα Δημοσίων Επενδύσεων, να επιχορηγεί νομικά πρόσωπα, τα οποία επιτελούν ένα συγκεκριμένο έργο και όπου σήμερα με τις υπάρχουσες διατάξεις δεν μπορεί να γίνει αυτό. Σας διαβεβαιώ όμως ότι δεν πρόκειται ούτε για την εξυπηρέτηση κομματικής πελατείας, όπως αναφέρθηκε από την κ. Μπενάκη ή γενικότερα για εταιρείες που στοχεύουν στο κέρδος, σαν το παράδειγμα που ανέφερε ο κ.Δραγασάκης. Είναι κυρίως νομικά πρόσωπα τα οποία επιτελούν έργο είτε καθαρά αναπτυξιακό ή έχουν μία ιδιαίτερη σημαντική δράση σε τομείς του πολιτισμού και της κουλτούρας γενικότερα.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να ομιλήσει επί της ενότητας των άρθρων 17 έως 20 και κηρύσσεται περαιωμένη η συζήτηση επ' αυτής.

Εισερχόμαστε στην ψήφιση των άρθρων 17 εως 20 κεχωρισμένως.

Ερωτάται το Τμήμα: Γίνεται δεκτό το άρθρο 17, όπως τροποποιήθηκε από τον κύριο Υπουργό που προσέθεσε τίτλο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμαστε στην ψήφιση του άρθρου 18.

Ερωτάται το Τμήμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμαστε στην ψήφιση του άρθρου 20.

Ερωτάται το Τμήμα: Γίνεται δεκτό το άρθρο 20;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Το άρθρο 20 έγινε δεκτό κατά πλειοψηφία.

ΓΕΩΡΓΙΟΣ ΔΡΥΣ(Υφυπουργός Οικονομικών): Κύριε Πρόεδρε το λόγο.

ΠΡΟΕΔΡΕΥΩΝ(Παναγιώτης Σγουρίδης): Ορίστε κύριε Υπουργέ.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, έχει γίνει μια παρατήρηση από τους κυρίους Βουλευτές την πρώτη ημέρα. Ορισμένα άρθρα δεν είχαν τίτλους. Στο κείμενο το οποίο έχει διανεμηθεί γραπτώς, όλα τα άρθρα τα οποία αναφέρονται στο σχέδιο νόμου έχουν πάρει τους αντίστοιχους τίτλους που χρειάζονται.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα εισέλθουμε στη συζήτηση των τροπολογιών...

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, να κάνουμε ένα διάλειμμα για να ετοιμαστεί και η Κυβέρνηση διότι δεν γνώριζα ότι οι τροπολογίες θα συνεζητούντο σήμερα.

ΜΕΡΙΚΟΙ ΒΟΥΛΕΥΤΕΣ: Να διακόψουμε, κύριε Πρόεδρε, για αύριο...

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν θα έχω αντίρρηση αλλά όπως καταλαβαίνετε επειδή έχουμε χρόνο, θα μπορούσαμε αν συμφωνούσε το Τμήμα, να μπούμε στη συζήτηση κάποιων τροπολογιών αφού θα συζητήσουμε τροπολογίες και αύριο.

Ορίστε κυρία Μπενάκη.

ΑΝΝΑ ΜΠΕΝΑΚΗ-ΨΑΡΟΥΔΑ: Οι συνάδελφοι έχουν αποχωρήσει από την Αίθουσα με τη βεβαιότητα ότι οι τροπολογίες οι οποίες είναι σημαντικές, αυτές τουλάχιστον του Υπουργείου -δεν ξέρω ποιες άλλες υπάρχουν- θα συζητηθούν αύριο. Διότι υπάρχει πάρα πολλή συζήτηση γι'αυτές τις τροπολογίες, δεν είναι δυνατόν να τις περάσουμε με συζήτηση πέντε ανθρώπων που είμαστε εδώ σήμερα. Αν υπάρχουν άλλες τροπολογίες ήσσονος σημασίας να τις δούμε. Αλλά τουλάχιστον αυτές του Υπουργείου Εθνικής Οικονομίας είναι αδύνατο να συζητηθούν σήμερα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ:Κύριε Πρόεδρε, με τη διαβεβαίωση του Προέδρου ότι θα συζητηθούν οι τροπολογίες την Παρασκευή, έχουμε προσανατολισθεί γι'αυτήν τη μέρα. Εμείς τουλάχιστον δεν είμαστε έτοιμοι να τις συζητήσουμε. Δε νομίζω ότι υπάρχει σκοπιμότητα, να τις περάσουμε, έτσι για να τις περάσουμε ούτε θα εκτιμήσετε...

ΠΡΟΕΔΡΕΥΩΝ (Παναγιώτης Σγουρίδης): Μακράν τέτοιες σκέψεις από το Προεδρείο.

Ο κ. Δραγασάκης έχει τον λόγο.

ΙΩΑΝΝΗΣ ΔΡΑΓΑΣΑΚΗΣ: Για αύριο και εμείς είχαμε υπόψη μας και επομένως υπάρχει κάποιο λειτουργικό πρόβλημα τώρα εδώ.

ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Αράπη.

ΙΩΑΝΝΗΣ ΑΡΑΠΗΣ: Συμφωνώ να συζητηθούν αύριο.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, η Κυβέρνηση δεν έχει αντίρρηση να γίνει ένα μικρό διάλειμμα και να συνεχίσουμε τη συζήτηση επί των τροπολογιών αν βέβαια το Κοινοβούλιο αποδέχεται την πρόταση.

ΠΡΟΕΔΡΕΥΩΝ (Παναγιώτης Σγουρίδης): Δεν μπορεί να διακοπεί η συνεδρίαση, κύριε Υπουργέ.

Ορίστε, κύριε Σταυρακάκη.

ΜΗΝΑΣ ΣΤΑΥΡΑΚΑΚΗΣ: Επειδή πράγματι έτσι είχε συμφωνηθεί, γι'αυτό ετέθη και το θέμα της εμβόλιμης συνεδρίασης της Παρασκευής. Και στην περίπτωση τη δική μου το ίδιο συμβαίνει. Εν τούτοις θεωρώ ότι η πρόταση της κας Μπενάκη διευκολύνει και συμμερίζομαι αυτό το οποίο είπε ότι εάν

Σελίδα 92 

υπάρχουν κάποιες τροπολογίες μικρότερης σημασίας θα μπορούσε να τις αξιολογήσει ο κύριος Υπουργός και να συζητηθούν.

ΠΡΟΕΔΡΕΥΩΝ (Παναγιώτης Σγουρίδης): Καλώς.

Παρήλθε ο διατεθείς χρόνος για τη συζήτηση των άρθρων του νομοσχεδίου: "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις".

Στο σημείο αυτό δέχεσθε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Τμήματος και ώρα 13.32' λύεται η συνεδρίαση για αύριο Παρασκευή 4 Ιουλίου 1997 και ώρα 10.00' π.μ. με αντικείμενο εργασιών του Τμήματος νομοθετική εργασία: Συνέχιση της συζητήσεως επί των άρθρων, των τροπολογιών και του συνόλου του σχεδίου νόμου "'Ασκηση επαγγέλματος Λογιστή - Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
