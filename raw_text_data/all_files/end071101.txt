ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΚΑ΄
Πέμπτη 1 Νοεμβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Φ. Πάλλη- Πετραλιά και Γ. Ορφανού. σελ.
2. Ανακοινώνεται ότι τη συνεδρίαση παρακολουθούν μαθητές, από το 5ο Γυμνάσιο Θήβας, το 55ο Δημοτικό Σχολείο Πάτρας, το Γυμνάσιο Νέας Κίου Αργολίδας, το 1ο ΤΕΕ Μεγαλόπολης Αρκαδίας και ο Επίτροπος για το περιβάλλον της Ευρωπαϊκής  Επιτροπής κ. Σ. Δήμας,. σελ.
3. Ειδική Ημερήσια Διάταξη.
Συζήτηση προ Ημερησίας Διατάξεως με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Α. Αλαβάνου, σε επίπεδο Αρχηγών Κομμάτων, με θέμα «Οικολογικές Πολιτικές στην Ελλάδα σε συνθήκες Φαινομένου Θερμοκηπίου», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ. 
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 2 Νοεμβρίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Σχεδίων Νόμων:
α) Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών, Επικρατείας και Ανάπτυξης, κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού». σελ.
β) Οι Υπουργοί Υγείας και Κοινωνικής Αλληλεγγύης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Υγείας και Κοινωνικής Αλληλεγγύης της Ελληνικής Δημοκρατίας και του Υπουργείου Υγείας της Λαϊκής Δημοκρατίας της Κίνας για συνεργασία στον Τομέα της Υγείας, σελ.
2. Κατάθεση Πρότασης Νόμου:
Ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Γ. Καρατζαφέρης και οι Βουλευτές του Κόμματός του κατέθεσαν πρόταση νόμου: «Εισαγωγή του μαθήματος «Περιβαλλοντική Συνείδηση και Ευθύνη» στη θεσμοθετημένη Εκπαίδευση», σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΣΟΥΦΛΙΑΣ Γ., σελ.
        ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΚΑ΄
Πέμπτη 1 Νοεμβρίου 2007
      Αθήνα, σήμερα την 1η Νοεμβρίου 2007, ημέρα Πέμπτη και ώρα 11.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Όλγα Κεφαλογιάννη, Βουλευτή Ρεθύμνης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η επίσπευση των διαδικασιών για τη μεταφορά του οικισμού Φρίξας του Δήμου Σκιλλούντος Ηλείας.
      2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Σύλλογος Σπουδαστών Παραρτήματος Πύργου Τ.Ε.Ι. Πάτρας ζητεί την πρόσληψη μόνιμου εκπαιδευτικού προσωπικού για την εύρυθμη λειτουργία του τμήματος.
      3) Η Βουλευτής Ρεθύμνης κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία η Αγροτική Συνεταιριστική Εταιρεία Αναπτύξεως Ρεθύμνης ζητεί τη ρύθμιση χρεών της προς το δημόσιο.
      4) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ  κατέθεσε αναφορά με την οποία το Σωματείο Επαγγελματιών Πωλητών Λαϊκών Αγορών Νομού Εύβοιας «Η Αγία Παρασκευή» ζητεί να καθορισθεί κόμιστρο και τέλος εισφορών θέσεων για τις Λαϊκές Αγορές.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του παραχωρηθεί από το Υπουργείο Τουρισμού ακίνητο προκειμένου να το αξιοποιήσει.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι περιοχής Ελούντας ζητούν τον επανασχεδιασμό του έργου παράκαμψης Σχίσματος Ελούντας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δημοτική Επιχείρηση Πολιτιστικής – Τουριστικής Ανάπτυξης Σητείας ζητεί να της καταβληθούν τα χρήματα της εγκεκριμένης επιχορήγησής της.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η λήψη μέτρων για την προστασία των δασών και καλλιεργειών, από την ανεξέλεγκτη βόσκηση.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την κατασκευή σύγχρονου διδακτηρίου για τη στέγαση της Ανωτέρας Σχολής Τουριστικών Επαγγελμάτων Αγίου Νικολάου.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την κατασκευή και αποπεράτωση αθλητικών έργων στην περιοχή του.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την εκπόνηση μελέτης για την κατασκευή νέου κτηριακού συγκροτήματος της Α.Σ.Τ.Ε.Α.Ν..      
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του παραχωρηθεί έκταση από τον Ε.Ο.Τ. για την ανάπτυξη δημοτικών τουριστικών υποδομών.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί τη χρηματοδότηση της κατασκευής σταδίου, τύπου Λήμνου.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορές  με τις οποίες ο Δήμος Αγίου Νικολάου Λασιθίου ζητεί την κατασκευή από τον Ο.Σ.Κ. ανοικτού κολυμβητηρίου πενήντα μέτρων με βοηθητική πισίνα.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί τη συντήρηση των αγροτικών δρόμων της περιοχής του.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα ιστοσελίδας στο οποίο καταγγέλλεται η απόρριψη των ελεγκτών εναέριας κυκλοφορίας της Πολεμικής Αεροπορίας από διαγωνισμό του Α.Σ.Ε.Π., για ελεγκτές στην Υπηρεσία Πολιτικής Αεροπορίας.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Επιμορφωτικός Πολιτιστικός Σύλλογος Βουλισμένης Λασιθίου ζητεί τη χρηματοδότηση των πολιτιστικών δραστηριοτήτων του.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αύξηση των συντάξεων του Τ.Ε.Β.Ε. και Ι.Κ.Α..
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του διατεθεί από την Κτηματική Υπηρεσία οικόπεδο στην περιοχή του λιμανιού Αγίου Νικολάου.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επανεξέταση του πολεοδομικού σχεδίου του Δήμου Σητείας Λασιθίου.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εμπορική Κατασκευαστική Εταιρεία «ΣΠΥΡΙΔΑΚΗΣ Α.Ε.» ζητεί αλλαγές στον τρόπο και τους όρους παραλαβής από το Ι.Κ.Α. τις Α.Π.Δ., ειδικά για την περιοχή της Σητείας Λασιθίου.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την έγκριση της πολεοδομικής μελέτης της περιοχής «Κολονέλλος» Σητείας.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Συνταξιούχων Τ.Ε.Β.Ε., Εμπόρων και Τ.Σ.Α. Επαρχίας Σητείας ζητεί την τοποθέτηση ιατρών στο Νοσοκομείο Σητείας, προκειμένου να λειτουργήσει ο αξονικός τομογράφος.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να ενταχθεί στα Π.Ε.Π. η κατασκευή νέου σύγχρονου διδακτηρίου για τη στέγαση της Α.Σ.Τ.Ε.Α.Ν..
      25) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Σύλλογος «Βοήθεια στο Σπίτι» του Νομού Καρδίτσας ζητεί την απρόσκοπτη συνέχιση  του προγράμματος.
      26) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Σχολή Επιστημών Υγείας του Πανεπιστημίου Θεσσαλίας ζητεί την ολοκλήρωση των κτηριακών εγκαταστάσεων της σχολής κ.λπ..
      27) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Γιαννιτσών ζητεί την κατάργηση της παραγράφου 1 του άρθρου 53 του ν. 3518/2006.
      28) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Επιμελητήριο Ηρακλείου ζητεί την αντιπροσώπευση των τοπικών φορέων στο Διοικητικό Συμβούλιο του Οργανισμού Λιμένος Ηρακλείου.     
      29) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας το οποίο αναφέρεται στην καθυστέρηση απόδοσης της ελληνικής υπηκοότητας σε Βορειοηπειρώτες.
      30) Οι Βουλευτές Αχαΐας και Β΄ Αθήνας κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΙΩΑΝΝΗΣ ΠΡΩΤΟΥΛΗΣ αντίστοιχα κατέθεσαν αναφορά με την οποία ο Σύλλογος Γονέων και Κηδεμόνων Δημοτικού Σχολείου Αγίου Βασιλείου Δήμου Ρίου Αχαΐας «Ο ΜΕΓΑΣ ΒΑΣΙΛΕΙΟΣ» ζητεί την επίλυση προβλημάτων υλικοτεχνικής υποδομής του Σχολείου.
      31) Οι Βουλευτές Β΄ Αθήνας και Νομού Αττικής κύριοι ΓΕΩΡΓΙΟΣ ΜΑΥΡΙΚΟΣ και ΔΗΜΟΣ ΚΟΥΜΠΟΥΡΗΣ αντίστοιχα κατέθεσαν αναφορά με την οποία το Σωματείο Εργατοϋπαλλήλων  «ΕΜΜ. ΚΑΖΗΣ ΑΒΕΕ» ζητεί την επίλυση εργασιακών και οικονομικών προβλημάτων των εργαζομένων της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 589/11-10-07 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. Β13-504/31-10-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Σκουλάκης, με θέμα «Ανάγκη αντιμετώπισης προβλημάτων κτηνοτρόφων Περιφέρειας Κρήτης», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
      Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών συμπεριλαμβανομένων του γάλακτος, των παραγώγων αυτού και των ζωοτροφών, διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (παραγωγός, βιομηχανία, βιοτεχνία, εισαγωγέας, χονδρέμπορος, λιανοπωλητής).
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών- Μελών της Ε.Ε., αφ’ ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά που είναι αισθητές, αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς όσον αφορά το γάλα και τα παράγωγα αυτού, ο παραγωγός κατά τις συναλλαγές του, έχει τη δυνατότητα ελεύθερης διαπραγμάτευσης των τιμών πώλησης του είδους με στόχο την επίτευξη των πλέον συμφερουσών γι’ αυτόν τιμών, χωρίς βέβαια να παραγνωρίζονται και οι εκάστοτε κρατούσες συνθήκες στην αγορά του είδους που πολλές φορές στα πλαίσια του υγιούς ανταγωνισμού εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση -άνοδος τιμών, με υψηλή προσφορά –χαμηλή ζήτηση -μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες όπου αφορά τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις, καρτέλ κ.λπ.).
      Κατ’ ακολουθία των ανωτέρω, ο ανταγωνισμός υπαγορεύει στον κτηνοτρόφο την ανάγκη όπως, για την προστασία του και διασφάλιση των οικονομικών του συμφερόντων, να ερευνά την αγορά, για επιλογή των προϊόντων της αρεσκείας του (ζωοτροφές) και στις συμφέρουσες γι' αυτόν τιμές.
      Όσον αφορά το ερώτημα του βουλευτή σχετικά με παράνομες ελληνοποιήσεις εισαγόμενων κρεάτων σημειώνουμε τα κατωτέρω:
      Στα πλαίσια διασφάλισης των συμφερόντων του καταναλωτικού κοινού και προστασίας της εγχώριας κτηνοτροφίας, από αθέμιτες εμπορικές πρακτικές που στοχεύουν στη διακίνηση-διάθεση κρεάτων εισαγωγής ως εγχωρίων, ισχύουν αγορανομικά μέτρα, που στοχεύουν στην πάταξη τέτοιων πρακτικών.
      Και ειδικότερα:
      α) Κατά το άρθρο 30 (παράγρ. 7) του Ν.Δ. 136/46 «Περί Αγορανομικού Κώδικος» προβλέπεται φυλάκιση ή χρηματική ποινή ή και οι δύο ποινές για το ποινικό αδίκημα της παραπλάνησης, όπως εμπίπτει και αυτό της διάθεσης εισαγόμενων αμνοεριφίων ως εγχωρίων.
      β) Κατά το άρθρο 35 (παράγρ. 1) του Ν.Δ. 136/46 «Περί Αγορανομικού Κώδικος», η μη τήρηση της υποχρέωσης όπως επί των τιμολογίων αγοραπωλησίας αναγράφεται η προέλευση των αμνοεριφίων συνιστά ποινικό αδίκημα που τιμωρείται με φυλάκιση ή χρηματική ποινή.
      γ) Σύμφωνα πάλι με το άρθρο 38 (παράγρ. 2) του Ν.Δ. 136/46 «Περί Αγορανομικού Κώδικος» επιβάλλεται η υποχρέωση όπως επί των τιμοκαταλόγων και πινακίδων διάθεσης αμνοεριφίων αναγράφεται και η προέλευση αυτών, διαφορετικά το αδίκημα αυτό τιμωρείται με διοικητικό πρόστιμο 350ευρώ.
      δ) Επίσης, κατά το άρθρο 251 της Αγορανομικής Διάταξης 14/89 επιβάλλεται η υποχρέωση όπως επί όλων των αμνοεριφίων, ανεξάρτητα χώρας προέλευσης, που εισάγονται ζωντανά και σφάζονται στη χώρα μας, επί των σφαγίων τίθεται σφραγίδα που υποδηλώνει τη χώρα προέλευσης.
      Επίσης με το ίδιο ως άνω άρθρο επιβάλλεται η υποχρέωση όπως επί όλων των νωπών κρεάτων είτε αυτά εισάγονται στην χώρα μας από χώρες της ΕΕ είτε από Τρίτες Χώρες φέρεται υποχρεωτικά σφραγίδα, που υποδηλώνει την χώρα προέλευσης του κρέατος. Η μη τήρηση της υποχρέωσης αυτής συνιστά ποινικό αδίκημα που τιμωρείται κατά το άρθρο 30 (παράγραφος 15) του Ν.Δ. 136/46 «Περί Αγορανομικού Κώδικος» με φυλάκιση ή χρηματική ποινή ή και με τις δύο ποινές.
      Ανεξάρτητα των ανωτέρω, τέθηκε σε ισχύ ο νόμος 3557/07 σύμφωνα με τον οποίο για τους παραβάτες των παραπάνω Αγορανομικών Διατάξεων πέραν των ποινικών κυρώσεων επιβάλλονται και χρηματικά πρόστιμα.
      Ο έλεγχος για την εφαρμογή των διατάξεων του Αγορανομικού Κώδικος και των κατ’ εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Παράλληλα, σε σύσκεψη μεταξύ του Υπουργού Αγροτικής Ανάπτυξης και Τροφίμων κ. Αλέξανδρου Κοντού και του Υφυπουργού Ανάπτυξης κ. Γιώργου Βλόχου με τη συμμετοχή του Γενικού Γραμματέα Κώστα Σκιαδά και υπηρεσιακών παραγόντων, όπως ανακοινώθηκε με δελτίο τύπου στις 12/1012007, αποφασίστηκε να εντατικοποιηθούν περαιτέρω οι έλεγχοι στην αγορά, με την συνεργασία των δύο Υπουργείων, για την αποφυγή «ελληνοποιήσεων» στα προϊόντα φυτικής - ζωικής παραγωγής και την ευκρινή, για τον καταναλωτή, αναγραφή της χώρας προέλευσης των προϊόντων.
      Επιπλέον σας επισυνάπτουμε το με αριθ. πρωτ 18111/18-10-07 έγγραφο του Ενιαίου Φορέα Ελέγχου Τροφίμων(Ε.Φ.Ε.Τ.).
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 608/12-10-07 ερώτηση του Βουλευτή κ. Μάξιμου Χαρακόπουλου δόθηκε με το υπ’ αριθμ. 101/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Χαρακόπουλος, για τα θέματα της αρμοδιότητάς μας, σας πληροφορούμε τα εξής:
      Τα μέτρα στήριξης της κτηνοτροφίας αφορούν τη στήριξη, προστασία και προώθηση της εθνικής παραγωγής κτηνοτροφικών προϊόντων, με ενισχύσεις που χορηγούνται για τη βελτίωση του εισοδήματος των γεωργών (ενιαία ενίσχυση, ποιοτικό παρακράτημα) και με δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων. Οι παραπάνω δράσεις αναμένεται να συμπεριληφθούν και στην Δ΄ προγραμματική περίοδο (Δ' ΚΠΣ) για την Αγροτική Ανάπτυξη 2007 - 2013.
      Στο Επιχειρησιακό Πρόγραμμα του Υπουργείου Αγροτικής Ανάπτυξης και τροφίμων για την Ανάπτυξη και Ανασυγκρότηση της Υπαίθρου (ΕΠΑΑΥ), το πρόγραμμα Leader και το Έγγραφο Προγραμματισμού Αγροτικής Ανάπτυξης, περιλαμβάνονται δράσεις για την αντιμετώπιση των διαρθρωτικών αδυναμιών του αγροτικού τομέα, με στόχευση τη στήριξη των τοπικών κοινωνιών, τη βελτίωση της ανταγωνιστικότητας των γεωργικών προϊόντων και κατ' επέκταση, του εισοδήματος των κτηνοτρόφων.
      Εκτός αυτών, λαμβάνονται μέτρα προστασίας της εγχώριας παραγωγής μέσω του ελέγχου των εισαγωγών κτηνοτροφικών προϊόντων στη χώρα μας. Για το λόγο αυτό έχει συσταθεί, με το άρθρο 5 του Ν. 3399/2005 (ΦΕΚ 255/Α'), στην κεντρική υπηρεσία του Υπουργείου Αγροτικής Ανάπτυξης και Τροφίμων αυτοτελής υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες τη συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και την παρακολούθηση τα/ν εισαγομένων αγροτικών πρώτων υλών και προϊόντων καθώς και τον έλεγχο της τήρησης των όρων και προϋποθέσεων των σχετικών εθνικών και κοινοτικών διατάξεων.
      Με σκοπό την ομαλή διέξοδο της γαλακτοπαραγωγής στην αγορά και την προστασία του γάλακτος και των γαλακτοκομικών προϊόντων από τις απομιμήσεις-υποκατάστατα και συνεπώς τη στήριξη του εισοδήματος των γαλακτοπαραγωγών εκδόθηκε και η υπ’ αριθ. 278186/2002 (ΦΕΚ 1097/Β΄) ΚΥΑ που αφορά «Συμπληρωματικά μέτρα εφαρμογής του Καν. (ΕΟΚ) 1898/87 του Συμβουλίου "σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο».
      Ακόμη, στην αριθ.296113/19-09-2006 (ΦΕΚ 1414/Β') ΚΥΑ «Μέτρα για τον έλεγχο της παραγωγής, αξιοποίησης, μεταποίησης, διακίνησης και εμπορίας για το γάλα και τα γαλακτοκομικά προϊόντα» προβλέπονται έλεγχοι σε όλες τις μονάδες μεταποίησης ή και εμπορίας γάλακτος και τυποποίησης - συσκευασίας γαλακτοκομικών προϊόντων ως προς :
      Τη νόμιμη χρήση όλων των ειδών του γάλακτος ως πρώτη ύλη γαλακτοκομικών προϊόντων.
      Την τήρηση της υποχρέωσης μη χρησιμοποίησης πρώτων υλών προέλευσης Τρίτων Χωρών για παραγωγή γαλακτοκομικών προϊόντων σε εγκαταστάσεις που έχουν επιδοτηθεί από εθνικά ή κοινοτικά προγράμματα.
      Την ορθότητα των ισχυρισμών για γεωγραφική προέλευση της πρώτης ύλης που χρησιμοποιήθηκε στην παραγωγή συγκεκριμένων γαλακτοκομικών προϊόντων.
      Η συνολική στρατηγική του Εθνικού Στρατηγικού Σχεδίου για την Αγροτική Ανάπτυξη της Ελλάδας, όπως υλοποιείται μέσω του 1 ου Γενικού Στρατηγικού Στόχου «Διατήρηση και βελτίωση της ανταγωνιστικότητας της γεωργίας, δασοκομίας και αγροδιατροφικού τομέα» δίνει προτεραιότητα σε επενδύσεις που αφορούν τη ζωική παραγωγή και ιδιαίτερα τον αιγοπροβατοτροφικό τομέα με έμφαση τη διασφάλιση των ιδιαίτερων ποιοτικών χαρακτηριστικών. Ιδιαίτερη βαρύτητα δίδεται στην προαγωγή της επιχειρηματικότητας, στην ενίσχυση της μεταποίησης, στην τυποποίηση και στην εμπορία των προϊόντων με παράλληλη τήρηση των περιβαλλοντικών και ποιοτικών προτύπων και των τεχνικών διασφάλισης της ποιότητας και της ασφάλειας των παραγόμενων προϊόντων.
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 21829/19-10-07 έγγραφο του Ελληνικού Οργανισμού Γάλακτος (ΕΛΟΓ).
      Ο Υπουργός
      ΑΛΕΞΑΝΔΡΟΣ ΚΟΝΤΟΣ»
      3. Στην με αριθμό 836/17-10-07 ερώτηση των Βουλευτών κ.κ. Βασιλείου Αργύρη, Γιάννη Κουτσούκου, Ιωάννου Δριβελέγκα και Αικατερίνης Περλεπέ-Σηφουνάκη δόθηκε με το υπ’ αριθμ. 144/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Β. Αργύρης, Γ. Κουτσούκος, Γ. Δριβελέγκας, Κ. Περλεπέ-Σηφουνάκη, για τα θέματα της αρμοδιότητάς μας, σας πληροφορούμε τα εξής:
      Α. Οι κτηνιατρικές υπηρεσίες της χώρας βρίσκονται σε ετοιμότητα σύμφωνα με το ισχύον Σχέδιο Επείγουσας Επέμβασης για τη Γρίπη των Πτηνών που εγκρίθηκε από την Επιτροπή της Ε.Ε. και δημοσιεύτηκε στην Εφημερίδα της Κυβερνήσεως το 2004.
      Η Γενική Διεύθυνση Κτηνιατρικής του Υπουργείου Αγροτικής Ανάπτυξης και Τροφίμων, ήδη από το φθινόπωρο του 2005 οπότε γνωστοποιήθηκαν τα προβλήματα σχετικά με τη γρίπη των πτηνών, τέθηκε σε κατάσταση γενικευμένης επιφυλακής, προκειμένου να αντιμετωπίσει την πιθανή εμφάνιση της νόσου στη χώρα μας η οποία συνεχίζεται μέχρι και σήμερα. Σε ανάλογη κατάσταση τέθηκε το σύνολο των κρατών μελών της Ε.Ε. πολλά από τα οποία έχουν ήδη αντιμετωπίσει επιτυχώς εστίες γρίπης των πτηνών, ενώ η Μόνιμη Επιτροπή για την Τροφική Αλυσίδα και την Υγεία των Ζώων, στις συνεδριάσεις της οποίας συμμετέχει ανελλιπώς εκπρόσωπος της αρμόδιας υπηρεσίας (Δ/νση Υγείας των Ζώων) του Υπουργείου Αγροτικής Ανάπτυξης και Τροφίμων, έχει επιστήσει την ανάγκη επαγρύπνησης για τις εξελίξεις.
      Αναλυτικότερα τα μέτρα αυτά που εφαρμόζονται ήδη από τον Οκτώβριο του 2005, περιλαμβάνουν τα εξής
      1. Τη διατήρηση των πουλερικών ελευθέρας βοσκής και βιολογικής εκτροφής σε κλειστούς χώρους ή σε στεγασμένους εξωτερικούς χώρους με προστατευτικά καλύμματα με τρόπο που θα παρεμποδίζει την επαφή τους με άγρια πτηνά.
      2. Τη σύσταση κεντρικής Ομάδας Αντιμετώπισης Κρίσης και Επιστημονικής Συμβουλευτικής Επιτροπής για τη Γρίπη των Πτηνών.
      3. Την ενημέρωση όλων των κτηνιατρικών υπηρεσιών των Νομαρχιακών Αυτοδιοικήσεων με σκοπό:
      α) να βρίσκονται σε ετοιμότητα για την εφαρμογή του Σχεδίου Επείγουσας Επέμβασης,
      β) να συστήσουν τα Τοπικά Κέντρα Επείγουσας Ανάγκης (Τ.Κ.Ε.Α.) τα οποία έχουν συσταθεί στις έδρες των 55 Διευθύνσεων Κτηνιατρικής των Νομαρχιακών Αυτοδιοικήσεων της χώρας,
      γ) να εμβολιαστούν άμεσα όλα τα μέλη των Τ.Κ.Ε.Α.,
      δ) ν’ αναπτύξουν συνεργασία με άλλες υπηρεσίες του κράτους σε επίπεδο Νομαρχιακών Αυτοδιοικήσεων,
      ε) να εφαρμόσουν μέτρα βιοασφάλειας και έγκαιρης ανίχνευσης της γρίπης των πτηνών σύμφωνα με τις σχετικές αποφάσεις της Ε.Ε. που περιλαμβάνουν την κοινοποίηση στις κτηνιατρικές υπηρεσίες τυχόν μη φυσιολογικής θνησιμότητας στα άγρια πτηνά, τη γενική απαγόρευση διατήρησης πουλερικών σε ανοιχτού ς χώρους στις περιοχές υψηλού κινδύνου οι οποίες για την παρούσα περίοδο έχουν καθοριστεί σε ακτίνα δύο χιλιομέτρων από υγροβιότοπους και υδατοσυλλογές, την επιτήρηση των μέτρων βιοασφάλειας στα πουλερικά των συστηματικών εκμεταλλεύσεων, τον αυστηρό έλεγχο της διακίνησης πουλερικών που πωλούνται για οικόσιτα καθώς και των πουλερικών και άλλων πτηνών σε αιχμαλωσία που εισέρχονται στη χώρα μέσω του ενδοκοινοτικού εμπορίου και των εισαγωγών, την αυστηρή παρακολούθηση της τήρησης των διατάξεων για τις απολυμάνσεις των μεταφορικών μέσων που μεταφέρουν πουλερικά, με την διενέργεια ελέγχων και την επιβολή κυρώσεων.
      Σήμερα παρά το γεγονός ότι δεν έχει απομονωθεί ο μολυσματικός παράγοντας στα άγρια πτηνά από τον Μάρτιο του 2006 και το Πρόγραμμα Επιζωοτιολογικής Διερεύνησης της Γρίπης των Πτηνών διεξάγεται κανονικά με αρνητικά αποτελέσματα, οι κτηνιατρικές υπηρεσίες της χώρας εξακολουθούν να βρίσκονται σε επιφυλακή. Ενόψει της φθινοπωρινής και χειμερινής μεταναστευτικής περιόδου των αποδημητικών πτηνών διεξήχθησαν ενημερωτικές συσκέψεις κτηνιάτρων του πτηνοτροφικού τομέα και των Νομαρχιακών Αυτοδιοικήσεων της χώρας και με την με αριθ. 258890/3-10-2007 εγκύκλιο της Διεύθυνσης Υγείας των Ζώων της Γενικής Διεύθυνσης Κτηνιατρικής, έχουν κληθεί όλες οι κτηνιατρικές υπηρεσίες της χώρας να είναι σε ετοιμότητα για αντιμετώπιση ενδεχόμενου κρούσματος γρίπης των πτηνών.
      Το Υπουργείο Αγροτικής Ανάπτυξης και Τροφίμων και ειδικότερα η Γενική Διεύθυνση Κτηνιατρικής συμμετέχει σε όλα τα όργανα της Ευρωπαϊκής Ένωσης και παρακολουθεί στενά τις εξελίξεις σε σχέση με τη γρίπη των πτηνών παρακολουθώντας τις συνεδριάσεις της Μόνιμης Επιτροπής για την Τροφική Αλυσίδα και την Υγεία των Ζώων.
      Β. Η διαμόρφωση των τιμών των αγροτικών προϊόντων (π.χ. δημητριακών καρπών, μηδικής κ.λ.π.), που προορίζονται για ζωοτροφές, οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λ.π.), γίνεται στο πλαίσιο της ελεύθερης αγοράς (προσφοράς και ζήτησης) και δεν υπάρχει δυνατότητα επηρεασμού αυτών.
      Γ. Για το θέμα της αύξησης του συντελεστή επιστροφής του Φ.Π.Α. και για τους πτηνοτρόφους αρμόδιο να απαντήσει είναι το Υπουργείο Οικονομίας και Οικονομικών στο οποίο διαβιβάζεται το παρόν έγγραφο με αντίγραφο της ερώτησης.
      Ο Υπουργός
      ΑΛΕΞΑΝΔΡΟΣ ΚΟΝΤΟΣ»
      4. Στην με αριθμό 107/1-10-07 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 26Β/23-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Οι οδεύσεις τυφλών, είναι υποχρεωτικές στα πεζοδρόμια και στους κοινόχρηστους χώρους και έχουν σκοπό να διευκολύνουν τον προσανατολισμό των τυφλών ή αμβλυώπων στην κίνησή τους.
      Υπόχρεοι για την χωροθετική μελέτη και την κατασκευή των οδεύσεων τυφλών, είναι οι ΟΤΑ. (Δήμοι και οι Κοινότητες).
      Το ΥΠΕΧΩΔΕ, είναι υπεύθυνο για την μελέτη των ασφαλιστικών παραμέτρων, την μελέτη του προσδιορισμού των στοιχείων, την μελέτη των επί μέρους υλικών που απαρτίζουν τα στοιχεία, την μελέτη του τρόπου συνοχής και ένταξης των στοιχείων και της μελέτης συναρμογής των στοιχείων, προκειμένου να δημιουργούνται συνεχόμενα τμήματα οδεύσεων με τις απαραίτητες πληροφορίες, για την διευκόλυνση της κίνησης και του προσανατολισμού των ατόμων με προβλήματα στην όραση.
      Η συνέχεια των οδεύσεων τυφλών, συνδυάζεται με την ύπαρξη «σκαφών» που είναι τα υποβιβασμένα τμήματα των πεζοδρομίων στα σημεία συναρμογής τους με το οδόστρωμα, καθώς και με την ύπαρξη «φωτεινών-ηχητικών σηματοδοτών», που ρυθμίζουν την κυκλοφορία.
      Η «Επιτροπή Ελέγχου Προσβασιμότητας» του ΥΠΕΧΩΔΕ, προβαίνει σήμερα, με την βοήθεια και των αρμοδίων Φορέων και Εμπειρογνωμόνων, σε επανεξέταση των επί μέρους στοιχείων, αλλά και τον ορθολογικότερο τρόπο μελέτης και εγκατάστασης του οδηγού τυφλών.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      5. Στην με αριθμό 312/4-10-07 ερώτηση του Βουλευτή κ. Θεόδωρου Καράογλου δόθηκε με το υπ΄ αριθμ. 73Β/23-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση του ως άνω σχετικού σας γνωρίζουμε τα ακόλουθα:
      - Το ΥΠΕΧΩΔΕ, στα πλαίσια του Εθνικού Δικτύου Παρακολούθησης της Ατμοσφαιρικής Ρύπανσης (ΕΔΠΑΡ), έχει εγκαταστήσει στο Π.Σ. Θεσσαλονίκης δίκτυο αυτόματων σταθμών μέτρησης, που την αρμοδιότητα λειτουργίας του έχει η Περιφέρεια Κ. Μακεδονίας (Ν.1650/1986, ΦΕΚ160Α). Σκοπός της λειτουργίας του δικτύου είναι η παρακολούθηση και ο έλεγχος ατμοσφαιρικών ρύπων που προέρχονται από αστικές και βιομηχανικές πηγές όπως ακριβώς ορίζονται στη σχετική νομοθεσία για την ποιότητα του περιβάλλοντος αέρα. Συνεπώς, η ενδεχόμενη ύπαρξη ρύπων στην ατμόσφαιρα που εκλύονται από ένα έκτακτο γεγονός όπως π.χ. απροσδιόριστες οσμές, δεν είναι δυνατό να καταγραφεί από το υπάρχον δίκτυο.
      Σε ό, τι αφορά τις βιομηχανικές μονάδες επισημαίνονται τα εξής:
      - Η συμβολή των υφιστάμενων βιομηχανικών εγκαταστάσεων στην ατμοσφαιρική ρύπανση των αστικών περιοχών περιορίζεται μέσω:
      α) της έγκρισης περιβαλλοντικών όρων για τη λειτουργία τους, όπως προβλέπεται από την εθνική και την κοινοτική νομοθεσία,
      β) του ελέγχου τήρησης των εγκεκριμένων περιβαλλοντικών όρων και
      γ) της προώθησης της χρήσης του φυσικού αερίου σε αντικατάσταση των υγρών καυσίμων.
      - Ο έλεγχος της τήρησης των εγκεκριμένων περιβαλλοντικών όρων διενεργείται από την αδειοδοτούσα Αρχή, το Υ.ΠΕ.ΧΩ.Δ.Ε., τις αρμόδιες Υπηρεσίες και το Κλιμάκιο Ελέγχου Ποιότητας Περιβάλλοντος (Κ.Ε.Π.ΠΕ.) της οικείας Νομαρχιακής Αυτοδιοίκησης καθώς και από την Ειδική Υπηρεσία Περιβάλλοντος του Υ.ΠΕ.ΧΩ.Δ.Ε η οποία εντάσσει στον προγραμματισμό της περιβαλλοντικές επιθεωρήσεις σε δραστηριότητες της περιοχής του θέματος, για τον έλεγχο τήρησης των περιβαλλοντικών όρων και της κείμενης περιβαλλοντικής νομοθεσίας.
      - Τέλος για την πληρέστερη ενημέρωσή σας διαβιβάζουμε συνημμένο σχετικό έγγραφο του Τμήματος Περιβάλλοντος του Δήμου Θεσσαλονίκης σχετικά με την παροδική όχληση από δυσάρεστες οσμές στο Πολεοδομικό Συγκρότημα της Θεσσαλονίκης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 203/2-10-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 46Β/23-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Αναφορικά με την παραπάνω σχετική ερώτηση σας ενημερώνουμε ότι:
      Προκειμένου να προωθηθούν για έγκριση οι πολεοδομικές μελέτες του θέματος, απαιτείται προηγουμένως να εγκριθεί η μελέτη οριοθέτησης του ρέματος Ξηροποτάμου, το οποίο αποτελεί το φυσικό όριο μεταξύ των Δήμων Ηρακλείου και Γαζίου και επηρεάζει τις προς πολεοδόμηση περιοχές.
      Όσον αφορά την μελέτη οριοθέτησης του Ξηροποτάμου, η οποία εκπονήθηκε από τον Οργανισμό Ανάπτυξης Ανατολικής Κρήτης (ΟΑΝΑΚ), η Δ/νση Πολεοδομικού Σχεδιασμού ΥΠΕΧΩΔΕ έχει ήδη δώσει οδηγίες για την συμπλήρωσή της, με το αρ. πρωτ.10986/16-8-05 έγγραφο και με το αρ.πρωτ. 7605/27-3-07 έγγραφο έχει απαντήσει διεξοδικά σε ερώτημα της Δ/νσης Τεχνικών Έργων της Ν. Α. Ηρακλείου, αναφορικά με θέματα οριοθέτησης και διευθέτησης ρεμάτων, καθώς και θέματα σχετικά με το ιδιοκτησιακό καθεστώς και την αστυνόμευση τους.
      Τέλος για λεπτομερέστερη ενημέρωση επισυνάπτουμε σχετικό έγγραφο της Ν.Α Ηρακλείου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 264/3-10-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-2417/23-10-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 264/3-10-2007 που κατέθεσε στη Βουλή ο Βουλευτής κ. Ντ. Pόβλιας , σχετικά με την επιλογή Προϊσταμένου στην υπηρεσία Δημοσίων Σχέσεων της (ΑΜΕΛ) Α.Ε., σας διαβιβάζουμε το με αριθμό 08501/12-10-2007 έγγραφο της εταιρείας αυτής, με το οποίο παρέχεται η σχετική πληροφόρηση.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στις με αριθμό 240/2-10-07, 578/11-10-07, 656/12-10-07 και 680/15-10-07 ερωτήσεις των Βουλευτών κυρίων Βασιλείου Κεγκέρογλου, Βέρας Νικολαϊδου, Ιωάννου Πρωτούλη, Εμμανουήλ Στρατάκη και Ιωάννου Σκουλά δόθηκε με το υπ’ αριθμ. 109758/ΙΗ/23-10-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 240/2-10-07, 578/11-10-07, 656/12-10-07 και 680/15-10-2007, τις οποίες κατέθεσαν οι Βουλευτές κ.κ. Βασίλης Κεγκέρογλου, Βέρα Nικολαϊδου, Γιάννης Πρωτούλης, Μανόλης Στρατάκης και Γιάννης Σκουλάς, και αφορά στο Καλλιτεχνικό Γυμνάσιο Ηρακλείου, σας γνωρίζουμε τα ακόλουθα:
      Ι. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ (Γ΄ ΚΠΣ).
      Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
      Όσον αφορά στο Καλλιτεχνικό Σχολείο, η Διεύθυνση Προγραμματισμού της Ν.Α. Ηρακλείου με σχετικό έγγραφό της ενημέρωσε ότι έχει ενταχθεί στο Νομαρχιακό πρόγραμμα σχολικής στέγης του Νομού Ηρακλείου το έργο «Δήμος Γουβών - Ανακατασκευή νέου κτιρίου για το Μουσικό σχολείο Ηρακλείου (Γούρνες)», με χρονοδιάγραμμα αποπεράτωσης του έργου μέχρι το τέλος του 2009. Μετά την ολοκλήρωση του έργου αυτού και την μεταστέγαση του Μουσικού Σχολείου στο νέο κτίριο, θα λυθεί και το πρόβλημα στέγασης του Καλλιτεχνικού Σχολείου, το οποίο θα καταλάβει τον εναπομείναντα χώρο.
      Επιπλέον, Διοικητικό Συμβούλιο του ΟΣΚ με την αρ. 1402/389/2-8-07 Απόφασή του ενέκρινε την έκτακτη επιχορήγηση του Δήμου Γουβών Ηρακλείου με το ποσό των 150.000,00 € για την προμήθεια 10 λυομένων αιθουσών ελαφράς προκατασκευής προς κάλυψη των άμεσων στεγαστικών αναγκών του Καλλιτεχνικού Γυμνασίου Ηρακλείου.
      Το ΥΠΕΠΘ θα φροντίσει στο πλαίσιο των-χρηματοοικονομικών δυνατοτήτων του ΠΔΕ για την επαρκή χρηματοδότηση της Ν.Α. Ηρακλείου προκειμένου να εξελιχθεί ομαλά η πορεία εκτέλεσης των έργων Σχολικής Στέγης, ανάλογα και με το πενταετές Πρόγραμμα.
      ΙΙ. Σχετικά με την κάλυψη των διδακτικών κενών στα δημόσια σχολεία Δευτεροβάθμιας Εκπαίδευσης για το διδακτικό έτος 2007-2008, το ΥΠΕΠΘ προέβη σε εκτεταμένους διορισμούς, μεριμνώντας ώστε κατά την έναρξη του σχολικού έτους να υπάρχουν καθόλου ή ελάχιστα διδακτικά κενά.
      Συγκεκριμένα, για το σχολικό έτος 2007-2008 με τις Υπουργικές Αποφάσεις 89181/Δ2/10-8-2007, 94406/Δ2/31-8-2007, 94407/Δ2/31-8-07 και 96287/Δ2/5-9-2007 στο Νομό Ηρακλείου διορίστηκαν 133 εκπαιδευτικοί όλων των ειδικοτήτων, εκ των οποίων οι 9 ήταν πολύτεκνοι.
      Για την κάλυψη έκτακτων αναγκών, όπως εκπαιδευτικές άδειες, αναρρωτικές άδειες, άδειες κύησης-λοχείας, επαπειλούμενες κυήσεις, αποσπάσεις εκπαιδευτικών και γενικά για την κάλυψη λειτουργικών κενών τα οποία δεν είναι δυνατό να προβλεφθούν, το ΥΠΕΠΘ προβαίνει σε προσλήψεις προσωρινών αναπληρωτών και ωρομίσθιων εκπαιδευτικών.
      Αναφορικά με τα κενά εκπαιδευτικών στο Καλλιτεχνικό Σχολείο Ηρακλείου το ΥΠΕΠΘ είναι σε θέση να γνωρίζει επακριβώς τα κενά που έχουν δημιουργηθεί και έχει προβεί σε όλες τις απαραίτητες ενέργειες για την κάλυψή τους.
      Σταθερή επιδίωξη της πολιτικής ηγεσίας του ΥΠΕΠΘ είναι ο σχεδιασμός και η υλοποίηση ενός νέου στοχοχρονοδιαγράμματος, το οποίο θα συμπεριλαμβάνει όλες τις απαιτούμενες υπηρεσιακές μεταβολές και οι οποίες θα ολοκληρώνονται μέχρι τέλους του εκάστοτε τρέχοντος σχολικού έτους. Επιδιώκουμε η έναρξη κάθε νέου σχολικού έτους να πραγματοποιείται με ομαλό και απρόσκοπτο τρόπο, τον οποίο θα διασφαλίζουν η πληρότητα των σχολικών μονάδων όλων των βαθμίδων σε εκπαιδευτικό δυναμικό.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      9. Στην με αριθμό 25/1-10-07 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 8Β/23-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Απαντώντας στην παραπάνω σχετική ερώτηση σας γνωρίζουμε τα εξής:
      Το ΥΠΕΧΩΔΕ, στο πλαίσιο του Εθνικού Δικτύου Παρακολούθησης της Ατμοσφαιρικής Ρύπανσης (ΕΔΠΑΡ), έχει εγκαταστήσει στο Βόλο αυτόματο σταθμό μέτρησης, που την αρμοδιότητα λειτουργίας του έχει η Νομαρχία. Από τις μετρήσεις προκύπτει ότι υπάρχουν υπερβάσεις της οριακής τιμής μόνο για τα αιωρούμενα σωματίδια ΑΣ10 και για κανένα άλλο ρύπο. Οι μετρήσεις των αιωρούμενων σωματιδίων οφείλονται σε διάφορες πηγές, φυσικές και ανθρωπογενείς. Όμως, δεν μπορεί να αξιολογηθεί η συνεισφορά συγκεκριμένης πηγής στις μετρήσεις στον περιβάλλοντα αέρα με τα διαθέσιμα στοιχεία.
      Το ΥΠΕΧΩΔΕ ανέθεσε μελέτη με σκοπό την εκτίμηση της συνεισφοράς των φυσικών πηγών στις υπερβάσεις των ΑΣ10. Τα αποτελέσματα, μετά από την αφαίρεση της συνεισφοράς των φυσικών πηγών, θα δείξουν την έκταση και το μέγεθος των μέτρων που πρέπει να ληφθούν.
      Ακόμη, η Νομαρχιακή Αυτοδιοίκηση Μαγνησίας πρόσφατα ανέθεσε μελέτη στο Αριστοτέλειο Πανεπιστήμιο Θεσσαλονίκης με σκοπό μεταξύ άλλων και τη διερεύνηση της χημικής σύστασης των ΑΣ10 και τον προσδιορισμό της ποσοστιαίας συμμετοχής των διαφόρων πηγών ρύπανσης σε αυτά.
      Επιπλέον έχουν ολοκληρωθεί οι μελέτες που ανέθεσε το ΥΠΕΧΩΔΕ με στόχο την Εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης σε 13 πόλεις της χώρας, μεταξύ των οποίων και για το Βόλο.
      Η εταιρεία ΑΓΕΤ - ΗΡΑΚΛΗΣ έχει καταθέσει Μ.Π.Ε. στη Δ/νση ΕΑΡΘ / ΥΠΕΧΩΔΕ για το εργοστάσιό της που εδρεύει στο Βόλο για το σύνολο των εγκαταστάσεων της βάσει της υποχρεωτικής εφαρμογής των Βέλτιστων Διαθέσιμων Τεχνικών (οδηγία 96/61) με σκοπό την έκδοση νέων περιβαλλοντικών όρων. Η περιβαλλοντική αδειοδότηση της εν λόγω εταιρείας θα ακολουθήσει την διαδικασία που περιγράφεται στην K.Υ.A. 11014/703 (ΦΕΚ 332/Β/20-3-03).
      Επίσης, η «XAΛΥBOΥPΓlA ΕΛΛΑΔΟΣ Α.Ε.» υπέβαλε πρόσφατα στην εν λόγω Υπηρεσία: α) Τεχνική Έκθεση με τις Βέλτιστες Διαθέσιμες Τεχνικές που προτίθεται να εφαρμόσει, καθώς και πρόταση για οριακές τιμές εκπομπής με βάση τα σχετικά Κείμενα Αναφοράς των Βέλτιστων Διαθέσιμων Τεχνικών (ΒΑΤ Reference Documents - BREFs) που εκδίδονται από το Ευρωπαϊκό Γραφείο IPPC, β) αίτηση με συνημμένο φάκελο δικαιολογητικών για ανανέωση των εγκεκριμένων περιβαλλοντικών όρων και γ) μελέτη σχετικά με την κατασκευή νέου κυττάρου αποθήκευσης της σκόνης των σακόφιλτρων. Υστερα από αξιολόγηση των παραπάνω θα τροποποιηθεί η ΑΕΠΟ της εν λόγω βιομηχανίας προκειμένου να περιλαμβάνει όρους για την εφαρμογή των Βέλτιστων Διαθέσιμων Τεχνικών, κατάλληλα προληπτικά αντιρρυπαντικά μέτρα και οριακές τιμές εκπομπής με τη χρήση των Βέλτιστων Διαθέσιμων Τεχνικών.
      Παράλληλα, η Ειδική Υπηρεσία Επιθεωρητών Περιβάλλοντος (ΕΥΕΠ), έχει πραγματοποιήσει αυτοψίες-επιθεωρήσεις, για τον έλεγχο της τήρησης των περιβαλλοντικών όρων και της περιβαλλοντικής νομοθεσίας εν γένει, στις εξής βιομηχανίες που βρίσκονται στην περιοχή: Χαλυβουργία Θεσσαλίας, Ασβεστοποιία Βελεστίνου, Αλέξανδρος INTERNATlONAL LTD, ΑΓΕΤ ΗΡΑΚΛΗΣ, SOVEL Α.Ε. Στις περιπτώσεις στις οποίες έχουν βεβαιωθεί παραβάσεις έχει αποσταλεί ο φάκελος στον αρμόδιο Εισαγγελέα και η Ε.Υ.Ε.Π. έχει προχωρήσει στην εισήγηση επιβολής προστίμων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στην με αριθμό 31/1-10-07 ερώτηση των Βουλευτών κυρίων Δήμου Καμπούρη και Σταύρου Χαλβατζή δόθηκε με το υπ’ αριθμ. 10Β/23-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Αναφορικά με την ως άνω σχετική ερώτηση και όσον αφορά τις αρμοδιότητες του ΥΠΕΧΩΔΕ, σας ενημερώνουμε ότι:
      - Με Απόφαση του Γενικού Γραμματέα Αττικής, έγινε η κήρυξη ως αναδασωτέων όλων των Δασών και Δασικών εκτάσεων που κάηκαν από την πυρκαγιά της 28ης lουνίου 2007.
      - Το έργο της αναδάσωσης θα αναλάβει η Δ/νση Αναδασώσεων Αττικής βάσει σχετικής προγραμματικής σύμβασης που θα υπογραφθεί μεταξύ Περιφέρειας Αττικής και του ΥΠΕΧΩΔΕ, όπως έγινε ήδη με τα εκτελούμενα αντιπλημμυρικά έργα, και με πιστώσεις που θα δοθούν από το Επιχειρησιακό Πρόγραμμα «Περιβάλλον» (ΕΠΠΕΡ).
      - Όσον αφορά τους ορεινούς όγκους, ήδη εκτελούνται αντιδιαβρωτικά έργα για την αποφυγή πλημμύρων και την συγκράτηση των εδαφών από την Δ/νση Αναδασώσεων Αττικής βάσει υπογραφείσας σχετικής προγραμματικής σύμβασης μεταξύ Περιφέρειας Αττικής και του Φορέα Διαχείρησης Εθνικού Δρυμού Πάρνηθας.
      - Όσον αφορά την εκτέλεση αντιπλημμυρικών έργων στον οικιστικό ιστό, έχει ενταχθεί στη ΣΑΕ076/3 νέο έργο με τίτλο «Επείγοντα αντιπλημμυρικά έργα προστασίας περιοχών Αττικής οι οποίες επηρεάζονται από την πυρόπληκτη Πάρνηθα» με προϋπολογισμό 15.000.000€.
      Κατόπιν τούτου συστάθηκαν τέσσερις εργολαβίες, εκ των οποίων δύο αναφέρονται σε «Επείγουσες επεμβάσεις σποραδικά στην κοίτη και τα πρανή του Κηφισού, ανάντη των τριών γεφυρών», μία εργολαβία που αφορά σε «Καθαρισμό και επείγουσες επεμβάσεις στο ρέμα του Αγ. Γεωργίου (Γιαννούλας)» στο Θριάσιο Πεδίο, όπου περιλαμβάνονται πλην του καθαρισμού του ρέματος (σκουπίδια, μπάζα κλπ), έργα σταθεροποίησης των πρανών σε υφιστάμενα τεχνικά και στην κατασκευή δύο συστημάτων χαμηλών αναβαθμών και μια εργολαβία που αφορά σε «Επείγον έργο καθαρισμού της κοίτης του Σαρανταποτάμου, επείγουσες επεμβάσεις στα ρέματα Αγίας Τριάδας - Εσχατιάς - Αχαρνών» που περιλαμβάνει πέραν του καθαρισμού των ρεμάτων Σαρανταπόταμου και Εσχατιάς, αναβαθμούς στα ρέματα Εσχατιάς και Αγ. Τριάδας καθώς και ανακουφιστικά προστατευτικά έργα σε υφιστάμενα έργα.
      - Με το από 19-7-2007 Π.Δ. προστασίας του ορεινού όγκου Πάρνηθας (ΦΕΚ 336 Δ), καθορίστηκε το όριο του ορεινού όγκου και οι ζώνες προστασίας αυτού με περιορισμούς στις χρήσεις και τους όρους δόμησής τους. Στις διατάξεις του Π. Δ/τος προστασίας, καθορίζονται με σαφήνεια τόσο οι επιτρεπόμενες χρήσεις γης όσο και οι όροι και περιορισμοί δόμησης.
      - Ο Φορέας από την ίδρυσή του έως σήμερα έχει χρηματοδοτηθεί από το ΕΤΕΡΠΣ, το Επιχειρησιακό Πρόγραμμα Περιβάλλοντος (ΕΠΠΕΡ) και από το Καζίνο Πάρνηθας (βάσει της παρ. 5β του άρθρ.3 του Ν. 3139/2003). Το έργο του Φορέα είναι η προστασία και ανάδειξη του Εθνικού Δρυμού Πάρνηθας. Μεριμνά για την κατασκευή πάσης φύσεως τεχνικών έργων και εκτέλεση των πάσης φύσεως εργασιών προστασίας και αναπτύξεως των δασών και δασικών εκτάσεων της Πάρνηθας σε συνεργασία με τις κατά το Νόμο αρμόδιες Υπηρεσίες για την εκτέλεση Δασοτεχνικών έργων άρθρο 16 Ν. 998/79. Ο Δασάρχης της Πάρνηθας συμμετέχει στο διοικητικό Συμβούλιο του Φορέα σύμφωνα με την Υ.Α 167077/4226 ΦΕΚ 1649/29-11-2005.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίων επικαίρων ερωτήσεων της Παρασκευής 2 Νοεμβρίου 2007. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της  Βουλής)
      1. Η με αριθμό 125/30.10.2007 επίκαιρη ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Ανάπτυξης, σχετικά με την κατασκευή νέου εργοστασίου της Δ.Ε.Η. στη Ρόδο κ.λπ..
      2. Η με αριθμό 124/30.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, σχετικά με τις απεργιακές κινητοποιήσεις των εργαζομένων στην Τοπική Αυτοδιοίκηση. 
      3. Η με αριθμό 127/9/30.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Πρωθυπουργό, σχετικά με τα Κοινωνικά και Ασφαλιστικά δικαιώματα των εργαζομένων κ.λπ..
      4. Η με αριθμό 132/10/30.10.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη λειτουργία των Κέντρων Ελεύθερων Σπουδών στη χώρα μας κ.λπ..
      5. Η με αριθμό 105/6/25.10.2007 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη στάση της χώρας μας στην τουρκική εισβολή στο Ιράκ κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 123/30.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με τον Ευρωπαϊκό Οργανισμό για την Ασφάλεια Δικτύων και Πληροφοριών (ENISA) στο Ηράκλειο κ.λπ..
      2. Η με αριθμό 131/30.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς τον Υπουργό Εθνικής Παιδείας και Θρησκευμάτων, σχετικά με τη λειτουργία Ιδιωτικών Κολεγίων και Κέντρων Ελεύθερων Σπουδών στη χώρα μας κ.λπ..
      3. Η με αριθμό 136/30.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων,  σχετικά με την εξοικονόμηση ενέργειας στα κτήρια του δημοσίου κ.λπ..
      4. Η με αριθμό 119/30.10. 2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Υγείας και Κοινωνικής Αλληλεγγύης, σχετικά με δημοσιεύματα του Τύπου αναφερόμενα στις συνθήκες διακομιδής νεογνών κ.λπ..
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου, σε επίπεδο Αρχηγών κομμάτων, με θέμα: «Οικολογικές Πολιτικές στην Ελλάδα σε συνθήκες Φαινομένου Θερμοκηπίου». 
      Σύμφωνα με το άρθρο 143, παράγραφος 4, του Κανονισμού της Βουλής, η διάρκεια της αγόρευσης του Πρωθυπουργού της χώρας είναι τριάντα λεπτά της ώρας, του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς, με πρωτοβουλία του οποίου πραγματοποιείται η σημερινή συζήτηση, είναι επίσης τριάντα λεπτά της ώρας, των Προέδρων των τριών άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας. 
      Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. 
      Στη συζήτηση συμμετέχουν έως δύο Υπουργοί. 
      Ο Πρωθυπουργός μπορεί να τριτολογήσει για πέντε λεπτά της ώρας.
      Ο χρόνος ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται. 
      Ο Πρόεδρος της Κυβερνήσεως και Πρωθυπουργός κ. Κωνσταντίνος Καραμανλής έχει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, είναι σημαντικό που η πρώτη συζήτησή μας αφορά στην προστασία του Περιβάλλοντος. Είναι θετικό που ο Πρόεδρος του ΣΥΡΙΖΑ, στη σχετική επιστολή του, αναφέρει ως σκοπό της συζήτησης τη συμβολή όλων στην αντιμετώπιση των σχετικών ζητημάτων.
      Το πρόβλημα, βέβαια, δεν είναι αποκλειστικά και μόνον ελληνικό. Το υπογραμμίζω για έναν απλό, αλλά και πολύ σπουδαίο λόγο: μια τέτοια οπτική θα περιόριζε την ορατότητά μας και, κατ’ επέκταση, τις πολιτικές μας. Τόσο τα αίτια της περιβαλλοντικής κρίσης, όσο και οι κίνδυνοι που τη συνοδεύουν, αφορούν ολόκληρο τον πλανήτη· αφορούν την κατασπατάληση φυσικών πόρων και τη μόλυνση εδαφών και νερών, το νέφος στις μεγαλουπόλεις και την καταστροφή του όζοντος, την υπερθέρμανση της Γης και την κλιματική αλλαγή. 
      Η καταστροφή του περιβάλλοντος αλλάζει το κλίμα και η αλλαγή του κλίματος επιφέρει ακόμη μεγαλύτερες καταστροφές στο περιβάλλον. Πολλές περιοχές, σ’ ολόκληρο τον κόσμο, αντιμετωπίζουν το φάσμα της λειψυδρίας, της ξηρασίας, της απερήμωσης. Αντιμετωπίζουν καιρικά φαινόμενα –τυφώνες, καταιγίδες, καύσωνες- που ξεσπούν με πρωτοφανή συχνότητα, αλλά και με ένταση που ξεπερνά, σε πολλές περιπτώσεις (στην Ασία, στην Ευρώπη, στην Αμερική), τόσο τις αντοχές των υποδομών όσο και την οργάνωση των εθνικών κρατικών μηχανισμών. 
      Στην Ελλάδα, το περασμένο καλοκαίρι, είχαμε το μεγαλύτερο καύσωνα του τελευταίου αιώνα. Στο ίδιο διάστημα, βιώσαμε και ένα πρωτόγνωρο ξέσπασμα πυρκαγιών, που άφησαν πίσω τους μια ανείπωτη τραγωδία, μια τραγωδία που πλήγωσε την ψυχή όλων των Ελληνίδων και όλων των Ελλήνων. 
      Κυρίες και κύριοι συνάδελφοι, η καταστροφή του περιβάλλοντος και η συνακόλουθη κλιματική αλλαγή είναι η μεγαλύτερη από τις προκλήσεις που αντιμετωπίζει σήμερα ολόκληρος ο πλανήτης. Είναι απειλή που αγγίζει τα πάντα. Επηρεάζει άμεσα όλες τις οικονομικές δραστηριότητες: την Ενέργεια, τη Βιομηχανία, τη Γεωργία, την Αλιεία, τον Τουρισμό, τις Μεταφορές. Αφορά τις τροφές που τρώμε, το νερό που πίνουμε, την ενέργεια που καταναλώνουμε, τα απόβλητα και τα σκουπίδια που συσσωρεύουμε. Αφορά άμεσα την ανθρώπινη ασφάλεια, την υγεία όλων μας, το μέλλον του πλανήτη. 
      Τα νέα δεδομένα και οι τάσεις που αναπτύσσονται απαιτούν εντατική κινητοποίηση κρατών, λαών και τοπικών κοινωνιών. Επιβάλλουν σε όλους να κινούμαστε, ταυτόχρονα και παράλληλα, σε τρία βασικά επίπεδα:
       Το πρώτο επίπεδο είναι υπερεθνικό. Είναι το ευρωπαϊκό, αλλά και το ευρύτερο διεθνές επίπεδο. Αφορά την ανάληψη συγκεκριμένων δεσμεύσεων από όλα τα κράτη, και ιδίως από εκείνα που επιβαρύνουν περισσότερο το περιβάλλον. 
      Το δεύτερο επίπεδο είναι το εθνικό. Αφορά την εφαρμογή εθνικής περιβαλλοντικής πολιτικής, που να διαπερνά όλες τις δράσεις του δημόσιου και του ιδιωτικού τομέα, όλες τις οικονομικές, τις αναπτυξιακές και τις κοινωνικές δραστηριότητες. 
      Το τρίτο επίπεδο είναι το τοπικό. Αφορά τους Οργανισμούς της Τοπικής Αυτοδιοίκησης και την υποχρέωσή τους να λειτουργούν πιο αποτελεσματικά. Αφορά τις τοπικές κοινωνίες και κάθε πολίτη χωριστά. Αφορά τις νοοτροπίες, τις συνήθειες, τις καθημερινές πρακτικές όλων μας. 
      Κυρίες και κύριοι συνάδελφοι, βασικός όρος και απαραίτητη προϋπόθεση για την αποτελεσματική προστασία του Περιβάλλοντος είναι ο συντονισμός σε διεθνές επίπεδο. Το Πρωτόκολλο του Κυότο υπήρξε, πράγματι, ένα σημείο κοινής αφετηρίας. Η Ελλάδα το έχει επικυρώσει και συνεισφέρει στο Πρόγραμμα της Ευρωπαϊκής Ένωσης για την Κλιματική Αλλαγή. Ένα, ωστόσο, είναι περισσότερο από βέβαιο: μπροστά στην ένταση και την έκταση του προβλήματος, τίποτε απ’ ό,τι έγινε έως σήμερα δεν είναι αρκετό! 
      Το 2012, οπότε λήγει η προσυμφωνημένη περίοδος δράσεων για τη μείωση των εκπομπών ρύπων, είναι πολύ κοντά μας. Γι’ αυτό, η Ελλάδα υποστηρίζει την ανάπτυξη νέων διεθνών πρωτοβουλιών. Η Ελλάδα έχει αφιερώσει τη φετινή προεδρία της στο «Δίκτυο Ανθρώπινης Ασφάλειας», στην ευαισθητοποίηση και την κινητοποίηση της διεθνούς κοινής γνώμης, για την αντιμετώπιση των επιπτώσεων της κλιματικής αλλαγής σε ευάλωτες ομάδες στις αναπτυσσόμενες χώρες. Η Ελλάδα υποστηρίζει τη διαμόρφωση και την εφαρμογή ενιαίας ευρωπαϊκής πολιτικής, που να οδηγεί την Ευρώπη στην πρωτοπορία του παγκόσμιου αγώνα. 
      Τον περασμένο Μάρτιο, στο Εαρινό Συμβούλιο Κορυφής, καταλήξαμε σε μια σημαντική συμφωνία, με συγκεκριμένους και φιλόδοξους στόχους. Η Ευρωπαϊκή Ένωση δεσμεύτηκε να αυξήσει τη χρήση Ανανεώσιμων Πηγών Ενέργειας και να μειώσει, μέχρι το 2020, τις εκπομπές αερίων του θερμοκηπίου κατά 20%, σε σχέση με τα επίπεδα του 1990. Ακόμη, δεσμεύτηκε να προχωρήσει, σε περίπτωση παγκόσμιας συμφωνίας, σε ακόμη μεγαλύτερη μείωση (30%).
      Την περασμένη Δευτέρα υπογράψαμε στη Λισαβόνα τη Διακήρυξη της «Διεθνούς συνεργασίας για τη δράση κατά του διοξιδείου του άνθρακα». Στις αρχές Δεκεμβρίου, αρχίζουν στο Μπαλί οι συνομιλίες της Συνόδου του ΟΗΕ για την προετοιμασία νέας παγκόσμιας συμφωνίας για τη μείωση των εκπομπών αερίων του θερμοκηπίου. Έτσι, ανοίγει ο δρόμος για μια γενναία απάντηση εκ μέρους ολόκληρου του ανεπτυγμένου κόσμου. 
      Πέρα όμως από την προστασία του Περιβάλλοντος, διεθνής συνεργασία απαιτείται και για την αντιμετώπιση καταστάσεων έκτακτης ανάγκης και φυσικών καταστροφών. Μ’ αυτό το στόχο αναπτύξαμε και προωθούμε, στο πλαίσιο της Ευρωπαϊκής Ένωσης, την ιδέα μιας ευρωπαϊκής δύναμης άμεσης παρέμβασης. Η πρότασή μας έχει βρει θετική ανταπόκριση και προχωρά προς όφελος όλων των Ευρωπαίων πολιτών. 
      Κυρίες και κύριοι συνάδελφοι, το δεύτερο επίπεδο στο οποίο οφείλουμε να κινούμαστε είναι το εθνικό. 
Κυβέρνηση και πολιτικά κόμματα, δημόσιες και ιδιωτικές επιχειρήσεις, συλλογικοί φορείς και πολίτες οφείλουμε να προβούμε σε μια γενναία παραδοχή, ότι η Ελλάδα είχε μείνει, για δεκαετίες, πίσω στα ζητήματα Περιβάλλοντος. Η Ελλάδα μπήκε στον 21ο αιώνα χωρίς Κτηματολόγιο, χωρίς Δασολόγιο, χωρίς Εθνικό Χωροταξικό Σχέδιο. 
	Στις πόλεις μας δεν δημιουργήθηκαν οι απαραίτητοι ελεύθεροι χώροι και χώροι πρασίνου, ούτε οι αναγκαίοι χώροι υγειονομικής ταφής απορριμμάτων ούτε τα απαραίτητα έργα βιολογικού καθαρισμού ούτε οι υποδομές, τα φράγματα, οι ταμιευτήρες και οι λιμνοδεξαμενές που χρειάζονταν για τη συγκέντρωση νερού. 
	Η αυθαιρεσία, τόσο στη δόμηση όσο και στη λειτουργία των επιχειρήσεων, είχε γίνει καθεστώς. Οι καταπατήσεις εκτάσεων φυσικού πλούτου είχαν φτάσει ακόμη και στο «μπάζωμα» ποταμών και ρεμάτων. Οι Ανανεώσιμες Πηγές Ενέργειας παρέμεναν έννοια σχεδόν άγνωστη, ενώ η Χώρα κατέγραφε τη μεγαλύτερη πετρελαϊκή εξάρτηση, σε σχέση με τους εταίρους μας. 
	Η Ελλάδα για πολλές δεκαετίες αδράνησε, τόσο ως Κράτος όσο και ως Κοινωνία. Για πολλά χρόνια υπήρξε στρεβλή ιεράρχηση αναπτυξιακών στόχων, έλλειψη ενημέρωσης των πολιτών, κακοδιαχείριση ευρωπαϊκών κονδυλίων για δράσεις περιβαλλοντικής προστασίας. Έτσι, δημιουργήθηκε ένας τεράστιος όγκος προβλημάτων. Διαιωνίστηκαν κρίσιμα κενά στις δομές και τις υποδομές του Κράτους. Συσσωρεύτηκαν χρόνιες αδυναμίες. 
      Στα τριάμισι χρόνια που πέρασαν, δρομολογήσαμε σημαντικό έργο. Μειώσαμε τις υποθέσεις που εκκρεμούσαν στην Ευρωπαϊκή Επιτροπή εναντίον της χώρας μας. Ενσωματώσαμε στο Εθνικό Δίκαιο περίπου τριάντα Κοινοτικές Οδηγίες. Εκπονήσαμε προσχέδια για τις χρήσεις γης και βάλαμε ισχυρές βάσεις στην κατάρτιση του Εθνικού Κτηματολογίου. Αναμορφώσαμε το νομοθετικό πλαίσιο για τα επικίνδυνα απόβλητα και δημιουργήσαμε νέο πλαίσιο για την ανακύκλωση. Κατασκευάσαμε στην Ψυττάλεια το μεγαλύτερο εργοστάσιο αποξήρανσης στην Ευρώπη. 
      Στη νέα τετραετία ξεκινούμε με νέα δυναμική. Ορίσαμε την προστασία του Περιβάλλοντος ως βασική παράμετρο σε όλες τις πολιτικές μας και έναν από τους κεντρικούς άξονες στους οποίους αναπτύσσεται το Εθνικό Στρατηγικό Πλαίσιο Αναφοράς για τη νέα Προγραμματική Περίοδο. Προβλέψαμε τη διάθεση 4,3 δισεκατομμυρίων ευρώ για δράσεις και έργα που αφορούν το Περιβάλλον. 
      Στις προτεραιότητές μας εντάσσουμε, πρώτ’ απ’ όλα, την ολοκλήρωση της διαδικασίας για τη θεσμοθέτηση του Εθνικού Χωροταξικού Σχεδίου και των Ειδικών Χωροταξικών Πλαισίων για τον Τουρισμό, τη Βιομηχανία, τις Ανανεώσιμες Πηγές Ενέργειας. Είναι μία μεγάλη μεταρρύθμιση, που θα συμβάλει καθοριστικά τόσο στη βελτίωση της ανταγωνιστικότητας της Οικονομίας μας, όσο και στην προστασία του φυσικού μας πλούτου. Η διαβούλευση έχει ολοκληρωθεί, και είμαστε τώρα έτοιμοι να προχωρήσουμε στο επόμενο, το νομοθετικό στάδιο. Η Χώρα αποκτά, για πρώτη φορά, ολοκληρωμένο σχεδιασμό για τις χρήσεις γης. 
      Με το Εθνικό Χωροταξικό Σχέδιο κάθε πολίτης θα γνωρίζει τι μπορεί να κάνει, πού και με ποιες προϋποθέσεις! Προβλέπεται πολεοδόμηση περιοχών με υψηλή ζήτηση. Αντιμετωπίζεται αποτελεσματικά η αυθαίρετη δόμηση. 
      Με τα Ειδικά Χωροταξικά Πλαίσια δίνεται η δυνατότητα σε κάθε ενδιαφερόμενο να γνωρίζει πού και με ποιους όρους μπορεί να αναπτύσσει την οικονομική δραστηριότητά του. Μπαίνει τέλος στις καθυστερήσεις, στις εξαρτήσεις και στις διαπλοκές του παρελθόντος. Διασφαλίζεται η προστασία του περιβάλλοντος και η αειφορία της ανάπτυξης.  
      Άμεσα συνυφασμένη είναι και η ολοκλήρωση της νέας γενιάς κτηματογραφήσεων στους δήμους της Αττικής και της Θεσσαλονίκης, καθώς και στις πρωτεύουσες των νομών, όπως επίσης και η αναθεώρηση του Ρυθμιστικού Σχεδίου της Αθήνας αλλά και η προώθηση των ρυθμιστικών σχεδίων στην Πάτρα, τα Ιωάννινα, τη Λάρισα, το Βόλο. 
      Σε ό,τι αφορά τη βιοποικιλότητα και τη διατήρηση των οικοτόπων, ολοκληρώθηκε το θεσμικό πλαίσιο για τη λειτουργία και τη χρηματοδότηση των Φορέων Διαχείρισης. Εγκρίθηκαν όλοι οι Κανονισμοί Λειτουργίας των 108 Φορέων και εξασφαλίστηκε η χρηματοδότησή τους με 180 εκατομμύρια ευρώ. 
      Θεσμοθετήθηκαν 10 νέες προστατευόμενες περιοχές (Πίνδος, Σουφλί, Δέλτα του Έβρου, Λιμνοθάλασσα Μεσολογγίου και άλλες) και προωθούνται οι διαδικασίες για τη θεσμοθέτηση ακόμη περισσοτέρων. 
      Απέναντι στο πολύ μεγάλο ζήτημα των απορριμμάτων, δημιουργείται Εθνικός Οργανισμός Ανακύκλωσης και λαμβάνονται πρόσθετα μέτρα για την έμπρακτη ενθάρρυνση της ανακύκλωσης. 
Συνεχίζεται η κατασκευή Βιολογικών Καθαρισμών και δικτύων αποχέτευσης. Προωθούνται σχέδια αποτελεσματικής διαχείρισης στερεών αποβλήτων. Κλείνουν οι παράνομες χωματερές. 
    Άμεση προτεραιότητά μας είναι η ενίσχυση του θεσμικού πλαισίου και η απαρέγκλιτη εφαρμογή των νόμων. Για το σκοπό αυτό, ξεκινά η κωδικοποίηση τόσο της Περιβαλλοντικής όσο και της Πολεοδομικής Νομοθεσίας· θεσμοθετείται νέος τρόπος στην έκδοση των οικοδομικών αδειών, που βάζει τέλος στη γραφειοκρατία και τη διαφθορά· ενισχύεται ακόμη περισσότερο η Υπηρεσία των Επιθεωρητών Περιβάλλοντος και εντατικοποιούνται οι έλεγχοι. 
    Σε ό,τι αφορά τις περιοχές που αντιμετωπίζουν περιβαλλοντικά προβλήματα (Κορώνεια, Ασωπός και αλλού), η αυστηρή εφαρμογή των νόμων και οι αναγκαίες παρεμβάσεις είναι δέσμευση που γίνεται πράξη. Το ΥΠΕΧΩΔΕ είναι, για το σκοπό αυτό, σε στενή συνεργασία με τους τοπικούς φορείς. 
    Το είπαμε και το εννοούμε στο ακέραιο: Συνεχείς έλεγχοι· αποστολή των σχετικών φακέλων στον Εισαγγελέα· καταλογισμός υψηλών προστίμων, τα οποία και θα εισπράττονται· διακοπή των εργασιών σε επιχειρήσεις που υποτροπιάζουν· προώθηση αναγκαίων έργων. 
    Σε ό,τι αφορά το αστικό περιβάλλον, υπογραμμίζω: στοχευμένες παρεμβάσεις περιβαλλοντικής αποκατάστασης σε περιοχές με υψηλή ρύπανση· προστασία των παραδοσιακών οικισμών· αστικές αναπλάσεις με έμφαση στη δημιουργία χώρων πρασίνου. Μόνο από το Πρόγραμμα «Θησέας» της Τοπικής Αυτοδιοίκησης προωθούνται πάνω από 11.000 μελέτες και έργα ύδρευσης, αποχέτευσης και διαχείρισης απορριμμάτων, που προσεγγίζουν σε κόστος τα 2 δις ευρώ.
    Ειδικότερα για την Αττική, ιδιαίτερης σημασίας είναι η συνδυασμένη ανάπλαση των περιοχών της Λεωφόρου Αλεξάνδρας και του Βοτανικού, καθώς και η κατασκευή του Μητροπολιτικού Πάρκου στο «Ελληνικό». Τα σχέδια που έχουν καταρτιστεί από το ΥΠΕΧΩΔΕ για το «Ελληνικό», προβλέπουν τη δημιουργία του μεγαλύτερου αστικού πάρκου στην Ευρώπη, την αυτοχρηματοδότηση όχι μόνο της κατασκευής αλλά και της λειτουργίας, τη δημιουργία «Ταμείου Πρασίνου», για την ανάπλαση υποβαθμισμένων περιοχών του Λεκανοπεδίου. 
    Ιδιαίτερη έμφαση δίδεται στην προστασία των υδατικών πόρων. Δημιουργήθηκε, για το σκοπό αυτό, Ειδική Γραμματεία στο ΥΠΕΧΩΔΕ. Ενσωματώθηκαν στο Εθνικό Δίκαιο όλες οι Κοινοτικές Οδηγίες για το νερό. Ολοκληρώθηκε η εκπόνηση Εθνικού Προγράμματος και καταρτίζονται –είναι, ήδη, σε τελική φάση- διαχειριστικά σχέδια για κάθε υδατικό διαμέρισμα. Κατασκευάζονται από το ΥΠΕΧΩΔΕ, το Υπουργείο Αγροτικής Ανάπτυξης και τις Περιφέρειες φράγματα, ταμιευτήρες και λιμνοδεξαμενές, τόσο στην ηπειρωτική Χώρα όσο και στα νησιά μας.
    Κυρίες και κύριοι συνάδελφοι, η προστασία του Περιβάλλοντος στη νέα εποχή απαιτεί οριζόντιες πολιτικές, που εκτείνονται σε όλους τους τομείς· είναι, πρώτ’ απ’ όλα, βασική παράμετρος στα δημόσια έργα. Σε κάθε περίπτωση διατίθενται επιπλέον κονδύλια, προκειμένου να κατασκευαστούν σήραγγες και γέφυρες αναγκαίες για την προστασία του Περιβάλλοντος.
    Σε ό,τι αφορά την Ενεργειακή Πολιτική, κάναμε μια νέα αρχή. Δίνουμε έμφαση στην εξοικονόμηση ενέργειας, στον περιορισμό της πετρελαϊκής εξάρτησης, στην επέκταση της χρήσης φυσικού αερίου, στην παραγωγή ενέργειας από ανανεώσιμες πηγές. Ξεκινήσαμε την εγκατάσταση φωτοβολταϊκών συστημάτων σε δημοτικά και κοινοτικά κτήρια, καθώς και στα μικρά νησιά μας. Προωθούμε επενδύσεις σε εκατοντάδες σχολεία και δημόσια κτήρια για τη χρήση φυσικού αερίου. Εντάξαμε τα βιοκαύσιμα στο ενεργειακό ισοζύγιο της χώρας μας. Καθιερώσαμε νέο θεσμικό πλαίσιο για την ανάπτυξη επενδύσεων σε ανανεώσιμες πηγές. 
    Σε ό,τι αφορά τη Βιομηχανία, ξεκινήσαμε παρεμβάσεις προστασίας του Περιβάλλοντος σε υφιστάμενες βιομηχανικές περιοχές, ενώ παράλληλα στηρίζουμε την αξιοποίηση νέων τεχνολογιών, αναγκαίων για την αποτροπή της ρύπανσης. 
    Σε ό,τι αφορά την Τουριστική Βιομηχανία, έχουμε έτοιμο το Χωροταξικό Πλαίσιο, που θέτει αυστηρούς κανόνες για την προστασία του περιβάλλοντος. Στηρίζουμε την ανάπτυξη επενδύσεων που σέβονται και αναδεικνύουν το φυσικό πλούτο μας. Δίνουμε έμφαση στον Οικοτουρισμό, που παρέχει τη δυνατότητα στον πολίτη να απολαμβάνει προστατευόμενες περιοχές.
    Στις Μεταφορές και τις Συγκοινωνίες, δίδεται προτεραιότητα στην ανάπτυξη των μέσων σταθερής τροχιάς και τη χρήση καυσίμων πιο φιλικών στο περιβάλλον.
Σημειώνω την ανάπτυξη του Τραμ, του Μετρό, του Προαστιακού Σιδηροδρόμου, τα κίνητρα για τη χρήση υβριδικών αυτοκινήτων, την προμήθεια λεωφορείων αντιρρυπαντικής τεχνολογίας, τη δημιουργία φωτοβολταϊκού πάρκου στο Αεροδρόμιο.
      Σε ό,τι αφορά τον Αγροτικό Χώρο: Στηρίζεται η ανάπτυξη βιολογικής γεωργίας και κτηνοτροφίας, επιχορηγούνται δράσεις για τη μείωση της νιτρορύπανσης, εφαρμόζονται πολιτικές για τη διατήρηση της γεωργικής δραστηριότητας σε ορεινές και μειονεκτικές περιοχές και προωθείται η σύνταξη Δασικών Χαρτών. 
      Στο Υπουργείο Μακεδονίας – Θράκης συστάθηκε και λειτουργεί Διεύθυνση Προστασίας και Ανάπτυξης του Θερμαϊκού Κόλπου. Σχεδιάζεται η ανάπτυξη συστήματος παρακολούθησης των διεθνών ποταμών και λιμνών για τυχόν ρύπανση από άλλες χώρες. Προωθείται η σύσταση Διαβαλκανικού Κέντρου για την ολοκληρωμένη διαχείριση αστικών και βιομηχανικών υγρών αποβλήτων. 
      Ιδιαίτερη σημασία στη νέα εποχή αποκτά η Περιβαλλοντική Εκπαίδευση. Διευρύνεται η εφαρμογή σχολικών προγραμμάτων και η λειτουργία Κέντρων Περιβαλλοντικής Εκπαίδευσης. Επιμορφώνονται εκπαιδευτικοί. Ενεργοποιούνται σχολικές μονάδες μέσα από οριζόντιες δράσεις.
      Βασική προτεραιότητά μας, στο διάστημα που διανύουμε, είναι η στήριξη των συμπολιτών μας και η ανασυγκρότηση των περιοχών που έπληξαν οι φωτιές του Αυγούστου. Κατέστησα σαφή, από την πρώτη στιγμή, την απόφασή μας να κηρυχθούν αναδασωτέα όλα τα δάση που καταστράφηκαν. Οι Περιφέρειες που δεν ολοκλήρωσαν τη σχετική διαδικασία έχουν πάρει οδηγίες να επισπεύσουν τις σχετικές αποφάσεις. Όπου υπήρχε δάσος, θα ξαναγίνει δάσος.
      (Χειροκροτήματα από την πτέρυγα της Νέας Δημοκρατίας)
Καταρτίζονται, για το σκοπό αυτό, ολοκληρωμένες μελέτες τόσο για την αναδάσωση, όσο και για την περιβαλλοντική ανασύνταξη. Ξεκίνησαν από την πρώτη στιγμή και, σε πολλές περιπτώσεις, έχουν ολοκληρωθεί σημαντικά αντιπλημμυρικά και αντιδιαβρωτικά έργα. Εφαρμόζεται ολοκληρωμένο Σχέδιο για την αναγέννηση του παραγωγικού ιστού. Στηρίζεται η επανένταξη των γεωργών και των κτηνοτρόφων μας στην παραγωγική διαδικασία. Προκηρύσσονται νέες δράσεις για την ενίσχυση των μικρομεσαίων επιχειρήσεων. Παρέχεται πλήρης οικονομική στήριξη στους πληγέντες για την αποκατάσταση των σπιτιών τους. Οι δεσμεύσεις μας γίνονται πράξη.
      Κυρίες και κύριοι συνάδελφοι, το τρίτο επίπεδο κινητοποίησης για την προστασία του Περιβάλλοντος είναι η Τοπική Αυτοδιοίκηση, οι τοπικές κοινωνίες· είναι οι περιβαλλοντικές οργανώσεις, είναι η Κοινωνία των Πολιτών. Επιδίωξή μας είναι να ανταποκρίνεται η Πολιτεία στα αιτήματά τους, αλλά και να ενισχύει τις πρωτοβουλίες τους. Στόχος μας είναι η διαρκής, θεσμική και οικονομική, ενδυνάμωση των τοπικών κοινωνιών, ώστε να πάρουν στα χέρια τους τις υποθέσεις που αφορούν άμεσα τη βελτίωση της καθημερινότητάς τους, την προστασία και την αναβάθμιση του περιβάλλοντος, την ανάδειξη ενός νέου καθημερινού πολιτισμού. 
      Στη νέα εποχή, οι τοπικές κοινωνίες δεν μπορεί να περιορίζονται στην ανάπτυξη δράσεων που αποφασίζονται από άλλους. Γνωρίζουν καλύτερα από όλους ποιες είναι οι ιδιαίτερες ανάγκες τους και μπορούν να διαμορφώνουν τις πιο αποτελεσματικές λύσεις. Μπορούν  να αναπτύσσουν, με ρεαλιστικό τρόπο, τολμηρές και καινοτόμες πρωτοβουλίες, που παράγουν χειροπιαστά αποτελέσματα. 
      Μ’ αυτούς τους στόχους, σε συνεννόηση με την ΚΕΔΚΕ και την ΕΝΑΕ, δρομολογούμε τις διαδικασίες για τη μεγάλη μεταρρύθμιση στη διοικητική δομή της Χώρας. Αποβλέπουμε σε ισχυρότερες και, άρα, αποτελεσματικότερες αυτοδιοικητικές μονάδες. Αποβλέπουμε στην αποκέντρωση και την οριοθέτηση της εξουσίας, της ευθύνης και της αρμοδιότητας, έτσι ώστε να δοθεί τέλος σε μια κατάσταση όπου όλοι είναι αρμόδιοι, αλλά κανένας δεν είναι υπεύθυνος. Η Τοπική Αυτοδιοίκηση είναι το προνομιακό πεδίο στο οποίο μπορεί να αναπτύσσεται η έννοια της κοινωνίας των πολιτών, η έννοια της κοινωνίας της ευθύνης.
      Κυρίες και κύριοι συνάδελφοι, οι αναπτυξιακές πολιτικές και η πολιτική για το Περιβάλλον μοιάζουν με συγκοινωνούντα δοχεία: η στάθμη στο ένα προσδιορίζει τη στάθμη στο άλλο· η πρόοδος στο ένα ορίζει την πρόοδο στο άλλο. Το δίλημμα «Ανάπτυξη ή Περιβάλλον» είναι και άκαιρο και άκυρο.
      Η ευημερία που απορρέει από την ανευθυνότητα, τη βεβήλωση του φυσικού μας πλούτου, την κατασπατάληση των φυσικών πόρων, δεν είναι απλώς και μόνον εφήμερη· μακροπρόθεσμα είναι καταστροφική. Ό,τι βλάπτει το Περιβάλλον, εν τέλει βλάπτει την Οικονομία και την Κοινωνία μας. Ό,τι ωφελεί το Περιβάλλον, ωφελεί τελικά την Ανάπτυξη και την Ποιότητα της Ζωής μας. Η μακροπρόθεσμη ανάπτυξη διασφαλίζεται μόνο μέσα από μια αποτελεσματική πολιτική για το Περιβάλλον. Η ευημερία των σύγχρονων κοινωνιών είναι -και θα συνεχίσει να είναι- ανάλογη με την περιβαλλοντική ευθύνη που επιδεικνύουν. Η ανταπόκριση στην αλλαγή του κλίματος είναι η κρίσιμη παράμετρος, που θα διακρίνει σταδιακά τον Πρώτο από το Δεύτερο και τον Τρίτο Κόσμο.
      Στη νέα εποχή, η ανάπτυξη, η ευημερία και η κοινωνική συνοχή είναι στόχοι άμεσα συνδεδεμένοι με το ποιοτικό, το ασφαλές, το αναβαθμισμένο Περιβάλλον. Η Ελλάδα σταθεροποιεί σήμερα την πορεία της προς την αειφόρο ανάπτυξη. Η περιβαλλοντική ευθύνη μπαίνει στη ζωή όλων μας, διαπνέει όλες τις αναπτυξιακές πολιτικές μας και είναι σε παράλληλη πορεία με όλες τις άλλες προτεραιότητές μας. Είναι μέγιστη εθνική προτεραιότητα. Είναι εθνική υπόθεση. Η μέριμνα για το Περιβάλλον εντάσσεται σε μια ευρύτερη λογική ευθύνης όλων μας, ευθύνης προς την οικογένειά μας, προς τους συμπολίτες μας, προς τη χώρα μας, ευθύνης για την πρόληψη και την αντιμετώπιση δράσεων που πλήττουν το Περιβάλλον, ευθύνης για τις καθημερινές νοοτροπίες, συνήθειες και πρακτικές μας. Αυτό είναι το μήνυμα του σήμερα, μήνυμα που μας αφορά όλους. Αυτός είναι και ο γνώμονας της νέας αναπτυξιακής πολιτικής, γνώμονας που διαπνέει οριζόντια όλες τις επί μέρους πολιτικές μας. Αυτό είναι το νέο και αδιαπραγμάτευτο στοιχείο, με το οποίο θέλουμε να «μπολιάσουμε» κάθε επιχειρηματική δράση, κάθε προσωπική στάση. Αυτός είναι, τελικά, ο πιο ασφαλής και αισιόδοξος δρόμος μπροστά μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, από τα έδρανα αριστερά του Προεδρείου παρακολουθεί τη σημερινή μας συνεδρίαση ο Επίτροπος για το Περιβάλλον της Ευρωπαϊκής Επιτροπής κ. Σταύρος Δήμας.
      (Χειροκροτήματα από όλες τις πτέρυγες της Βουλής)
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε  Πρωθυπουργέ, σας άκουσα με προσοχή. Θέλω να πω ότι έχω διαβατήριο και να μου πείτε το όνομα της χώρας την οποία περιγράφατε. Διότι αυτή δεν είναι η Ελλάδα!
      Την ώρα που σας άκουγα, μας μοίρασαν εδώ –νομίζω στους επικεφαλής των κομμάτων- μια κοινή χθεσινή ανακοίνωση του Γεωτεχνικού Επιμελητηρίου, του Οικονομικού Επιμελητηρίου, της ολομέλειας των Δικηγορικών Συλλόγων, του Πανελλήνιου Ιατρικού Συλλόγου και του Τεχνικού Επιμελητηρίου της Ελλάδας, η οποία λέει ακριβώς τα ίδια πράγματα που είπατε εσείς, συνοπτικά όμως, βάζοντας σε κάθε προσδιορισμό πριν τη λέξη «μη» ή «δεν». Τα λένε αυτά σύλλογοι επιστημονικοί, πολλοί από τους οποίους στη διοίκησή τους έχουν ως πλειοψηφία πρόσωπα φιλικά προς τη Νέα Δημοκρατία.
      Λένε για παράδειγμα: «Η έλλειψη διαχρονικά πολιτικής βούλησης για τη λήψη πρωτοβουλιών και μέτρων που μπορούν να αντιμετωπίσουν αποτελεσματικά τα χρόνια προβλήματα της χώρας, επιβεβαιώνεται από την έλλειψη χωροταξικού σχεδιασμού και ειδικών χωροταξικών σχεδίων, τη μη ολοκλήρωση του Κτηματολογίου, τη μη σύνταξη και κύρωση δασικών χαρτών, τη μη αποτελεσματική διαχείριση των αποβλήτων, τη μη βιώσιμη διαχείριση των υδάτινων πόρων, την απουσία μέτρων ουσίας στην εξοικονόμηση ενεργείας κ.λπ.».  Είναι τα ίδια πράγματα με αρνητικό προσδιορισμό.
      Το καταθέτω στα Πρακτικά.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς, ως Συνασπισμός Ριζοσπαστικής Αριστεράς, ζητήσαμε αυτήν τη συζήτηση, που είναι η πρώτη σε επίπεδο επικεφαλής των πολιτικών δυνάμεων, για να καλύψουμε το κενό που υπήρχε στην προεκλογική συζήτηση, στο λεγόμενο debate, όπου ζητήσαμε να συζητηθούν τα θέματα για το περιβάλλον και πήραμε αρνητική απάντηση. Νομίζω ότι οφείλαμε και οφείλουμε όλοι μας αυτήν τη συζήτηση σε όλον αυτόν τον κόσμο που βίωσε μέσα στο χώρο του αυτήν την τεράστια καταστροφή από τις πυρκαγιές, αλλά και σ’ όλη την ελληνική κοινωνία και ιδιαίτερα, θα έλεγα, στους νέους και τις νέες οι οποίοι ευαισθητοποιήθηκαν, βγήκαν στους δρόμους, χρησιμοποίησαν τα blogs, χρησιμοποίησαν το διαδίκτυο, φόρεσαν μαύρα ρούχα για να πουν επιτέλους να περάσει το περιβάλλον στην πολιτική και για να «σπάσουμε» αυτήν τη μονοθεματικότητα μέσα στην οποία ζούμε.
      Τέσσερις μήνες πριν από τις εκλογές ζούσαμε με το θέμα τι ευθύνες έχει ο κύριος τάδε ή ο κύριος δείνα για τα ομόλογα. Σήμερα, ένα μήνα μετά τις εκλογές, ζούμε σχεδόν από τα Μέσα Μαζικής Ενημέρωσης, ειδικά τα τηλεοπτικά, το ζήτημα του επικεφαλής της Αξιωματικής Αντιπολίτευσης. Είναι εξαιρετικά σοβαρό ζήτημα, αλλά δεν μπορεί τα μεγάλα προβλήματα της χώρας, όπως τα προβλήματα του περιβάλλοντος, τα κοινωνικά προβλήματα, τα οικονομικά προβλήματα, να κρύβονται με τέτοιον τρόπο.
      Εγώ θα σας πω ότι ζούμε σ’ άλλη χώρα και για να το δείξω θα χρησιμοποιήσω μία προσωπική εμπειρία που είχα πριν από μιάμιση εβδομάδα σε μία περιοδεία όπου είχα πάει στο Νομό Χανίων στην Κρήτη και επισκέφθηκα την περιοχή της Καντάνου. 
      Πριν από λίγες μέρες είχαμε την 28η Οκτωβρίου, τώρα έχουμε το θέμα των Σκοπίων και ακούμε για πατριωτισμούς και βλέπουμε διάφορους με φουστανέλες και με περικεφαλαία του Μεγάλου Αλεξάνδρου και με στολή του Αγίου Γεωργίου του καβαλάρη να περιφέρονται στα κανάλια και να λένε πόσο αγαπούν την πατρίδα τους και να κάνουν μαθήματα στην Αριστερά για το τι είναι η πατρίδα.
      Θέλω να πω ότι σ’ αυτήν την Κάντανο ξεριζώθηκε ένα ολόκληρο χωριό από τους ναζιστές το 1941. Γιατί; Διότι μέσα στο φαράγγι της μαζεύτηκαν σαράντα χωρικοί με ό,τι βρήκαν μπροστά τους και εξόντωσαν ένα μεγάλο αριθμό αλεξιπτωτιστών επιδρομέων ναζιστών. Η επιγραφή που υπήρχε στην Κάντανο και υπάρχει ακόμη και τώρα για ιστορικούς λόγους είναι η εξής: «Εδώ υπήρχε η Κάντανος. Κατεστράφη προς εξιλασμόν της δολοφονίας είκοσι πέντε Γερμανών στρατιωτικών».
      Επισκέφθηκα αυτόν τον τόπο ο οποίος είναι φορτισμένος με μία τεράστια ιστορική μνήμη, ο οποίος είναι ένας τόπος ιδιαίτερου, εξαιρετικού φυσικού κάλλους, ο οποίος περιέχει ένα μοναδικό μνημείο της νεότερης αρχιτεκτονικής μ’ ένα δρόμο που είναι φτιαγμένος στις αρχές του περασμένου αιώνα πάνω σε υποστύλωμα ξερολιθιάς. 
      Γιατί παίρνει άδεια ένα λατομείο που υπάρχει εκεί πέρα -και το οποίο είχε άδεια για πενήντα εννέα στρέμματα- να επεκτείνει τις δραστηριότητές του σε τριακόσια σαράντα επτά στρέμματα, στα οποία περιλαμβάνεται όλο το φαράγγι της Καντάνου, όλος αυτός ο τόπος της ιστορικής μνήμης, του φυσικού κάλλους, της αρχιτεκτονικής κληρονομιάς; 
      Αυτή είναι η χώρα στην οποία ζούμε, όχι αυτή που περιγράψατε και δεν βλέπω τίποτα από την Κυβέρνηση ή από το κόμμα της Αξιωματικής Αντιπολίτευσης, αλλά μόνο από κινήσεις πολιτών στην περιοχή από τις δυνάμεις της Αριστεράς. Δεν βλέπουμε καμμία συγκίνηση και καμμία κινητοποίηση, γι’ αυτό θέλω να σας πω ότι η ανάπτυξη έρχεται πολλές φορές σε κόντρα με το περιβάλλον, η ανάπτυξη με τον τρόπο με τον οποίο προωθείται από μία εταιρεία λατομείων, η οποία είχε στην ιδιοκτησία της εκείνη τη φοβερή νταλίκα με τα τζάμια που οδήγησε στο μακελειό των παιδιών του Θερμαϊκού και θέλει να κάνει το φαράγγι της Καντάνου σήμερα λατομείο και τσιμέντο. 
      Σ’ αυτά δώστε απαντήσεις. Σ’ αυτά περιμένουμε απαντήσεις από εσάς, από τον κ. Σουφλιά, από την κ. Μπακογιάννη, που είναι από τα Χανιά και όχι γενικότητες. Σ’ αυτά τα ζητήματα θέλουμε μια κυβέρνηση η οποία να είναι ευαίσθητη. Σ’ αυτά τα ζητήματα να δείξουμε εάν αγαπάμε την πατρίδα μας ή αν την ποδοπατούμε και την καταστρέφουμε. Αυτό το βλέπουμε και στα άλλα μέρη με τα μεταλλεία χρυσού στη Χαλκιδική, με τα μεταλλεία χρυσού στη Ροδόπη κ.λπ.. Έχουμε, δηλαδή, μια ιδιαίτερα αρνητική κατάσταση σε ένα διεθνές πεδίο, το οποίο πραγματικά κρούει τον κώδωνα του κινδύνου.
      Κάνατε και εσείς ορισμένες επισημάνσεις σχετικά με τις διεθνείς εξελίξεις στο θέμα του περιβάλλοντος και κυρίως στο φαινόμενο του θερμοκηπίου. Τα πάντα αλλάζουν με το φαινόμενο του θερμοκηπίου. Φτάνουμε στο δρόμο που δεν έχει, ενδεχομένως, δυνατότητα επιστροφής. Έγινε το Διεθνές Πάνελ για το Περιβάλλον. Πριν από λίγες εβδομάδες είχαμε την τέταρτη έκθεση του Ο.Η.Ε. από την εποχή της κ. Μπρούτλαντ, που έκανε την πρώτη έκθεση, για την κατάσταση στο περιβάλλον και μιλάει για νεκρές ζώνες στις θάλασσες, μιλάει για μείωση των βροχών, μιλάει για λιώσιμο των παγετώνων, μιλά για αύξηση της θερμοκρασίας σε επικίνδυνα σημεία, μιλάει για εξαφάνιση των ειδών και της βιοποικιλότητας και αναφέρει ότι όλα αυτά είναι αποτέλεσμα των ανθρώπινων δραστηριοτήτων. 
      Δεν είναι μόνο αποτελέσματα των ανθρώπινων δραστηριοτήτων. Φυσικά είναι αποτελέσματα ανθρώπινων δραστηριοτήτων, αλλά είναι και αποτελέσματα ενός συστήματος και μιας σκέψης και πολιτικών, που βάζουν πρώτα το θέμα του κέρδους, της ανάπτυξης με τον τρόπο που την αναφέρατε, καταστρέφοντας όλο το πλανητικό οικοσύστημα μέσα στο οποίο ζούμε. 
      Γι’ αυτό δεν χρειάζεται να γίνουμε καλοί. Χρειάζεται να γίνουμε κακοί και χρειάζεται να καταλάβουμε ότι έχουμε να συγκρουστούμε με μεγάλα συμφέροντα. Καλό είναι να αγαπάμε το πράσινο στις πόλεις, αλλά πρέπει να συγκρουστούμε με τους διάφορους κυρίους Βωβούς στον Ελαιώνα, να μιλήσουμε γι’ αυτούς και να κάνουμε μια ζώνη πρασίνου μέσα στην Αθήνα, η οποία πνίγεται, η οποία έχει γύρω-γύρω καμένα δάση, η οποία έχει ακτές, οι οποίες έχουν τείχη από τους νονούς της νύκτας. Δεν μπορούμε να τη δίνουμε σε έναν επιχειρηματία. Είναι ένας αυτός, είμαστε πέντε εκατομμύρια εμείς. Θέλει συγκρούσεις, θέλει να γίνουμε κακοί απέναντι σε ορισμένα πρότυπα και στερεότυπα.
      Θέλω να αναφέρω αυτό που μου είπε και με συγκλόνισε στις μέρες της πυρκαγιάς η Δήμαρχος των Νέων Στείρων –είχατε πάει στα Νέα Στείρα- που έζησε όλον αυτόν τον κίνδυνο της πυρκαγιάς και όλη αυτήν την περιπέτεια και όλον αυτόν το θάνατο και την καταστροφή. Είπε ότι εκείνες τις ημέρες κατάλαβε ότι πρέπει να αυτοαναιρεθούμε και πρέπει να αναπροσδιοριστούμε.
       Αυτό πρέπει να κάνουμε και να αλλάξουμε πολιτικές και να αλλάξουμε νοοτροπίες και να συγκρουστούμε με τα μεγάλα συμφέροντα, αλλά και με αντιλήψεις που έχουν περάσει μέσα στην κοινωνία. Πρέπει να πούμε όχι στους οικοδομικούς συνεταιρισμούς επιτέλους, οι οποίοι έχουν γίνει ένας μηχανισμός πίεσης και κινδύνου για τα δάση. Πρέπει να πούμε όχι στην εκτός σχεδίου δόμηση, που είναι φαινόμενο μοναδικό στην Ελλάδα, η οποία δεν διαθέτει εθνικό χωροταξικό σχέδιο. Πρέπει να πούμε όχι τελικά σε αυτήν την κατάχρηση που κάνει ένα μέρος των αγροτών μας στα φυτοφάρμακα και στα λιπάσματα και να τους δώσουμε δυνατότητες, κίνητρα και ενημέρωση για να αλλάξουν τις πρακτικές τους. Πρέπει να αλλάξουμε όλες τις πολιτικές μας.
      Το φαινόμενο του θερμοκηπίου σημαίνει πρώτα απ’ όλα ότι αντιμετωπίζουμε το πρόβλημα της ενέργειας, ότι προσαρμοζόμαστε στους στόχους που έχει βάλει το Κιότο. Σύμφωνα με μία προχθεσινή ανακοίνωση της «GREENPEACE», με το ρυθμό που έχουμε εμείς -όχι μόνο αυτό που λέτε για μείωση κατά 20% στα αέρια του θερμοκηπίου- πάμε για αύξηση το 2020 σε 32% σε σχέση με τα επίπεδα του 1990. Ο κάθε Έλληνας, ο καθένας από εμάς, ο καθένας στην Ελλάδα παράγει δωδεκάμισι τόνους αέρια θερμοκηπίου το χρόνο. 
      Τι κάνουμε εμείς; Δεν το είπατε. Η Κυβέρνησή σας έχει αποφασίσει να κάνει τέσσερα εργοστάσια λιθάνθρακα. Πέρα από το λιγνίτη τον οποίο αξιοποιούμε στην ηλεκτρική ενέργεια και είναι ένας εθνικός αλλά ρυπογόνος πόρος και πρέπει να προσανατολιστούμε στη μεταλιγνιτική εποχή, λέμε να εισάγουμε λιθάνθρακα και να κάνουμε τέσσερις νέες μονάδες στο Μαντούδι της Εύβοιας, στα Άσπρα Σπίτια της Βοιωτίας, στο Αλιβέρι της Εύβοιας, στον Αστακό της Αιτωλοακαρνανίας.
      Πώς; με αυτόν τον τρόπο; Με το λιθάνθρακα; Πέστε μας τις τεχνολογίες. Πέστε μας το μαγικό κόλπο που έχετε να χρησιμοποιείτε ακριβώς εκείνο το ορυκτό καύσιμο το οποίο είναι το πιο επιβαρυντικό για το φαινόμενο του θερμοκηπίου, όταν βλέπουμε τη Γερμανία, τη Βρετανία, τη Σουηδία, μέχρι το 2018, μέχρι το 2020 να είναι αποφασισμένοι να καταργήσουν τη χρήση αυτών των εργοστασίων και αυτού του πόρου του λιθάνθρακα τη στιγμή μάλιστα που αυτές οι χώρες έχουν πάρα πολύ πλούσια κοιτάσματα. 
      Αλλιώς έπρεπε να κινηθούμε. Να έχουμε απεξάρτηση από ορυκτά καύσιμα, ενίσχυση των ανανεώσιμων πηγών ενεργείας, οι οποίες συν τοις άλλοις έχουν τη δυνατότητα να δίνουν πολλαπλάσιες θέσεις εργασίας από το λιγνίτη, το λιθάνθρακα. Σκεφτείτε φωτοβολταϊκά τόξα τα οποία θα μπορούσαν να γίνουν μέσα στο νεκροταφείο της Πτολεμαΐδας. Καλύπτουν δεκαοκτώμισι φορές περισσότερες θέσεις εργασίας οι φωτοβολταϊκές εγκαταστάσεις σε σχέση με τις εγκαταστάσεις που αξιοποιούν το λιγνίτη και το λιθάνθρακα. 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Να δοθούν κίνητρα για τις ανανεώσιμες πηγές ενέργειας, όχι μόνο στις μεγάλες επιχειρήσεις. Να δοθούν κίνητρα να αξιοποιηθούν σε οικιστικό επίπεδο, σε επίπεδο κατοικιών. Να δοθούν κίνητρα, να ξεπεραστεί αυτή η γραφειοκρατία και να αξιοποιηθούν στον αγροτικό τομέα, όχι εκτοπίζοντας δυναμικές καλλιέργειες αλλά εκεί πέρα που υπάρχουν πραγματικά προβλήματα. Να συνδυαστεί ειδικά από νέους αγρότες, η αγροτική παραγωγή μαζί με την αξιοποίηση των Ανανεώσιμων Πηγών Ενέργειας. 
      Είναι εδώ ο κ. Δήμας, που χειροκροτήθηκε, ο κοινοτικός Επίτροπος. Η Ελλάδα παραπέμπεται για την ενεργειακή απόδοση των κτηρίων, σχετικά με την οδηγία 91/2002, για το σχέδιο δράσης ενεργειακής απόδοσης οδηγία 32/2006. Διώκεται για την οδηγία 8/2004, συμπαραγωγή ενέργειας και θερμότητας. Αυτός είναι ο απολογισμός μας. Ναι, φυσικά, κάποιες οδηγίες τις περάσατε στο Εθνικό Δίκαιο όμως πολύ σημαντικές οδηγίες είναι εκτός. Και αυτές που περάσατε είναι στα χαρτιά. Σχεδόν καμμία δεν λειτουργεί και θα το δούμε και αυτό παρακάτω. 
      Επιτέλους  -είπατε μέτρα σε διεθνές επίπεδο- γιατί ανεχόμαστε τις Ηνωμένες Πολιτείες που ποδοπατούν τα πάντα, όταν όλη η διεθνής κοινότητα συμφωνεί στην συνθήκη του Κιότο, να παρθούν μέτρα για το φαινόμενο του θερμοκηπίου; Πώς μπορούμε να ανεχόμαστε εμείς τις Ηνωμένες Πολιτείες να μην αναλαμβάνουν ουδεμία δέσμευση;
       Γιατί δεν προωθεί η Κυβέρνηση, η δική μας και άλλες κυβερνήσεις –ακόμα και ο Σαρκοζί το είπε- φορολογικά μέτρα και άλλα μέτρα εισαγωγών στην Ευρωπαϊκή Ένωση από τις χώρες εκείνες, οι οποίες στο όνομα του περιβόητου ανταγωνισμού είναι αρνητικές στο να παρθεί οποιοδήποτε μέτρο, για την υπόθεση της κλιματικής αλλαγής; 
      Ερχόμαστε τώρα στο μεγάλο άλλο μέσο για την κλιματική αλλαγή που είναι τα δάση. Περάσαμε μία καταστροφή στη χώρα μας. Ήταν οι δέκα μέρες που συγκλόνισαν την Ελλάδα και που άλλαξαν τη μορφή της Ελλάδας. Η Ελλάδα μετά το Σεπτέμβρη του 2007 δεν είναι ίδια με την Ελλάδα πριν από τον Σεπτέμβρη του 2007. Κάηκαν άνθρωποι, ζωντανά, δάση, αγάλματα, πολιτισμοί,  καλλιέργειες τα πάντα. 
      Είχαμε τις φωτιές στην Καλιφόρνια και λέμε, καλά, σ’ ένα μέρος τόσο ισχυρό όσο οι Ηνωμένες Πολιτείες γίνεται αυτό, μήπως αυτό είναι ένα ελαφρυντικό για μας; Μήπως δεν μπορεί να γίνει τίποτα; Εάν δει όμως κάποιος τις φωτιές στην Καλιφόρνια θα δει πάλι την ίδια αδιαφορία για τα μεγάλα προβλήματα, για το γεγονός ότι η κλιματική αλλαγή έχει επεκτείνει την περίοδο κινδύνων για δασικές πυρκαγιές, για την αλλαγή στην υγρασία των λιβαδιών κ.λπ. που περιβάλλουν τα δάση, που τα κάνει εύφλεκτες ύλες αντί για άμυνα και για την ανεξέλεγκτη οικιστική ανάπτυξη μέσα στις δασικές περιοχές. Και δεν είναι τυχαίο ότι οι πιο προστατευμένοι, ένα κράτος εν κράτη μέσα στην Καλιφόρνια, η συνοικία των πλουσίων, το Όραντζ είναι αυτό που  κατακάηκε δίνοντας και νεκρούς. 
      Δεν μπορούμε να πάμε με αυτόν τον τρόπο και γι’ αυτό θέλει στροφή. Δεν μπορούμε να βλέπουμε  να καίγεται η χλωρίδα, να καταστρέφεται η πανίδα και να έρχονται μετά οι γιάπηδες οι επενδυτές στον Καϊαφα ή στη Ζαχάρω, προκειμένου να πλασάρουν στον κόσμο εγκαταστάσεις, επενδύσεις και αγορά μιας γης η οποία έχει απαξιωθεί σε μεγάλο βαθμό. 
      Γι’ αυτό χρειάζεται ένα σύνολο μέτρων για τη στήριξη των πληγέντων, για τη στήριξη των περιοχών, για την αλλαγή του νομοθετικού πλαισίου που μας δημιούργησε προβλήματα, ξεκινώντας από το θέμα του ότι δεν εφαρμόστηκε το ομόφωνο πόρισμα της Βουλής για συντονισμό όλων των δυνάμεων μέχρι το ν. 2612 της κυβέρνησης του κ. Σημίτη, που διαχωρίζει την Πυροσβεστική από τη Δασική Υπηρεσία, και το ν. 3208/2003 που εξαφανίζει τους δασικούς χάρτες, αυτούς τους λίγους που είχαν γίνει, γιατί βάζει πιο αυστηρές προϋποθέσεις για να θεωρηθεί κάτι δάσος. 
      Κυρίως, όμως, θέλει και μια αλλαγή αντίληψης. Κύριε Πρωθυπουργέ, θα ήθελα μια απάντηση και από τον κ. Σουφλιά. Την περασμένη Πέμπτη, σύμφωνα με τις πληροφορίες που έχουμε, αφαιρέθηκε από το Κοινοτικό Πλαίσιο Στήριξης το υπομέτρο 226-Β στο Πρόγραμμα Αγροτικής Ανάπτυξης, από τον Υπουργό Αγροτικής Ανάπτυξης που αγόρασε πρόγραμμα ύψους 100.000.000 ευρώ και περιελάμβανε σύνταξη δασικών χαρτών μεγάλης ακριβείας. Όταν έγινε όλη αυτή η καταστροφή και όταν είχαμε εγγράψει ένα μέτρο στο οποίο από την Ευρωπαϊκή Ένωση έγιναν ορισμένες παρατηρήσεις οι οποίες ήταν σωστές, δηλαδή να συνδυαστεί με το θέμα του Κτηματολογίου, και εμείς αφαιρούμε αυτό το μέτρο και περνάμε σε δραστηριότητες άλλου τύπου, τουριστικές, αγροτουριστικές κ.λπ., ποια σοβαρότητα υπάρχει από την Κυβέρνηση σε σχέση με αυτά τα ζητήματα; Ξαναλέω ότι θέλω μια απάντηση γιατί την περασμένη Πέμπτη αποσύρθηκε το μέτρο για τη σύνταξη δασικών χαρτών μεγάλης ακριβείας από τα κοινοτικά προγράμματα.
      Πέρα από αυτό βέβαια, εάν μιλάμε για τα δάση, υπάρχει το άρθρο 24. Περιμέναμε -και μας είχαν προετοιμάσει και τα Μέσα Μαζικής Ενημέρωσης- ότι θα ακούσουμε κάτι, ότι έβγαλε κάποια μαθήματα η Κυβέρνηση, ότι σκέφθηκε, ότι δεν ταμπουρώνεται σε μια θέση, την οποία και Βουλευτές της Νέας Δημοκρατίας δεν είχαν δεχθεί. Ξαναλέω: Είναι δυνατόν μετά από όλη αυτήν την καταστροφή και τη λαίλαπα που υπήρξε, μετά από την ανυπαρξία ενός κράτους, να επιμένουν η Κυβέρνηση της Νέας Δημοκρατίας και ο Πρωθυπουργός στην Αναθεώρηση του άρθρου 24 που ξέρουμε ότι δεν θα περάσει; Έστω, όμως, για λόγους συμβολικούς θα έπρεπε να πούμε στους νέους ανθρώπους και στους κατοίκους αυτών των περιοχών ότι ναι, καταλάβαμε, κάτι γίνεται για το άρθρο 24 και θα υποστηρίξουμε μαζί την υπόθεση των δασών και των δασικών εκτάσεων. 
      Δεν ακούσαμε τίποτα από αυτά, κύριε Πρωθυπουργέ, και σας καλώ στη δευτερολογία σας –είναι το κεντρικό σημείο, εάν θέλετε, αυτό στην τοποθέτησή μας- να αναφερθείτε στο άρθρο 24, να κάνετε μια κίνηση, αποσύροντας την πρόταση Αναθεώρησης, βάζοντας έτσι έναν ηθικό φραγμό σε όλους τους καταπατητές και σε όλους αυτούς που με τίτλους της Οθωμανικής Αυτοκρατορίας μέσα στην Αθήνα, στην Αργυρούπολη, καθώς και σε όλους αυτούς, όπως η Μονή Βατοπεδίου, που με τίτλους του Ηρακλείτου και των άλλων αυτοκρατόρων του Βυζαντίου επιβουλεύονται τη δημόσια γη.
      Φυσικά, θα θέλαμε και μια τοποθέτηση στο θέμα του ανεξάρτητου Υπουργείου Περιβάλλοντος, που απ’ όλα αυτά δείχνει πόσο μεγάλη είναι η σημασία του.
      Αντίστοιχα προβλήματα θα έλεγα ότι υπάρχουν και σε όλα τα ζητήματα που αναφερθήκατε. Αναφερθήκατε στην πολιτική των υδάτων. Φυσικά ναι, έχει ενσωματωθεί στο εθνικό δίκαιο η οδηγία 60/2000, αλλά δεν γίνεται τίποτα. Τι να πούμε για τα ύδατα; Ας πάει κάποιος στη Ιεράπετρα, για να δει τι γίνεται. Εκεί πέρα κινδυνεύει να εκραγεί όλη η θερμοκηπιακή καλλιέργεια με την τεράστια έλλειψη νερού. 
      Ας πάει κάποιος στη λίμνη Κορώνεια. Ας σας πουν εδώ οι συνάδελφοι από τη Θεσσαλονίκη τι γίνεται στην Κορώνεια. Έχουν Νομάρχη στη Θεσσαλονίκη φυσικά, ο οποίος έχει και την ευθύνη, αλλά τον ακούμε να μιλάει για τα Σκόπια. Στις πρωινές εκπομπές μιλάει για τα Σκόπια, στις απογευματινές εκπομπές για τα Σκόπια, το βράδυ για τα Σκόπια, για τη Μακεδονία μας. Ποια Μακεδονία μας; Τι θέλουν; Να βάλουμε έναν τίτλο σ’ ένα φέρετρο; Ποια είναι η Μακεδονία της λίμνης Κορώνειας και του βιοτόπου που υπάρχει; Πού είναι τα ψάρια στη Λίμνη Κορώνειας; Γιατί ψόφησαν όλα τα ψάρια, τα οποία ρίχτηκαν πριν από λίγο καιρό από το Στρυμονικό Κόλπο; Γιατί τις μέρες των εκλογών χάσαμε εκατοντάδες πουλιά στη λίμνη Κορώνειας;
      (Στο σημείο αυτό την Προεδρική Έδρα καταλαμβάνει ο πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Ας βγει ο Νομάρχης σας να λέει κάθε πρωί τι γίνεται με τη λίμνη Κορώνειας. Γιατί δεν απορροφήθηκαν τα εκατομμύρια ευρώ, τα οποία περιλαμβάνονται σε κοινοτικά χρήματα για τη λίμνη Κορώνεια. 
      Για τον Αχελώο. Μας μιλάτε για πολιτική υδάτων. Η δικαιοσύνη, η οποία είναι πράσινη δικαιοσύνη σε μεγάλο βαθμό, το Ε΄ Τμήμα του Συμβουλίου της Επικρατείας, σταματάει αυτά τα έργα ενός γιγαντισμού στον Αχελώο που απειλεί να τινάξει όλο το περιβαλλοντικό σύστημα στη Θεσσαλία και στη Δυτική Ελλάδα. Και έχετε αυτές τις αποφάσεις και τι κάνετε εσείς; Αντί να σεβαστείτε, να συνεργαστείτε με τη δικαιοσύνη, λέτε, κάνουμε τροπολογία, μας φέρνει ο κ. Σουφλιάς τροπολογία για τον Αχελώο το 2006, για να μπορέσει...
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εξαιρετική.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα μιλήσετε, κύριε Σουφλιά.
      …Για να μπορέσει να παρακάμψει τα κινήματα, τις αποφάσεις των δικαστηρίων, το Συμβούλιο της Επικρατείας κ.λπ.. Και τι άλλο; Να πούμε για τον Ασωπό ποταμό; Σε αυτήν τη χώρα που μας περιγράψατε, που μας φέρατε και είδαμε σε αυτόν το χάρτη, πού είναι ο Ασωπός ποταμός; Στο σημείο που η Ελλάδα έχει το πιο υψηλό Α.Ε.Π. κατά κεφαλή, στην καρδιά της βιομηχανίας της. Έχουμε μέσα στο νερό το πόσιμο εξασθενές χρώμιο. Αυτήν την ακραία τοξική καρκινογόνα ουσία, η οποία περνά όχι μόνο με την κατάποση, αλλά και  μέσα από την αναπνοή, από το δέρμα. Και τι γίνεται; Τίποτα. Επί δεκαετία σχεδόν, οι δυνάμεις της Αριστεράς κινητοποιούνται. Προσπαθούν να θέσουν το θέμα. Δεν γινόταν καν μέτρηση. Τον Αύγουστο έσπασε, με ένα κίνημα που ήταν ένας παπάς και ένας χημικός επικεφαλής και κάποιες δημοτικές αρχές πιο ευαίσθητες. Και ανακαλύπτουμε πολλαπλάσια όρια στο εξασθενές χρώμιο, από τα όρια που είχαν τα αμερικάνικα έργα με τη Τζούλια Ρόμπερτς, που έδειχναν πώς δηλητηριάζει η κερδοσκοπία τον κόσμο. Είχαμε πολλαπλάσια όρια στο εξασθενές χρώμιο, όταν το επίσημο επιτρεπτό όριο είναι μηδενικό στην Ευρωπαϊκή Ένωση. Και υπάρχει απόφαση εδώ, έγγραφο του Υπουργείου Υγείας που ζητά να σταματήσει να κυκλοφορεί μέσα στο δίκτυο του πόσιμου νερού, αυτό το νερό με το εξασθενές χρώμιο. Και τι κάνετε; Εξακολουθεί και κυκλοφορεί, είναι για τους Ινδούς και τους Πακιστανούς. Είναι για αυτούς που δεν έχουν πάει στο γυμνάσιο, που δεν καταλαβαίνουν, που δεν διαβάζουν εφημερίδα. Ο Ασωπός ποταμός είναι στην Ελλάδα και έχετε ευθύνη. Πρέπει να δώσετε λόγο για αυτά τα ζητήματα και να βάλετε χρονοδιαγράμματα. Πρέπει να καταλάβουμε ότι  οι Ινδοί και οι Πακιστανοί είναι συνάνθρωποί μας και ότι ήρθαν εδώ να βγάλουν ένα κομμάτι ψωμί, για να το στείλουν στη χώρα τους. Δεν ήρθαν εδώ για να τους κάνουμε θύματα μιας τοξικής Ελλάδας.
      Νομίζω ότι τα ίδια θέματα βλέπουμε -νιτρορύπανση στο νερό της Θεσσαλίας- θέματα που βάζουν ζητήματα -ξαναείπα- συνολικής αλλαγής. Ενίσχυσης της γεωλογικής γεωργίας, ελέγχου στα φυτοφάρμακα, ελέγχου στα λιπάσματα, τα οποία χρησιμοποιούνται κ.λπ..
       Θα έλεγα ότι αντίστοιχη κατάσταση υπάρχει στο ζήτημα της χωροταξίας. Μας είπατε για τη χωροταξία. Δίνονται ειδικά σχέδια, γενικά σχέδια κ.λπ.. Αυτό που ξέρουμε, όμως, είναι ότι το Κτηματολόγιο που είχε αρχίσει από το 1995, έχει καλύψει 6% των εδαφών στην Ελλάδα. Αν κάνω λάθος, κύριε Σουφλιά, διορθώστε με. Έχει καλύψει 6% των εδαφών. Δεν έχουμε δασολόγιο. Είπα και πριν τι κάναμε τους δασικούς χάρτες, ότι δεν υπάρχει γενικό πλαίσιο χωροταξικού σχεδιασμού, ότι θέλει κάνει ο καθένας. Εδώ στα λατομεία του Μαρκόπουλου, στα οποία μετά από τόση πίεση, μετά από τόσα ψέματα και μετά από τόσες παραβιάσεις της νομοθεσίας της χώρας μας και δικαστηρίων, τελικά τους βάλατε ένα πρόστιμο, αυτοί συνεχίζουν. 
      Αντίστοιχα προβλήματα στα θέματα του τουρισμού με την ακραία σώρευση στα θέματα της χωροθέτησης των Ανανεώσιμων Πηγών Ενέργειας, στους οικοτόπους, στα άγρια πουλιά κ.λπ.. 
      Εγώ θα ήθελα να αναφερθώ τέλος στο θέμα των απορριμμάτων και του αστικού περιβάλλοντος. Οι σημερινές εφημερίδες γράφουν, κύριε Σουφλιά. Τι θα πείτε; Χίλιοι τετρακόσιοι χώροι ανεξέλεγκτης διάθεσης των απορριμμάτων. 
      Υπάρχουν προβλήματα στα θέματα των λυμάτων σε τέτοιο βαθμό που κάνουν ρεζίλι τη χώρα μας. Το λέω τώρα αυτό, γιατί είμαι και Βουλευτής Ηρακλείου. Είκοσι τέσσερις πόλεις της Ελλάδας άνω των δεκαπέντε χιλιάδων κατοίκων μπήκαν στη μαύρη λίστα, διότι δεν έχουν ολοκληρώσει το σύστημα του δικτύου του βιολογικού καθαρισμού, ανάμεσα και στις οποίες είναι και το Ηράκλειο. Ακούμε από την Τοπική Αυτοδιοίκηση στο Ηράκλειο ότι δεν είναι έτσι, ότι ήταν ένα κόλπο που έγινε για τις κοινοτικές χρηματοδοτήσεις. Δώστε μας την εικόνα τουλάχιστον. Είναι έτσι με το Ηράκλειο; Δεν είναι έτσι με το Ηράκλειο;
       Οφείλω να το πω αυτό, επειδή είμαι Βουλευτής Ηρακλείου, ότι έχω εκπλαγεί -προσεγγίζοντας αυτόν τον τόπο πιο στενά - πως αυτός ο συνδυασμός του κεντρικού κράτους της Νέας Δημοκρατίας, με το τοπικό κράτος του ΠΑ.ΣΟ.Κ., το οποίο ελέγχει όλο το χώρο της αυτοδιοίκησης, έχει οδηγήσει σε μια τέτοια ακραία κατάσταση ένα Νομό, ο οποίος έχει δυναμική τουριστική, ο οποίος έχει δυναμική γεωργική με τις θερμοκηπιακές καλλιέργειες και τον έχει κάνει να είναι ένα χάος, μια απαξίωση και μια παραβίαση των πιο στοιχειωδών περιβαλλοντικών κανόνων. 
      Τι να πει κάποιος για το Ηράκλειο; Να πει ότι υπάρχουν τέσσερα σφαγεία σε αυτόν τον τουριστικό Νομό, όπου τα απόβλητά τους ρίχνονται μέσα στα χωράφια; Δώστε μας απάντηση γι’ αυτό. Να πει κάποιος ότι υπάρχει μόνον ένας χώρος υγειονομικής ταφής και ότι χρειάζονται να φεύγουν τα απορριμματοφόρα από τη Μεσσαρά, να κάνουν εξήντα χιλιόμετρα, για να πάνε στην Πέρα Γαλήνη και να ρίξουν τα σκουπίδια; Να πει κάποιος ότι έχουν γίνει χωματερές παντού, να πει κάποιος ότι μέσα στα φράγματα, όπως της Φανερωμένης, ρίχνονται τα λύματα από βιολογικούς καθαρισμούς και αστικά λύματα; Να τα πει κάποιος όλα αυτά; Δεν υπάρχει αντίδραση; Υπήρχε μια κοινοβουλευτική παρουσία παραδοσιακή των δύο μεγάλων κομμάτων στο Ηράκλειο. Γιατί αποδεχόμαστε αυτήν την κατάσταση; Γιατί ένας από τους πιο δυναμικούς νομούς της χώρας να είναι σε αυτήν την κατάσταση που βρισκόμαστε σήμερα; 
      Τέλος, υπάρχουν και άλλα ζητήματα, μεγάλα ζητήματα σχετικά με το αστικό περιβάλλον.
      (Στο σημείο αυτό χτυπάει το κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς)
      Είναι τα θέματα του Ελληνικού με την οικοπεδοποίηση του Ελαιώνα. Του αιγιαλού που χρειάστηκε να δοθούν μεγάλες μάχες, για να μπορεί κάποιος να έχει δωρεάν πρόσβαση στον αιγιαλό, να εφαρμόσουμε δηλαδή το Σύνταγμα, με τα ΜΑΤ γύρω-γύρω και μια Κυβέρνηση η οποία παρακολουθούσε σιωπηλή το τι γινόταν. 
      Θα καταλήξω μ’ άλλο ένα θέμα από την Κρήτη που πληγώνει και είναι η εικόνα όλης της Ελλάδας. Αυτό είναι η Μονή Τοπλού και οι εκτάσεις της Μονής Τοπλού στη βορειοανατολική Κρήτη, στο Νομό Λασιθίου, όπου εκεί πέρα υπάρχει, σύμφωνα με την γνώμη των επιστημόνων, το μοναδικό πεδίο που λόγω της μεγάλης ξηροθερμίας της περιοχής, λόγω των πειρατικών επιδρομών παλαιότερα έχουν μείνει αγροί όπως καλλιεργούνταν την εποχή της αρχαίας Ελλάδας και του Βυζαντίου. Είναι ένα ξερικό τοπίο με ένα μοναδικό μοναστήρι, ένα μοναδικό σημείο σε όλη τη Μεσόγειο σε σχέση με την αρχαιολογία των καλλιεργειών.
      Και τι γίνεται στη Μονή Τοπλού; Στη Μονή Τοπλού ετοιμάζεται να γίνει μια τεράστια επένδυση με τέσσερα γήπεδα γκολφ και με εκατοντάδες καταλύματα από μια βρετανική εταιρεία. Υπάρχουν πολλά ερωτηματικά γι’ αυτήν τη Βρετανική εταιρεία. Και ρωτάω: Μέχρι πού; Εδώ δεν έχουμε στην Ιεράπετρα να ποτίσουμε, δεν έχουν στις διάφορες πόλεις της Κρήτης να πιουν νερό και θα κάνουμε εμείς γήπεδα γκολφ, με μια τεράστια κατανάλωση νερού; 
      Εγώ θα αναφέρω κάτι, γιατί αξίζει τον κόπο. Είναι ένα άρθρο που δημοσιεύτηκε στην «GUARDIAN» και λέει ότι «θα ήταν αξιοθρήνητο εάν όντως στη Μονή Τοπλού μια βρετανική εταιρεία σκεφτόταν μόνο να κάνει επενδύσεις σε μια περιοχή «NATURA», για την οποία θα ήταν αδύνατη οιαδήποτε άδεια στην Βρετανία». Στην Αμερική θα είχε γίνει προ πολλού αυτή η περιοχή εθνικό πάρκο. Το άρθρο αυτό το υπογράφουν ο καθηγητής Ράκχαν που είναι της Ιστορικής Οικολογίας του Πανεπιστημίου του Καίμπριτζ και η καθηγήτρια Τζένιφερ Μούντι που είναι καθηγήτρια Προϊστορικής Αρχαιολογίας στο Πανεπιστήμιο του Άουστιν του Τέξας.
      Πόσο αγαπάμε την πατρίδα μας; Γιατί να παίρνουμε μαθήματα αγάπης για την πατρίδα, για την ιστορία της, για το περιβάλλον της από την «GUARDIAN» και από ξένους καθηγητές; Γιατί δεν ακούτε το ελληνικό δυναμικό, γιατί δεν ακούτε τους αρχαιολόγους, γιατί δεν ακούτε το Τ.Ε.Ε., γιατί δεν ακούτε τον Δικηγορικό Σύλλογο, τον Γεωτεχνικό Σύλλογο, τους γεωπόνους; Για ποιο λόγο είμαστε σ' αυτό το δρόμο, ο οποίος οδηγεί σε αδιέξοδο. 
      Θα ήθελα να πω ότι, παρ’ ότι η κατάσταση είναι αυτή εγώ δεν κρύβω την αισιοδοξία μου. Πιστεύω ότι κάτι έχει αλλάξει στην Ελλάδα και αυτό έχει σχέση με μια αφύπνιση, με μια μεγάλη αφύπνιση της κοινωνίας και με μια ενεργοποίηση των νέων ιδιαίτερα πολιτών, των νέων ανθρώπων σε όλες αυτές τις διαδικασίες. Και πιστεύω ότι, είτε το πείτε, είτε δεν το πείτε, θα γιορτάσουμε την κατάρρευση της τροπολογίας του άρθρου 24 μέχρι τον Ιούνιο εδώ στη Βουλή. Και πιστεύω ότι θα μπορέσουμε να δημιουργήσουμε και φραγμούς, αλλά και διεκδικήσεις και στόχους στα μεγάλα ζητήματα. Πιστεύω ακόμα ότι θα έλθει κάποτε η ώρα την τύχη αυτής της χώρας να αναλάβουν δυνάμεις οι οποίες θα ανταποκρίνονται στις επιταγές των καιρών και στην ανάγκη να στηρίξουμε τον οικολογικό χαρακτήρα της χώρας μας, τα οικοσυστήματα, το πεδίο μέσα στο οποίο δρουν όλοι οι πολίτες και να είμαστε μια πρωταγωνιστική περιβαλλοντική δύναμη στην Ευρώπη και σε όλο τον κόσμο. 
      Ευχαριστώ πολύ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      (Στο σημείο αυτό ο Πρόεδρος του ΣΥ.ΡΙΖ.Α. κ. Αλέξανδρος Αλαβάνος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος -21ος αιώνας», «Πρωθυπουργοί και Πρόεδροι της Βουλής των Ελλήνων της Μεταπολίτευσης» και τους λοιπούς χώρους του Μεγάρου της Βουλής των Ελλήνων  σαράντα δύο μαθητές και μαθήτριες και επτά συνοδοί καθηγητές από το 5ο Γυμνάσιο Θήβας.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Γεώργιος Παπανδρέου, Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ..
      (Στο σημείο αυτό ανέρχεται στο Βήμα ο Πρόεδρος του ΠΑ.ΣΟ.Κ κ. Γεώργιος Παπανδρέου, χειροκροτούμενος από τους Βουλευτές του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, τούτη  η Κυβέρνηση έχει διαμορφώσει μια μοιραία σχέση με το περιβάλλον. Πέτυχε να ανανεώσει τη θητεία της μέσα στην πύρινη λαίλαπα του περασμένου Αυγούστου. Οι «ασύμμετρες απειλές», «ο στρατηγός άνεμος», δεν καλύπτουν τις ευθύνες τους. Ούτε η απόσυρση του Υπουργείου Δημόσιας Τάξης, ούτε και οι μεγαλόστομες περιγραφές που ακούσαμε σήμερα από τον Πρωθυπουργό, μας πείθουν πια. Η πραγματικότητα και η πράξη τους διαψεύδει καθημερινά, όπως  πολύ σωστά λένε και τα Επιμελητήρια. 
      Σε μια πράξη ουσίας, αλλά και κορυφαίου πολιτικού συμβολισμού, η Κυβέρνηση αρνήθηκε να ικανοποιήσει το γενικό αίτημα του ελληνικού λαού, για τη δημιουργία ανεξάρτητου Υπουργείου Περιβάλλοντος. Άφησε το περιβάλλον μίζερο, φτωχό, μικρό παράρτημα του Υπουργείου Δημόσιων Έργων και την πολιτική του δέσμια των επιλογών για τα μεγάλα έργα. Αρνήθηκε να αποσύρει την δασοκτόνο τροποποίηση του άρθρου 24, παρ’ ότι γνωρίζει ότι η συνταγματική αναθεώρηση είναι ήδη νεκρή, μετά από την απόφαση του ΠΑ.ΣΟ.Κ να αποχωρήσει από τη διαδικασία .
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, είναι θετική η πρωτοβουλία του ΣΥ.ΡΙΖ.Α. για την προ Ημερησίας Διάταξη συζήτηση με θέμα το περιβάλλον. Είναι ίσως το σημαντικότερο πρόβλημα που αντιμετωπίζει η ανθρωπότητα, με κύρια αιχμή τις κλιματικές αλλαγές, το φαινόμενο του θερμοκηπίου. Και έχουμε φθάσει στο σημείο να πρέπει να ζητήσουμε συγγνώμη από τα παιδιά μας, για τον πλανήτη που θα τους παραδώσουμε. Αν συνεχίσουμε, θα τους κληροδοτήσουμε έναν κόσμο με πρόσφυγες από περιβαλλοντικές καταστροφές, με πολέμους για τους φυσικούς πόρους -όπως τους υδάτινους πόρους- με αρρώστιες από την αυξανόμενη φτώχεια και υποβάθμιση του περιβάλλοντος. 
      Δεύτερος λόγος είναι η εθνική μας ασφάλεια, η ποιότητα της δημοκρατίας και του πολιτισμού μας, με τη σταδιακή απεξάρτηση από ξένες πηγές ενέργειας -που είναι σημαντικό για την εθνική ασφάλεια- με το όσο το δυνατόν ενεργειακή αυτοδιαχείριση σε τοπικό επίπεδο –και, άρα, σημαντικό για την αποκέντρωση και τη δημοκρατία- και με ανθρώπινες πόλεις και ποιότητα υγείας. 
      Τρίτος λόγος, γιατί είναι σημαντική αυτή η συζήτηση, είναι να αντιταχθούμε σε ένα νέο οικολογικό απαρτχάιντ που δημιουργείται, όπου οι πιο υποβαθμισμένες περιβαλλοντικά περιοχές, γίνονται γκέτο για τους φτωχότερους και τους περιθωριοποιημένους. Σε λίγο, δεν θα μιλάμε μόνο για τη δίκαιη αναδιανομή του πλούτου, αλλά για τη δίκαιη αναδιανομή του οξυγόνου. 
      Τέταρτος λόγος είναι ότι σήμερα διαμορφώνεται μια νέα παγκόσμια συνείδηση για το ζήτημα. Αφυπνίζεται ο πολίτης του κόσμου. Στη Σοσιαλιστική Διεθνή, όπου είμαι Πρόεδρος, μόλις πρόσφατα αποφασίσαμε ομόφωνα να συστήσουμε επιτροπή από διεθνείς προσωπικότητες για μια βιώσιμη παγκόσμια κοινωνία και οικονομία, με επίκεντρο τα θέματα περιβάλλοντος και ενέργειας. Ένα πολιτικό πλαίσιο που θα είναι δεσμευτικό για τα σοσιαλιστικά κόμματα σε όλη την υφήλιο. 
      Αυτή η νέα παγκόσμια συνείδηση που υπάρχει και αναπτύσσεται και στη χώρα μας, όπως είπε ο κ. Αλαβάνος, δημιουργεί νέες απαιτήσεις, αλλά και νέες ευκαιρίες, για ένα άλλο νέο μοντέλο ανάπτυξης, αυτό της «πράσινης» ανάπτυξης. Μερικοί υποστηρίζουν πως μια στροφή στην «πράσινη» οικονομία θα έχει τεράστιο κόστος. Δεν μπορούν να αντέξουν οι ελληνικές επιχειρήσεις, πιστεύουν, διότι η στροφή αυτή θα τσακίσει την ήδη διολισθαίνουσα ανταγωνιστικότητά μας. Πρόκειται για μια κοντόφθαλμη, συντηρητική και καταστροφική άποψη. Αντιθέτως, η «πράσινη» οικονομία αποτελεί προϋπόθεση  για να γίνουμε ανταγωνιστικοί, να αξιοποιήσουμε τα μεγάλα συγκριτικά πλεονεκτήματα της χώρας μας, το περιβάλλον, τον πολιτισμό μας, την ιστορία μας, το ανθρώπινο δυναμικό, σε μια παγκόσμια οικονομία. Δηλαδή, να εγγυηθούμε μια καλύτερη ποιότητα ζωής συνολικά. 
      Είναι ψευτοδίλημμα η επιλογή, «ευημερία ή περιβάλλον». Μπορούμε να πετύχουμε το διπλό μέρισμα, τη μείωση της ρύπανσης που, όμως, παράλληλα χρηματοδοτεί την αύξηση της απασχόλησης. Διότι η «πράσινη» ανάπτυξη δεν σημαίνει μόνο κοστοβόρες περιβαλλοντικές μελέτες, ακριβά φίλτρα και δαπανηρές επενδύσεις. «Πράσινη» ανάπτυξη σημαίνει νέα γραφεία μελετών, νέες έρευνες στα πανεπιστήμιά μας, νέες τεχνολογίες στη βιομηχανία μας, φωτοβολταϊκά, τεχνικές προσαρμογής στην κλιματική αλλαγή, μεγάλες επιχειρηματικές ευκαιρίες για τη γεωργία και την κτηνοτροφία μας, οικολογική, βιολογική, ποιοτική γεωργία και κτηνοτροφία που θα μας κάνουν ανταγωνιστικούς, που δεν θα εγκαταλείπουν στο έλεος του Θεού την αγροτιά. Νέες επιχειρηματικές ευκαιρίες στην τεχνολογία, στον τουρισμό, στη βιομηχανία, στις κατασκευές, στις μεταφορές, στις υπηρεσίες και κινητοποίηση ανθρώπινων, παραγωγικών και επενδυτικών πόρων. 
      Παίρνω παράδειγμα μια ελληνική κοινοπραξία που λέγεται «SOUL ENERGY», κοινοπραξία ανάμεσα στο Δημοκρίτειο, το Μετσόβιο και το Αριστοτέλειο. Αυτή η προσπάθεια ξεκινά επί των κυβερνήσεών μας, επί ΠΑ.ΣΟ.Κ. Αποτέλεσμα είναι η κατασκευή μιας ενεργειακά αυτόνομης μονάδας, ενός ολόκληρου κτηρίου στο Φάληρο. Και αυτό το παράδειγμα βασίστηκε αποκλειστικά σε ελληνική τεχνογνωσία, σε ελληνικές πρώτες ύλες και αποτελεί διεθνές πρότυπο. Δεν είναι τυχαίο ότι πρόσφατα, που πήγα στην Παλαιστίνη και στο Ισραήλ, μου το ανέφερε ο Πρόεδρος της Δημοκρατίας του Ισραήλ ο Σιμόν Πέρες, και προηγούμενα, ο κ. Κλίντον. Είναι η δυνατότητά μας να αναπτύξουμε μια νέα επιστημονική, τεχνολογική, αναπτυξιακή πορεία, αξιοποιώντας αυτές τις νέες μας καινοτομίες.
      Αλλά, κυρίες και κύριοι, η Κυβέρνηση δεν τα καταλαβαίνει αυτά. Αντί να θεσμοθετήσει ένα σοβαρό πλαίσιο ανάπτυξης των Ανανεώσιμων Πηγών Ενέργειας, δημιούργησε ένα κοινωνικό και οικονομικό χάος γύρω από αυτόν τον τομέα. Έδωσε απρογραμμάτιστα άδειες και χρηματοδοτήσεις. Αποτέλεσμα; Σε αντίθεση με τη Γερμανία των εκατό χιλιάδων φωτοβολταϊκών εγκαταστάσεων σε σπίτια, σε κατοικίες, στη χώρα μας, από τις επτά χιλιάδες αιτήσεις για εγκατάσταση και επιδότηση φωτοβολταϊκών, μόνο διακόσιες εξήντα πέντε αφορούν εγκαταστάσεις σε κατοικίες. Δεν υπήρξε ο παραμικρός σχεδιασμός για την απεξάρτηση της χώρας μας από τα ορυκτά καύσιμα. Και αυτό δεν είναι μόνο θέμα περιβαλλοντικό, αφορά στην εθνική μας οικονομία και την ασφάλεια, όταν το πετρέλαιο πλησιάζει τα εκατό δολάρια το βαρέλι. 
      Μας έχει συνηθίσει ο Πρωθυπουργός στις μεγαλόστομες διακηρύξεις χωρίς περιεχόμενο. Πιο τρανό παράδειγμα είναι το κυοφορούμενο επιχειρησιακό σχέδιο της Δ.Ε.Η.. Ξέρετε όλοι ότι η Ελλάδα βασίζεται, σε μεγάλο βαθμό, στο λιγνίτη, που αποτελεί εγχώριο καύσιμο. Αλλά και όλοι γνωρίζουμε πως ο λιγνίτης ευθύνεται για το μεγαλύτερο μέρος της ρύπανσης και των εκπομπών αερίων του θερμοκηπίου στη χώρα μας. Η Ελλάδα, πέρα από τις διεθνείς της υποχρεώσεις με το πρωτόκολλο του Κιότο, θα έπρεπε να επενδύει, ούτως ή άλλως, μαζικά, σε Ανανεώσιμες Πηγές Ενέργειας. Θα έπρεπε, επίσης, να χρησιμοποιήσει ορθολογικά και περιβαλλοντικά υπεύθυνα, τα σημαντικά αποθέματα λιγνίτη που εξακολουθεί να έχει η χώρα μας. Θα έπρεπε, τέλος, να αναλάβει και τις ευθύνες της, για τη διαφύλαξη του περιβάλλοντος και της υγείας των κατοίκων αυτών των περιοχών. Αντί για όλα αυτά, τι προτείνει η Δ.Ε.Η. και η Κυβέρνηση στο σχεδιασμό της; Προτείνει ένα χρεοκοπημένο μοντέλο ανάπτυξης. Προτείνει να αντικατασταθεί ο λιγνίτης από ένα άλλο ορυκτό καύσιμο, τον λιθάνθρακα, τον οποίο η χώρα μας θα εισάγει καθ’ ολοκληρία. Με άλλα λόγια, να αντικαταστήσουμε ένα εθνικό καύσιμο, με ένα επίσης ρυπογόνο, αλλά εισαγόμενο καύσιμο. Δεν θα έχουμε κανένα περιβαλλοντικό πλεονέκτημα, αντίθετα, θα αυξηθεί και κατακόρυφα η ενεργειακή εξάρτηση της χώρας μας. Τι είδους σχεδιασμός είναι αυτός, κύριε Καραμανλή; Ταυτόχρονα, αυτή η πολιτική δημιουργεί μείζονα προβλήματα ανεργίας σε μία ολόκληρη περιοχή της χώρας. 
      Ψηφίζει η Κυβέρνηση της Νέας Δημοκρατίας νόμους με στόχους,  παραδείγματος χάριν, για την ανανεώσιμη ενέργεια, με στόχο το 20% για το 2010. Δεν ξέρει, όμως, πώς θα τους πετύχει αυτούς τους στόχους, όταν σήμερα βρισκόμαστε μόνο στο 11,5%. Δεν λέει ούτε σε εμάς, ούτε στην Ευρωπαϊκή Ένωση, που απαιτεί πλέον επιτακτικά απαντήσεις. 
      Η δέσμευση της Κυβέρνησης για το χωροταξικό σχέδιο αποδείχθηκε ότι δεν είχε, καθόλου, μα καθόλου σκοπό την προστασία του περιβάλλοντος. Ξεκίνησε με τα ειδικά χωροταξικά για τον τουρισμό, μετά έκανε το γενικό πλαίσιο χωροταξικού σχεδιασμού και αειφόρου ανάπτυξης, που είναι αόριστο και ασαφές. Δηλαδή, κατά διεθνή πρωτοτυπία μελέτης πολιτικού μηχανικού, πρώτα φτιάχνει τα μπάνια και την κουζίνα και μετά το σκελετό και τις κολώνες του κτηρίου. Χειρότερο, όμως, είναι ότι το ειδικό χωροταξικό για τον τουρισμό οδηγεί στην άναρχη και άνευ όρων πριμοδότηση της τουριστικής χρηματαγοράς. Θέτει σε άμεσο κίνδυνο το τοπίο και το ανθρωπογενές περιβάλλον της ελληνικής υπαίθρου. Ακολουθείτε, κύριε Καραμανλή, το ισπανικό παράδειγμα παλαιών δεκαετιών, που οι ίδιοι οι Ισπανοί σήμερα έχουν απορρίψει. Και αντιδρούν, βεβαίως, όλες οι αρχές της Αυτοδιοίκησης των νησιώτικων περιοχών. 
      Επίσης, καταργήσατε το ν. 2831 για την απόσυρση κτηρίων, χάνοντας σημαντικά ευρωπαϊκά κονδύλια, που ήταν νομοσχέδιο του Υπουργείου Αιγαίου. Αν κατέστρεψε η παράταξή σας τις πόλεις μας τη δεκαετία του ’50 και του ’60, η σημερινή Κυβέρνηση καταστρέφει τα πιο όμορφα σημεία του φυσικού μας περιβάλλοντος σήμερα. Αυτή είναι η παράταξη της Νέας Δημοκρατίας, αυτή είναι η παράταξη της Δεξιάς. 
      (Χειροκροτήματα από την πτέρυγα του ΠΑ.ΣΟ.Κ.)
       Το είπαμε και επιμένουμε. Με δυόμισι εκατομμύρια στρέμματα καμένα, μέρος των οποίων βρίσκονται σε παράκτιες περιοχές, απαιτούμε το νομοσχέδιο για τη χωροταξία να αποσυρθεί αμέσως, διότι πριμοδοτεί την εξαγορά γης των πυρόπληκτων περιοχών για κατασκευή τουριστικών εγκαταστάσεων.
     Και βεβαίως, δημιουργεί νέα κίνητρα για πυρκαγιές και για πιθανούς εμπρηστές. 
     Η υλοποίηση των υποχρεώσεων της χώρας μας, βάσει της οδηγίας πλαίσιο για τα νερά, για τους υδάτινους πόρους, παρουσιάζει και αυτή τεράστια καθυστέρηση, οδηγώντας με σιγουριά την Ελλάδα στο Ευρωπαϊκό Δικαστήριο. Αν είχε προχωρήσει το έργο διαχείρισης των λεκανών απορροής, που είναι η βάση του συστήματος, θα ήταν σήμερα πολύ πιο εύκολη η θωράκιση, απέναντι σε φαινόμενα πλημμυρών και κατολισθήσεων, που σήμερα γίνεται με εμπειρικό τρόπο και αμφίβολα αποτελέσματα.
     Το θέμα σήμερα εμφανίζεται να είναι εκτός ελέγχου από το Υ.ΠΕ.ΧΩ.Δ.Ε., με απανωτά κρούσματα. Κορώνεια, Ασωπός, αλλά και άλλα, που προς στιγμήν είναι λιγότερα ηχηρά, αλλά εξίσου σημαντικά, όπως είναι η Λίμνη Ιωαννίνων και ο Αλιάκμονας. Στη δραματική περίπτωση του Ασωπού, το Υ.ΠΕ.ΧΩ.Δ.Ε., με καθυστέρηση ετών, παλεύει εδώ και ένα μήνα για να βρει από πού προέρχονται τα λύματα που καταλήγουν ανεπεξέργαστα στο ποτάμι και στον υδροφόρο ορίζοντα της περιοχής, απειλώντας όχι μόνον καλλιέργειες αλλά και την υγεία της περιοχής.
     Τη στιγμή που το Υ.ΠΕ.ΧΩ.Δ.Ε. εμφανίζεται να θριαμβολογεί για δήθεν αύξηση του ποσοστού ανακύκλωσης, η Ευρωπαϊκή Ένωση προετοιμάζει προειδοποιητική επιστολή για το θέμα της χωματερής στη Φυλή. Και βεβαίως, η χώρα μας είναι γεμάτη με ανεξέλεγκτες χωματερές. Δεν υπάρχει κανένας μακροχρόνιος σχεδιασμός για τη μείωση των παραγόμενων απορριμμάτων ούτε για νέες μορφές διαχείρισής τους. 
     Άλλο έγκλημα, είναι στο πάρκο του Ελληνικού. Από ολόκληρη την έκταση που θα μπορούσε να γίνει αστικό πάρκο, με χρηματοδότηση εξ ολοκλήρου από την Ευρωπαϊκή Ένωση, το Υ.ΠΕ.ΧΩ.Δ.Ε. προτιμά να εκχωρήσει στον κατασκευαστικό τομέα τριακόσια στρέμματα, που θα γίνουν βεβαίως τσιμέντο, αντί για πράσινο. Γιατί; 
     Διαλύσατε την επιτροπή «Φύση 2000», που είχε σκοπό να συντονίσει τους φορείς διαχείρισης των προστατευόμενων περιοχών. Γιατί; Οι ίδιοι οι φορείς διαχείρισης  μόνον κατ’ όνομα υπάρχουν. Εσείς μιλήσατε για εκατόν οκτώ. Ποιοι είναι αυτοί οι εκατόν οκτώ φορείς; Πέστε μας, γιατί εμείς ξέρουμε μόνο για είκοσι πέντε. Αλλά και είκοσι πέντε να είναι, σπάνια συνεδριάζουν, δεν διαθέτουν τα αναγκαία ειδικευμένα στελέχη, και βεβαίως, τα έχετε εγκαταλείψει. 
     Όσο για τα προβλήματα στις περιοχές «NATURA», αυτά περισσεύουν. Αναφέρω ενδεικτικά: Θαλάσσιο πάρκο Ζακύνθου. Πρόκειται για καζάνι που βράζει. Τα αυθαίρετα συνεχίζουν να ξεφυτρώνουν, ενώ πρόσφατα, κατασκευάστηκε και parking μέσα στην προστατευόμενη περιοχή.
     Όλυμπος: Γίνονται ασφαλτοστρώσεις, διανοίξεις δρόμων, με σκοπό την κατασκευή ενός χιονοδρομικού κέντρου. Ταϋγετος: Έχουν καεί εκατόν δέκα χιλιάδες στρέμματα. Πάρνωνας: ‘Εχουν καεί εκατόν πενήντα χιλιάδες στρέμματα. Φοινικόδασος Βάι: Σχέδιο επένδυσης με αμφίβολη κοινωνική σκοπιμότητα στην περιοχή Natura. Υγρότοπος Σχοινιά και Παράκτιο Δάσος: Παράνομη κατασκήνωση, σκουπίδια, αδράνεια του φορέα.
     Λίμνη Βεγορίτιδα: Πτώση της στάθμης, μεγάλη απώλεια εισοδημάτων και βεβαίως εργασιών αλιείας. Αλιάκμονας: Άντληση  νερού για κάθε είδους χρήση και ρίψη αποβλήτων. Δέλτα ‘Εβρου:  Παράνομες καλύβες για κυνήγι, βόσκηση, σκουπίδια. 
     Για τον πετρελαιαγωγό Μπουργκάς-Αλεξανδρούπολης, η Κυβέρνηση οφείλει να διασφαλίσει ότι θα τηρηθούν με αυστηρότητα όλοι οι περιβαλλοντικοί όροι, για να μην καταστραφούν τα φυσικά μας οικοσυστήματα. Να αποτραπεί κάθε κίνδυνος μόλυνσης της θάλασσας. Μπορεί να είναι στρατηγικής σημασίας ο πετρελαιαγωγός, αλλά είναι εθνικής, ζωτικής σημασίας για εμάς, το Αιγαίο.
     Το Εθνικό Κέντρο Περιβάλλοντος και Αειφόρου Ανάπτυξης, δημιουργήθηκε επί ΠΑ.ΣΟ.Κ. και είναι ένα «think tank» για τα θέματα του περιβάλλοντος. Σήμερα φυτοζωεί, δεν παράγει σχεδόν τίποτα, εκτός από συρραφή και επαναδιατύπωση μελετών και στατιστικών στοιχείων.
     Η συνεργασία του Υ.ΠΕ.ΧΩ.ΔΕ. με τις περιβαλλοντικές Μ.Κ.Ο., που διαθέτουν μεγάλο απόθεμα γνώσης και εμπειρίας, έμπειρα στελέχη, έχει διακοπεί σχεδόν ολοκληρωτικά. Το Υπουργείο όμως, έχει στραφεί σχεδόν αποκλειστικά σε ιδιωτικά γραφεία μελετών. 
     Λέτε ότι στο Δ΄ Κοινοτικό Πλαίσιο Στήριξης, προβλέπονται για το περιβάλλον πόροι, ίσοι με εκείνους για τα δημόσια έργα. Δεν μας πείθετε. Το μεγαλύτερο μέρος των πόρων αφορά σε έργα και υποδομές που μόνο κατ’ όνομα αφορούν στο περιβάλλον. Και αυτά, δεν αποτελούν λύσεις. 
     Αναγκαία είναι η ύπαρξη ενός ολοκληρωμένου σχεδίου περιβαλλοντικής προστασίας και βιώσιμης ανάπτυξης, για τα υπάρξει αποτέλεσμα. Δυστυχώς, ούτε σχέδιο, ούτε φορέα που να μπορεί να υλοποιήσει αυτό το σχέδιο δεν διαθέτει η Κυβέρνηση. Και δεν φαίνεται να προτίθεται να αποκτήσει. 
     Πρόσφατο δημοσίευμα, για την κατάσταση που επικρατεί στην Αττική με τα λατομεία και τη λειτουργία τους, κρούει τον κώδωνα του κινδύνου για την υγεία των κατοίκων. Καταστρέφουν το περιβάλλον της πόλης μας. 
     Καλώ την Κυβέρνηση να δεσμευτεί, για το άμεσο κλείσιμο όλων των λατομείων, που δεν πληρούν τις απαραίτητες προδιαγραφές. 
      (Χειροκροτήματα από την πτέρυγα του ΠΑ.ΣΟ.Κ.)
      Την καλώ να αποκαταστήσει το τοπίο σε ανενεργά ή εγκαταλελειμμένα λατομεία, με προτεραιότητα τις περιαστικές περιοχές. 
     Κυρίες και κύριοι, μετά από την τεράστια οικολογική καταστροφή των πυρκαγιών του καλοκαιριού, δεν υπάρχει καμμία οργανωμένη μέριμνα για σχέδιο ολοκληρωμένης ανασυγκρότησης, αειφόρου ανάπτυξης στις πυρόπληκτες περιοχές. 
     Χρειάζεται επειγόντως ένα σχέδιο, που να συνδυάζει την αποκατάσταση του φυσικού περιβάλλοντος, την ενίσχυση και τη νέα κατεύθυνση της γεωργικής ανάπτυξης, με τη διατήρηση του αγροτικού πληθυσμού και την παραγωγή προϊόντων ποιότητας. Δηλαδή, υψηλής προστιθέμενης αξίας ποιοτικά προϊόντα, ποιοτική τουριστική ανάπτυξη, άμεση ολοκλήρωση του Κτηματολογίου, προστασία από πλημμύρες και κατολισθήσεις. 
     Ξέρετε σε ποιο σημείο βρίσκεται η θωράκιση; Οι πολίτες ακούνε για τοξική τέφρα και ακατάλληλα νερά από τη στάχτη. Ποιος παρακολουθεί; Ποιος ενημερώνει υπεύθυνα; Το μόνο που κάνατε σ’ όλη αυτήν την περιοχή -και πολύ γρήγορα μάλιστα και αποτελεσματικά- ήταν η εκχώρηση δυόμισι χιλιάδων στρεμμάτων στη Ζαχάρω, για «αξιοποίηση». Όταν κάτι δηλαδή έχει σχέση με εξυπηρέτηση συμφερόντων, είστε πρώτοι και καλύτεροι εσείς, κύριοι της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      Το πρώτο φιλέτο πουλήθηκε μόλις μερικές μέρες μετά τις πυρκαγιές και τρεις μέρες πριν τις εκλογές, από την ίδια την Κυβέρνηση. Αντίθετα με την επικοινωνιακή διαχείριση που επιχειρήθηκε, όχι μόνο δεν έγινε τίποτα για να ακυρωθεί η σκανδαλώδης αυτή εκχώρηση, αλλά το Υ.ΠΕ.ΧΩ.ΔΕ. απλώς αρκέστηκε να παρατηρήσει, ότι θα παρακολουθεί την κατάσταση. 
     Είδαμε την περασμένη εβδομάδα, την πρόταση νόμου για τη σύμβαση του αυτοκινητοδρόμου, που διατρέχει όλους τους πυρόπληκτους νομούς της Πελοποννήσου. Όμως, δεν έγινε καμμία επικαιροποίηση των περιβαλλοντικών όρων της σύμβασης μετά τις φωτιές. Γιατί; Το ΠΑ.ΣΟ.Κ., μη θέλοντας να ακυρώσει ένα έργο που σχεδιάστηκε επί ημερών του, ψήφισε την κύρωση, αφού όμως απαιτήσαμε και πήραμε ρητή δέσμευση του Υ.ΠΕ.ΧΩ.ΔΕ. ότι θα αντιμετωπίσει άμεσα τα θέματα. Θα επανέλθουμε στο θέμα αυτό, πριν την έναρξη των έργων. 
     Κανείς πια δεν πιστεύει τη συντηρητική άποψη ότι μόνες τους οι αγορές θα λειτουργήσουν για να μειωθούν οι ρύποι και η μόλυνση του περιβάλλοντος. Εμείς ξέρουμε ότι, χρειάζεται η ενεργή, σχεδιασμένη παρουσία του κράτους, σε συνεργασία βεβαίως με την κοινωνία των πολιτών. 
     Έχουμε συγκεκριμένες προτάσεις για την πράσινη ανάπτυξη.
     Πρώτον, προτεραιότητα στην επιχορήγηση των εταιρειών περιβαλλοντικής τεχνολογίας.
     Δεύτερον, φορολογικές ελαφρύνσεις σε εταιρείες για επενδύσεις σε έρευνα,  με στόχο περιβαλλοντική και ενεργειακή τεχνολογία.
      Τρίτον, «πρασίνισμα» του φορολογικού συστήματος. Να μετακινηθεί το φορολογικό βάρος, προς λειτουργίες και προϊόντα που προκαλούν περιβαλλοντική επιβάρυνση.
      Τέταρτον, ενσωμάτωση όρων βιώσιμης, οικολογικής κατασκευής, σε όλα τα δημόσια έργα.
      Πέμπτον, αύξηση των κονδυλίων για έρευνα, με προτεραιότητα σε περιβαλλοντικά και ενεργειακά θέματα, σε γεωργικές καινοτομικές πρακτικές και μεθόδους βελτίωσης της διαχείρισης των δασών και των αγροτικών περιοχών.
      Έκτον, υποχρεωτική κατάρτιση σχεδίων περιβαλλοντικής διαχείρισης στις δραστηριότητες του παραγωγικού και τριτογενούς τομέα, όπως ο τουρισμός, τόσο του ιδιωτικού όσο και του δημοσίου.
      Έβδομον, πλήρης δημοσιοποίηση της περιβαλλοντικής πληροφορίας για τους πολίτες μας και τους φορείς.
      Όγδοον, αντικατάσταση των κινητήρων στις δημόσιες συγκοινωνίες και στα κρατικά οχήματα, με μηχανές που χρησιμοποιούν εναλλακτικές και μη ρυπογόνες μορφές ενέργειας.
      Ένατον, πιλοτική ανάπτυξη μικρών νησιών, με εναλλακτικές μορφές ενέργειας και πλήρη ενεργειακή αυτονομία.
      Δέκατον, επιδότηση ή φοροαπαλλαγή νοικοκυριών, που ανακατασκευάζουν τις κατοικίες τους, για μεγαλύτερη ενεργειακή αυτονομία και βεβαίως λιγότερη κατανάλωση ενέργειας, που θα ωφελήσει και τους ίδιους από πλευράς κόστους. 
      Κυρίες και κύριοι συνάδελφοι, οι προτάσεις του ΠΑ.ΣΟ.Κ. για το περιβάλλον, συγκροτούν μια ολοκληρωμένη και πρωτοποριακή πολιτική. Μια πρωτοποριακή πολιτική, όχι μόνο για την Ελλάδα, αλλά πρωτοποριακή πολιτική σε διεθνές επίπεδο. Και εμείς, το ΠΑ.ΣΟ.Κ., οραματιζόμαστε να είμαστε πρωτοπόροι ως χώρα, ως Έλληνες, ως ελληνισμός, στα θέματα της «πράσινης» ανάπτυξης του περιβάλλοντος διεθνώς. Και είμαστε στον αντίποδα της πολιτικής που σήμερα ασκείται από τη Νέα Δημοκρατία.
      Προτείνουμε τη δημιουργία αυτοτελούς Υπουργείου Περιβάλλοντος, την καθιέρωση δεικτών για το περιβάλλον σε όλα τα επίπεδα του κράτους, και κυρίως, της Τοπικής Αυτοδιοίκησης. Προτείνουμε τα πράσινα ταμεία για την Αυτοδιοίκηση. Θα έχουμε πετύχει πολλά, αν εφαρμόσουμε την ελληνική νομοθεσία και την κοινοτική νομοθεσία. Και σημαντικό βήμα προς αυτό το στόχο, είναι να στηρίξουμε τη δουλειά των ελεγκτών περιβάλλοντος. 
      Το θέμα του περιβάλλοντος μας αφορά όλους. Έχει σχέση με τον τρόπο και τα πρότυπα της ζωής μας. Γι’ αυτό, είναι αναγκαία η θεσμική κατοχύρωση της περιβαλλοντικής παιδείας –πρωτοβάθμια, δευτεροβάθμια- αλλά και η πληροφόρηση και επιμόρφωση των πολιτών σε θέματα περιβάλλοντος.
      Σε ό,τι αφορά τη νομιμοποίηση αυθαιρέτων σε δάση ή δασικές εκτάσεις, είμαστε απολύτως αντίθετοι. Δεσμεύομαι προσωπικά και δεσμευόμαστε συλλογικά ως ΠΑ.ΣΟ.Κ. ότι δεν θα στηρίξουμε καμμία, μα καμμία, απόπειρα υπονόμευσης του δασικού πλούτου και της ποιότητας του δομημένου περιβάλλοντος της χώρας μας!
      (Χειροκροτήματα από την πτέρυγα του ΠΑ.ΣΟ.Κ.)
       Στόχος μας, η κατάργηση του σημερινού μοντέλου της εκτός οικισμών δόμησης για κατοικία. Είναι απόλυτη ανάγκη η θεσμοθέτηση κοινών ρυθμίσεων για όλες τις προστατευόμενες περιοχές, τις περιοχές «NATURA», με πρόβλεψη για τη χρηματοδότηση και την επιστημονική υποστήριξή τους. Ωραία τα μεγάλα λόγια, αλλά, αν δεν υπάρχει επιστημονική υποστήριξη και χρηματοδότηση, όλα αυτά είναι και κούφια λόγια.
      Πρώτη προτεραιότητά μας, πρέπει να είναι η εξοικονόμηση ενέργειας και η μείωση της ενεργειακής έντασης, με θέσπιση νομικά δεσμευτικών στόχων, για άμεση μείωση της ενεργειακής κατανάλωσης, με την άμεση παροχή κινήτρων, για την εξοικονόμηση ενέργειας στα υπάρχοντα και νέα κτήρια.
      Ας ξεκινήσουμε με τις παρεμβάσεις μας από τα δημόσια κτήρια. Ας προχωρήσουμε στη θέσπιση προδιαγραφών και κινήτρων, για μία νέα γενιά κατοικιών, που θα αξιοποιούν το βιοκλίμα της χώρας μας, της Ελλάδας. Και εδώ, έχουμε συγκριτικά πλεονεκτήματα. Χρειάζεται να αξιοποιήσουμε το σύνολο του ενεργειακού δυναμικού για τις Ανανεώσιμες Πηγές Ενέργειας και να προωθήσουμε συνδυασμένα μέσα μεταφοράς και Ι.Χ. χαμηλής κατανάλωσης και βεβαίως, στις πόλεις μας να δημιουργήσουμε ζώνες χωρίς αυτοκίνητο.
      Πρωταρχικό μέλημά μας, επίσης, πρέπει να είναι η μείωση του όγκου των απορριμμάτων, με οικονομικά κίνητρα για τη μείωση του όγκου των συσκευασιών και τη λιπασματοποίηση οργανικών απορριμμάτων σε οικιακή και μεγαλύτερη κλίμακα. Με αξιοποίηση των σύγχρονων τεχνολογιών διαχείρισης, είτε επεξεργασίας και αξιοποίησης απορριμμάτων, για τη μετάβαση από τους χώρους υγειονομικής ταφής απορριμμάτων, στους χώρους υγειονομικής ταφής υπολειμμάτων, σε ορίζοντα πενταετίας.
      Πρέπει να συνδέσουμε την πολιτική αναδιάρθρωσης των καλλιεργειών μας, με την υδατική πολιτική. Πρέπει, δηλαδή, να περιορίσουμε την αλόγιστη κατανάλωση του νερού άρδευσης και να δρομολογήσουμε τις μη υδροβόρες καλλιέργειες, αξιοποιώντας τη νέα Κοινή Αγροτική Πολιτική. Και βεβαίως, πρέπει να δούμε εναλλακτικές μορφές καλλιέργειας, εναλλακτικά προϊόντα, για τον Κάμπο της Θεσσαλίας.
      Συστήσαμε, επί Ελληνικής Προεδρίας στην Ευρωπαϊκή Ένωση, Δίκτυο Περιβαλλοντικής Διπλωματίας. Επιτέλους, είναι ανάγκη η Ελλάδα να έχει διεθνή παρουσία, διότι έχει απουσία, κύριε Πρωθυπουργέ, απόλυτη απουσία, για την καταπολέμηση της κλιματικής αλλαγής.
      Τα θέματα του περιβάλλοντος, είναι θέματα εθνικής και ζωτικής ανάγκης για την Ελλάδα και τους Έλληνες. Γι’ αυτό, εμείς θέλουμε τα ζητήματα της βιώσιμης ανάπτυξης να είναι μια υπόθεση των πολιτών, των κινημάτων και των κομμάτων. Ακριβώς γι’ αυτό το λόγο, εμείς, την εβδομάδα από τις 12 έως τις 20 Νοεμβρίου, θα καταθέσουμε πρόταση νόμου για τη συγκρότηση ενός αυτόνομου και αυτοτελούς Υπουργείου Περιβάλλοντος.
(Χειροκροτήματα από την πτέρυγα του ΠΑ.ΣΟ.Κ.)
      Θα προσδιορίζουμε το πλαίσιο αναφορών, τις αρμοδιότητες και τις συναρμοδιότητες. Θέλουμε να είναι ένα επιτελικό Υπουργείο. Επαναφέρουμε σθεναρά τη θέση μας ότι το άρθρο 24, ακόμα και η συζήτηση για το άρθρο 24 του Συντάγματος από την Κυβέρνηση, αποτελεί τη «λυδία λίθο» για την προστασία του περιβάλλοντος. Καμμία αλλαγή. Σε κάθε περίπτωση, εμείς θα διαμορφώσουμε ένα πλαίσιο διαλόγου με τους πολίτες, με τις οικολογικές οργανώσεις και με τα κόμματα για την ίδρυση αυτού του αυτόνομου και αυτοτελούς Υπουργείου.
      Πρέπει, κύριε Καραμανλή, να ακούσετε εσείς τη φωνή της συντριπτικής πλειοψηφίας των Ελλήνων και να αισθανθείτε τη δύναμη της κοινωνίας των πολιτών. Γι’ αυτό, εμείς θα μαζέψουμε εκατομμύρια υπογραφών, μαζί με τα άλλα κόμματα, μαζί με τις Μη Κυβερνητικές Οργανώσεις και τους πολίτες. Και ξεκινάμε να τις μαζεύουμε, χιλιάδες υπογραφές, την άλλη Κυριακή, στο χώρο όπου και οι φίλοι και τα μέλη μας θα προσέλθουν στις εσωκομματικές μας διαδικασίες.
(Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, σε ό,τι αφορά το περιβάλλον, το ΠΑ.ΣΟ.Κ. θα ασκήσει σύγχρονη προγραμματική αντιπολίτευση, με δυναμισμό και υπευθυνότητα, με τεκμηριωμένο λόγο και εναλλακτικές προτάσεις. Θα μας βρείτε μπροστά σας, κύριοι της Κυβέρνησης, πιο δυνατούς, πιο ενωμένους από ποτέ, μαζί με τη μεγάλη κοινωνική πλειοψηφία, την πλειοψηφία εκείνων που αποδοκίμασαν στις εκλογές τις συντηρητικές επιλογές, την πλειοψηφία εκείνη που οφείλουμε να εκφράσουμε και να εμπνεύσουμε πολιτικά σε μία νέα νικηφόρα πορεία. Και θα το πράξουμε.
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδος, η κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε, κυρίες και κύριοι Βουλευτές, ξέρετε πάρα πολύ καλά ότι το Κομμουνιστικό Κόμμα Ελλάδας σχεδόν παγίως, όταν έχουμε να κάνουμε με ένα θέμα ημερήσιας διάταξης και πολύ συγκεκριμένο, μάλιστα, συνήθως δεν επεκτείνεται σε άλλα θέματα, όσο σοβαρά και αν είναι.
      Ωστόσο, αισθάνομαι την ανάγκη εκ μέρους της Κοινοβουλευτικής Ομάδας του Κόμματος -βεβαίως, τώρα ο κ. Πρωθυπουργός λείπει, αλλά δεν πειράζει- να θέσω ένα ζήτημα, γιατί βεβαίως μιλάμε για το περιβάλλον, αλλά υπάρχει και το ανθρώπινο περιβάλλον και πάνω από όλα τα κοινωνικά δικαιώματα.
      Θεωρούμε ότι χθες με πολιτική ευθύνη της Κυβέρνησης –ανεξάρτητα ποιος ήταν ο φορέας που έκανε το βήμα- έγινε ένα σημαντικό βήμα, αρνητικό βεβαίως, με το να πάρει την πρωτοβουλία η δικαστική αρχή και να ζητήσει να λειτουργήσουν οι κάμερες –οι «χαφιεδοκάμερες», όπως πολύ σωστά λέει ο λαός-  κατά τη διάρκεια των μαθητικών κινητοποιήσεων. 
      Η Κυβέρνηση δεν μπορεί να κρύβεται πίσω από το δάχτυλό της. Και όχι μόνο αυτό. Είναι και ηθικός και πολιτικός αυτουργός αυτής της εξέλιξης, όταν ο Κυβερνητικός Εκπρόσωπος καταγγέλλει και λοιδορεί τους μαθητές γιατί παλεύουν για το άρθρο 16 και για τον «ΚΑΠΟΔΙΣΤΡΙΑ». 
      Κατ’ αρχάς –δεν θα αναλύσω βεβαίως αυτό το θέμα- να ξεκαθαρίσω αυτό το ζήτημα. Είναι πάρα πολύ θετικό και, αν θέλετε, έχει ποιοτικά στοιχεία αυτή τη φορά, αυτή τη χρονιά –και πέρυσι είχε θετικά στοιχεία- το γεγονός ότι οι μαθητές αναδεικνύουν στις κινητοποιήσεις τα οξύτατα προβλήματα που τα ζουν κατά σχολείο –και είναι οξύτατα λες και βρισκόμαστε τριάντα χρόνια πίσω- και, δεύτερον, ότι κάνουν πολύ καλά που καταγγέλλουν τους νόμους που πέρασαν χθες. 
      Κανείς δεν πρέπει να συμβιβαστεί με το «ο γέγονε, γέγονε» στο θέμα των νόμων. Πρέπει να κάνουν αγώνες για να σταματήσουν τους νόμους που θα έρθουν αύριο, είτε είναι η τροποποίηση του άρθρου 16, είτε ο «ΚΑΠΟΔΙΣΤΡΙΑΣ» που αφορούν και την παιδεία και την υγεία και το περιβάλλον, αφορούν το σύνολο της πολιτικής. Και μπράβο στο μαθητικό κίνημα που μπορεί πραγματικά να συνδυάζει τα τοπικά δικά του προβλήματα με τα γενικότερα που επίσης το αφορούν. 
      Και ας μην πει η Κυβέρνηση –γιατί ακούσαμε και κάτι τέτοια- ότι υπάρχει η πράξη νομοθετικού περιεχομένου που ισχύει από την εποχή του ΠΑ.ΣΟ.Κ και τον κ. Αρσένη. Βεβαίως, αυτό είναι πάρα πολύ γνωστό. Αν ήθελε όμως, θα μπορούσε να το καταργήσει. Και ακριβώς και τότε λέγαμε ότι ψηφίζετε αυτούς τους νόμους, δημιουργείτε αυτό το θεσμικό πλαίσιο, για να το χρησιμοποιήσετε όταν έρθει η ώρα.
       Η ώρα ήρθε! Εμείς δεν πρόκειται να ησυχάσουμε γύρω από αυτό το θέμα και θα καλέσουμε τον ελληνικό λαό να τοποθετηθεί και στο θέμα της παιδείας –άλλωστε, το οφείλει- αλλά πάνω από όλα να αντιμετωπίσει αυτόν τον κατήφορο, διότι δεν μπορεί να ζητείται άδεια από τον Εισαγγελέα για να κάνεις κινητοποίηση. Και όχι μόνο. Κανένας νόμος, από όποια κοινοβουλευτική πλειοψηφία και αν έχει ψηφιστεί, δεν μπορεί να οδηγεί στην άποψη της πειθαρχίας, όταν ένα μικρό μέρος του ελληνικού λαού –πολύ περισσότερο εδώ που κατά τη γνώμη μας είναι πολύ μεγάλο- θεωρεί ότι αυτός ο νόμος είναι άδικος και έχει δικαίωμα να δημιουργήσει προϋποθέσεις για να καταργηθεί. 
      Και αν θέλετε, είναι ακόμα πάρα πολύ θετικό ότι οι μαθητές και οι μαθήτριες αντάμωσαν την 28η Οκτωβρίου με κινητοποιήσεις για την παιδεία και δεν έπεσαν στην παγίδα της αποπροσανατολιστικής συζήτησης ανάμεσα στο ΣΥ.ΡΙΖ.Α και στο ΛΑ.Ο.Σ. περί των παρελάσεων, θέμα υπαρκτό. Καθόλου δεν εκτιμούμε την ποιότητα των παρελάσεων που γίνονται, αλλά καλά έκαναν οι μαθητές και δεν τσακώθηκαν μεταξύ τους αν πρέπει ή όχι να παρελάσουν και ο καθένας με βάση το πώς καταλάβαινε το ζήτημα, πολιτεύθηκε και συμπεριφέρθηκε. 
      Πάνω από όλα, συναντήθηκαν σε μεγάλους αγώνες –και θα είναι μεγάλοι αυτοί οι αγώνες- πάνω στα πραγματικά προβλήματα, πάνω στα οξυμένα προβλήματα, σ’ αυτό που ζουν και καταλαβαίνουν, αφήνοντας κατά μέρος θέματα –επαναλαμβάνω- υπαρκτά, αλλά που προσφέρονται για αποπροσανατολισμό και για μετάθεση του κύριου ζητήματος στο σχετικά δευτερεύον. 
      Κύριε Πρόεδρε, κυρίες και κύριοι Βουλευτές, δεν θα αναλύσω το πρόβλημα του περιβάλλοντος, θα συμφωνήσουμε. Εδώ υπάρχει παγκόσμια συμφωνία, όλοι συμφωνούμε ότι για τον 21ο αιώνα οι προβλέψεις είναι εφιαλτικές –σαφώς- και τα προβλήματα είναι πάρα πολύ μεγάλα.
      Θα έλεγα, όμως, ότι το θέμα «περιβάλλον» πρέπει να πάψει –και δεν το λέω αυταρχικά, αλλά εμείς έτσι νομίζουμε- να συζητείται αυτοτελώς και αυτόνομα. Το θέμα δεν μπορεί να ειδωθεί μόνο του. Ακόμα και αν κάποιος έχει μια καλή πρόθεση να προσφέρει λύσεις και μέτρα -πολύ περισσότερο που, αν θέλετε, έχουμε διαφορετικούς στόχους και προθέσεις μέσα σ’ αυτή τη Βουλή- πρέπει να το συζητήσει ως «ανάπτυξη-ενέργεια-περιβάλλον-δημόσια υγεία». Το περιβάλλον είναι πλευρά της ανάπτυξης, είναι συστατικό και δεν είναι αυτοτελές. Άλλωστε, δεν είναι τυχαίο ότι παγκόσμια συζητείται ξεχωριστά. Δεν θα μπω, λοιπόν, στον πειρασμό να αναλύσω αυτό το πρόβλημα παγκόσμια, στην Ευρώπη και στην Ελλάδα. 
      Θέλω, όμως, να κάνω νύξη στο εξής ζήτημα που αποτελεί την πρώτη και μεγάλη διαφωνία του Κομμουνιστικού Κόμματος Ελλάδος με τα άλλα κόμματα και πρώτα απ’ όλα με τα κόμματα εξουσίας βεβαίως, τα οποία έχουν τεράστια ευθύνη. Από την μεταπολεμική ανάπτυξη και μετά, όλα τα κόμματα εξουσίας -όσα πέρασαν- έχουν τεράστια ευθύνη για τα προβλήματα που βιώνουμε σήμερα. Τελικά, ποιος φταίει για το περιβάλλον; Το πρόβλημα, λέει, είναι οικουμενικό. Δηλαδή; Το πρόβλημα είναι ότι έγιναν αυθαιρεσίες, ότι έγιναν καταπατήσεις ή ότι δεν έγιναν έργα. Και μ’ αυτή την έννοια το πρόβλημα είναι πολιτικό.
      Χωρίς να μπω σε αναλύσεις, εμείς ξεκινάμε από την εξής αφετηρία και παίρνοντας υπ' όψιν, αν θέλετε, τα τελευταία τριάντα-σαράντα-πενήντα χρόνια και συγκεκριμένα πράγματα, όχι πολύ γενικά. 
      Η καπιταλιστική βιομηχανική ανάπτυξη είναι ο βασικός παράγοντας. Δηλαδή, η βιομηχανική ανάπτυξη με στόχο το καπιταλιστικό κέρδος. Η εμπορευματοποίηση της γης, της ενέργειας, του νερού. Αυτοί είναι βασικοί  παράγοντες. Βεβαίως, η εμπορευματοποίηση είναι γενικευμένη. Όμως, στεκόμαστε σ’ εκείνα τα ζητήματα και σ’ εκείνους τους παράγοντες που συνεισέφεραν στην κατάσταση που ζούμε σήμερα και στους μεγάλους κινδύνους που θα αντιμετωπίσουμε αύριο. 
      Όσον αφορά για τον πόλεμο, καμμία κουβέντα. Εδώ, έγινε υποδοχή στον Αλ Γκόρ σαν να ήταν ο μεγάλος ηγέτης του περιβαλλοντικού κινήματος. Και ξέρουμε πάρα πολύ καλά το ρόλο των Ηνωμένων Πολιτειών, της ηγεσίας, αλλά και του συγκεκριμένου στα θέματα των βομβαρδισμών με απεμπλουτισμένο ουράνιο κ.λπ.. Ο πόλεμος δεν καταστρέφει το περιβάλλον; Δεν μιλάω τώρα για τις ανθρώπινες ζωές. Αυτό, λοιπόν, δεν συζητιέται καν. Επομένως, εμείς διαγράφουμε με μονοκονδυλιά κάθε πολιτική που χαράσσεται από διεθνείς οργανισμούς, που χαράσσεται από την Ευρωπαϊκή Ένωση, που χαράσσεται από τις διεθνείς συναντήσεις, που χαράσσεται, αν θέλετε, και από τον Οργανισμό Ηνωμένων Εθνών -αν υπάρχει κάτι τέτοιο- που αναφέρεται στα προβλήματα του περιβάλλοντος, όταν ανεξάρτητα –ας το πω έτσι- των διαφορών, δεν μπαίνει το ζήτημα του ιμπεριαλιστικού πολέμου. Δεν είναι τυχαίος ο ρόλος του κ. Αλ Γκόρ και του κ. Κλίντον. Είναι οι ηγέτες –να το πω έτσι- της εκδοχής της πράσινης οικονομίας, της πράσινης οικονομίας της αγοράς.
      Τώρα ένα-δύο ζητήματα απλώς ενδεικτικά σαν παραδείγματα, για να δούμε ότι οι κυβερνητικές ευθύνες -και της προηγούμενης κυβέρνησης, αλλά τώρα μιλάμε για τη Νέα Δημοκρατία που διάγει τη δεύτερη θητεία της- δεν είναι μόνο πελώριες πάνω στη γενική πολιτική, αλλά και στα επιμέρους ζητήματα, δεδομένου ότι δεν μπορεί να αντιμετωπίσει και πλευρές ζητημάτων.
      Κύριε Πρωθυπουργέ, υπάρχει το θέμα του Ασωπού, το οποίο δεν θα αναλύσω. Οι καινούριες μελέτες λένε ότι το νερό δεν κάνει ούτε για να πλυθεί κάποιος μ’ αυτό, αλλά ούτε και για πλύσιμο πιάτων. Πώς πρέπει, λοιπόν, να αντιμετωπιστεί το ζήτημα; Πρέπει να προχωρήσουν σε κλείσιμο της βρύσης. Ο Δήμαρχος, όμως, δεν το δέχεται αυτό. Οι κάτοικοι φωνάζουν. Η Κυβέρνηση δεν μπορεί να κάνει τίποτα; 
      Και ξέρετε γιατί με ανησυχεί; Γιατί πέρα από την οικουμενικότητα του περιβαλλοντικού προβλήματος -που σημαίνει ότι όλοι έχουμε ευθύνη και άρα όλοι είμαστε ανεύθυνοι- τώρα υπάρχει και η καινούργια άποψη η οποία αναπτύσσεται και υπεισέρχεται και στην Ευρώπη -με πρωτεργάτες βέβαια, όπως πάντα, τη Μεγάλη Βρετανία- περί της τοπικότητας της ευθύνης. Και την «τοπικότητα» την ανέδειξε και ο Πρωθυπουργός στην ομιλία του. Μίλησε για οριζόντια πολιτική, η οποία είναι πολιτική που συμφέρει τις επιχειρήσεις –αυτό σημαίνει το «οριζόντια»- και μίλησε και για τοπικότητα, η οποία αφαιρεί τις ευθύνες από την κεντρική εξουσία. Και μιλάμε για την τοπικότητα. Και βεβαίως, είναι άλλο πράγμα τι θα κάνει το τοπικό κίνημα, τι θα κάνουν οι τοπικές αρχές. Μιλάμε για την τοπικότητα των προβλημάτων στη διαχείριση του νερού. Δεν μιλάμε για κανένα «κηπάκι». 
      Εμείς, βεβαίως, δεν έχουμε καμμία εμπιστοσύνη στις επιλογές και κατά συνέπεια στις προθέσεις. Γιατί οι προθέσεις έχουν σχέση με τις επιλογές της Κυβέρνησης, όπως και των προηγούμενων κυβερνήσεων. Το είχαμε πει ότι πρόκειται να ασκήσει μία σύγχρονη περιβαλλοντική πολιτική. Σύγχρονη μπορεί να είναι, αλλά δεν είναι εκεί το θέμα. 
      Να ξεκαθαρίσουμε το εξής ζήτημα: Η πολιτική που ακούσαμε εδώ, όπως την ανέπτυξε ο κ. Καραμανλής, εντάσσεται οπωσδήποτε μέσα στην πολιτική της Ευρωπαϊκής Ένωσης. Όμως, δεν είναι μόνο αυτό. Εντάσσεται μέσα στον ενιαίο ενεργειακό σχεδιασμό σε επίπεδο Ευρώπης. Πρώτα έρχεται ο ενιαίος ενεργειακός σχεδιασμός και μετά έρχεται η πολιτική για το περιβάλλον. 
      Η Ευρωπαϊκή Ένωση, εδώ που τα λέμε, τρεις δεκαετίες έχει συντάξει περίπου διακόσιες νομοθετικές πράξεις και οδηγίες για το περιβάλλον και προσπαθεί να επιβάλλει –ναι είναι αλήθεια- μια παγκόσμια δεσμευτική πολιτική μείωσης –τελευταία κάνει αυτό το συγκεκριμένο- των αερίων του θερμοκηπίου, με βάση το Πρωτόκολλο του Κιότο. Δεν το έχει πετύχει, γιατί αντιδρούν οι Ηνωμένες Πολιτείες και η Αυστραλία. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Αυτό γιατί; Την έπιασε την Ευρωπαϊκή Ένωση ο πόνος για περιβαλλοντική πολιτική; Έχει πρόβλημα. Διότι δεν ελέγχει πηγές και οδούς μεταφοράς πετρελαίου και φυσικού αερίου, που τις ελέγχουν οι Ηνωμένες Πολιτείες και η Ρωσία σήμερα. Έχει μεγάλη εξάρτηση από ορυκτές πηγές ενέργειας, όπου το 1990 είχε εξάρτηση 44% και το 2030 θα πάει στο 70%, και τι κάνει; Σηκώνει τη σημαία του περιβάλλοντος από την αστική τάξη και από τις κυβερνήσεις τους, για να ενισχύσει διαφορετικές ενεργειακές πηγές και τεχνολογίες, όπως είναι οι ανανεώσιμες πηγές ενέργειας. 
      Εδώ σε αυτά τα πλαίσια έχουμε, επίσης, τη λεγόμενη «πράσινη οικονομία». Να πάρουμε τη μία πλευρά. Τι σημαίνει «ενιαίος ενεργειακός σχεδιασμός» στην Ελλάδα με προμετωπίδα το περιβάλλον; Καταδίκη του λιγνίτη και πρόταξη του φυσικού αερίου. 
      Εδώ υπάρχουν τρία ζητήματα. Το πρώτο ζήτημα είναι ότι δεν μπορείς έτσι αβίαστα –αν χρειαστεί, βέβαια, πρέπει να το κάνεις- να καταγγέλλεις και να καταδικάζεις εγχώριες πηγές ενέργειας. Δεν μπορεί να το κάνεις αυτό, πολύ περισσότερο που έχει αποδειχθεί ότι μπορούμε να έχουμε το λιγνίτη στον τομέα της ενέργειας και να προστατεύεται και το περιβάλλον. 
      Το φυσικό αέριο, ναι, είναι για οικιακή χρήση. Το φυσικό αέριο έρχεται για οικιακή χρήση στην Ελλάδα; Πολύ μικρό μέρος και εμείς, βεβαίως, παίρνουμε και μια άλλη πλευρά. Ποιος διαχειρίζεται το «άλφα» ή το «βήτα» προϊόν; Ποιος κάνει τα έργα; Βεβαίως, εδώ είναι μεγάλοι πολυεθνικοί όμιλοι και υπάρχουν ελληνικά συμφέροντα εκεί μέσα. 
      Επίσης, τι τους έπιασε όλη η μανία για τις ανανεώσιμες πηγές ενέργειας και για το περιβάλλον; Έχουν προβλήματα. Πρέπει να μοιράσουν τις αγορές: Ηνωμένες Πολιτείες, Ευρωπαϊκή Ένωση, Κίνα, Βραζιλία, Αργεντινή. Τα λέω για τον εξής λόγο: Όχι ότι δεν πρέπει κάποιος να παρακολουθεί. Εδώ χρειάζεται κάθε δέκα, είκοσι, τριάντα χρόνια να ελέγχει κάποιος αν αυτό που κάνει συμφέρει το περιβάλλον. Αν δεν συμφέρει, να το αλλάξουμε. Δεν παραγνωρίζουμε υπαρκτά προβλήματα. Όμως, όταν όλα αυτά τα υπαρκτά προβλήματα εντάσσονται μέσα στη μεγάλη μάχη που γίνεται αυτή τη στιγμή για τον έλεγχο των δρόμων του πετρελαίου, του φυσικού αερίου και άλλου ορυκτού πλούτου, εκεί τα πράγματα συσκοτίζονται. Διότι η μια μελέτη μπορεί να σου λέει ότι ο λιγνίτης είναι έτσι και η άλλη να σου λέει αλλιώς. Ποιος σε διαφυλάσσει απ’ αυτές τις μελέτες; Επιστήμονες τις κάνουν, αλλά η μεγάλη πλειοψηφία των επιστημόνων –μιλάω και σε παγκόσμιο επίπεδο- είναι ενταγμένη μέσα στα ερευνητικά κέντρα των μονοπωλιακών ομίλων. 
      Εμείς, λοιπόν, είμαστε ριζικά αντίθετοι με την ένταξη της Ελλάδας στον ενιαίο ενεργειακό σχεδιασμό, γιατί από εκεί και πέρα σου δένει τα χέρια. Αυτό δεν σημαίνει ότι δεν είμαστε και υπέρ των ανανεώσιμων πηγών ενέργειας και υπέρ της αιολικής ενέργειας όλων των μορφών και άλλων που θα βρεθούν. Σαφώς δεν μπορεί να είναι ο λιγνίτης η μοναδική πηγή ενέργειας. Πρέπει να βρεις και άλλες μορφές, γιατί κάποτε και αυτός θα εξαντληθεί. 
      Όμως θα το πω καθαρά, εδώ θέλει άλλη κυβέρνηση, άλλη εξουσία, του λαού για να το πω έτσι, θέλει άλλο συσχετισμό δύναμης για να μπορείς να ξέρεις ότι έχεις αντικειμενικές μελέτες. Και αν αυτές οι μελέτες δεν είναι καλές, δεν είναι γιατί δεν είναι καλοί οι επιστήμονες και όχι γιατί τα έχουν «πιάσει» από τους μονοπωλιακούς ομίλους.
      Εμείς, σαν Κόμμα, παραδείγματος χάριν δεν διαθέτουμε, ούτε μπορεί ένα Κόμμα να διαθέτει όλη την επιστημονική γνώση. Στηριζόμαστε και παρακολουθούμε όλες τις μελέτες. Δεν βγάζεις άκρη. Μόλις πας να υποστηρίξεις τη μία, σκέφτεσαι «είναι έτσι;», γιατί διαβάζεις μία άλλη που λέει τα αντίθετα.
      Δεύτερο ζήτημα. Περιβαλλοντική πολιτική. Οριζόντια τοπικότητα, το απορρίπτουμε, πανελλαδική, κλαδική και συνδεδεμένη. Ξαναλέμε, ανάπτυξη, ενέργεια και δημόσια υγεία. Είναι σοβαρό το ζήτημα της δημόσιας υγείας. Δεν φεύγει από το περιβάλλον η δημόσια υγεία. 
      Μπορούμε αυτήν τη στιγμή να μιλάμε για φιλοπεριβαλλοντική πολιτική, εφαρμόζοντας την πολιτική της Ευρωπαϊκής Ένωσης, την Κοινή Αγροτική Πολιτική, η οποία έχει τις εξής πλευρές: 
      Αγροτοτουρισμός. Τελειώσαμε, στις συνθήκες της Ελλάδας. 
      Ερημοποίηση. Η ερημοποίηση της υπαίθρου είναι περιβαλλοντικό ζήτημα, πέρα από οικονομικό κ.λπ..
      Η στροφή που δίνετε στα καύσιμα και στη βιολογική καλλιέργεια σε βάρος των παραδοσιακών, εντατικών καλλιεργειών. Ας αφήσουμε αυτά, τα φυτοφάρμακα και τα λιπάσματα. Γιατί βεβαίως, όταν έχεις ένα μικρό κλήρο, ο μικρός κλήρος δεν μπορεί  να αποδώσει σήμερα. Αλλά δεν μπορεί να λυθεί και το ζήτημα με την απαλλοτρίωση της γης των αγροτών και με τον τρόπο με τον οποίο επιλύεται το θέμα του λειψού κλήρου.
      Άλλο θέμα είναι το άθλιο σύστημα της εμπορίας των ρύπων του διοξειδίου του άνθρακα του Πρωτοκόλλου του Κιότο. Εδώ, όλα τα Κόμματα εάν δεν κάνω λάθος μιλάνε για το ζήτημα αυτό. Είναι θετικό δηλαδή; Μία χώρα δηλαδή, μπορεί να αγοράσει δικαιώματα ρύπανσης από μία άλλη, δημιουργώντας μία ολόκληρη αγορά κερδοφόρα για το κεφάλαιο. Το δικαίωμα δηλαδή του «ρυπαίνειν» ανταλλάσσεται έναντι αντιτίμου στο χρηματιστήριο του διοξειδίου του άνθρακα. Και μη μας κάνει εντύπωση αυτό το πράγμα. 
      Σύμφωνα με τον Οργανισμό “POINT GARBON”, το 2006 πουλήθηκαν ένα δισεκατομμύριο, περίπου, τόνοι διοξειδίου του άνθρακα αξίας, 29.000.000.000 δολαρίων έναντι επτακοσίων ενενήντα εννέα εκατομμυρίων τόνων αξίας 12,5 δισεκατομμυρίων δολαρίων το 2005. Επομένως, ας αφορίσουμε το λιγνίτη, ας αφορίσουμε όλα. Εμείς, δεν το αποδεχόμαστε. 
      Άλλη πλευρά που έχει σχέση  με το περιβάλλον είναι τα δημόσια έργα. Δεν είναι θέμα εάν είναι ένα ή δύο Υπουργεία, δεν το νομίζουμε, είναι ζήτημα προσανατολισμού. Στην Ελλάδα κριτήρια για το τι έργο θα γίνει είναι οι οδικοί άξονες, εν πάση περιπτώσει, οι επικοινωνίες, η ενέργεια κ.λπ. που δεν είναι ενταγμένα σε μία φιλολαϊκή, να το πω έτσι, απλά ανάπτυξη, αλλά είναι ενταγμένα μέσα σε αυτήν την λογική. Είναι ενταγμένα στη λογική της διαπάλης, της διανομής των αγορών. Οι ελληνικοί επιχειρηματικοί όμιλοι ενδιαφέρονται για τέτοια πράγματα, να πάρουν μέρος εκεί. Δεν τους ενδιαφέρει τίποτα άλλο.
      Υπάρχουν χρήσιμα έργα που έγιναν; Ναι. Όλα αυτά τα χρόνια έγιναν. Τα χρυσοπληρώνουμε. Να πάρουμε όμως μία άλλη πλευρά. Τι προτάσσουμε; Τη διαχείριση του νερού; Αυτά που είπατε, κύριε Πρωθυπουργέ, δεν είναι διαχείριση νερού, αλλά είναι μικρά  τοπικά έργα. Εδώ μιλάμε για πανελλαδική διαχείριση του νερού. Και να πίνουμε καθαρό νερό, αλλά και να μην χάνεται το νερό. Αυτά είναι τα οριζόντια μικρά τοπικά έργα. 
      Αντισεισμική θωράκιση. Το ξέρουμε πολύ καλά ότι μέχρι το 2014 -αυτό το λένε και ξένα ινστιτούτα για τους σεισμούς όπως και οι Έλληνες- η Ελλάδα είναι στο χώρο της σεισμικής διέγερσης και για μεγάλους σεισμούς. Σε τι ποσοστό επί τοις εκατό τα δημόσια κτήρια και τα σχολεία έχουν ελεγχθεί; Στο 7%, στο 10%; Μιλάω και για όλους τους χώρους που συνωστίζονται, που βρίσκονται πολλοί άνθρωποι.
      Να πούμε και κάτι άλλο. Μιλάμε όλοι για τους ελεύθερους χώρους και καλά κάνουμε. Εδώ χρειάζονται ελεύθεροι χώροι διαφυγής σε περίπτωση σεισμού. Όταν είσαι στην Κυψέλη, που θα πας; Θα κάτσεις εκεί στις παλιές πολυκατοικίες.
     Η Ελλάδα είναι μια χώρα που έχει αυτό το μειονέκτημα. Εν πάση περιπτώσει δεν ξέρω αν κάποτε ο άνθρωπος καταφέρει -μακάρι να φθάσουμε εκεί- να νικήσει αυτό το φυσικό φαινόμενο. 
     Δεν υπάρχουν, όμως, χώροι διαφυγής. Τι γίνεται με την αντισεισμική θωράκιση; Τίποτα δεν γίνεται. Μικροπράγματα, μπαλώματα, κάτι γίνεται. Αλλά χτυπάει καμπανάκι εδώ και είκοσι χρόνια γι’ αυτό το θέμα. Εδώ χρειάζονται άνθρωποι, πρέπει να γίνουν προσλήψεις. Δεν γίνεται ο έλεγχος έτσι. Τι θα γίνει με τις αναπλάσεις περιοχών, με τις περιοχές που είναι πάνω σε μπαζωμένα ρέματα κ.λπ.; 
     Απ’ όποια πλευρά κι αν πιάσεις το περιβάλλον μπαίνει το ζήτημα: Ιδιοκτησία και χρήση γης. Όπου είναι δάση, θα είναι δάση, όπου είναι παραλίες, θα είναι παραλίες, όπου είναι οι εναπομείναντες ελεύθεροι χώροι, θα τους διατηρήσουμε. Με ποια χρήση; Σε ποιον θα ανήκει η χρήση; Και εφόσον δίνετε βάρος στον υψηλό τουρισμό, γύρω από τα μεγάλα τουριστικά συγκροτήματα που θα κάνετε, στην Ηλεία παραδείγματος χάρη, θα πρέπει να έχετε και ένα χώρο να μη βλέπουν τα καμένα δάση. Θα τα φτιάξετε. Θα ανήκουν στους ιδιώτες, δεν θα υπάρχει λαϊκή πρόσβαση, θα είναι πάλι κλειστοί, όμορφοι, παραδεισένιοι χώροι, μακριά όμως από το λαό. Δεν λύνεται το ζήτημα έτσι. 
     Βεβαίως δεν συζητάω ότι είναι έγκλημα η αναθεώρηση του άρθρου 24 του Συντάγματος. Εδώ χρειάζεται δήμευση, όχι να πάω να ρίξω εκατό, διακόσια σπίτια. Και να δούμε ποια θα ρίξετε. Υπάρχει και η λαϊκή, ας το πω, αυθαιρεσία, η ανάγκη των ανθρώπων να αποκτήσουν ένα σπιτάκι στη Σαλαμίνα, στις λαϊκές περιοχές γύρω από την Αθήνα, τον Πειραιά. Θα τους πετάξετε από τα σπίτια; 
     Φτιάξτε καινούργιες περιοχές, όπως έγινε με το Ολυμπιακό Χωριό και όχι μόνο. Θα κάνετε αναπλάσεις και θα τους δώσετε σπίτια. Είναι δημόσιο έργο. Και το δημόσιο αντί να δίνει τα χρήματα στους ιδιώτες θα πάει να τα δώσει εκεί που πρέπει. Εδώ χρειάζεται δήμευση. Ό,τι έχουν πάρει στα βουνά, στις παραλίες, θα τα πάρει το δημόσιο. Και όχι μόνο τα παράνομα και τα νόμιμα, αυτά που πουλήθηκαν νόμιμα. Αλλιώς δεν γίνεται. Το πολύ-πολύ αν δεν χτιστούν αυτοί οι χώροι ξανά, πάλι θα είναι ιδιωτικοί. 
     Θα σας πω ένα παράδειγμα. Σχινιάς: Υπάρχουν σχέδια. Βέβαια δεν τα έχουμε στο χαρτί, αλλά λένε αρμόδιοι φορείς της περιοχής ότι θα γίνει καταδυτικό κέντρο και βεβαίως ιδιωτικό. Τι θα πει ιδιωτικό καταδυτικό κέντρο; Δηλαδή θα κάνεις βράχο. Η θάλασσα εκεί είναι πενήντα πόντοι. Πάνε οι οικογένειες με τα παιδιά τους και οι ηλικιωμένοι και άμα δεν ξέρεις κολύμπι ή αν δεν αισθάνεσαι καλά μπορείς να κολυμπήσεις γιατί το νερό σου έρχεται μέχρι τη μέση. Άρα, θα σκάψουν οκτώ μέτρα για να κάνουν καταδύσεις. Ένα σχέδιο είναι αυτό. Πετάνε τις οικογενειακές ταβέρνες από εκεί και βάζουν καινούργια κτίσματα. Θα γίνει ανάπλαση. Μπορεί να μη χτιστεί. Αλλά πως θα λειτουργήσει; Μπορεί να γεμίσουμε γήπεδα γκολφ. Δεν ξέρω τι άλλο θα σκεφτείτε. Ετοιμάζονται να γίνουν ιδιωτικά χωριά. 
     Τι εννοώ ιδιωτικά χωριά; Υπάρχουν μερικοί τουρίστες πολύ υψηλού εισοδήματος που έχουν βαρεθεί να ζουν στα αστικά κέντρα και θέλουν τις διακοπές τους να τις κάνουν σκάβοντας. Οπότε θα έχουν και την έπαυλή τους εκεί και θα σκάβουν και θα κάνουν τη ζωή του αγρότη για δεκαπέντε, είκοσι μέρες. Είναι ωραίο να είσαι αγρότης. Μάλιστα θα σκάβουν, δεν θα χρησιμοποιούν σύγχρονα μέσα. Θα χρησιμοποιήσουν το ηνί. Ξέρετε τι ωραία είναι δεκαπέντε μέρες να κάνεις αυτή τη δουλειά, αλλά να μη χρειάζεται να ζεις απ’ αυτήν τη δουλειά; 
     Αυτά θα γίνουν στην Ελλάδα. Επομένως οι τίτλοι που ακούσαμε σήμερα από τον Πρωθυπουργό, δεν μας θαμπώνουν καθόλου, δεν μας καλύπτουν.
     Κύριε Πρωθυπουργέ, επείγει το θέμα της αντισεισμικής θωράκισης. Εμείς θα το φέρουμε αυτό το θέμα στο επόμενο διάστημα. Το μελετάμε. Θα πάρουμε γνώμες. Δεν μπορεί να το αφήσουμε αυτό. Δεν μπορεί να γίνονται σεισμοί και μετά να λέμε ότι φταίει η Κυβέρνηση του ΠΑ.ΣΟ.Κ. ή της Νέας Δημοκρατίας.
    Όσον αφορά εμάς, είναι θέματα στα οποία πρέπει να παρέμβουμε. Δεν μπορούμε όμως εμείς να τα λύσουμε, δεν είμαστε κυβέρνηση. Πραγματικά, πρέπει να δυναμώσει η λαϊκή κινητοποίηση. Πρέπει να γίνει συστατικό του αγώνα για κάθε φορέα και για κάθε κίνημα. Βεβαίως, χρειάζονται και οι οικολόγοι με τις γνώμες, με την εμπειρία τους. Αλλά να σας το πω και καθαρά, κάθε οικολογικό κίνημα δεν είναι αθώο. Υπάρχουν πραγματικά οικολογικές δραστηριότητες σημαντικές. Υπάρχουν άνθρωποι που έχουν μία ανεβασμένη οικολογική συνείδηση, αλλά υπάρχουν και οικολογικά σχήματα τα οποία από πού γενεοκρατιούνται, μάλλον ξέρουμε. 
    Εν πάση περιπτώσει, το θέμα δεν είναι αυτό ούτε μπορείς να λύσεις το ζήτημα με άλλα μέσα. Το θέμα είναι ότι χρειάζεται κίνημα και για να έχουμε κίνημα για να αποσπάσει κατακτήσεις, πρέπει να έχουμε και το δικαίωμα της συγκέντρωσης, της απεργίας και της κατάληψης. Μάλιστα, το θέμα του περιβάλλοντος ο λαός πρέπει να το πάρει στα χέρια του. Δεν λέω, καλές οι αποφάσεις του Συμβουλίου Επικρατείας, αλλά μέχρι να βγουν οι αποφάσεις του Συμβουλίου Επικρατείας, έχουν καταπατηθεί άλλοι τόσοι χώροι. Πραγματικά, ο λαός πρέπει να πάρει κυριολεκτικά την υπόθεση στα χέρια του είτε του έχουν κάμερες είτε δεν του έχουν και να πάρει μαζί παραμάζωμα και τις κάμερες.
    Το θέμα, λοιπόν, του περιβάλλοντος είναι μεγάλο. Εμείς θα δώσουμε στα Πρακτικά της Βουλής ορισμένες συγκεκριμένες θέσεις. Έχουμε συγκεκριμένες θέσεις και δεν περιμένουμε να επιλυθεί το γενικό πρόβλημα για να λυθούν και αυτά. 
    (Στο σημείο αυτό, την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
    Είναι διάφορα θέματα, χωματερές, διαχείριση σκουπιδιών κ.λπ. Δεν μπορούμε να τα αφήσουμε. Τώρα πρέπει να λυθούν. Θα τα καταθέσω στα Πρακτικά της Βουλής, είναι δημοσιευμένα πολλές φορές. Είναι συγκεκριμένα και αποσπασματικά, ενδεικτικά μακάρι να υπήρχε πολιτική βούληση να λυθούν. Και εμείς μπορούσαμε να καταθέσουμε τις προτάσεις και αν όλοι ξεκινάμε από την ίδια πολιτική βούληση και ο ένας τότε μπορεί να ακούσει τον άλλον. Αλλά με αντιπαρατιθέμενες πολιτικές βουλήσεις ο διάλογος είναι επικίνδυνος. 
    (Στο σημείο αυτό, η Γενική Γραμματέα του Κομμουνιστικού Κόμματος Ελλάδος κ. Αλέκα Παπαρήγα καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», καθώς και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και δυο συνοδοί δάσκαλοι από το 55ο Δημοτικό Σχολείο της Πάτρας.
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης έχει το λόγο.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Το φυσικό περιβάλλον δίνει ζωή, είναι δώρο Θεού. Αυτό που δεν είναι δώρο Θεού, είναι το προσωπικό περιβάλλον ενός εκάστου που αφαιρεί ζωή πολιτική ενίοτε, κύριε Πρωθυπουργέ. Από τα σαράντα χιλιάδες εκατό ζώντα είδη που έχουν καταγραφεί στον πλανήτη γη, τα δεκαέξι χιλιάδες απειλούνται άμεσα με εξαφάνιση. Ένα πουλί στα οκτώ, ένα θηλαστικό στα τέσσερα, ένα αμφίβιο στα τρία, μπορεί να εξαφανισθεί τα πενήντα με εκατό επόμενα χρόνια. Τρία έντομα στα τέσσερα κινδυνεύουν να εξαλειφθούν. Ζούμε την έκτη κρίση εξαφάνισης εμβίων ειδών στον πλανήτη, αλλά με αριθμό εκατό φορές πιο γρήγορο από εκείνο των γεωλογικών εποχών. Και όμως, οι πολυεθνικές μας λένε να συνεχίσουμε και απλά να βάψουμε τη μηχανή καταστροφής πράσινη, συνεχίζοντας την παράλογη ανάπτυξη που φέρνει υπερκέρδη μόνο για λίγους και αρρώστια, μόλυνση μέχρι και θάνατο για τους πολλούς. Μας λένε να συνεχίσουμε να καταναλώνουμε σε ένα χρόνο, όσο παράγει ο πλανήτης σε δεκαπέντε μήνες. 
    Τα λόγια αυτά δεν είναι δικά μου. Είναι του μεγάλου πατριώτη προοδευτικού ηγέτη Ινδιάνου Προέδρου της Βολιβίας, του Έβο Μοράλες, ο οποίος μαζί με τον άλλο μεγάλο ηγέτη τον Τσάβες μπορούν και ορθώνουν αποτελεσματικά το ανάστημά τους στη νέα τάξη πραγμάτων, σε σημείο σήμερα που να μην μπορούμε να απαξιώσουμε την περιοχή, λέγοντας με λατινοαμερικάνικους ρυθμούς. Σήμερα η απαξίωση μάλλον έρχεται προς εδώ, προς τα Βαλκάνια εστιάζοντας στην Ελλάδα με τον τρόπο που δεν μπορούμε να αντιδράσουμε σ’ αυτές τις πρακτικές της νέας τάξης πραγμάτων. 
    Εμείς είμαστε ενάντια στην παγκοσμιοποίηση και στη νέα τάξη πραγμάτων και στις μεθοδεύσεις είτε αυτές είναι πολιτικές τύπου σχεδίου Ανάν, είτε είναι οικονομικές με τον τρόπο που μας πνίγουν κάθ’ α γράφει ο Έβο Μοράλες. 
    Σε ανάλογο πλαίσιο κινήθηκε και ένας άλλος πατριώτης Πρόεδρος ο κ. Κάρολος Παπούλιας ο οποίος όταν πήγε στη Λίμνη Κορώνεια μας προέτρεψε να αποκτήσουμε μια συνολική και συλλογική συνείδηση και ευαισθησία για το περιβάλλον αφού συναντούμε και εκεί και αλλού τεράστιας έκτασης οικολογική καταστροφή. 
    Εμείς ευαισθητοποιηθήκαμε, κύριε Πρωθυπουργέ, κύριε Πρόεδρε της Βουλής, με την παρότρυνση του Προέδρου της Ελληνικής Δημοκρατίας και καταθέσαμε πρόταση νόμου για εισαγωγή του μαθήματος στην εκπαίδευση «Περιβαλλοντολογική συνείδηση και ευθύνη».
    Εξηγούμε για ποιους λόγους πρέπει τα παιδιά από το Δημοτικό να ευαισθητοποιηθούν σε θέματα περιβάλλοντος. Διδάσκονται -και πρέπει να το κάνουμε δεν χωράει καμμία αμφιβολία- ότι το κεφάλαιο, οι μεγάλες μονάδες, οι πολυεθνικές εταιρείες είναι αυτές οι οποίες επιβαρύνουν το περιβάλλον. Αλλά και εμείς οι ίδιοι δεν είμαστε αμέτοχοι από το απλό κορνάρισμα μέχρι τη βαφή με σπρέι σε κάθε μνημείο –προχθές στην «Κοιμωμένη του Χαλεπά»- με τα μεγάλα αυτοκίνητα των μεγάλων κυβικών που ρυπαίνουν την ατμόσφαιρα, με τα σκουπίδια που τα ρίχνουμε εδώ και εκεί σε παραλίες, αλλά και σε δάση, που είναι δύσκολο να μπορέσει να τα σύρει κάποιος. 
    Χρειάζεται, λοιπόν, μια παιδεία για το περιβάλλον και εμείς εισηγούμαστε και θέλουμε να πιστεύουμε ότι κανείς δεν θα διαφωνήσει, ότι πρέπει αυτό το μάθημα να ξεκινάει από πάρα πολύ νωρίς, για να έχουν τα παιδιά το χρόνο να αναπτύξουν αυτή την ευαισθησία για το περιβάλλον. 
    Το θέμα είναι πόσο θα αντέξει η γη και η ανθρώπινη κοινωνία αυτήν τη βαρβαρότητα ενάντια στον «Κήπο της Εδέμ», τον οποίο μας εμπιστεύτηκε ο Θεός, δίνοντας βέβαια την οδηγία «εργάζεσθαι και φυλάττειν». Ακούσαμε το πρώτο, αλλά δεν ακούσαμε το δεύτερο. Εργαζόμαστε με τον τρόπο που εργαζόμαστε και όχι πάντα με κανονικές συνθήκες, καταστρέφοντας το περιβάλλον. Το «φυλάττειν» δεν το ακούσαμε. Βέβαια, θα μου πείτε ότι έχει περάσει πολύς χρόνος από τότε. Ο πλανήτης μας μετατρέπεται σε έναν απέραντο σκουπιδότοπο και σε ξηρά και σε θάλασσα, ενώ η ατμόσφαιρα δηλητηριάζεται συνεχώς από εκπομπές που δεν μπορούν να συγκρατήσουν, ή σιγά-σιγά αδυνατούν να συγκρατήσουν, τις δολοφονικές υπεριώδεις ακτινοβολίες και η  γη αντιδρά με αυτή την αύξηση της θερμοκρασίας. Και όσο είναι μία μονάδα, το πρόβλημα δεν είναι ορατό. Αν όμως ξεφύγει το θερμόμετρο και πάει δέκα μονάδες επάνω,  νομίζω ότι δεν θα υπάρχει πλέον ζωή σε αυτόν τον πλανήτη. Σχεδόν το 50% του πληθυσμού της γης ζει συνωστισμένο σε αστικές περιοχές. Το 2007 είναι η χρονιά που σε όλο τον πλανήτη ο κόσμος ζει σε αστικές περιοχές και όχι έξω από τις πόλεις. Βέβαια σε μας αυτό συμβαίνει εδώ και πενήντα χρόνια και καμιά κυβέρνηση δεν μπόρεσε αποτελεσματικά να σταματήσει την αστυφιλία, που είναι ένας μεγάλος εχθρός του περιβάλλοντος, και το  αντιλαμβάνεται ο καθένας, μόνο και μόνο με τις μεταφορές και τους ρύπους. 
      Ένα δισεκατομμύριο, διακόσια εκατομμύρια άνθρωποι δεν έχουν στη διάθεσή τους νερό. Η αύξηση της μόλυνσης των νερών, με το συνεπαγόμενο πολλαπλασιασμό κουνουπιών που μεταφέρουν το παράσιτο της μαλάριας,  σκοτώνει 2,7 εκατομμύρια ανθρώπους κάθε χρόνο, σχεδόν δηλαδή το ? του πληθυσμού της χώρας μας. Η ρύπανση του ατμοσφαιρικού αέρα ευθύνεται για το θάνατο τριών εκατομμυρίων ανθρώπων. Η απουσία καταλλήλων συνθηκών υγιεινής διαβίωσης προκαλεί κάθε χρόνο το θάνατο περισσοτέρων από πέντε εκατομμύρια ανθρώπων, εκ των οποίων το 50% είναι παιδιά.
	Αντιλαμβάνεται κάποιος ότι το θέμα είναι ιδιαίτερα σοβαρό, αλλά δεν μπορούμε να σηκώσουμε τείχη στο μολυσμένο αέρα, ή στα μολυσμένα νερά. Και οι τέσσερις μεγάλες χώρες που έχουν το μισό σχεδόν πληθυσμό της γης, η Αμερική, η Ρωσία, η Κίνα και  η Ινδία, αρνούνται να εφαρμόσουν τη συμφωνία του Κιότο. Όταν τρέχουν με ρυθμούς ανάπτυξης 7% και 10%  για να μπορέσουν να πιάσουν τους ρυθμούς της Αμερικής, αντιλαμβάνεστε ότι η ζημιά είναι πολύ μεγάλη. Ό, τι και να κάνουμε εμείς, αν εκείνοι  δεν μπουν σε ένα πρόγραμμα ευθυγραμμίσεως με τις απαιτήσεις των καιρών, με τις οδηγίες των ειδικών επιστημόνων, τότε ματαιοπονούμε.
	Τελευταία μελέτη λέει ότι εκτός από την κλιματική αλλαγή, ζητήματα  που πρέπει να αντιμετωπίσουμε είναι τα αποθέματα του νερού, η καλλιεργήσιμη γη και η βιοποικιλότητα. Ο ανθρώπινος ρόλος είναι σημαντικός. Έχετε υπ’ όψη σας ότι τα τελευταία είκοσι χρόνια αυξήθηκε ο πληθυσμός της γης κατά 34%. Δύο εκατομμύρια άνθρωποι πεθαίνουν ετησίως, εξαιτίας της ατμοσφαιρικής ρύπανσης. Το 60% των οικοσυστημάτων έχει διαταραχθεί. Έως το 2030 οι κάτοικοι των αναπτυσσομένων χωρών θα χρειαστούν περισσότερα από ένα εκατομμύριο τετραγωνικά μέτρα καλλιεργήσιμης γης για την επιβίωσή τους. Ο πληθυσμός της γης αυξήθηκε, όπως είπα και παραπάνω, 34%. Κάθε χρόνο εξαφανίζονται από το χάρτη δασικές περιοχές εβδομήντα τριών εκατομμυρίων χιλιομέτρων, τρεισήμισι φορές - από την έκθεση το βρήκα-  από το μέγεθος της Ουαλίας.  Εβδομήντα πέντε χιλιάδες άνθρωποι πεθαίνουν ετησίως  από φυσικές καταστροφές. Κάθε χρόνο πεθαίνουν δέκα εκατομμύρια παιδιά κάτω των δέκα ετών. Στο 60% των βασικών ποταμών στον πλανήτη έχουν τοποθετηθεί φράγματα. Ο πληθυσμός των ψαριών του γλυκού νερού έχει μειωθεί κατά 50% τα τελευταία είκοσι χρόνια. Πάνω από το 50% των πόλεων υπερβαίνει τα επιτρεπόμενα όρια ρύπανσης, με βάση τον Παγκόσμιο Οργανισμό Υγείας. Εννέα εκατομμύρια στρέμματα γεωργικής και παραθαλάσσιας γης είναι ήδη νεκρά. Το 35% των συνολικών γεωργικών εδαφών απειλείται, με μέτριο αριθμό, με ερημοποίηση. Και εδώ στη χώρα έχουμε έντονο το πρόβλημα, πρόβλημα που υπάρχει στη Θεσσαλία, στο Κιλκίς, στην Αργολίδα, στη Λέσβο, στη Νάξο και στην Κρήτη. Προβλέπεται μείωση της αγροτικής παραγωγής κατά 25% τα επόμενα χρόνια. Το ? των ειδών του πλανήτη θα εξαφανιστεί. Κάθε χρόνο θα χάνονται περίπου είκοσι έξι χιλιάδες από τα γνωστά είδη. Το 40% της επιφάνειας της γης έχει μεταλλαχθεί από τον άνθρωπο. Αν δεν παρθούν μέτρα, θα μεταλλαχθεί και θα καταστραφεί και το υπόλοιπο 40%. Η συγκέντρωση διοξειδίου του άνθρακα  στην ατμόσφαιρα έχει αυξηθεί κατά 30%. Οι χειμώνες θα γίνουν πιο θερμοί και με καταιγίδες, ενώ τα καλοκαίρια θα είναι πιο ζεστά και ξηρά με έντονα προβλήματα λειψυδρίας και σταδιακή ερημοποίηση. Η Νότια Πελοπόννησος και τα νησιά του Αιγαίου σε βάθος χρόνου κινδυνεύουν να μετατραπούν σε έρημο.
	Υψηλές θερμοκρασίες ευνοούν την αύξηση της μόλυνσης στην ατμόσφαιρα,  ενώ δημιουργούν ιδανικές συνθήκες για την εμφάνιση ασθενειών που εμφανίζονται μόνο σε θερμές περιοχές. Ασθένειες που μεταδίδονται με κουνούπια και άλλα έντομα, όπως η ελονοσία, ο κίτρινος πυρετός, η εγκεφαλίτιδα, θα εξαπλωθούν, αν οι υψηλές θερμοκρασίες επιτρέψουν σε αυτούς τους οργανισμούς να εγκατασταθούν  και σε άλλες περιοχές. 
      Αντιλαμβάνεται ο καθένας ότι το θέμα είναι ιδιαίτερα σοβαρό. Πρέπει να πάρουμε αποφάσεις. Και τα θέματα αυτά δεν αφορούν μόνο τις μακρινές χώρες. Και μέσα εδώ στην πατρίδα μας υπάρχουν τεράστια προβλήματα. Το πρόβλημα το αναδεικνύει ο ποταμός Ασωπός, όπου υπάρχει εξασθενές χρώμιο, ένα θέμα το οποίο πρέπει να μας απασχολήσει. Και ακόμα είμαστε σε μετρήσεις και όχι σε βελτίωση  των θέσεων και των σχέσεων που υπάρχουν μέσα στο ποτάμι. Πείτε μου ποιος από όλους εμάς πίνει νερό από μία κανάτα. Το σύνολο  σχεδόν, αν όχι όλοι, πίνουν πλέον εμφιαλωμένα νερά. Με εμφιαλωμένα νερά μεγαλώσαμε πριν από τριάντα και σαράντα χρόνια; Ή πηγαίναμε στη βρύση, ή πηγαίναμε στην πηγή του χωριού και γεμίζαμε την κανάτα.
      Τώρα πίνουμε όλοι εμφιαλωμένο νερό, ακριβώς για να προστατευθούμε από το νερό το οποίο εμείς οι ίδιοι καταστρέψαμε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Και αυτό που πίνετε τώρα εδώ στην Αίθουσα, κύριε  Πρόεδρε;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και αυτό εμφιαλωμένο είναι, κύριε Καραμάριε! Αλλά δεν μεγαλώσατε με εμφιαλωμένο στη Ρόδο!
      Είπατε, κύριε  Πρωθυπουργέ -και το ακούσαμε με πολύ ενδιαφέρον- ότι πρέπει να παταχθεί η αυθάδεια κάποιων. Κοροϊδεύουμε τον κόσμο, κύριε  Πρωθυπουργέ! Κι εσείς κυβερνάτε τώρα τριάμισι χρόνια -και άλλα τριάμισι πριν από λίγα χρόνια- και το ΠΑ.ΣΟ.Κ. πάρα πολλά χρόνια, αλλά τις πέντε πετρελαιοαδελφές από το Πέραμα δεν μπόρεσε κανείς να τις πετάξει έξω. Είκοσι μέτρα μακριά είναι το τελευταίο σπίτι του Περάματος από αυτές τις δεξαμενές του θανάτου κι εκεί μέσα είναι το 15% του αποθέματος του πετρελαίου της χώρας, δεν είναι ένα κυβικό και δύο. Έχουμε, λοιπόν, τη δύναμη να τους πούμε «φύγετε από εδώ»; Δεν μπορεί να έχει ο άλλος το παιδί του και να αναγκάζεται να αναπνέει όλα αυτά τα οποία βγαίνουν από τις δεξαμενές. Εμείς περνάμε απ’ έξω για να πάμε σε μία δουλειά και κρατάμε τη μύτη μας για τα τριάντα δευτερόλεπτα κι εκείνοι ζουν μια ολόκληρη ζωή στο Πέραμα. Αλλά ποιος μπορεί να τα βάλει με τη «SHELL», με την «BP», με την «TOTAL», με την «PETROL» και την «ΕΤΕΚΑ»;
      Εκεί, λοιπόν, θέλουμε να υπάρξει αυτή η δύναμη. Απ’ όλο το λαό, απ’ όλα τα κόμματα κανένας δεν θα σας πει «όχι», εάν αποφασίσετε να τους πείτε «πηγαίνετε κάπου αλλού», σε έναν χώρο που θα προσδιορίσει η πολιτεία, χωρίς την άμεση προσβολή του περιβάλλοντος και χωρίς βεβαίως το βιασμό της υγείας του ελληνικού λαού.
      Στο Κορωπί υπάρχουν μολυσμένα νερά. Επίσης η λίμνη Πλαστήρα είναι πλέον δύσοσμη και η οποία τροφοδοτεί με νερό ογδόντα χιλιάδες ανθρώπους. Αυτά είναι μία σειρά πραγμάτων τα οποία πρέπει να αντιμετωπίσουμε και για τα οποία πρέπει να πάρουμε αποφάσεις.
       Πρέπει να καταργήσουμε τους Χ.Υ.Τ.Α.. Είμαστε η μόνη χώρα μέσα στην Οικονομική και Νομισματική Ένωση η οποία επιμένει στους Χ.Υ.Τ.Α.. Να προχωρήσουμε στην αντικατάσταση με μεγάλες μονάδες επεξεργασίας, ανακύκλωσης και εκμετάλλευσης των αποβλήτων τοποθετημένες σε κάθε περιφέρεια.
      Και απευθυνόμενος στον αξιότιμο και δραστήριο Πρόεδρο του Κοινοβουλίου θα έλεγα, ότι πρέπει να ξεκινήσουμε από εδώ μέσα, κύριε  Πρόεδρε, να δώσουμε μαθήματα κι εμείς. Παραδείγματος χάριν, να έχουμε οικολογικό χαρτί στις τουαλέτες, υβριδικά αυτοκίνητα. Αλλάζει το Μάιο η σύμβαση, να πάρουμε υβριδικά αυτοκίνητα. Ο αξιότιμος Επίτροπος στην Ευρώπη έχει πάρει ένα τέτοιο αυτοκίνητο. Επίσης, να γίνεται ανακύκλωση μέσα στη Βουλή όλων των δικών μας σκουπιδιών. Εάν δεν διδάξουμε εμείς οι Βουλευτές, πώς έχουμε απαίτηση να διδαχθεί ο πολίτης; Είμαι σίγουρος ότι αυτήν την πρόταση θα τη λάβετε υπ’ όψιν σας.
      Προφύλαξη των δασών: Όλα τα δάση να ονομασθούν εθνικοί δρυμοί και να τα αντιμετωπίζουμε έτσι. Όλα τα δάση! Αυτό είναι ξεκάθαρο. Γιατί ακούστηκαν κάποιες παρεξηγήσεις στο παρελθόν με το δικό μας πρόγραμμα. Εμείς θέλουμε εκτεταμένο χαρακτηρισμό όλων των δασών ως εθνικούς δρυμούς, για να τα προστατεύσουμε και να σταματήσει κάθε ανοικοδόμηση σε όποιο στάδιο και αν είναι και όποιος και αν έχει προβεί σε αυθαίρετη ανοικοδόμηση, όποιος και αν είναι, όσο ισχυρός και αν είναι. Γιατί βεβαίως μη μου πείτε, κύριε  Πρωθυπουργέ, ότι ο φτωχός και ο ανήμπορος είναι αυτός ο οποίος πάει και χτίζει εκεί. Είναι το κεφάλαιο το οποίο μπορεί και βρίσκει τρόπους για να προσπερνά τις άμυνες της οργανωμένης δήθεν πολιτείας.
      Άμεση ολοκλήρωση του Δασολογίου και του Κτηματολογίου.
      Σε ό,τι αφορά τις πολεοδομίες, πλήρη αναδιοργάνωση και κατάργηση των κατά περίπτωση διαπραγματεύσεων με τον πολίτη -κύριε Σουφλιά είμαι σίγουρος ότι κι εσάς απασχολεί αυτό το θέμα- με σαφή καθορισμό της χρήσης γης και των πολεοδομικών όρων.
      Σε ό,τι αφορά την ενέργεια, να υπάρξει σχεδιασμός για ανανεώσιμες και εγχώριες πηγές ενέργειας. Να μπορέσουμε να βγάλουμε στην επιφάνεια το πετρέλαιο του Αιγαίου, το οποίο θα μπορούσε να μας λύσει πολλά θέματα, να μην έχουμε ανάγκη το λιγνίτη, ο οποίος πράγματι τραυματίζει καίρια την ατμόσφαιρά μας και πολύ περισσότερο να μην κάνουμε εισαγωγές, όπως ακούσαμε από τον αξιότιμο Πρόεδρο του Συνασπισμού.
      Πρέπει να ξεκαθαρίσουμε ότι χρειαζόμαστε να βρούμε όλα εκείνα τα στοιχεία και να τα αναπτύξουμε, τα οποία θα μας φέρουν καλύτερη δυνατότητα για την αντιμετώπιση της υγείας των πολιτών.
      Φυσικό αέριο: Δώστε κίνητρα για επέκταση των δικτύων και χρήση του παντού ως εναλλακτική πηγή ενέργειας, αλλά να βρούμε τον τρόπο εκείνο –και πρέπει να τον βρούμε- να μην λειτουργεί μονοπωλιακά και να γίνεται ένα σημείο πρόσθετου πλουτισμού για εκείνους οι οποίοι σήμερα την έχουν στα χέρια τους.
      Για τη Δ.Ε.Η. λέμε να παραμείνει αυστηρά στο Δημόσιο. Όλα αυτά τα οποία γίνονται τώρα, ο τεμαχισμός με τη δυνατότητα αύριο μέσω της εισόδου στο Χρηματιστήριο να περάσει σε ιδιώτες, νομίζω ότι δεν βοηθούν. Κρατήστε δυνατή τη Δ.Ε.Η. και κάντε την, αν είναι δυνατό, να επεκταθεί σε γειτονικές χώρες.
      Πρόταση: Υπάρχει ο «Τειρεσίας» για εκείνον το φουκαρά τον επιχειρηματία που του έφυγε ένα γραμμάτιο ή μία επιταγή σε μία δύσκολη στιγμή και για τρία χρόνια δεν μπορεί να κινηθεί στις τράπεζες. Κάντε έναν «πράσινο Τειρεσία» για κάθε επιχείρηση η οποία προσβάλλει το περιβάλλον να μην μπορεί να πάρει δάνειο από καμμία τράπεζα. Θα δείτε λοιπόν, όλοι αυτοί οι επιχειρηματίες που σήμερα βλάπτουν το περιβάλλον πώς θα συμμορφωθούν, όταν θα ξέρουν ότι λειτουργεί ο «πράσινος Τειρεσίας» ο οποίος θα τους απαγορεύει αύριο το πρωί την πρόσβαση στις τράπεζες.
      Θα ήθελα να ξέρω, κύριε Πρωθυπουργέ, τι εμποδίζει την περαιτέρω προώθηση των σχέσεων με τη Ρωσία, όσον αφορά τον αγωγό ή αύριο τους αγωγούς του πετρελαίου. Αυτές είναι σχέσεις που γεωστρατηγικά μας εξυπηρετούν πάρα πολύ. Βεβαίως, αυτό δεν σταματάει την εξάρτηση από μία ξένη χώρα, αλλά εν πάση περιπτώσει είναι μία εξάρτηση από μία χώρα με την οποία νομίζω ότι προϊόντος του χρόνου θα μπορούσαμε να αναπτύξουμε σχέσεις όχι τόσο μεγάλης εξάρτησης, αναλόγως με τις χώρες που έχουμε εξάρτηση σήμερα και οι οποίες εν πολλοίς ελέγχονται από τον «big brother» και δεν νομίζω ότι πρέπει να επεκταθώ προς αυτήν την κατεύθυνση.
      Η Κυβέρνηση κατόρθωσε το ακατόρθωτο, κύριε Πρωθυπουργέ. Ενώ επί τέσσερα χρόνια, 2000-2004, ασκούσε και δικαίως ασκούσε φοβερή κριτική κατά του ΠΑ.ΣΟ.Κ. για τα χάλια της απορρόφησης από την Ευρωπαϊκή Ένωση, κατάφερε εν τούτοις στα δικά της τριάμισι χρόνια να σπάσει κάθε προηγούμενο ρεκόρ αποτυχίας. Τετρακόσια πενήντα τρία εκατομμύρια ευρώ –μεγάλο το νούμερο- από το Ταμείο Συνοχής της Ευρωπαϊκής Ένωσης που είχαν δεσμευτεί για την Ελλάδα έμειναν αναπορρόφητα για περιβαλλοντικά έργα για επτά ολόκληρα χρόνια, ΠΑ.ΣΟ.Κ. και Νέα Δημοκρατία. Απ’ αυτά τα περιβαλλοντικά έργα μόλις το 20% είχαν απορροφηθεί έως τον περασμένο Ιούνιο, ενώ παραδείγματος χάριν από τα 24.000.000 ευρώ του έργου «Δασική Προστασία» δεν πήραμε ούτε ένα ευρώ. Μηδενική σχεδόν η απορροφητικότητα για τα 9.000.000 ευρώ που είχαν βγει ως κονδύλι για την προστασία του Σείχ Σου, που ανήκει σε εκλογική περιφέρεια και δική σας και δική μου.
      Τώρα η Κυβέρνηση «τρέχει και δεν φτάνει». Παρακαλάμε την αρμόδια Επίτροπο κ. Χούμπνερ να μας βάλει δεκατρία περιφερειακά προγράμματα μέχρι το τέλος του έτους 2008 και αυτή έχει δεχτεί τέσσερα. Μόλις χθες με πρότασή της είπε ότι και αυτά είναι αμφισβητούμενα.
      Μ’ άλλα λόγια, κύριε Πρωθυπουργέ, ενώ «περπατάει» το τέταρτο «πακέτο», εμείς ακόμα προσπαθούμε να βρούμε λύση για το πώς θα πάρουμε από το τρίτο «πακέτο» και νομίζω ότι αυτό δεν περιποιεί τιμή ούτε για τη χθεσινή ούτε για τη σημερινή Κυβέρνηση.
      Περνάω στις πυρκαγιές. Ο επίκουρος καθηγητής στο Τμήμα Φυσικών Καταστροφών του Πανεπιστημίου Αθηνών κ. Καλαμποκίδης έχει πει το εξής: «Για κάθε 1 ευρώ που δαπανούμε για την πρόληψη, γλιτώνουμε 100 από την πυρόσβεση και 1000 από την αποκατάσταση». Αυτό σε συνάρτηση με το προηγούμενο, ότι δηλαδή δεν έχουμε πάρει ακόμα τα λεφτά από την Ευρώπη για τη δασοπροστασία, νομίζω ότι αντιλαμβάνεστε τι σημαίνει.
      Ο ίδιος ο κ. Καλαμποκίδης σας είπε γι’ αυτήν την πυρκαγιά του καλοκαιριού, που σας ξέφυγε από τον έλεγχο. Εγώ, βέβαια, δεν μπαίνω στις λογικές της ασύμμετρης απειλής ή του «στρατηγού ανέμου». Εγώ ξέρω ότι ήταν ανεξέλεγκτη και κατεγράφη ως μία από τις δύο-τρεις καταστροφικότερες πυρκαγιές των τελευταίων εκατό χρόνων. Ούτε αυτό περιποιεί τιμή για την Κυβέρνησή σας, αλλά και για την Ελλάδα. 
      Πού είναι άραγε το Εθνικό Κτηματολόγιο; Χρηματοδοτήθηκε από την Ευρωπαϊκή Ένωση και δεν υπάρχει, ενώ απέκτησαν Κτηματολόγιο τα κατεχόμενα της Κύπρου.
Πώς; Με δορυφορική χαρτογράφηση. 
      Εμείς, εδώ στην Ελλάδα δεν το κάναμε, λες και εμείς δεν έχουμε δικό μας δορυφόρο επάνω από τον οποίο θα μπορούσαμε να προχωρήσουμε σε μία κτηματογράφηση. Έχουμε δορυφόρο στον αέρα και δεν τον χρησιμοποιούμε όπως όλες οι άλλες χώρες για σάρωση για πυρκαγιές, νύχτα ή μέρα, κύριε Υφυπουργέ της Δημοσίας Τάξεως. Σας το λέω για να το δείτε και να το ζητήσετε. Μπορεί ο δορυφόρος με σάρωση να πιάνει μία πυρκαγιά στην έναρξή της. Το κάνουν σχεδόν όλα τα κράτη της Ευρώπης, εκτός από την Ελλάδα. Εάν δεν είχαμε επάνω δορυφόρο, θα λέγαμε ότι δεν έχουμε δορυφόρο. Το να έχουμε δορυφόρο, να μην τον χρησιμοποιούμε και να αντιλαμβανόμαστε τη φωτιά, αφού φτάσει στα εκατό μέτρα ύψος, νομίζω ότι είναι ένα μεγάλο λάθος που δεν μας τιμά.
      Δεντροφύτευση του Ελληνικού: Έχω κάνει ερώτηση στην Κομισιόν για δεντροφύτευση του συνόλου του χώρου του Ελληνικού. Μιλάμε τώρα για δεντροφύτευση, αφού προηγουμένως γεμίσαμε την περιοχή στάδια. Απ’ όλη την Αττική, αυτό το χώρο που προορίζεται για πράσινο, τον κάναμε αμαξοστάσιο για το τραμ. Και δεν προσβάλλουμε τον εαυτό μας λέγοντας ότι εκεί θα κάναμε πράσινο. Μένω στη γειτονιά και το γνωρίζω πάρα πολύ καλά. Ρίξαμε άσφαλτο, ρίξαμε μπετό εκεί μέσα. Έπρεπε να προφυλάξουμε αυτόν το χώρο. Έπρεπε να χαλάσουμε τα υπόστεγα της Ολυμπιακής και να γίνει ένας απέραντος χώρος πρασίνου. Εάν γεμίζαμε το Ελληνικό με πράσινο, λένε οι πανεπιστημιακοί τους οποίους συχνά δεν ακούμε, ότι θα είχαμε μείωση της θερμοκρασίας στην πρωτεύουσα κατά 1,7 βαθμούς. 
      Οι ειδικοί στα αεροδρόμια μου έλεγαν στις Βρυξέλλες ότι πιο κακή επιλογή από το χώρο των Σπάτων για το Αεροδρόμιο δεν μπορούσε να γίνει για την Αθήνα, γιατί όπως πάνε για προσγείωση και απογείωση, όπου υπάρχει και η  μεγαλύτερη κατανάλωση ενέργειας, άρα περισσότερα καυσαέρια, τα καυσαέρια αυτά έρχονται και κάθονται στην Αθήνα. Δεν ήταν όπως στο Σαρωνικό, όπου ένα κομμάτι το έπαιρνε η αύρα της θάλασσας. Εμείς επιλέξαμε αυτόν τον τόπο και αυτή η επιβάρυνση δεν μπορεί να αλλάξει για τα επόμενα εκατό χρόνια. Και να θέλαμε, δεν μπορούμε. Αυτό το λέω για να δείξω ότι δεν είμαστε και τόσο υπεύθυνοι ή ίσως και τόσο σοβαροί, όταν πρόκειται για κυρίαρχα θέματα, τα οποία αφορούν τη ζωή μας. 
      Όσον αφορά τα ποτάμια, κύριε Πρωθυπουργέ, ξέρετε ότι ο Πηνειός της Θεσσαλίας είναι το δεύτερο πιο μολυσμένο ποτάμι της Ευρώπης, μετά τον Πάδο της Ιταλίας. Ο Αξιός βρίσκεται στο όριο, όπως ανακοίνωσε επίσημα και η κορυφαία περιβαλλοντική οργάνωση «GREENPEACE», αναφορικά με τα νερά του ποταμού, τα οποία επιβαρύνονται με τα χημικά απόβλητα των Σκοπίων και δύο εργοστασίων στο Κοστιβάρ και το Τίτοβο της FYROM ή όπως προτείνεται ΄Ανω Μακεδονία, Βόρεια Μακεδονία, Δυτική Μακεδονία, αυτή η περιοχή που μέχρι το 1945, την εποχή δηλαδή που ήλθε ο Τίτο στα πράγματα, ονομαζόταν Βαρντάσκα, για να  ξεκαθαρίσουμε και αυτό το θέμα.  
      Λίγο πριν τελειώσει η θητεία μου στο Κοινοβούλιο, είχα καταθέσει ερώτηση για τον ποταμό Παλαμά, ο οποίος ήταν ο καθαρότερος ποταμός μέχρι πριν είκοσι χρόνια, αλλά ας είναι καλά τα βουστάσια και τα ορνιθοτροφεία, τα οποία τον δηλητηριάζουν. Ξέρετε τι επιθέσεις εδέχθην από φίλους επιχειρηματίες του κυβερνώντος κόμματος; Επομένως, εάν συνεχίσουμε να λέμε ότι αυτός είναι φίλος, ο άλλος είναι φίλος η μόλυνση θα συνεχίζεται. Φίλοι όλοι, φίλτατο όμως το περιβάλλον.
      Και έρχομαι σ’ ένα άλλο θέμα. Είναι καλή η ευκαιρία, αφού είναι στην Αίθουσα ο Επίτροπος Περιβάλλοντος της Ευρώπης. Δεν έχει ειπωθεί κουβέντα από την Ελλάδα για το απεμπλουτισμένο ουράνιο, με το οποίο οι Αμερικάνοι βομβάρδισαν τη γειτονιά μας. Καμία κουβέντα! Και υπάρχει αυτή η Επιτροπή Υπηρεσίας Περιβάλλοντος, στην οποία έχουμε και εθνικό αντιπρόσωπο, η οποία οκτώ χρόνια δεν έχει απαντήσει τι γίνεται. Η προκάτοχος του κ. Δήμα  η κ. Βάαστρεν είπε κατά λέξη –το είδα από τα Πρακτικά- τα εξής: «Κατάλοιπα από την κρούση βλημάτων είναι δυνατόν να υπάρχουν σε πληγείσες περιοχές για μεγάλα χρονικά διαστήματα και μπορούν να απορροφηθούν μέσω τις εισπνοής αιωρουμένων σωματιδίων ή την κατανάλωση πόσιμου νερού». 
      Όταν οι επιστήμονες και οι γιατροί μάς λένε ότι έχουν αυξηθεί στη χώρα μας οι καρκίνοι και η λευχαιμία από το Τσερνομπίλ που ήταν πολύ μακρύτερα, ελάτε να με πείσετε εμένα ότι κάποιας μορφής επιβάρυνση δεν έχουμε από το απεμπλουτισμένο ουράνιο των Αμερικάνων. Επειδή ακριβώς είναι των Αμερικανών, εμείς πρέπει να μη μιλήσουμε καθόλου και βεβαίως, και η Ευρώπη ως προτεκτοράτο των Αμερικανών δεν κάνει τη δουλειά της και ευαισθητοποιείται για άλλα θέματα, όπως τι γίνεται, για παράδειγμα, στον τάδε ποταμό της Ινδίας. Εδώ, όμως, δεν μας λέει τίποτα και γι’ αυτό φοβόμαστε την κλιμάκωση των επιχειρήσεων, που μπορούν να γίνουν και στη Μέση Ανατολή, πάλι με την πρωτοβουλία της αλόγιστης πολιτικής του κ. Μπους εις στο Ιράν. 
      Με όλα αυτά, κύριε Πρόεδρε, νομίζω ότι πρέπει να αντιμετωπίσουμε λίγο  σοβαρότερα το περιβάλλον. Ζητάω, κύριε Πρόεδρε της Βουλής, όπως στο παρελθόν δώσαμε σ’ αυτήν την Αίθουσα το λόγο σε εξέχουσες πολιτικές προσωπικότητες -που και καλό έκαναν κάποιοι στη χώρα μας, αλλά και κακό- να συμφωνήσει όλο το Σώμα και να ακούσουμε την άποψη του πλέον ειδικού, που έχουμε την τύχη να είναι στην Αίθουσα, του Επιτρόπου Περιβάλλοντος. Δεν νομίζω να υπάρχει κανείς ανάμεσά μας που να διαφωνεί στο να πάρει μια απόφαση η Αίθουσα και να ακούσουμε τι έχει να πει ο υπεύθυνος της Ευρώπης για το περιβάλλον, ο οποίος μας έχει πει ήδη ότι είμαστε τιμωρημένοι στο Ευρωπαϊκό Δικαστήριο για διάφορες αταξίες των Χ.Υ.Τ.Α.. Ας ακούσουμε τι έχει να πει. Νομίζω ότι είναι προς όφελος και όλων των παρευρισκομένων στην Αίθουσα, αλλά και του ελληνικού λαού το να πάρουμε μια απόφαση να ακούσουμε τον Επίτροπο, τον κ. Δήμα.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις «Οι Έλληνες στη Διασπορά 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα πέντε μαθητές και μαθήτριες και πέντε συνοδοί καθηγητές από το Γυμνάσιο Νέας Κίου Αργολίδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Παρακαλώ τον Υπουργό ΠΕ.ΧΩ.Δ.Ε., τον κ. Γιώργο Σουφλιά, να λάβει το λόγο.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, θα αρχίσω, ζητώντας την ανοχή σας όσον αφορά το χρόνο, γιατί δεκαπέντε λεπτά είναι πολύ λίγα, για να απαντήσω σε τόσα θέματα που έχουν τεθεί.
    Ο Πρωθυπουργός, βεβαίως, αναφέρθηκε διεξοδικά στην πολιτική μας για το περιβάλλον. Γίνεται ένα σπουδαίο έργο στο Υ.ΠΕ.ΧΩ.Δ.Ε. και εφαρμόζουμε μια ολοκληρωμένη περιβαλλοντική πολιτική για την προστασία του φυσικού μας πλούτου και της ποιότητας της ζωής. Σήμερα θα αναφερθώ σε όσα θέματα συζητήσαμε και σε όσα ακόμη θα προλάβω. Θέλω, όμως, εξαρχής να πω ορισμένα πράγματα. 
    Για την ομιλία του κ. Παπανδρέου, θέλω να πω ότι ο κ. Παπανδρέου κατήργησε το χρόνο. Μας άσκησε κριτική για θέματα που παραλάβαμε από τις κυβερνήσεις του ΠΑ.ΣΟ.Κ.. Παραλάβαμε πάρα πολλές εκκρεμότητες δεκαετιών, συσσωρευμένα προβλήματα και μάλιστα το βασικότερο, που είναι η έλλειψη των εργαλείων άσκησης περιβαλλοντικής πολιτικής, όπως είναι η ύπαρξη Κτηματολογίου, Δασολογίου και χωροταξικού σχεδιασμού.
    Για τον κ. Αλαβάνο, θα έλεγα ότι κατήργησε την απλή λογική η οποία λέει ότι αποδίδεις ευθύνες σε αυτόν που έχει την αρμοδιότητα και για όσο χρόνο έχει την αρμοδιότητα. Βεβαίως, θα αναφερθώ παρακάτω αναλυτικότερα και για την Κάνδανο. 
    Δεν  υπήρχε Κτηματολόγιο, λοιπόν, χωροταξικός σχεδιασμός και Δασολόγιο. Καταθέσατε ένα υπόμνημα, κύριε Αλαβάνο, των διαφόρων πανελληνίων συλλόγων, του Τεχνικού Επιμελητηρίου, ιατρικών συλλόγων, δικηγορικών συλλόγων. Μας είπατε –και έτσι λέει- ότι δεν υπάρχει διαχρονικά βούληση. Χρονικά, όμως, υπάρχει βούληση, κύριε Αλαβάνο και η σημερινή Κυβέρνηση έχει τη βούληση και κάνει τεράστιο έργο. 
    (Χειροκροτήματα από την πτέρυγα της Νέας Δημοκρατίας)
    Λέει το υπόμνημα ότι δεν υπάρχει Κτηματολόγιο. Βεβαίως, δεν υπάρχει Κτηματολόγιο. Η Κυβέρνηση, όμως, αυτή έβαλε καινούργιους κανόνες, καινούργιες αρχές και προχωράμε τάχιστα στο Κτηματολόγιο. Είχαν κτηματογραφηθεί μόνο εννιακόσιες εξήντα χιλιάδες στρέμματα, σήμερα έχουν κτηματογραφηθεί επτά εκατομμύρια πεντακόσιες χιλιάδες στρέμματα και το 2010 τα δυο τρίτα του πληθυσμού θα είναι εντάξει απέναντι στο Κτηματολόγιο. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Χωροταξικός σχεδιασμός. Βεβαίως δεν υπήρχε τίποτα. Μελετήσαμε τα χωροταξικά πλαίσια, το εθνικό, το ειδικό χωροταξικό πλαίσιο ανανεώσιμων πηγών ενέργειας, τουρισμού και βιομηχανίας. Τελείωσε η διαβούλευση και είμαστε στην τελική διαδικασία της θεσμοθέτησής τους. 
      Για το δασολόγιο θα μιλήσω αργότερα, όταν θα αναφερθώ στο άρθρο 24. 
      Για τα νερά έχει γίνει ένα τεράστιο έργο και δεν μπορείτε να το αποκρύπτετε με δύο κουβέντες, λέγοντας ότι δεν έγινε τίποτα. Έτσι δεν γίνεται σοβαρή συζήτηση. Η υπερβολή δεν βοηθάει σε τίποτα. 
      Θέλω να ξεκαθαρίσουμε για ακόμη μια φορά τη δημιουργία του Υπουργείου Περιβάλλοντος. Το είχα πει πρόσφατα στις προγραμματικές δηλώσεις ότι η Ελλάδα έχει ισχυρό Υπουργείο Περιβάλλοντος και μάλιστα, με τεράστιο έργο τα τελευταία χρόνια. Σε άλλες χώρες στο Υπουργείο Περιβάλλοντος δεν υπάρχει η αρμοδιότητα των δημοσίων έργων, κυρίως διότι οι περισσότερες δεν έχουν ανάγκη Υπουργείου Δημοσίων Έργων. Η Ελλάδα, όμως, βρίσκεται στη φάση της ανάπτυξης. Βρίσκεται στην περίοδο που κάνει τα μεγάλα έργα υποδομής και είναι σημαντικό που η αρμοδιότητα ακριβώς των έργων βρίσκεται στο Υπουργείο Περιβάλλοντος, διότι με αυτόν τον τρόπο, όχι μόνο δεν καθυστερούν, αλλά ασκείται και αυστηρός περιβαλλοντικός έλεγχος στην κατασκευή τους.
      Έχω τοποθετηθεί στις προγραμματικές δηλώσεις και είναι απόφαση και του Πρωθυπουργού της Κυβέρνησης να προχωρήσουμε σε χωριστό Υπουργείο Περιβάλλοντος σε δύο-τρία χρόνια, όταν θα έχουν τελειώσει τα έργα του Γ’ Κοινοτικού Πλαισίου Στήριξης και θα έχουν μπει και τα έργα της Δ’ Προγραμματικής Περιόδου μπροστά. Εξάλλου, εάν προχωρούσαμε τώρα στο διαγωνισμό, θα δημιουργούσαμε τεράστια προβλήματα και τα έχω αναφέρει στις προγραμματικές δηλώσεις. Ήδη έχουμε ξεκινήσει και προετοιμαζόμαστε για να μην χαθεί χρόνος για το διαχωρισμό του Υπουργείου. Η συλλογή υπογραφών από τον κ. Παπανδρέου για τη δημιουργία χωριστού Υπουργείου, δεν θα χρειαστεί. Διότι εάν γίνει πρωθυπουργός, όποτε γίνει, τότε θα έχει γίνει το Υπουργείο Περιβάλλοντος.
      (Χειροκροτήματα από την πτέρυγα της Νέας Δημοκρατίας)
      Μπορεί, βέβαια, να του χρειάζεται αυτή η θέση γι’ αυτήν την περίοδο που διανύει το Κόμμα της Αντιπολίτευσης. Πάντως, το Υπουργείο Περιβάλλοντος είτε έχει την ευθύνη των δημοσίων έργων είτε δεν την έχει, είναι ένα Υπουργείο που έχει κυρίως ρόλο επιτελικό, κύριε Αλαβάνο. Μελετά, καθορίζει πολιτικές και κανόνες και καλούνται στη συνέχεια να τους εφαρμόσουν διάφοροι φορείς, οι περιφέρειες, οι δήμοι, οι νομαρχίες. Εξ ορισμού δεν μπορεί και δεν πρέπει να υλοποιεί τις περισσότερες από αυτές τις πολιτικές η κεντρική Κυβέρνηση. Ούτε γίνεται πουθενά αυτό. Και το τονίζω αυτό για έναν πολύ σημαντικό λόγο. Διότι είναι μόνιμη τακτική της πολιτικής μας ζωής, όπως έγινε και σήμερα, να τα φορτώνουμε όλα στην Κυβέρνηση, στην κεντρική διοίκηση και ταυτόχρονα να αφήνουμε στο απυρόβλητο φορείς και σημαντικούς θεσμούς που έχουν την ευθύνη.
      (Χειροκροτήματα από την πτέρυγα της Νέας Δημοκρατίας)
      Αποτέλεσμα: Έτσι ούτε τους ίδιους τους βοηθάμε, για να συνέλθουν και να βελτιωθούν, αλλά ούτε και τα προβλήματα αντιμετωπίζονται. Σκεφτείτε το αυτό που λέω, κύριε Αλαβάνο. 
      Φέρατε ως παράδειγμα την Κάνδανο και μας είπατε αν πρόκειται να γίνει κάποιο λατομείο. Η αρμοδιότητα ανήκει στη νομαρχιακή αυτοδιοίκηση, δεν ανήκει στην κεντρική Κυβέρνηση.
       Σημειώνω και δεν μπορώ να αποφύγω τον πειρασμό να πω ότι σε ό,τι αφορά την Κορώνεια, μιλήσατε δύο τρία λεπτά εναντίον του νομάρχη της Θεσσαλονίκης για τις ευθύνες του. Εδώ στην Κάνδανο δεν βρήκατε να πείτε κουβέντα για το ποιος είναι υπεύθυνος, εάν γίνει και γιατί θα γίνει.
      (Χειροκροτήματα από την πτέρυγα της Νέας Δημοκρατίας)
      Σκεφθείτε και κάτι ακόμη: Οποιαδήποτε πολιτική για το περιβάλλον δεν μπορεί να πετύχει, αν δεν έχει τη συμμετοχή όλων και του κάθε πολίτη. Η πολιτική έχει παιδευτικό χαρακτήρα. Υποχρέωση όλων μας, λοιπόν, είναι να ευαισθητοποιήσουμε τους πολίτες και να τους κινητοποιήσουμε για τα μεγάλα θέματα, όπως είναι η προστασία του περιβάλλοντος. Πώς, όμως; Με υπερβολές, με λαϊκισμούς, με μετατροπή του περιβάλλοντος σε πολιτικό εμπόρευμα; Με εκμετάλλευσή του, επειδή είναι της μόδας και χρησιμοποιώντας το, μαξιμαλιστικά και μικροπολιτικά; Μα με αυτόν τον τρόπο, μόνο αδιαφορία θα προκαλέσουμε στον πολίτη. Διότι όταν ακούει υπερβολές, δεν τις πιστεύει και γυρίζει την πλάτη.
      Κυρίες και κύριοι συνάδελφοι, πιστεύω ότι όλοι όσοι είμαστε εδώ μέσα έχουμε πολύ μεγάλο ενδιαφέρον για το περιβάλλον, το οποίο όλοι δεχόμαστε ότι αφορά το μέλλον της πατρίδας, το μέλλον του πλανήτη, το μέλλον της ανθρωπότητας. Οι τοποθετήσεις μας όμως πρέπει να υπακούουν στη λογική, στην αλήθεια, στην πραγματικότητα και όχι στις υπερβολές. Και όλα αυτά περιλαμβάνονται στον όρο «αειφόρος ανάπτυξη», που έχει επικρατήσει μετά από μεγάλο προβληματισμό και  έχει επικρατήσει διεθνώς. Δηλαδή πρέπει να υπάρχει αρμονία μεταξύ περιβάλλοντος και ανάπτυξης. Αυτό είναι το όραμα και όχι οι ακρότητες. 
      Ερχόμενοι στα επιμέρους ζητήματα τώρα και όσα προλάβω, όπως είπα. 
      Προστατευόμενες περιοχές. Παραλάβαμε πέντε θεσμοθετημένες, τις κάναμε δεκαπέντε, έχουμε κάνει τις ειδικές περιβαλλοντικές μελέτες για άλλες εβδομήντα περιοχές, για να τις θεσμοθετήσουμε ως προστατευόμενες. Έχει γίνει διαβούλευση στις περισσότερες από αυτές και σε άλλες συνεχίζεται. Πάντως, είμαστε σ’ ένα πολύ καλό δρόμο. Σημειώνω, βέβαια, ότι η θεσμοθέτηση μιας προστατευόμενης περιοχής είναι μια εξαιρετικά χρονοβόρα διαδικασία.
      Υδάτινοι πόροι. «Διαπράττετε έγκλημα» είναι γραμμένο στο αίτημα για προ Ημερησίας Διατάξεως συζήτηση. Η φράση που ελέχθη προηγουμένως είναι «τίποτα δεν γίνεται σήμερα» και είναι φράση του κ. Αλαβάνου.
      Συγγνώμη, κύριε Πρόεδρε του ΣΥ.ΡΙΖ.Α., αλλά δεν είστε καθόλου καλά κατατοπισμένος. Στον τομέα αυτόν έχουμε ένα τεράστιο έργο σε εξέλιξη και θα χρειαζόμουν πάρα πολύ χρόνο για να το αναφέρω. Απλώς τηλεγραφικά θα πω μερικά πράγματα. 
      Βεβαίως έχουν ενσωματωθεί στο εθνικό δίκαιο όλες οι κοινοτικές οδηγίες. Εκτός από την ειδική γραμματεία που δημιουργήθηκε και λειτουργεί, λειτουργεί και Κεντρική Υπηρεσία Υδάτων, αλλά δημιουργήθηκαν και διευθύνσεις υδάτων σε όλες τις περιφέρειες. Τα εσωτερικά επιφανειακά νερά της χώρας και τα υπόγεια παρακολουθούνται συστηματικά. Ολοκληρώσαμε το εθνικό  πρόγραμμα διαχείρισης  και προστασίας των υδάτινων πόρων, το οποίο αποτελεί βασικό εργαλείο για την εφαρμογή της οδηγίας  στα νερά. Και είμαστε στο τέλος για τα αντίστοιχα προγράμματα για τα υδατικά διαμερίσματα. 
      Για τη μείωση της ρύπανσης των νερών κατασκευάζονται από το Γ’ Κοινοτικό Πλαίσιο Στήριξης εκατόν εξήντα δύο μονάδες βιολογικών καθαρισμών και δικτύων αποχετεύσεως, προϋπολογισμού 700.000.000 ευρώ και προβλέπουμε στην περίοδο 2007-2013 δίκτυα αποχέτευσης και επεξεργασία λυμάτων σε τριακόσιους είκοσι πέντε οικισμούς, προϋπολογισμού 1.350.000.000 ευρώ. Υπολογίζουμε ότι με τα έργα αυτά θα καλυφθεί όλος ο πληθυσμός της χώρας, ο οποίος εμπίπτει στη σχετική Κοινοτική Οδηγία. 
      Εκπονήσαμε εθνικό σχέδιο και εφαρμόζεται όπως είπε ο Πρωθυπουργός, ένα νέο νομοθετικό πλαίσιο για τα επικίνδυνα απόβλητα.
      Αντιμετωπίζουμε οριστικά όλα τα θέματα και θα είμαστε συνεπείς προς αυτά που επιτάσσει η Κοινότητα, αλλά και η προστασία και η συνετή διαχείριση του υδάτινου μας πλούτου. 
      Αστικό πράσινο. Μακροχρόνιο πρόβλημα η  έλλειψη του αστικού πρασίνου και των ελεύθερων χώρων. Στην Αθήνα προχωράμε τρία μεγάλα έργα ανάπλασης. Η διπλή ανάπλαση Βοτανικού και Λεωφόρου Αλεξάνδρας και το πάρκο του Ελληνικού. 
      Άκουσα σήμερα μετ’ εκπλήξεως τον Πρόεδρο του ΠΑ.ΣΟ.Κ., να λέει ότι είναι αντίθετος στην αξιοποίηση τριακοσίων στρεμμάτων για την κατασκευή του πάρκου. Και λέω «μετ’ εκπλήξεως», διότι η θέση του ΠΑ.ΣΟ.Κ. ήταν αντίθετη μέχρι τώρα. Εξάλλου εγώ αυτές τις αντιρρήσεις τις θεωρώ ειλικρινώς παράλογες. Το άθροισμα όλων των ελεύθερων χώρων στο σημείο εκείνο είναι: Το Ελληνικό είναι πέντε χιλιάδες τριακόσια στρέμματα. Επτακόσια στρέμματα είναι το μέτωπο στη θάλασσα που το ενοποιούμε με υπογειοποίηση της Ποσειδώνος. Άλλα πεντακόσια στρέμματα είναι το γκολφ. Όλα αυτά μας κάνουν έξι χιλιάδες πεντακόσια στρέμματα .
      Τι λέμε εμείς τώρα; Να δώσουμε για αξιοποίηση, για κάλυψη τριακόσια στρέμματα, με ήπια μορφή δόμησης. Με αυτήν την ενέργειά μας υπολογίζουμε ότι θα μπορέσουμε να κατασκευάσουμε το πάρκο, να έχουμε τα χρήματα για τη συντήρησή του και ταυτόχρονα να δημιουργήσουμε ένα ταμείο πρασίνου, προκειμένου να μπορέσουμε να κάνουμε παρεμβάσεις στις υποβαθμισμένες περιοχές της Αττικής. Αν έχετε το Θεό σας! Δηλαδή πάμε να κατασκευάσουμε το μεγαλύτερο, ίσως, αστικό πάρκο στον κόσμο, έκτασης πάνω από πεντέμισι χιλιάδες στρέμματα, διπλάσιο από το Χάιντ Παρκ, που είναι το μεγαλύτερο σήμερα στην Ευρώπη, και εμείς λέμε «όχι»!
      Η άποψη. Έπρεπε να το εντάξετε στο Δ΄ Κοινοτικό Πλαίσιο Στήριξης. Αν το εντάσσαμε στο Δ΄ Κοινοτικό Πλαίσιο Στήριξης, λόγω του κόστους του θα έπρεπε να πετάξουμε ένα σωρό άλλα περιβαλλοντικά έργα, που έχει ανάγκη ολόκληρη η χώρα. 
      (Χειροκροτήματα από την πτέρυγα της Νέας Δημοκρατίας)
      Δεν θα εξασφαλίζαμε τη συντήρηση του πάρκου και δεν θα φτιάχναμε και το ταμείο πρασίνου.
      Θα καταθέσω στη Βουλή λίστα με όλα τα έργα, τα οποία προβλέπονται να γίνουν από το Δ΄ Κοινοτικό Πλαίσιο Στήριξης και ας έλθουν όλα τα κόμματα να δηλώσουν ποια απ’ αυτά τα έργα πρέπει να βγάλουμε έξω για να βάλουμε μέσα στο πρόγραμμα του Δ΄ Κοινοτικού Πλαισίου Στήριξης το Ελληνικό. 
      (Χειροκροτήματα από την πτέρυγα της Νέας Δημοκρατίας)
       Χωροταξικός σχεδιασμός. Βεβαίως, λείπει επί δεκαετίες. Δεν είναι ένα έλλειμμα που οφείλεται στη σημερινή Κυβέρνηση. Η σημερινή Κυβέρνηση ίσα-ίσα προσπάθησε και έφτασε πλέον στο τελικό στάδιο θεσμοθέτησης του ολοκληρωμένου χωροταξικού σχεδιασμού. Μελετήσαμε το εθνικό χωροταξικό σχέδιο, τις ανανεώσιμες πηγές ενέργειας του τουρισμού, της βιομηχανίας και έτσι πλέον πάμε για τον ολοκληρωμένο χωροταξικό σχεδιασμό που αποτελεί μια από τις σημαντικότερες μεταρρυθμίσεις που έγιναν τις τελευταίες δεκαετίες. 
      Είπε ο κ. Παπανδρέου ότι αναστρέψαμε τη λογική, ότι πρώτα κάναμε τα ειδικά και μετά το γενικό. Όχι, κύριε Παπανδρέου! Όλα ταυτόχρονα μελετούνταν, έτσι ώστε το ένα να τροφοδοτεί το άλλο. Έτυχε, όμως, να τελειώσει χρονικά, διότι δεν είχε τόσο μεγάλο αντικείμενο, το ειδικό πρόγραμμα των ανανεώσιμων πηγών. Πάντως, πρώτο προς επικύρωση και θεσμοθέτηση έρχεται το γενικό χωροταξικό σχέδιο. Ήδη, το δώσαμε στα μέλη του Εθνικού Συμβουλίου Χωροταξικού Σχεδιασμού και Αειφόρου Ανάπτυξης από τις 5 Αυγούστου και εντός του Νοεμβρίου θα συνεδριάσει αυτό το ειδικό Συμβούλιο, πιστεύω ότι, εάν όχι μέσα στο Δεκέμβριο, στις αρχές Ιανουαρίου θα έρθει στη Βουλή για τη θεσμοθέτηση του Εθνικού Χωροταξικού Σχεδιασμού και η Ελλάδα για πρώτη φορά θα αποκτήσει τέτοιον σχεδιασμό. 
      Όσο για το ειδικό χωροταξικό πλαίσιο τουρισμού, όπου αναφέρθηκε ο κ. Παπανδρέου–και δεν ευθύνεται ο ίδιος, πιστεύω ότι δεν τον κατατόπισαν καλά οι συνεργάτες του- εγώ θα έλεγα ότι πρέπει να σταματήσει αυτή η διαστρέβλωση της πραγματικότητας. Βασική, θεμελιώδης αρχή της κατάρτισης του ειδικού χωροταξικού πλαισίου για τον τουρισμό ήταν η προστασία του περιβάλλοντος, διότι το περιβάλλον αποτελεί προϋπόθεση ύπαρξης και ανάπτυξης του τουρισμού. 
      Κατ’ αρχήν, θεσπίζονται αυστηρότεροι όροι και μπαίνει τέλος στην αναρχία. Στο συντριπτικά μεγαλύτερο μέρος της χώρας απαγορεύεται πλέον η διάσπαρτη δόμηση εκτός οικισμών, ξενοδοχείων ή ξενώνων. Αυξάνονται τα όρια αρτιότητας από τέσσερα στρέμματα, που ήταν στις αναπτυσσόμενες περιοχές, σε οκτώ και από τέσσερα στρέμματα, που ήταν στις αναπτυγμένες, σε δεκαπέντε. Μειώνεται στο μισό η πυκνότητα κλινών ανά στρέμμα: Από δέκα – δεκαπέντε, που ήταν μέχρι τώρα, θα γίνονται μόνο έξι. 
      Και φυσικά, για τις περιβόητες παραθεριστικές κατοικίες και το ισπανικό μοντέλο, πρέπει να σας πω το εξής πολύ απλό πράγμα. Η παραθεριστική κατοικία είναι ένα προϊόν τουρισμού που εφαρμόζεται σε όλο τον κόσμο. Εμείς δεν μπορούμε να μείνουμε πίσω. Στηριζόμαστε στον τουρισμό. Εξάλλου, βάζουμε αυστηρότατους όρους. Δεν μπορούν να γίνουν παραθεριστικές κατοικίες, εάν δεν υπάρχει γήπεδο πάνω από εκατόν πενήντα στρέμματα. Και θα εφαρμόζεται ο χαμηλός συντελεστής 0,2 που ισχύει για εκτός σχεδίου περιοχές και το ύψος δεν θα ξεπερνά τους δύο ή τρεις ορόφους. Δεν έχει καμμία σχέση με το ισπανικό μοντέλο των είκοσι και τριάντα ορόφων δίπλα στην πλαζ. Αλλά γράφεται συνεχώς: «Γιατί καταστρέφουμε τον τόπο με το ισπανικό μοντέλο;». Γιατί δεν διαβάζουμε το χωροταξικό πλαίσιο, προτού αποφανθούμε, αλήθεια; 
      Και ερωτώ όλους: Όλα αυτά και διάφορα άλλα, που θα μπορούσα να σας πω, προστατεύουν το περιβάλλον ή όχι; Και φυσικά το προστατεύουν. 
      (Χειροκροτήματα από την πτέρυγα της Νέας Δημοκρατίας)
       Ο Αχελώος, μάς είπε ο κ. Αλαβάνος, ότι κοντεύει να τινάξει στον αέρα τα περιβαλλοντικά θέματα Θεσσαλίας και Δυτικής Ελλάδας. Έχω μιλήσει πολλές φορές για το θέμα. Στην πραγματικότητα, πρόκειται για το μεγαλύτερο περιβαλλοντικό έργο στη χώρα μας. Δέχομαι επιθέσεις γι' αυτό, αλλά είμαι υποχρεωμένος να υποστηρίζω αυτήν την άποψη, που θεωρώ σωστή. 
Και δεν είναι η πρώτη φορά που το κάνω. Έχω μία διαδρομή στην πολιτική πολλών χρόνων. Είχα δεχθεί επιθέσεις σε όποιο Υπουργείο και αν πήγαινα. Δικαιώθηκα, όμως, στο μέγιστο μέρος στις επιλογές μου και σ’ αυτό το θέμα το πιστεύω ακράδαντα. Αυτό το έργο της μερικής εκτροπής του Αχελώου παράγει πράσινη ενέργεια. Αντιμετωπίζει προβλήματα ύδρευσης σε μια μεγάλη περιοχή, ενισχύει τον υδροφόρο ορίζοντα της μεγαλύτερης πεδιάδας που έχουμε, της πεδιάδας της Θεσσαλίας και φυσικά δεν καταστρέφεται το οικοσύστημα του Πηνειού, που καταστρεφόταν συνεχώς. Είπε ο κ. Καρατζαφέρης ότι ο Πηνειός είναι ένα από τα πιο βρώμικα ποτάμια στην Ελλάδα. Βεβαίως, αλλά από τον Ιούνιο μήνα μέχρι το Σεπτέμβριο, ώσπου να βρέξει. 
      Αυτά, αλήθεια, που γίνονται με την εκτροπή δεν τα βλέπουν αυτοί που είναι εναντίον; Εν πάση περιπτώσει ή δεν γνωρίζουν καλά το θέμα ή θα μου επιτρέψετε να επαναλάβω -έστω και αν πειράζει ορισμένες οικολογικές οργανώσεις- ότι πάσχουν από «οικολογικό στραβισμό» και παραβιάζουν την απλή λογική, διότι όλες οι μελέτες δείχνουν ότι υπάρχει υπερεπάρκεια νερού στη Δυτική Ελλάδα και στην Αιτωλοακαρνανία. Όλες οι μελέτες -και η τελευταία που κάναμε σε εθνικό επίπεδο- δείχνουν ότι η Θεσσαλία, έστω και αν αξιοποιήσει όλες τις δυνατότητες που έχει για νερό, είναι ελλειμματική. Και τι κάνουμε; Αξιοποιούμε το 15% των νερών που χύνονται στη θάλασσα -το 15%, παρακαλώ- για να αντιμετωπιστούν όλα αυτά τα προβλήματα, τα οποία σας είπα προηγουμένως. Εγώ, λοιπόν, λέω: Αρκετά πια με τις νεφελώδεις και στείρες αρνήσεις.
      Το φαινόμενο του θερμοκηπίου είναι ένα τεράστιο παγκόσμιο ζήτημα. Έχουμε κάνει τον εθνικό μας σχεδιασμό και η Ελλάδα θα είναι απολύτως συνεπής στις υποχρεώσεις της απέναντι στην Ευρωπαϊκή Ένωση και στο Πρωτόκολλο του Κιότο. Εφαρμόζουμε μια σειρά μέτρων που αφορούν τη μείωση εκπομπών από τις βιομηχανίες, την προώθηση του φυσικού αερίου, την προώθηση των ανανεώσιμων πηγών. Και επειδή είπα «ανανεώσιμες πηγές», απαντώ σε κάτι που ελέχθη, πώς θα φθάσουμε στο 20% το 2020 που είναι δέσμευση στη Σύνοδο Κορυφής. Είμαστε στο 11,5%, κύριε Παπανδρέου. Γράψτε αυτό που σας λέω. Το αργότερο το 2014-2015 η Ελλάδα θα έχει 20% από ανανεώσιμες πηγές και το 2020 θα πλησιάζει στο 30%. Εμπόδιο μεγάλο υπήρχε από την έλλειψη του χωροταξικού πλαισίου για τις ανανεώσιμες πηγές. Βέβαια, είπε κάποια οικολογική οργάνωση ότι, αν δεν ληφθούν μέτρα, τότε θα υπερβούμε τους ρύπους. Για να το ξεκαθαρίσουμε αυτό το πράγμα: Λέγονται και ξαναλέγονται όλα αυτά τα πράγματα και γράφεται ότι δήθεν είμαστε εκτός του προγραμματισμού κ.λπ.. Ποια είναι η υποχρέωση της Ελλάδας; Υποχρέωση της Ελλάδας είναι, κατά μέσο όρο στην τετραετία 2008-2012, να μην έχουμε υπερβεί κατά 25% τις εκπομπές ρύπων σε σχέση με το 1990 ή το 1995, ανάλογα με τα αέρια του θερμοκηπίου. Ήδη είμαστε στο 2007. Πώς είναι δυνατόν να το έχουμε παραβεί; Είναι παράλογο. Και μόνο αν εφαρμόσουμε αυτό που μας ζητάει ο Επίτροπος, ο κ. Δήμας -που χαιρόμαστε που παρευρίσκεται σήμερα στη συζήτηση- και μόνο αν μειώσουμε τις εκπομπές των ρύπων της βιομηχανίας  -κάναμε τους υπολογισμούς μας- στο βαθμό που μας ζητάει, στο 17% περίπου, και μόνο αυτό θα μας κάνει να είμαστε συνεπείς απέναντι στις υποχρεώσεις μας στο Πρωτόκολλο του Κιότο. 
      Ασωπός και Κορώνεια. Είναι αυτό που σας έλεγα προηγουμένως περί της σύγχυσης και κατάργησης της λογικής, ότι κριτικάρουμε μόνον όταν έχει ευθύνη κάποιος και για το χρόνο που έχει. Και τα δύο θέματα δεν είναι της αρμοδιότητος της κεντρικής διοίκησης. Δεν είναι θέματα που δημιουργήθηκαν σήμερα, είναι θέματα τα οποία υπάρχουν από πολλά χρόνια. Εις ό,τι αφορά τον Ασωπό, για να παρέμβει το Υ.ΠΕ.ΧΩ.Δ.Ε., πήρα μία απόφαση και θεώρησα με την απόφασή μου ότι είναι εθνικό θέμα ο Ασωπός, για να μπορέσω να παρέμβω, διότι είναι θέματα της Νομαρχιακής Αυτοδιοίκησης και της δημοτικής αρχής. Για να ξέρουμε περί τίνος συζητάμε.  Εάν δεν τα ξεκαθαρίσουμε αυτά και αν ισοπεδώνουμε τα πάντα, όπως είπα προηγουμένως, δεν βοηθάμε και κάποιους θεσμούς να συνέρχονται και να αναλαμβάνουν τις ευθύνες τους. Πώς θα ενημερώσουμε, αλήθεια, θα ευαισθητοποιήσουμε τον πολίτη και θα τον κινητοποιήσουμε; 
      Είπε η κ. Παπαρήγα ότι θα αναλάβει τις ευθύνες του ο λαός. Αυτό θέλουμε. Να αναλάβει τις ευθύνες του ο λαός.
      Πώς όμως; Κατατοπισμένος και σύμφωνα με την αλήθεια, την πραγματικότητα και βεβαίως με το να ασκεί την κριτική του εκεί που υπάρχουν οι ευθύνες. Αυτό είναι το μεγάλο πρόβλημα. Και δεν το λέω για να φύγουν οι ευθύνες από επάνω μου ή από το Υ.ΠΕ.ΧΩ.Δ.Ε.. 
      Παρενέβημεν, λοιπόν, στον Ασωπό. Κάναμε πολλούς ελέγχους όλα αυτά τα χρόνια. Διότι, οι επιθεωρητές περιβάλλοντος κάνουν τους ελέγχους όχι συνεχώς, αλλά δειγματοληπτικά και όποτε καλούνται. Το εξασθενές χρώμιο βρέθηκε τον Αύγουστο. Αμέσως πήγαν οι επιθεωρητές περιβάλλοντος. Τα αποτελέσματα ήταν «θησαυρός» υπό την έννοια, ότι ανακαλύφθηκαν πράγματα και θαύματα. Κρυμμένοι από εδώ και από εκεί είκοσι πέντε αγωγοί έβγαζαν λύματα μέσα στον Ασωπό, χωρίς επεξεργασία, απ’ ό,τι φαίνεται. Βεβαίως, θα πέσουν «καμπάνες» και πρόστιμα. Βεβαίως, όποιος υποτροπιάζει, θα του κλείνουμε το εργοστάσιο. Θα πάνε στους εισαγγελείς, στη δικαιοσύνη. 
      (Στο σημείο αυτό την Προεδρική ΄Εδρα  καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ).
      ‘Οσον αφορά στην Κορώνεια, είχαμε δώσει 40.000.000 στη Νομαρχιακή Αυτοδιοίκηση για έργα. Ανακαλύψαμε ότι κανένας δήμος στην Κορώνεια δεν έχει βιολογικό καθαρισμό και τα ανάλογα αποχετευτικά δίκτυα. Αλλάξαμε τον προγραμματισμό μας και θα τα βάλουμε όλα αυτά στην τέταρτη προγραμματική περίοδο. 
      Πάντως, τα θέματα αυτά, Ασωπός, Κορώνεια, Πηνειός το καλοκαίρι, δεν μπορούν να αντιμετωπίζονται με φετφάδες, ότι τα νερά μας είναι βρώμικα. Καθαρές θάλασσες έχουμε, καθαρά ποτάμια έχουμε, βεβαίως εκτός ορισμένων περιπτώσεων που εκεί κάνουμε ό,τι είναι δυνατόν και αυτό δεν πρέπει να το κάνουμε μόνον εμείς, αλλά όλοι οι αρμόδιοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ‘Ερχομαι στο θέμα της διαχείρισης των απορριμμάτων και των Χ.Υ.Τ.Α.. Εδώ θα τονίσω δύο φορές ότι οι Χ.Υ.Τ.Α. δεν είναι αρμοδιότητας του Υ.ΠΕ.ΧΩ.Δ.Ε.. Οι Χ.Υ.Τ.Α. δεν είναι αρμοδιότητας του Υ.ΠΕ.ΧΩ.Δ.Ε.. Ακόμη θέλω να τονίσω ότι οι πολεοδομίες δεν είναι της αρμοδιότητας του Υ.ΠΕ.ΧΩ.Δ.Ε.. Ειλικρινώς, δουλεύουμε από το πρωί μέχρι το βράδυ σ’ αυτό το Υπουργείο, όχι μόνον εγώ, αλλά όλοι, με πάθος και με όρεξη. Αλλά δεν είναι δυνατόν κάθε μέρα να στενοχωρούμαστε και να μας αποδίδουν ευθύνες, εκεί που δεν έχουμε. Αναλαμβάνουμε τις ευθύνες που έχουμε. 
      (Θόρυβος στην Αίθουσα – Ομιλίες)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε συνάδελφε.
      Σας παρακαλώ, κυρία Πιπιλή.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Πάντως, για το θέμα της διαχείρισης των απορριμμάτων, εμείς ως Υ.ΠΕ.ΧΩ.Δ.Ε., που είμαστε επιτελικό Υπουργείο, κάναμε όλο το θεσμικό πλαίσιο που απαιτείτο για να μπορούν να χρησιμοποιηθούν όλες οι μέθοδοι διαχείρισης απορριμμάτων, καύση, κομποστοποίηση, υγειονομική ταφή, ταφή, ανακύκλωση. Το ποια μέθοδος θα ακολουθηθεί, είναι στην ευθύνη της Αυτοδιοίκησης και των περιφερειών. 
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε Υπουργέ, ολοκληρώστε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Εντάξει, ολοκληρώνω.
      Πάντως, σαν Υπουργός Περιβάλλοντος και απλός πολίτης θέλω να πω το εξής. 
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Σας παρακαλώ, κυρία Πιπιλή. Δεν θα επανέλθω. Παρακαλώ πολύ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Δεν μπορεί όλοι στην Αττική να θέλουν να διώξουν τα σκουπίδια τους και να τα πάνε στη Φυλή και κανείς να μην τα δέχεται κοντά στην περιοχή του. 
      Την ανακύκλωση την παραλάβαμε στο 6%, κύριε Πρόεδρε του ΠΑ.ΣΟ.Κ., και τώρα είναι στο 25%. Δημιουργούμε εθνικό οργανισμό και πάμε με πολύ καλούς ρυθμούς όσον αφορά στην ανακύκλωση. 
      Περιβαλλοντικοί έλεγχοι. Μια νέα υπηρεσία οι Επιθεωρητές Περιβάλλοντος, άρχισε να λειτουργεί το 2004 και έχει εξαιρετικό έργο να επιδείξει. ‘Εχει κάνει εξακόσιους ελέγχους και έχει στείλει τριακόσιες υποθέσεις στον Εισαγγελέα. Τετραπλασιάσαμε το ύψος των προστίμων που μπορούν να επιβληθούν και διπλασιάσαμε τον αριθμό των επιθεωρητών. Σίγουρα θα τους τριπλασιάσουμε. 
      Τέλος, κύριε Πρόεδρε, επιτρέψτε μου να πω για το άρθρο 24 του Συντάγματος για τα δάση, γιατί εθίγη το θέμα. Η άποψή μου είναι σαφής. Δεν πρέπει να γίνει καμμία αλλαγή στο αρχικό κείμενο. Αλλά θα πρέπει να περιληφθεί μέσα σ’ αυτό το άρθρο η αρχή ότι δεν λαμβάνονται υπόψη οι αεροφωτογραφίες του 1945 για την κατάρτιση του δασολογίου, αλλά αεροφωτογραφίες που είναι οι κοντινότερες προς το 1975, που ψηφίσαμε το Σύνταγμα.
      Οι χρήσεις γης στην Ελλάδα άλλαξαν ριζικά λόγω των καταστάσεων στη χώρα στις δεκαετίες του ’50 και του ’60. Οι αεροφωτογραφίες του 1945 είναι ανεφάρμοστες στην πράξη. Το λέω ευθέως, έστω και αν ενοχλώ, ότι αποτελούν απόδειξη είτε άγνοιας είτε υποκρισίας και λαϊκισμού. Ποτέ δεν θα φτιάξουμε ολοκληρωμένο Κτηματολόγιο αν στηριζόμαστε σε φωτογραφίες του 1945 ούτε και Δασολόγιο αν ακολουθήσουμε αυτήν τη λογική. Επομένως, δεν θα μπορούμε ποτέ αποτελεσματικά να προστατέψουμε τα δάση μας, αν δεν κάνουμε Δασολόγιο.
      Θα σας πω ένα απλό παράδειγμα. Σύμφωνα με τις αεροφωτογραφίες του 1945, από το δομημένο τμήμα του Λεκανοπεδίου της Αττικής, ένα πολύ σημαντικό ποσοστό είναι δάσος. Ερωτώ, λοιπόν, ευθέως όποιον υποστηρίζει αυτή την άποψη. Θα κατεδαφίσετε εκεί τα κτίσματα; Θα τα κατεδαφίσετε, αλήθεια; 
      Η χώρα μας είναι γεμάτη από τέτοιες περιπτώσεις, όχι μόνο στα θέματα της δόμησης. Χιλιάδες αγροτικές οικογένειες έχουν καλλιεργήσιμες εκτάσεις που το 1945 ήταν δασικές. Θα τις αφαιρέσετε από αυτές τις οικογένειες; Ερωτώ, θα τις αφαιρέσετε; Αν, λοιπόν, θέλουμε να προσφέρουμε πραγματική υπηρεσία στην πατρίδα μας και το περιβάλλον, ας προσγειωθούμε και ας συζητάμε πράγματα λογικά, ρεαλιστικά και εφαρμόσιμα,  αντί να υποκρινόμαστε και να κινούμαστε στη σφαίρα του παραλόγου.
      Εγώ είμαι από τους παλαιότερους εδώ στη Βουλή. Βλέπω και τον κ. Κακλαμάνη, με τον οποίο νομίζω ότι ξεκινήσαμε μαζί. Θα παρακαλούσα, ειλικρινά, όλα τα κόμματα να συμπράξουν, έστω μόνο σ’ αυτό το άρθρο του Συντάγματος. Τόσο σημαντικό είναι κατά την άποψή μου.
      Κλείνω, κύριε Πρόεδρε, λέγοντας ότι τα περιβαλλοντικά ζητήματα στη χώρα είναι συγκεκριμένα και είναι και αντιμετωπίσιμα. Κάνουμε μεγάλη προσπάθεια. Βεβαίως, δεν μπορέσαμε να λύσουμε όλα τα προβλήματα και τις εκκρεμότητες όλων αυτών των χρόνων, τις οποίες παραλάβαμε.
      Ζούμε σε μία πανέμορφη χώρα. Πρέπει και έχουμε χρέος να την παραδώσουμε στα παιδιά μας ακόμη καλύτερη. Έχουμε χρέος, βεβαίως, ως χώρα να συμβάλλουμε στο να λυθούν τα προβλήματα του πλανήτη μας. Για να γίνουν, όμως, όλα αυτά χρειάζεται η συνεργασία όλων, η σοβαρότητα όλων, η υπευθυνότητα όλων. 
      Και εσείς, κύριε Πρόεδρε, επιδείξατε πνεύμα συνεργασίας αφού με αφήσατε να ξεπεράσω το χρόνο.
      Ευχαριστώ.  
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κυβερνήσεως και Πρωθυπουργός κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας)
       ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, το είπα στην πρωτολογία μου και το επαναλαμβάνω: Η Ελλάδα -και ως Κράτος και ως Κοινωνία-, όπως και όλες οι χώρες, έχει πολλά να κάνει σ’ ό,τι αφορά την προστασία του Περιβάλλοντος. 
      Και, βέβαια, δεν αντιμετωπίζονται συσσωρευμένα, χρόνια προβλήματα από τη μία στιγμή στην άλλη. Δεν δημιουργούνται εύκολα οι δομές και οι υποδομές που αγνοούνταν μέχρι πρόσφατα, ενώ επιβάλλονταν εδώ και πολλές δεκαετίες. Και, βέβαια, δεν καλύπτει κανένας τις ευθύνες του κατηγορώντας όλους τους άλλους ότι δεν ανταποκρίνονται στις δικές τους.
      Δεν ισχυρίζομαι ότι στα τριάμισι χρόνια που πέρασαν καλύφθηκαν όλα τα κενά του χτες. Δεν ισχυρίζομαι ότι όλα έγιναν τέλεια. Έγινε, όμως, μία καινούρια αρχή. Έγινε σημαντικό έργο και δρομολογήθηκαν πολλά. Πάνω απ’ όλα, προετοιμάστηκαν και προωθούνται καίριας σημασίας δομές, που βάζουν οριστικό τέλος σε χρόνια προβλήματα. Και πάντως, είναι τουλάχιστον υποκριτικό να παριστάνουν τους κήνσορες εκείνοι που με πράξεις ή και παραλείψεις είχαν και έχουν τη μέγιστη ευθύνη για τα περιβαλλοντικά προβλήματα που διαμορφώθηκαν τις τελευταίες δεκαετίες.
      Η προστασία του Περιβάλλοντος, κυρίες και κύριοι συνάδελφοι, δεν αφορά μόνο θέματα οικοσυστήματος και βιοποικιλότητας. Αφορά στη διαμόρφωση μακρόπνοης εθνικής στρατηγικής, που εναρμονίζει την αειφορία της ανάπτυξης με την προστασία του φυσικού πλούτου. Αφορά στην ενσωμάτωση περιβαλλοντικών όρων και στόχων σε όλες τις επιμέρους πολιτικές. Αφορά στην ανάπτυξη περιβαλλοντικής ευθύνης σε όλα τα επίπεδα, σε όλο το Δημόσιο και Ιδιωτικό Τομέα, σε όλες τις οικονομικές και κοινωνικές δραστηριότητες.
     Αυτή είναι η θέση μας. Και η θέση αυτή γίνεται σταδιακά πραγματικότητα. Οι προκλήσεις αντιμετωπίζονται αποτελεσματικά όταν υπάρχει η βούληση να τις δούμε κατάματα. Τα προβλήματα αντιμετωπίζονται αποτελεσματικά όταν παίρνουμε ξεκάθαρες θέσεις απέναντί τους. Και εμείς τολμούμε να δούμε, αλλά και να αναδείξουμε τις προκλήσεις που αφορούν την πατρίδα μας! Τολμούμε να σταθούμε απέναντι στα προβλήματα!
      (Χειροκροτήματα από την πτέρυγα της Νέας Δημοκρατίας)
      Σε ό,τι αφορά το Εθνικό Χωροταξικό και τα Ειδικά Πλαίσια, όπως ελέχθη ήδη από τον αρμόδιο Υπουργό, η διαδικασία διαβούλευσης έχει ολοκληρωθεί και βρισκόμαστε στο τελικό στάδιο για τη θεσμοθέτησή τους. Αλλά, εν πάση περιπτώσει, οφείλει κανείς να αναγνωρίσει ότι η Κυβέρνηση αυτή έκανε κάτι που μισό αιώνα κανένας δεν το είχε αγγίξει! Αυτή είναι η πραγματικότητα!
      (Χειροκροτήματα από την πτέρυγα της Νέας Δημοκρατίας)
      Οι ισχυρισμοί για δήθεν «τσιμεντοποίηση» των τουριστικών περιοχών, μέσω του Ειδικού Πλαισίου για τον Τουρισμό, είναι –και το λέω επιεικώς- παντελώς αβάσιμοι. 
     Η αλήθεια είναι ότι το Ειδικό Χωροταξικό Πλαίσιο για τον Τουρισμό αντιμετωπίζει το Περιβάλλον ως βασική προϋπόθεση για τη βιώσιμη τουριστική ανάπτυξη· και ορθώς το κάνει, βέβαια, αυτό. Θεσπίζει ξεκάθαρους και αυστηρότερους όρους. Περιορίζει τη διάσπαρτη δόμηση τουριστικών εγκαταστάσεων. Βάζει τέλος στην αυθαιρεσία και την αναρχία του παρελθόντος. Οι ρυθμίσεις για την τουριστική κατοικία, πολύ πιο αυστηρές για τις περιβαλλοντικά ευαίσθητες περιοχές, εξασφαλίζουν πλήρως την προστασία του Περιβάλλοντος. 
     Σε ό,τι αφορά τη διαχείριση στερεών αποβλήτων, πρώτον προχωρούν οι διαδικασίες για την κατασκευή τριών ΧΥΤΑ στην Αττική. 
     Δεύτερον, έχει ολοκληρωθεί το Εργοστάσιο Μηχανικής Ανακύκλωσης και Βιολογικής Επεξεργασίας Απορριμμάτων στην περιοχή των Άνω Λιοσίων, το οποίο καρκινοβατούσε από το 1997. Διασφαλίζεται, έτσι, η διαχείριση και η επεξεργασία του 50% των απορριμμάτων της Χώρας. Επιτυγχάνεται τεράστια μείωση των αποβλήτων για υγειονομική ταφή. Σε μονάδες βάρους φτάνει το 75%, ενώ σε μονάδες όγκου, που είναι και ο αποφασιστικός παράγοντας, ξεπερνά το 90%. Αυτή είναι η πραγματικότητα. 
     Τρίτον, οι Χώροι Ανεξέλεγκτης Διάθεσης Αποβλήτων, σε όλη τη Χώρα, ανέρχονται σε 2.960.  Από αυτούς έχουν αποκατασταθεί πλήρως οι 480 και είναι άλλοι 540, ώστε να ολοκληρωθεί ο περιφερειακός σχεδιασμός στερεών αποβλήτων. Από τους υπόλοιπους 1.900 περίπου, αδειοδοτήθηκαν οι 1.800, ενώ οι λίγοι που απομένουν θα αδειοδοτηθούν στο αμέσως επόμενο διάστημα. Για το σκοπό αυτό, εξασφαλίσθηκαν (από τα ΠΕΠ, από τον «Θησέα» και από το Ταμείο Συνοχής) πάνω από 165 εκ. ευρώ. 
     Πάμε τώρα σ’ ένα θέμα το οποίο ετέθη και που γι’ αυτό θέλω να πω κάποια επιχειρήματα. Άκουσα να επαναλαμβάνονται διάφοροι ισχυρισμοί για το σχέδιο κατασκευής και λειτουργίας του Πάρκου στο «Ελληνικό», που καταρτίστηκε από το ΥΠΕΧΩΔΕ. 
     Είναι αυτονόητο, κυρίες και κύριοι συνάδελφοι, ότι η κατασκευή θα μπορούσε να ενταχθεί στο Εθνικό Στρατηγικό Πλαίσιο Αναφοράς για τη νέα προγραμματική περίοδο και να χρηματοδοτηθεί από ευρωπαϊκούς πόρους.   Είναι,  όμως ,   σαφές -και θα έπρεπε να είναι αυτονόητο- ότι δεν είναι η καλύτερη λύση, ούτε για τον φορολογούμενο ούτε για τη λειτουργία του Πάρκου ούτε για την περιβαλλοντική αναβάθμιση της Χώρας.
     Πρώτον, ενδεχόμενη κοινοτική χρηματοδότηση θα σήμαινε, εξαιτίας του μεγάλου προϋπολογισμού, απένταξη πολλών άλλων περιβαλλοντικών έργων, όπως ήδη ελέχθη. Θα απέβαινε σε βάρος της Περιφέρειας, αφού θα ακυρώνονταν πολλά άλλα περιφερειακά έργα, που δεν έχουν δυνατότητα αυτοχρηματοδότησης. 
     Δεύτερον, ακόμα και με την ένταξη του Πάρκου στο Κοινοτικό Πλαίσιο, οι φορολογούμενοι θα πλήρωναν ένα πολύ σημαντικό μέρος του κόστους κατασκευής, αφού η κοινοτική χρηματοδότηση φτάνει στο 65%, και το υπόλοιπο ποσοστό θα καλυπτόταν από εθνικούς πόρους. 
     Τρίτον, με τη μέθοδο της αυτοχρηματοδότησης εξασφαλίζεται η πλήρης χρηματοδότηση όχι μόνο της κατασκευής, αλλά και της συντήρησης του Πάρκου. Εάν το έργο εντασσόταν στο Κοινοτικό Πλαίσιο, η Ευρωπαϊκή Ένωση θα χρηματοδοτούσε μόνο ένα μέρος της κατασκευής, πάντως όχι –και το τονίζω- το κόστος για τη συντήρησή του, που είναι εξαιρετικά μεγάλο. Η συντήρηση του Πάρκου θα έπρεπε να καλύπτεται από τον Έλληνα φορολογούμενο. 
     Τέταρτον, με τη μέθοδο της αυτοχρηματοδότησης εξασφαλίζεται και κάτι ακόμη. Ελέχθη, αλλά θα πρέπει να το τονίσω γιατί είναι πολύ σημαντικό: Εξασφαλίζεται το οικονομικό πλεόνασμα για τη δημιουργία «Ταμείου Πρασίνου», το οποίο θα χρησιμοποιηθεί αποκλειστικά για την ανάπλαση υποβαθμισμένων περιοχών του Λεκανοπεδίου, για τη δημιουργία χώρων πρασίνου σε περιοχές που έχουν τη μέγιστη ανάγκη. Αυτό δεν είναι πρώτη προτεραιότητα; 
      Συμπέρασμα: Οικοδομώντας πολύ λιγότερο από το 10% του διαθέσιμου χώρου -τεράστιου διαθέσιμου χώρου- εξασφαλίζουμε όχι μόνο την κατασκευή, αλλά και τη λειτουργία του Πάρκου. Θυμίζω ότι το Πάρκο του «Ελληνικού» θα έχει συνολική επιφάνεια περίπου 6.000 στρέμματα και θα είναι όχι μόνο το μεγαλύτερο της Ευρώπης, αλλά και ένα από τα μεγαλύτερα στον κόσμο σε αστική περιοχή.
      Αυτή είναι η αλήθεια, κυρίες και κύριοι συνάδελφοι, και η αλήθεια δεν επιτρέπει ούτε αυθαίρετα συμπεράσματα ούτε εύκολους λαϊκισμούς.
(Χειροκροτήματα από την πτέρυγα της Νέας Δημοκρατίας)
      Σε ό,τι αφορά το άρθρο 24 του Συντάγματος, κατέστησα σαφή το στόχο μας από την πρώτη ώρα. Ο στόχος και στην περίπτωση αυτή είναι η αποτελεσματική προστασία των δασών και των δασικών εκτάσεων -προστασία που δεν υπήρξε, πάντως, στο βαθμό που επιβαλλόταν από πολλά προηγούμενα χρόνια, από πολλές δεκαετίες. Είναι πασιφανές αυτό και αυταπόδεικτο. Ας μην προσποιείται, λοιπόν, κανένας ότι δεν είδε και δεν άκουσε για το πρόβλημα που υπήρχε.
      Κατ’ επανάληψη εξήγησα ότι στόχος της προτεινόμενης τροποποίησης είναι η περαιτέρω προστασία εκτάσεων οι οποίες ήταν δάση ή δασικές, κατά το χρόνο που άρχισε η εφαρμογή του Συντάγματος. Είπαμε ρητά, είπαμε κατηγορηματικά ότι οποιαδήποτε μεταβολή στη χρήση των εκτάσεων αυτών, μετά τον Ιούνιο του 1975, για οποιονδήποτε λόγο και αν έγινε, δεν θα λαμβάνεται υπόψη, ότι οι εκτάσεις που ήταν δάση ή δασικές κατά το χρόνο εφαρμογής του Συντάγματος, κηρύσσονται και παραμένουν αναδασωτέες. Είπαμε ρητά, είπαμε κατηγορηματικά ότι θα ακολουθούσε και σχετικός εκτελεστικός νόμος, για να προβλέψει αυστηρές, αυστηρότατες κυρώσεις  για τους παραβάτες.
      Πέρα όμως από αυτό, σε κάθε περίπτωση -και όχι μόνο για τη συγκεκριμένη διάταξη- ήμασταν και είμαστε έτοιμοι να προχωρήσουμε σε σύνθεση απόψεων, ώστε να διασφαλίσουμε, με τον καλύτερο τρόπο, κοινούς στόχους. Και οι στόχοι στην περίπτωση αυτή είναι τόσο η βιώσιμη ανάπτυξη -έννοια που εισήχθη με την Αναθεώρηση του 2001-, όσο -και κυρίως μάλιστα- η προστασία του Περιβάλλοντος.
      Και θέλω, για μια ακόμη φορά, να τονίσω ότι βιώσιμη ανάπτυξη δεν νοείται, δεν μπορεί να υπάρξει παρά μόνο με την προστασία του Περιβάλλοντος. Η έννοια της αειφόρου ανάπτυξης δεν συγκρούεται με το Περιβάλλον. Αντιθέτως μάλιστα, η προστασία του Περιβάλλοντος είναι η ουσιώδης, η αναγκαία, η απαραίτητη προϋπόθεση για την αειφόρο ανάπτυξη.
      Καταλήγοντας, κυρίες και κύριοι συνάδελφοι, η διαδικασία Αναθεώρησης του Συντάγματος είναι ευθύνη και αρμοδιότητα ολόκληρης της Βουλής. Από την πλευρά μας -και το έχω πει πολλές φορές έως τώρα-, θέλουμε να προχωρήσουμε με συνεννόηση, με σύνθεση, με συναίνεση. Τόσο για το άρθρο 24, όσο και για κάθε άλλη αναθεωρητέα διάταξη, είμαστε ανοικτοί σε κάθε γόνιμη, σε κάθε εποικοδομητική πρόταση. Στόχος μας είναι να βρούμε, να συμφωνήσουμε, να προωθήσουμε αυτά που μας ενώνουν. Και σ’ αυτή τη γραμμή επιμένουμε. Αφορισμοί όμως που δαιμονοποιούν την όποια άλλη άποψη είναι απαράδεκτοι? είναι δείγματα ακραίου λαϊκισμού και φανατισμού.
      Και, ακόμη χειρότερα, είναι  άρνηση συμμετοχής στο διάλογο, και μάλιστα σ’ ένα κορυφαίο ζήτημα, όπως είναι η Αναθεώρηση του Συντάγματος. Αυτό είναι, βέβαια, απόδειξη έσχατης πολιτικής αδυναμίας. Είναι όμως και κορυφαία εκδήλωση βαθύτατα αντιδημοκρατικής νοοτροπίας. Αυτή είναι η πραγματικότητα.
(Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, κάποιοι επιμένουν στο λαϊκισμό και την ανευθυνότητα. Κάποιοι επιμένουν στα άκρα και τις ακρότητες. Κάποιοι προσποιούνται πως δεν αντιλαμβάνονται τις ανάγκες των καιρών. Δεν τους ακολουθούμε. Δεν πρόκειται να θυσιάσουμε το συμφέρον του Τόπου για εφήμερες εντυπώσεις.
(Χειροκροτήματα από την πτέρυγα της Νέας Δημοκρατίας)
      Οι Ελληνίδες και οι Έλληνες απαίτησαν διακυβέρνηση εμπιστοσύνης. Οι Ελληνίδες και οι Έλληνες μάς έδωσαν εντολή να συνεχίσουμε τις μεταρρυθμίσεις που χρειάζεται ο Τόπος, σε όλους τους τομείς: στην Κεντρική Διοίκηση και την Τοπική Αυτοδιοίκηση, στην Οικονομία και την αναπτυξιακή διαδικασία, στο Εθνικό Σύστημα Υγείας, στο Ασφαλιστικό Σύστημα, στην Εκπαίδευση, στις δομές και τις υποδομές που αφορούν την προστασία του Περιβάλλοντος.
      Οι πολίτες, κυρίες και κύριοι συνάδελφοι, απαίτησαν να συνεχίσουμε στο δύσκολο δρόμο της ευθύνης και του αποτελέσματος, στο δρόμο των μεταρρυθμίσεων για ένα καλύτερο αύριο, στο δρόμο που επιφυλάσσει όφελος για όλους, σε τελική ανάλυση.
      Οι πολίτες απαίτησαν να συνεχίσουμε με διάλογο αλλά και αποφασιστικότητα, με σύνεση αλλά πάντως  και τόλμη, με στέρεα βήματα, σταθερά μπροστά!
      Αυτό είναι το χρέος μας! Και είναι χρέος στην Πατρίδα μας, είναι χρέος στην Κοινωνία μας. Αυτή τη συμφωνία κάναμε με τους πολίτες. Και τη συμφωνία αυτή είμαστε αποφασισμένοι να την τηρήσουμε στο ακέραιο.
      (Χειροκροτήματα από την πτέρυγα της Νέας Δημοκρατίας)
      Και θα την τηρήσουμε στο ακέραιο. Είμαστε αποφασισμένοι να πετύχουμε. Και θα πετύχουμε.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):   Ευχαριστώ, κύριε Πρόεδρε.
      Άκουσα και τον Πρωθυπουργό και τον Υπουργό Περιβάλλοντος, Χωροταξίας και Δημοσίων Έργων στις τοποθετήσεις τους. Σας διάβασα προηγουμένως τη γενική κρίση που κάνουν οι μεγάλοι επιστημονικοί σύλλογοι για την πολιτική που ακολουθείται από την Κυβέρνηση της χώρας –και προηγούμενα- σε σχέση με τα ζητήματα περιβάλλοντος. 
      Δεν σας άρκεσε αυτό. Δεν σας αρκεί. Ωραία, πάμε παρακάτω.
      Όσον αφορά στις κοινοτικές οδηγίες που δεν έχουν ενσωματωθεί στο εθνικό δίκαιο –γιατί σας ακούσαμε να υπερηφανεύεστε, επειδή σπεύσατε ορισμένες οδηγίες, οι οποίες εδώ και χρόνια έπρεπε να είχαν ενσωματωθεί, να τις περάσετε, χωρίς να τις εφαρμόσετε και το ξέρει ο κύριος Επίτροπος αυτό το πράγμα- έχετε αυτήν τη στιγμή δώδεκα οδηγίες, πέντε εκ των οποίων έχουν λήξει: ενεργειακή απόδοση των κτηρίων –παραπομπή- συνδυασμός θερμότητας και ενέργειας, ρύπανση από τα πλοία, περιβαλλοντική ευθύνη σε σχέση με την αποκατάσταση περιβαλλοντικής ζημιάς, απαιτήσεις οικολογικού σχεδιασμού σε προϊόντα που καταναλώνουν ενέργεια. 
      Εκκρεμείς υποθέσεις στο Δικαστήριο Ευρωπαϊκών Κοινοτήτων, είκοσι τέσσερις. Συνολικός κατάλογος καταδικών της Ελλάδας από το Δικαστήριο Ευρωπαϊκών Κοινοτήτων, είκοσι έξι, εκ των οποίων έντεκα επί Νέας Δημοκρατίας, δεκαπέντε επί ΠΑ.ΣΟ.Κ.. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Καταδικαστικών αποφάσεων; Πού τις βρήκατε αυτές; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Καταδικαστικών αποφάσεων, μάλιστα. Θέλετε να σας τις διαβάσω; Είναι καταδίκες από το Δικαστήριο Ευρωπαϊκών Κοινοτήτων.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Μάλιστα, να τις διαβάσετε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ωραία, ας μου αφαιρεθεί ο χρόνος.
      Ατελής εφαρμογή των διατάξεων του Κανονισμού 237/2000, ελλιπής προστασία της οχιάς της Μήλου, ελλιπής προστασία της λιμνοθάλασσας του Μεσολογγίου, λειτουργία χιλίων τετρακοσίων πενήντα οκτώ παράνομων ή χωρίς έλεγχο χωματερών, οι συνθήκες λειτουργίας του εργοστασίου της Δ.Ε.Η. στα Λινοπεράματα Κρήτης κ.λπ.. 
      Και θέλω να διασαφηνίσω εδώ, επειδή μιλάμε για την Ευρωπαϊκή Ένωση, ότι εμείς τη νομοθεσία της Ευρωπαϊκής Ένωσης την αντιμετωπίζουμε ακριβώς με τον ίδιο τρόπο που αντιμετωπίζουμε τη νομοθεσία των ελληνικών κυβερνήσεων.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Μου επιτρέπετε να κάνω μία παρέμβαση;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Βεβαίως. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κάνετε λάθος. Σας ενημέρωσαν λάθος. Δεν είναι καταδικαστικές αποφάσεις τελικά αυτά που αναφέρατε. Αυτά είχαν προχωρήσει σε διάφορα στάδια και οι υποθέσεις έχουν κλείσει. Δεν υπάρχουν καταδίκες. Καταδίκη σημαίνει ότι πήγαν στο Δικαστήριο Ευρωπαϊκών Κοινοτήτων, πήρε αυτό την τελική απόφαση και επέβαλε πρόστιμο. Τότε λέμε ότι υπάρχει καταδίκη. Δεν υπάρχει, όμως, γι’ αυτές τις περιπτώσεις. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Διαπιστώσεις παράβασης.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν υπάρχουν τελικές καταδίκες. Υπάρχουν προειδοποιητικές επιστολές, υπάρχουν άλλα ενδιάμεσα στάδια και έχουν κλείσει οι υποθέσεις αυτές, οι οποίες όλες αναφέρονται σε πεπραγμένα προ του 2004. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ωραία, κύριε Υπουργέ. Εγώ καταθέτω στα Πρακτικά –επιβαρύνετε τα Πρακτικά έτσι- τον κατάλογο που δίνει μία ιδιαίτερα αξιόπιστη οργάνωση, που είναι η WWF, όπου περιλαμβάνεται ο συνολικός κατάλογος καταδικών –όπως είπε ο κ. Παπαδημητρίου, οι διαπιστώσεις παράβασης- που έχουν επιβληθεί από το Δικαστήριο της Ευρωπαϊκής Ένωσης. 
      Τον καταθέτω στα Πρακτικά και είναι στη διάθεσή σας.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πάντως, ο Υπουργός ΠΕ.ΧΩ.Δ.Ε. είναι ακρότατα αξιόπιστος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα το δούμε, κύριε Υπουργέ. Μην προκαλείτε. Προκαλείτε τώρα. Ωραία, είστε ακρότατα αξιόπιστος και είμαι αναξιόπιστος εγώ. 
      Κάντανος: Αναφερθήκατε στην Κάντανο, κύριε Υπουργέ, σ’ αυτό το φοβερό λατομείο, το οποίο πάει να γκρεμίσει το φαράγγι στο οποίο αντιστάθηκαν οι Έλληνες. Φυσική καλλονή με ιστορικά μνημεία. Μας λέτε ότι δεν έχει καμμία ευθύνη η Κυβέρνηση, αλλά η Νομαρχιακή Αυτοδιοίκηση. Όποτε έχει ευθύνη η Νομαρχιακή Αυτοδιοίκηση, άσχετα τι είναι και ποιοι την έχουν στηρίξει, εμείς σηκώνουμε και την κριτική μας και το ανάστημά μας. Όμως, εδώ πέρα θα δούμε αν έχει ευθύνη η Κυβέρνηση.
      Έγγραφο με τίτλο: Ελληνική Δημοκρατία, Περιφέρεια Κρήτης, Γενική Διεύθυνση Περιφέρειας, υπογραφή κ. Σεραφείμ Τσόκας. Είναι ο Περιφερειάρχης Κρήτης, ο οποίος δεν εκλέγεται, αλλά διορίζεται από την Κυβέρνηση και ο οποίος εγκρίνει το μισθωτήριο συμβόλαιο της συμβολαιογράφου Ηρακλείου κ. Λουίζας Πέρπη-Κυπράκη μεταξύ του ελληνικού δημοσίου και του Ιωάννου Σαρτζετάκη για την υπό σύσταση εταιρεία με την επωνυμία «Λατομεία Σελίνου Ανώνυμη Τεχνική Εμπορική και Κατασκευαστική Εταιρεία». Η εισφορά αυτών των δικαιωμάτων θα ισχύει για όσο διάστημα διαρκεί η σύμβαση μίσθωσης, δηλαδή έως 3/5/2025. Να προσέχετε, κύριε Υπουργέ. 
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς  κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έγγραφο με τίτλο: Ελληνική Δημοκρατία, Υπουργείο Ανάπτυξης, Επιθεώρηση Μεταλλείων Νοτίου Ελλάδας. Είναι έγγραφο με το οποίο ο Επιθεωρητής κ. Χαράλαμπος Ιωσηφάκης εγκρίνει τη μεταφορά του δρόμου αυτού, ο οποίος είναι ιστορικό μνημείο. 
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς  κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, αναλάβετε τις ευθύνες σας και πάρτε θέση. Δεν μας είπατε καν αν θέλετε την επέκταση αυτού του λατομείου, αν θέλετε την καταστροφή του μνημείου της Καντάνου. Οι κυβερνητικές υπηρεσίες, ο Περιφερειάρχης, το Υπουργείο Ανάπτυξης είναι άμεσα εμπλεκόμενοι σ’ αυτό το ζήτημα. Δεν μπορείτε να ρίχνετε τη μπάλα αλλού. Και αν θέλετε να σας πω, η όλη σας παρουσία, κατά τη γνώμη μου, ενισχύει όλη αυτήν τη φιλολογία για εξαιρετικά «ρήγματα» μέσα στην Κυβέρνηση της Νέας Δημοκρατίας. Διότι ήρθατε εδώ και μας είπατε για μια σειρά ζητημάτων, ότι «Ξέρετε, είναι άλλου Υπουργείου» ή «Ξέρετε, είναι άλλων υπηρεσιών». Ανάμεσα στα άλλα, είστε Υπουργός Περιβάλλοντος και έχετε ευθύνη για την τοποθέτησή σας σε όλα τα ζητήματα.
      Όμως, αναφερθήκατε και σε άλλα. Όσον αφορά στο θέμα των υδάτινων πόρων, αναφέρατε ότι δεν τρέχει τίποτα. Εδώ πέρα, έχουμε μια τεράστια καθυστέρηση στην εφαρμογή της οδηγίας 3481/2006 και της οδηγίας 3199/2003. Έχουμε παρέμβαση της Ευρωπαϊκής Ένωσης στις 22 Μαρτίου 2007, γιατί η Ελλάδα δεν έχει υποβάλει τις προβλεπόμενες αναλύσεις για τις λεκάνες απορροής ποταμών, για τις επιδράσεις των ανθρωπίνων δραστηριοτήτων σ’ αυτές, καθώς και την οικονομική ανάλυση για τη χρήση των υδάτων. 
      Λεκάνη απορροής ποταμών. Σκεφθείτε να είχαν γίνει οι αναλύσεις από εσάς για τις λεκάνες απορροής ποταμών, για τον Ασωπό ποταμό, για τον οποίο μάλιστα ρίχνετε αλλού τις ευθύνες. Εδώ, πριν από το 2000, βοούσε όλη η Βοιωτία για το ότι υπάρχει το εξασθενές χρώμιο και αρνούνταν να κάνουν ακόμη και έλεγχο. Και φτάσαμε στο σημείο να ευαισθητοποιηθεί απλώς μια αρχή, να «σπάσει» την τρομοκρατία, γιατί υπάρχει τρομοκρατία σε όσους είναι ευαίσθητοι στα θέματα περιβάλλοντος απέναντι στα μεγάλα συμφέροντα. Μη μας τα λέτε αυτά και διαβάστε τις σχετικές εκθέσεις της Ευρωπαϊκής Επιτροπής.
      Όμως, είπατε κι άλλα, κύριε Υπουργέ, όπως και ο κύριος Πρωθυπουργός. Μιλήσατε για τον Αχελώο, γι’ αυτό το έργο που γίνεται και το οποίο είναι έξω από κάθε σημερινή λογική σεβασμού της ισορροπίας του περιβάλλοντος και των οικοσυστημάτων. Ενώ θα μπορούσε με έργα μικρής κλίμακας, τα οποία θα ανταποκρίνονται και θα προσαρμόζονται στις συνθήκες οι οποίες υπάρχουν. Με την εκτροπή θα γίνουν τεράστιες ανατροπές. Και εδώ η τακτική σας είναι το «διαίρει και βασίλευε». Θα ωφελήσουμε αυτήν την περιοχή, αλλά δεν μπορούμε να αγνοούμε την Αιτωλοακαρνανία. Δεν μπορούμε να αγνοούμε την Ήπειρο, δεν μπορούμε να αγνοούμε την ισορροπία των υδάτινων πόρων, δεν μπορούμε να αγνοούμε την μεσοχώρα στη Θεσσαλία και όλο αυτόν το χώρο ο οποίος καταστρέφεται. Και τι κάνατε εδώ πέρα; Εντάξει, έχετε μια άποψη. Δεκτό, έχετε μία άποψη. Τι κάνατε; 
      Το ξαναλέω αυτό. Παρ’ ότι είχατε απανωτές αρνητικές αποφάσεις του Συμβουλίου της Επικρατείας οι οποίες δεν σας το επέτρεπαν, χρησιμοποιήσατε το κόλπο της τροπολογίας στην οδηγία για τα νερά, προκειμένου να oρίσετε ένα νέο νομοθετικό πλαίσιο που να επιτρέπει τα έργα και τις κατευθύνσεις που είχατε στον Αχελώο. Δεν ξέρω πού υπάρχει και πού δεν υπάρχει η απλή λογική. 
      Το ίδιο βλέπουμε και σε μια σειρά από ζητήματα που ανέφερε ο κύριος Πρωθυπουργός: 
      Χ.Υ.Τ.Α.: Τρεις Χ.Υ.Τ.Α. υπάρχουν στο λεκανοπέδιο της Αττικής. Ρωτήστε τον κύριο Δήμα. Τι όριο έχει βάλει η Ευρωπαϊκή Ένωση για τους Χώρους Υγειονομικής Ταφής Απορριμμάτων; Και για τι μιλάμε σήμερα; Μιλάμε για ανακύκλωση, ανάκτηση υλικών, κομποστοποίηση και για Χώρους Υγειονομικής ταφής υπολειμμάτων και ο κύριος Πρωθυπουργός μας παρουσιάζει τους χώρους υγειονομικής ταφής απορριμμάτων, τους Χ.Υ.Τ.Α., στην Αττική, σαν να είναι η μεγάλη καινοτομία και η μεγάλη τομή που κάνουμε, ενώ είναι ένα παιχνίδι και ένας γυρισμός στο παρελθόν. Και καταδικάζεται σήμερα η Δυτική Αθήνα, ώστε η Δυτική Αττική να είναι το αποχωρητήριο όλης της Αττικής! Αντί να επικρέμεται από εδώ και από εκεί αυτή η απειλή για χωματερές, έπρεπε να προχωρήσει ένα σχέδιο για ριζική ανατροπή του συστήματος συλλογής και αξιοποίησης των απορριμμάτων, πράγμα το οποίο θα αποφόρτιζε και όλες τις περιοχές από τον κίνδυνο να καταντήσουν σαν τη Φυλή και σαν τον Ασπρόπυργο. Δηλαδή, για πάντα αποχωρητήρια όλης της Αττικής! 
      Επομένως, κύριε Πρωθυπουργέ, πώς μας παρουσιάζετε τους Χ.Υ.Τ.Α. σαν μια μεγάλη πρόοδο στην Αττική και σαν μια μεγάλη τομή που κάνει η Νέα Δημοκρατία, πέρα από αυτό το γεγονός που γράφουν και σήμερα οι εφημερίδες και αυτό που σας ανέφερα, ότι όλη η Ελλάδα είναι πεδίο ανεξέλεγκτων χωματερών; Παντού βρίσκεις χωματερές! Πλήρης ασυδοσία. Ακόμη και στο Μαρκόπουλο, είδατε πως χρησιμοποιούνταν το λατομείο ως χωματερή σ’  αυτά τα πλαίσια! 
      Πάρκο Ελληνικού. Πάλι η τακτική «διαίρει και βασίλευε». Εάν σας κάνουμε πάρκο στην Αθήνα, που έχετε δυόμισι τετραγωνικά μέτρα πρασίνου ανά κάτοικο το χαμηλότερο μέσα σε πρωτεύουσα της Ευρωπαϊκής Ένωσης, τότε δεν θα κάνουμε έργα στην περιφέρεια. Εάν το κάνουμε στο Ελληνικό, που είναι κοντά στη θάλασσα, τότε δεν θα κάνουμε στις υποβαθμισμένες συνοικίες. Δεν είναι λογική αυτή! Να κάνετε μια τομή! Μπορείτε να βρείτε πόρους. Και ξέρετε πώς μπορείτε να βρείτε πόρους. Και με απλούς τρόπους! Εμείς έχουμε προτείνει διάφορα: στρατιωτικές δαπάνες, φορολογία κ.λπ. 
      Όμως και στο χώρο του περιβάλλοντος, πείτε μας πώς αξιοποιούνται τα περιβαλλοντικά πρόστιμα, κύριε Σουφλιά και κύριε Πρωθυπουργέ. Τα περιβαλλοντικά πρόστιμα πώς αξιοποιούνται; Γιατί να μην αξιοποιηθούν τα περιβαλλοντικά πρόστιμα για την υπόθεση του Ελληνικού ή του κάθε Ελληνικού; Πείτε μας γιατί δεν προχωρήσατε στην εξοικονόμηση ηλεκτρικού στα κτήρια. Το δημόσιο έχει διακόσιες χιλιάδες κτήρια. Τα κτήρια του δημοσίου έχουν ευθύνη για το 2% των ρύπων, οι οποίοι παράγονται στην Ελλάδα, για την κλιματική αλλαγή και το φαινόμενο του θερμοκηπίου. Εάν έκανε εξοικονόμηση ενεργείας, εάν γίνονταν αυτά που ακούγαμε για αλλαγή λαμπτήρων κ.λπ. και εάν το δημόσιο έπαιρνε και άλλα μέτρα, όπως βιοκλιματική αρχιτεκτονική, όπως φαίνεται και σε μια επερώτηση που κατέθεσε προχθές ο συνάδελφος Μιχάλης Παπαγιαννάκης, θα είχαμε άμεση εξοικονόμηση 100.000.000 ευρώ. 
      Γιατί όλα αυτά δεν τα κάνετε; Και γιατί, αντί γι’ αυτό, προσπαθείτε να διαιρέσετε –το ίδιο που κάνετε σε κοινωνικό επίπεδο- τους κατοίκους, να κάνετε μία κοινωνία η οποία θα στρέφεται ενάντια στις συνοικίες, στο Ελληνικό, στη Γλυφάδα, στον Άλιμο, που είναι δίπλα, δηλαδή συνοικίες και χώροι που έχουν δώσει μεγάλες μάχες, όπως για το θέμα της ελεύθερης πρόσβασης. 
      Θα ήθελα να τελειώσω με το ζήτημα του άρθρου 24 και του Υπουργείου Περιβάλλοντος. Εγώ πιστεύω ότι πρέπει να το αποφύγει αυτό η Νέα Δημοκρατία. Τα άρθρα για το περιβάλλον -το άρθρο 24 και το άρθρο 117- δεν πρέπει να τα αγγίξουμε. Άκουσα ότι περιορίζετε τώρα το σκεπτικό σας. Είναι αυτή μια εξέλιξη και είναι μια εξέλιξη που δεν θα έπρεπε να έχει γίνει μετά την καταστροφή των δασών και μετά τα κινήματα κ.λπ.. Όμως, είναι ανεπαρκής, διότι η υπόθεση της Αναθεώρησης υπάρχει. 
      Και γιατί αεροφωτογραφίες του 1975 και όχι του 1940; Γιατί καλείται εδώ η Βουλή να νομιμοποιήσει τις αυθαιρεσίες της δικτατορίας, για παράδειγμα; 
Γιατί να νομιμοποιήσουμε την περίοδο 1967-1974, που χωρίς καν το δημοκρατικό έλεγχο, τον έλεγχο των Μέσων Μαζικής Ενημέρωσης, μπορούσε να καταπατάται ο δασικός πλούτος, να οργιάζουν οι καταπατητές και οι απόγονοι των Οθωμανών και να έχουμε αυτές τις καταστάσεις;
      Επομένως, δεν μπορούμε να το δεχθούμε αυτό. Αυτό θέτει σε αμφισβήτηση τα μισά δάση στην πραγματικότητα. Αυτό το οποίο λέτε, δηλαδή το τι μας ενδιαφέρει η χρονολογία 1940-1970, θέλω να σας πω ότι έχει τεράστια σημασία και δεν μπορούμε να το δεχθούμε. Καλώ και εσάς, μέσα στο πνεύμα της δημοκρατίας και του κοινοβουλευτισμού, να μην μπείτε στην παγίδα να νομιμοποιήσετε τη δικτατορία. Υπάρχουν δυνατότητες. Ναι, έχουν εξελιχθεί τα πράγματα. Υπάρχουν κάποια κομμάτια που δεν είναι δάση, είναι πια αστικές συνοικίες. Ναι, αυτά μπορούν με νομοθετικά μέτρα, εάν θέλετε, να λυθούν, προστατεύοντας όμως όλα τα δάση τα οποία παραμένουν δάση ή τα οποία καταπατήθηκαν με άγριο τρόπο από μεγάλα συμφέροντα.
      Τέλος, θέλω να αναφερθώ στην πρόταση του Προέδρου του ΠΑ.ΣΟ.Κ.. Βρίσκω ενδιαφέρουσα την πρόταση για τη συλλογή υπογραφών για την αναθεώρηση του άρθρου 24. Εγώ πιστεύω ότι θα μπορούσαμε να προχωρήσουμε σε κοινές δράσεις, αλλά στο άρθρο 24, μαζί με το όλο περιβάλλον νομοθετικό πλαίσιο, δυστυχώς εντάσσεται ο ν.3208/2003 επί κυβέρνησης ΠΑ.ΣΟ.Κ., ο οποίος ήρθε ως απόρροια της προηγούμενης αναθεώρησης του άρθρου 24 και ο οποίος είχε ως αποτέλεσμα να αμφισβητούνται όλοι σχεδόν οι δασικοί χάρτες που είχαν γίνει μέχρι τώρα, διότι μπήκαν πιο αυστηροί όροι για το τι θεωρείται δάσος και πιο ελαστικοί όροι για το τι δεν θεωρείται δάσος.
      Τελειώνοντας, πιστεύω ότι είναι χρήσιμη η σημερινή συζήτηση και ότι αναδείχθηκαν κάποια ζητήματα, κάποια μέτωπα. Το λέω αυτό, γιατί παίζει ρόλο η συμμετοχή της κοινωνίας και θα ήθελα να κλείσω μ’ αυτό. Θα ήθελα να καταθέσω δύο φωτογραφίες από ένα blog, που αναφέρεται σε σπίτια που χτίζονται πάνω στην Πάρνηθα, όχι στα καμένα, αλλά μέσα σε πευκόφυτη περιοχή, απολύτως νόμιμα, όπως καταλαβαίνετε. Λέει: «Στείλτε το μήνυμα παντού, να μάθει ο κόσμος τι κάνουν εκεί πάνω, στην Πάρνηθα, στην περιοχή πάνω από τα διόδια Αφιδνών». Εμείς χαιρετίζουμε όλους αυτούς τους νέους και τις νέες, τους μεγαλύτερους και τις μεγαλύτερες, που είναι ευαισθητοποιημένοι, που χρησιμοποιούν όποια μέσα έχουν, το διαδίκτυο και άλλα μέσα, προκειμένου η κατάσταση για το περιβάλλον να αλλάξει σε σχέση μ΄ αυτήν που υπάρχει σήμερα.
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις με θέματα: α. «Οι Έλληνες στη Διασπορά 15ος – 21ος αι.» και  β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα εννέα μαθητές και μαθήτριες και τρεις συνοδοί-καθηγητές από το 1ο  Τ.Ε.Ε. της Μεγαλόπολης Αρκαδίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γιώργος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, η Κυβέρνηση της Νέας Δημοκρατίας έδειξε, για άλλη μια φορά, ότι η πολιτική της είναι συντηρητική, κοντόφθαλμη και αντιαναπτυξιακή. Αδυνατεί να κατανοήσει τα νέα προβλήματα της εποχής, αδυνατεί να ανταποκριθεί στις ανάγκες της κοινωνίας και της νέας γενιάς της χώρας μας. Έχει δείξει ότι δεν θέλει και δεν μπορεί να αντιμετωπίσει τις μεγάλες προκλήσεις και τις περιβαλλοντικές εξελίξεις, σε παγκόσμιο, αλλά και σε εθνικό επίπεδο.
      Η Ελλάδα έχει μία ιστορική ευκαιρία, να γίνει πρωτοπόρα, με τα συγκριτικά της πλεονεκτήματα, σε παγκόσμιο επίπεδο. Να μετατρέψει την αναπτυξιακή της πορεία σε δυναμική, οικολογική και «πράσινη» αναπτυξιακή πορεία, αναδεικνύοντας υπηρεσίες, προϊόντα ποιότητας, οικολογικά, βιολογικά, ήπιων ενεργειακών πηγών, εξασφαλίζοντας και την ανταγωνιστικότητά τους, εξασφαλίζοντας ποιοτικές δουλειές για τους νέους μας, εξασφαλίζοντας την ποιότητα ζωής και την υγεία για τους συμπολίτες μας.
      Η σημερινή συζήτηση έδειξε και απέδειξε, για μία ακόμη φορά, ότι η Κυβέρνηση επιμένει στις καταστροφικές για το περιβάλλον πολιτικές της.
Ακόμη και το Υπουργείο Περιβάλλοντος πάει στις καλένδες. 
      Τι θα γίνει με τα θέματα υγείας, διατροφής, υδάτινων πόρων; Άκουσα τον αρμόδιο Υπουργό να μας λέει επανειλημμένως ότι είναι αναρμόδιος για πάρα πολλά ζητήματα. Ένας ακόμη λόγος για την ανάγκη ενός Υπουργείου Περιβάλλοντος, με ολοκληρωμένες αρμοδιότητες για το θέμα του περιβάλλοντος.
      Όσο για την τροποποίηση του άρθρου 24 του Συντάγματος, επιμένετε στην αλλαγή του, έστω βεβαίως κι αν τώρα προσπαθείτε να ερμηνεύσετε διαφορετικά τις θέσεις σας, από τις προηγούμενες, όταν ξεκίνησε αυτή η συζήτηση. Όμως, η επιμονή σας και η πολιτική σας, συνδυαζόμενα αυτά τα δύο, ουσιαστικά εξακολουθούν να κλείνουν το μάτι στους καταπατητές και στους εμπρηστές των δασών μας. Ακόμη και τώρα. 
      Όσο για τη δημοκρατική ευαισθησία και τη διάθεση διαλόγου, για την οποία μας μίλησε ο κύριος Πρωθυπουργός, ας δείχνατε, κύριε Πρωθυπουργέ, εσείς και η παράταξή σας, αυτήν την ευαισθησία και τη διάθεση διαλόγου, όταν συζητάγαμε την αναθεώρηση του άρθρου 24 και γενικότερα του Συντάγματος, όταν εσείς προκαλέσατε όλους εμάς, τους δημοκρατικούς πολίτες της χώρας, με τη νοθεία την οποία προσπαθήσατε να κάνετε στην Επιτροπή που συζητούσε την Αναθεώρηση του Συντάγματος. Εσείς δημιουργήσατε το πρόβλημα, εσείς με τη στάση σας, με μια στάση που υπονόμευσε αυτόν το ναό της δημοκρατίας, με μια προσπάθεια νοθείας του αποτελέσματος της ψηφοφορίας.
      (Χειροκροτήματα από την πτέρυγα του ΠΑ.ΣΟ.Κ.)
      Αυτή είναι η δημοκρατική σας ευαισθησία. Αυτός είναι ο διάλογος, για τον οποίο μιλάτε. Αυτός είναι ο λαϊκισμός σας.
      Είμαστε σε διαφορετική κατεύθυνση. Ούτε κατανόηση ούτε βούληση ούτε ξεκάθαρες θέσεις για το περιβάλλον έχετε. Μετά την τραγική εμπειρία του Αυγούστου, τη μεγαλύτερη οικολογική καταστροφή που γνώρισε η χώρα μας στην οποία έχασαν άδικα τις ζωές τους οι συμπολίτες μας, έφυγε μεν ο Υπουργός Δημόσιας Τάξης, αλλά έμεινε το πνεύμα σας για το περιβάλλον, το πνεύμα αλαζονείας. Λογικές που προσκρούουν στην πραγματικότητα και στις ανάγκες της κοινωνίας. 
      Άκουσα για τον Ασωπό. Ξεχάσατε ότι η Επιτροπή Περιβάλλοντος της Βουλής ασχολήθηκε εδώ και δύο χρόνια με το ζήτημα αυτό, με προτάσεις για δέκα δράσεις από την πολιτεία, ενώ το Υ.ΠΕ.ΧΩ.Δ.Ε., μόνο τον Αύγουστο ασχολήθηκε με το θέμα; Γιατί;
      Για το πάρκο του Ελληνικού, δεν μας πείθετε. Διότι οι προτάσεις σας, το μόνο που προβάλλουν είναι το τσιμέντο.
      Πρώτον, να καταθέσετε ποια είναι τα έργα που λέτε ότι θα έπρεπε να απεντάξετε, για να μπορεί να προχωρήσει το έργο χωρίς την αντιπαροχή. Γιατί εμείς πιστεύουμε ότι, όλα αυτά τα έργα, εικονικά αντιμετωπίζουν το περιβάλλον. Καθόλου δεν έχουν ουσιαστική σχέση με πραγματικές περιβαλλοντικές ανάγκες, που έχετε εντάξει στο Κοινοτικό Πλαίσιο Στήριξης.
      Δεύτερον, λέτε ότι δεν βρίσκετε τους πόρους. Γιατί δεν βρίσκετε τους πόρους; Το έχετε σκεφθεί; Πόσα κονδύλια από το Γ’ Κοινοτικό Πλαίσιο Στήριξης χάσατε εσείς, με την αδυναμία σας να απορροφήσετε ποσά, τα οποία εμείς διεκδικήσαμε και πήραμε επί δικών μας κυβερνήσεων; Αυτά είναι κονδύλια, τα οποία μπορούσατε να είχατε εντάξει και να είχατε απορροφήσει. Εσείς έχετε την ευθύνη για την έλλειψη πόρων.
      Τρίτον, τι κάνετε, όταν μιλάτε για τριακόσια στρέμματα με τις υπάρχουσες υποδομές, στις ολυμπιακές εγκαταστάσεις; Είναι και αυτά υπολογιζόμενα στα τριακόσια στρέμματα ή είναι επιπλέον των τριακοσίων στρεμμάτων;
      Τέταρτον, αυτοχρηματοδότηση. Μα, κύριε Πρωθυπουργέ, δεν είναι μόνο η αντιπαροχή ένας τρόπος αυτοχρηματοδότησης στη χώρα μας. Μπορεί εσείς, η παράταξή σας, λόγω και της παλαιότερης ιστορίας, να νομίζετε ότι μόνο η αντιπαροχή υπάρχει σ’ αυτήν τη χώρα ως χρηματοδότηση. Δεν είναι μόνο η αντιπαροχή, αυτοχρηματοδότηση. Υπάρχουν πολλές άλλες μορφές αυτοχρηματοδότησης όπου δεν χρειάζεται να χτιστούν τριακόσια στρέμματα τσιμέντου. Κι αυτό μπορεί να γίνει με την αυτοχρηματοδότηση, από τις ίδιες τις υπηρεσίες που θα προσφέρει αυτός ο χώρος, το πάρκο Ελληνικού, υπηρεσίες ψυχαγωγίας, υπηρεσίας πολιτισμού, υπηρεσίες αθλητισμού, που, βεβαίως, θα είναι καίριες για την ποιότητα ζωής του Λεκανοπεδίου.
      Επειδή μιλήσατε για πόρους, θα ήθελα να προσθέσω ότι αν είχατε υιοθετήσει την οδηγία, για την οποία μίλησε ο κ. Αλαβάνος, για την εξοικονόμηση ενέργειας στα μεγάλα κτήρια, που είχε προθεσμία μέχρι το 2006 –επί δικής σας Κυβέρνησης- θα είχατε εξοικονομήσει κάθε έτος 300.000.000 ευρώ από την εισαγωγή πετρελαίου. 
Και θα δημιουργούσαμε δέκα με δεκαπέντε χιλιάδες νέες θέσεις εργασίας για τα νιάτα μας, παραγωγικές θέσεις. Δεν το υιοθετήσατε. 
      Επιμένετε στο ειδικό χωροταξικό σχέδιο για τον τουρισμό. Άκουσα τον Πρωθυπουργό να μιλά για την προστασία του περιβάλλοντος. Ίσως εννοείτε το ελάχιστο περιβάλλον που θα απομείνει, μετά από την εφαρμογή αυτού του χωροταξικού σχεδίου, αφού είναι ένα σχέδιο που απειλεί να καταστρέψει τις παραλίες και τα νησιά μας, ένα οργανωμένο σχέδιο, που όμοιό του δεν έχει ξαναζήσει η Ελλάδα.
      Μιλάμε δηλαδή, συγκεκριμένα, για τη δημιουργία χιλιάδων ξενοδοχείων, ολόκληρων χωριών, για την κατασκευή ενός εκατομμυρίου κατοικιών παραθερισμού, εκτός σχεδίου πόλης, εκτός οικισμών, στα ωραιότερα σημεία της χώρας μας, στην ακτογραμμή, στα νησιά, ακόμα και σε περιοχές «NATURA».
      Πέρα από την Τοπική Αυτοδιοίκηση που αντέδρασε, πέρα από το Σύνδεσμο Τουριστικών Επιχειρήσεων, που και αυτός αντέδρασε, ακόμα και οι μελετητές του χωροταξικού σας σχεδίου, που κατέθεσαν στο Υ.ΠΕ.ΧΩ.Δ.Ε. το σχέδιο, μας ανακοίνωσαν δημόσια ότι το τελικό προϊόν του Υ.ΠΕ.ΧΩ.Δ.Ε., καμμία σχέση δεν έχει με τη μελέτη την οποία αυτοί κατέθεσαν.
      Στην πραγματικότητα, αυτό που προωθείτε, είναι ένας χωροταξικός σχεδιασμός, όπου εκχωρείτε με χωροταξικό τρόπο και ασυδοσία στο επενδυτικό κεφάλαιο σημαντικούς πόρους για τη χώρα μας. Δηλαδή, εκχωρείτε έναν κοινό πλούτο των Ελλήνων, του Ελληνισμού, σε ιδιωτικά συμφέροντα, με μεγάλη πιθανότητα, μάλιστα, αφελληνισμού τεράστιων περιουσιών του δημόσιου πλούτου. Δηλαδή, θα γίνουμε κάποια στιγμή επισκέπτες στη χώρα μας. Εσείς, βλέπετε το γρήγορο κέρδος για τους λίγους, αλλά θα υπάρξει μεγάλη ιστορική ζημιά για τον Ελληνισμό.
      Επαναλαμβάνω ότι το έγκλημα που κάνατε ως παράταξη τις δεκαετίες του ’50 και του ’60, με την τσιμεντοποίηση των πόλεων, θα το επαναλάβετε, καταστρέφοντας τις παραλίες και τα δάση μας. Γι’ αυτό, τις πολιτικές αυτές το ΠΑ.ΣΟ.Κ. θα τις αντιπαλέψει και μέσα και έξω από τη Βουλή, μαζί με την κοινωνία, μαζί με τα κινήματα των πολιτών, μαζί με τις οικολογικές οργανώσεις. Θα μας βρείτε απέναντί σας.
      Το πραγματικό δίλημμα ποιο είναι; Έναν τεράστιο πλούτο που έχουμε, αυτήν την εποχή που η παγκόσμια κοινότητα έχει αφυπνισθεί γύρω από τα οικολογικά ζητήματα, ένα τεράστιο περιβαλλοντικό και πολιτιστικό κεφάλαιο ή θα το αξιοποιήσουμε για να φτιάξουμε ένα νέο μοντέλο ανάπτυξης, «πράσινης» ανάπτυξης που προστατεύει το δημόσιο πλούτο μας, που ανοίγει νέους δρόμους ποιοτικών προϊόντων, ανταγωνιστικών προϊόντων, εξασφαλίζοντας υγεία και ποιότητα ζωής για τον πολίτη μας, ή από την άλλη μεριά, θα γίνει ο πλούτος αυτός βορά μιας άναρχης κερδοσκοπίας και ανάπτυξης, ενός γρήγορου κέρδους, με τεράστια, ιστορική ζημιά για τη χώρα μας.
      Εμείς δεν πρόκειται να ακολουθήσουμε, ούτε να αφήσουμε να περάσει το πνεύμα αλαζονείας που διέπει την Κυβέρνηση. Μάλιστα, ακόμη περισσότερο στη δεύτερη θητεία της.
      Έχουμε μάλιστα σήμερα τις κάμερες του εισαγγελέα του Αρείου Πάγου, που υποβαθμίζουν το δικαίωμα προστασίας των προσωπικών δεδομένων του πολίτη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του Πανελληνίου Σοσιαλιστικού Κινήματος)
      Θα μου δώσετε και εμένα δύο λεπτά, κύριε  Πρόεδρε.
      ΠΡΟΕΔΡΟΣ (Δημήτριος Σιούφας): Όσο χρόνο θέλετε, κύριε  Πρόεδρε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αυτό μπορεί να διολισθήσει στην ποινικοποίηση του δικαιώματος του πολίτη να διαμαρτύρεται και να διαδηλώνει. Και αυτές οι πολιτικές δεν θα περάσουν.
      Δεν είναι μεταρρύθμιση. Είναι αντίληψη ενός κράτους αυταρχικού και ενός κράτους-λάφυρου που εσείς προωθείτε. 
      ΑΠΟΣΤΟΛΟΣ ΚΑΚΛΑΜΑΝΗΣ: Το κράτος των εισαγγελέων, των δικαστών και της Αστυνομίας.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεν θα περάσουν οι πολιτικές υποχρηματοδότησης και διάλυσης της δημόσιας παιδείας, ενάντια στις οποίες διαδηλώνει σήμερα ολόκληρη η εκπαιδευτική κοινότητα και βεβαίως, μαζί και οι δάσκαλοί τους. Δεν θα αφήσουμε, επίσης, να περάσει η λογική της επανασύστασης μιας αντίληψης του κράτους της Δεξιάς.
      Γνωρίζετε τις πρόσφατες καταγγελίες της μη κυβερνητικής οργάνωσης «PRO ASYL» και των ομάδων Ελλήνων νομικών για τους βασανισμούς μεταναστών από τις ελληνικές αρχές ασφαλείας. Και οι καταγγελίες είναι φοβερές. 
      Είναι απίστευτο το 2007, κύριε  Καραμανλή, να γίνονται αυτά στην Ελλάδα: βασανιστήρια, εικονικές εκτελέσεις, πνιγμοί, ξυλοδαρμοί. Μας μεταφέρουν στον αυταρχισμό της προ της Μεταπολίτευσης εποχής. Προσβάλλουν την Ελλάδα διεθνώς, αλλά και το ίδιο το πολίτευμά μας. 
Προσβάλλουν τη δημοκρατική συνείδηση κάθε Έλληνα και κάθε Ελληνίδας. Η πολιτική ευθύνη είναι προφανής και περιμένουμε, τις αμέσως επόμενες μέρες, τον άμεσο καταμερισμό, τόσο των διοικητικών όσο βεβαίως και των πολιτικών ευθυνών. 
    Σε όλα αυτά τα θέματα, που αφορούν και τα ανθρώπινα δικαιώματα και το περιβάλλον, υπάρχει ένα σημαντικό πεδίο δράσης, με τα οικολογικά κινήματα των πολιτών, αλλά και με τις δυνάμεις της άλλης Αριστεράς, που ήδη έχουν προκύψει από τη σημερινή συζήτηση. Είναι θετικό το γεγονός ότι υπάρχουν συμπτώσεις, πιθανώς και συμφωνίες, σε πολλές από τις θέσεις. Δείχνουν το δρόμο της συνεργασίας για την προάσπιση του φυσικού μας περιβάλλοντος, των δικαιωμάτων όλων των πολιτών. Και αυτόν το δρόμο, του διαλόγου και της κοινής δράσης, το ΠΑ.ΣΟ.Κ., είναι αποφασισμένο να τον βαδίσει. 
    Κυρίες και κύριοι συνάδελφοι, η Κυβέρνηση, αν και νέα, υποτίθεται, μετά τις εκλογές, είναι ήδη μια κυβέρνηση θαμπή και ξέπνοη. Συνειδητοποιεί η Κυβέρνηση ότι κέρδισαν τις εκλογές, αλλά δεν μπορούν να κυβερνήσουν. Τα αδιέξοδα, στα οποία η ίδια βρίσκεται, είναι τεράστια. Αναγκάζεται ακόμη ο Πρωθυπουργός να θέτει σε κυκλοφορία σενάρια πρόωρων εκλογών με τη λίστα, για να πειθαρχήσει τους αντάρτες Βουλευτές του. 
    Ορισμένοι σχεδιαστές της πολιτικής στο κυβερνητικό στρατόπεδο προσπαθούν να βρουν παρηγοριά στη δική μας εσωτερική κρίση, στις διαδικασίες που εκτυλίσσονται στο ΠΑ.ΣΟ.Κ. για την εκλογή Προέδρου. Νομίζουν ότι αυτό τους δίνει άνεση χειρισμών, περιθώριο χρόνου. Κάνουν λάθος. Στις 12 του Νοέμβρη, σε έντεκα μόλις μέρες από σήμερα, το ΠΑ.ΣΟ.Κ. θα είναι εδώ, ενωμένο, πιο δυνατό παρά ποτέ.
    (Χειροκροτήματα από την πτέρυγα του ΠΑ.ΣΟ.Κ.)
    Η Κυβέρνηση και η κοινοβουλευτική της Πλειοψηφία, θα παραμείνει στον αστερισμό της αστάθειας και της κρίσης. Το ΠΑ.ΣΟ.Κ. θα δώσει ελπίδα στον πολίτη, προοπτική νίκης στη μεγάλη κοινωνική πλειοψηφία της Κεντροαριστεράς.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδος κ. Αλέκα Παπαρήγα έχει το λόγο.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ας αφήσουμε το περιεχόμενο και το ψαχνό του τι είπε το κάθε κόμμα και ας μείνουμε στους τίτλους. Στους τίτλους πολλές φορές μπορούμε να συμφωνήσουμε. Παραδείγματος χάρη, είναι επιτακτικό να υπάρξουν μέτρα για την αποκατάσταση, εκεί που μπορεί να γίνει και όσο γίνεται, της μεγάλης βλάβης που έχει υποστεί το περιβάλλον. Δεν θα πει κανείς «όχι», ό,τι μπορεί να αποκατασταθεί, να αποκατασταθεί. 
    Ακούστηκε απ’ αυτό το Βήμα –δεν είναι έξω από τη λογική- ότι πρέπει να υπάρξει μια νέα αντίληψη, μια νέα πολιτική στα θέματα του περιβάλλοντος. Παραδείγματος χάρη, με άλλο τρόπο να δούμε τις υποδομές, τα κτήρια της χώρας, με βάση τις νέες τεχνολογίες κ.λπ.. Ας πούμε ότι συμφωνούμε και σ’ αυτό. 
    (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
    Το θέμα τώρα είναι: Αυτό απαιτεί χρήμα. Ας πούμε ότι συμφωνούμε στους τίτλους. Άκουσα για τα υπόλοιπα του Γ΄ και του Δ΄ Κοινοτικού Πλαισίου Στήριξης. Δεν είναι οικονομικό το ζήτημα. Θέτω το ερώτημα, γιατί βεβαίως έχει και οικονομική πλευρά, αλλά το από πού θα πάρω και πώς θα τα διαθέσω, είναι πολιτικό ζήτημα. Δηλαδή Γ΄ και  Δ΄ Κοινοτικό Πλαίσιο Στήριξης να πάνε γι’ αυτά τα ζητήματα. Μα στο Δ΄ Κοινοτικό Πλαίσιο Στήριξης, ειδικά, τη μερίδα του λέοντος την παίρνουν οι ιδιώτες. Οι ιδιώτες δεν είναι ο Κώστας, η Μαριγώ και ο Μήτσος! Είναι μεγάλες επιχειρήσεις. 
    Κύριε Παπανδρέου, υπάρχουν ελληνικές επιχειρήσεις σήμερα. Μπορείτε να μου βρείτε καμμία μεγάλη; Δεν μιλάω για τις μικρές. 
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Για μικρές λέμε.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Οι επιχειρηματίες είναι μονοπωλιακά συγκροτήματα –αυτά εννοούμε εμείς, δεν εννοούμε το μαγαζί της γειτονιάς ή ακόμα και μικρότερες επιχειρήσεις- που νέμονται το Δ΄ Κοινοτικό Πλαίσιο Στήριξης και μάλιστα τα χρήματα δεν τα διαθέτουν περιφερειακά. Για να μιλήσουμε για αποκατάσταση περιβάλλοντος και όλα αυτά, σημαίνει ότι  πρέπει να γίνει αλλαγή της τοποθέτησης χρημάτων. Όσα χρήματα και να έχεις, όταν πρόκειται να φτιάξεις έργα που αποκαθιστούν το περιβάλλον και όταν πρόκειται να κάνεις νέες υποδομές -και μάλιστα να αγοράσεις τις πρώτες ύλες απ’ έξω- αυτά κοστίζουν.  Αυτό σημαίνει ότι από αυτά τα χρήματα που υπάρχουν, πολλά πρέπει να αλλάξω και αλλού πρέπει να τα τοποθετήσω. Αυτό είναι πολιτικό ζήτημα.
      Όλα αυτά που λέγονται εδώ σαν προτάσεις, είναι προτάσεις που θα τις πάρουν οι μεγάλες επιχειρήσεις και θα κάνουν τις επενδύσεις εκεί που θέλουν, θα κάνουν και αποκατάσταση του περιβάλλοντος, όχι όμως προς όφελος των πολλών και επίσης, εκεί που θέλουν, θα διαμορφώσουν νέες υποδομές, νέα κτήρια κ.λπ.. Επί παραδείγματι, η  μελέτη που έχει κάνει ο Ο.Ο.Σ.Α. για νέες ανθεκτικότερες κατασκευές, με βάση τις κλιματολογικές αλλαγές, υποδομές και κτήρια. Στις χώρες του Ο.Ο.Σ.Α., τα έξοδα θα κυμανθούν στα 150.000.000.000 δολάρια, ενώ στη χώρα μας θα χρειαστούν εννέα χιλιάδες πενήντα τέσσερα περιβαλλοντικά έργα, προϋπολογισμού 1,4 εκατομμύρια ευρώ. Ο Ο.Ο.Σ.Α. δεν τα πιάνει όλα, ό,τι πιάνει. 
      Αν πούμε ότι αυτά τα έργα τα παίρνουν για να τα κάνουν οι επιχειρηματίες, αυτοί μπορούν να τα κάνουν, παίρνοντας κατ’ αρχήν και επιδοτήσεις από τους αναπτυξιακούς νόμους κ.λπ., ακόμα και δάνεια από τις τράπεζες. ‘Εχουν τις προϋποθέσεις, θα βάλουν και αυτοί ένα κομμάτι και θα κάνουν τις νέες υποδομές. Οι μικρές επιχειρήσεις μπορούν να τα κάνουν; Και μάλιστα τώρα οι τράπεζες, για να σου δώσουν δάνειο, παίρνουν σαν κριτήριο  το ποσοστό εκπομπών ρύπων που έχεις και αν είναι μεγάλο, δεν σου δίνουν ή σου δίνουν και σου βάζουν δυσβάστακτους όρους. Και μιλάμε τώρα για διεθνείς τράπεζες, οι οποίες ασχολούνται μ’ αυτό το ζήτημα, της πράσινης οικονομίας. Μπορούν να τα βγάλουν πέρα οι μικρές επιχειρήσεις; 
      Να σας πω και κάτι άλλο. Πρέπει να κτιστούν και σπίτια. Θα πάμε να κτίσουμε σπίτια που θα μπορούν να διατηρούν τη θερμότητα ή τη δροσιά ώστε να μη χρειάζεται να έχουμε air condition ή καλοριφέρ. Οι μεγάλες εταιρείες θα κερδίσουν. Πώς θα κάνουμε αυτά τα σπίτια; Ποιος θα μπορέσει να τα αγοράσει; Είναι ωραία να τα λέμε όλα αυτά, αλλά θα πρέπει να ξεκαθαρίσουμε ποιος θα πληρώσει. Διότι είτε πλούσια χώρα είσαι είτε φτωχή, έχεις έναν προϋπολογισμό. Το πού τον διανέμεις, όμως, παίζει ρόλο. 
      Η πράσινη οικονομία, κύριε Παπανδρέου, με το περιεχόμενο που έχει -ο τίτλος ωραίος είναι- θα οδηγήσει πραγματικά σε ακόμη μεγαλύτερη πόλωση ανάμεσα σε πλούτο και φτώχεια. Θα εκτοπιστούν ακόμη και επιχειρηματίες πιο μεγάλου βεληνεκούς. Θα γίνει συγκέντρωση πλούτου και πρέπει να το πούμε καθαρά. Αυτοί που κατέστρεψαν το περιβάλλον και κέρδισαν, αυτοί έρχονται να το σώσουν, πάλι κερδίζοντας. Ποιοι ασχολούνται με τα ζητήματα αυτά; Παραδείγματος χάρη, η «ΤΟΥΟΤΑ», η «FIAT», η «HONDA» επενδύουν για να φτιάξουν το νέο οικολογικό αυτοκίνητο. Θα το φτιάξουν -εγώ σας λέω, ότι ήδη υπάρχουν τέτοια μοντέλα- και μετά θα το διαδώσουν. Η τιμή θα είναι υψηλή. Θα το πάρουν κάποιοι. Μετά θα αρχίσουν να λένε ότι «Δεν μπορείς να κυκλοφορήσεις, αν δεν έχεις οικολογικό αυτοκίνητο». Αυτό θα γίνει, κάποιοι θα έχουν το οικολογικό. 
      Είναι σαν το ζήτημα της αλλαγής των παλιών μοντέλων αυτοκινήτων. Πόσα χρόνια κράτησε στην Ελλάδα; Πάρα πολλά. Αν είχαν είκοσι και τριάντα χρόνια περιθώριο –δεν θυμάμαι πόσο ήταν στην Ελλάδα, δεν ξέρω από αυτοκίνητα- να αλλάξουν το αυτοκίνητο, για το οικολογικό θα σου πουν: «Σε πέντε χρόνια καινούργιο αυτοκίνητο». Μετά θα βγει ένα άλλο οικολογικό που θα είναι καλύτερο και θα σου πουν: «Πάρ’ το, άλλαξε και το καινούργιο».
      ΑΠΟΣΤΟΛΟΣ ΚΑΚΛΑΜΑΝΗΣ: Θα καταργήσουμε το αυτοκίνητο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αυτό είναι το ζήτημα; Βεβαίως θα μου πείτε ότι θα υπάρξει πολιτική δημόσιων μέσων μεταφοράς. Μα, όταν αυτές οι αυτοκινητοβιομηχανίες -οι οποίες θα είναι πολύ πιο ισχυρές, εάν είχαμε πενήντα, τώρα θα έχουμε δέκα- ασχολούνται με το οικολογικό αυτοκίνητο, είναι φανερό ότι οι συντηρητικές, αντιλαϊκές κυβερνήσεις θα συνεχίζουν να έχουν μία πολιτική που θα ευνοεί το αυτοκίνητο. 
      Για να μην πολυλογώ, το ζήτημα για μας είναι ότι το πεδίο μελετών και ερευνών για εναλλακτικές πηγές και μορφές ενέργειας, για νέου τύπου κατοικίες, είναι μεγάλο και ο κάθε ένας μας θα πρέπει να σέβεται και να υποκλίνεται στην επιστήμη. 
      Αυτό, όμως, που έχει μεγάλη σημασία, είναι: Την έρευνα ποιος την κάνει και για ποιο σκοπό, την ανάπτυξη ποιος την κάνει και για ποιο σκοπό; Κι εδώ δεν μπαίνει απλώς ζήτημα μιας κυβερνητικής συναλλαγής, αλλά αν θέλουμε να μιλάμε ουσιαστικά, εδώ μπαίνει ζήτημα για το ποια τάξη κυβερνά. Και η Κυβέρνηση εκπροσωπεί αυτήν την τάξη. Έτσι είναι. Μιλάμε για δισεκατομμύρια χρήματα. Θα πάνε να πουλήσουν οικολογικό αυτοκίνητο στην Αφρική; 
      Άκουσα από τον Πρωθυπουργό -έχω όμως και υπόψη μου- ότι η Ευρώπη και οι Ηνωμένες Πολιτείες ασχολούνται πάρα πολύ με το να μην καταστραφεί οικολογικά η Αφρική ή ότι έχει καταστραφεί ένα μέρος –γιατί έχει καταστραφεί- και το τι θα γίνει. Όλοι αυτοί που ενδιαφέρονται για την Αφρική, ενδιαφέρονται είτε για να τους πουλήσουν προϊόντα είτε για να καταλάβουν αγορές και βεβαίως για να τα κάνουν αυτά, πρέπει να ελέγξουν και το πολιτικό σύστημα των χωρών αυτών. Και το περιβάλλον λοιπόν είναι αναπόσπαστο στοιχείο της γενικής πολιτικής. Αυτό δεν σημαίνει –και το ξεκαθαρίζω- ότι είναι μάταιοι οι αγώνες. Δεν είναι καθόλου μάταιοι. Υπάρχουν πράγματα που μπορούν να κατακτηθούν. Άλλωστε το να κάνουμε και πάρκο και τις ακτές να ελευθερώσουμε, όταν υπάρξει ένα κίνημα, μπορείς να το πετύχεις, αλλά το ζήτημα του ενιαίου ενεργειακού σχεδιασμού της Ευρωπαϊκής Ένωσης και της πράσινης οικονομίας ή της πράσινης ανάπτυξης είναι η νέα μορφή επέλασης του κεφαλαίου. Αυτό να το πούμε καθαρά και από εκεί και πέρα τώρα για το άρθρο 24 βεβαίως να παλέψουμε, αλλά αποδείχθηκε, όπως με το άρθρο 16, ότι το κεφάλαιο έχει πάρα πολλούς δρόμους. Αυτό δεν σημαίνει ότι θα του αφαιρούμε εμπόδια, γιατί μπορεί να μπει από έναν άλλο δρόμο, αλλά μην κοροϊδευόμαστε τώρα ότι ένα άρθρο 16 και ένα άρθρο 24 μας γλίτωσε από την ιδιωτική παιδεία και πολύ περισσότερο το άρθρο 24 θα μας γλιτώσει από αυτό το μεγάλο κρίσιμο πρόβλημα του περιβάλλοντος, το οποίο συμφωνούμε ότι υπάρχει αλλά διαφωνούμε στο ποιος είναι ικανός και αν έχει καλή πρόθεση για να υλοποιήσει μία φιλοπεριβαλλοντική, δηλαδή φιλολαϊκή πολιτική. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ο Πρόεδρος του Λαϊκού Ορθόδοξου Συναγερμού, κ. Καρατζαφέρης, έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Έχω την αίσθηση ότι δώσαμε πάρα πολύ δουλειά στον κ. Λαζόπουλο με αυτά τα οποία ελέχθησαν μέσα σε αυτήν την Αίθουσα ιδιαίτερα από πλευράς της Κυβέρνησης. 
      Άκουσα τον συμπαθέστατο Υπουργό Περιβάλλοντος να συμφωνεί μαζί μου ότι πράγματι ο Πηνειός είναι ο πλέον μολυσμένος ποταμός της Ευρώπης μαζί με τον Πάδο, αλλά μόνο για την περίοδο από τον Ιούνιο μέχρι τον Οκτώβριο που αρχίζουν οι βροχές.
       Ωραία, κύριε Υπουργέ, να τους βάζουμε σε καμιόνια όλους τους Λαρισαίους πατριώτες, να τους πηγαίνουμε στο Βόλο τον Ιούνιο και να τους επιστρέφουμε τον Οκτώβριο με τις βροχές. Δεν χρειάζεται. Ένα ποτήρι μολυσμένο νερό να πιείς, παθαίνεις σαλμονέλα. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Να υποστηρίζετε την εκτροπή του Αχελώου. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Την εκτροπή της δικής σας Κυβέρνησης δεν μπορούμε να υποστηρίξουμε, κύριε Υπουργέ!
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν χρειάζεται μεταφορά ανθρώπων. Μεταφορά νερού χρειάζεται!
       ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και πάμε στα λατομεία. Ακούω ότι τα λατομεία δεν ανήκουν στην ευθύνη του Υπουργείου ΠΕ.ΧΩ.Δ.Ε.. Πού ανήκουν, κύριε Υπουργέ; Ποιος έχει την ευθύνη; Οι πολεοδομίες δεν ανήκουν στο Υπουργείο σας. Και βεβαίως εάν δεχθώ ότι το μόνο πράγμα που χτίζεται αποτελεσματικά στην Ελλάδα είναι τα καράβια των εφοπλιστών, τότε να τον μεταφέρουμε τον τομέα στο Υπουργείο Εμπορικής Ναυτιλίας. 
      Γιατί αρνείστε τις ευθύνες που έχετε; Εδώ υπάρχει ένα πρόβλημα. Πρέπει να ελέγξουμε τα λατομεία. Υπάρχει ένας άκρατος πλουτισμός από τη γη και επειδή βεβαίως δεν μπορεί να το αναλάβει η πολιτεία, εγώ προτείνω να υπάρξουν λαϊκά εποπτικά συμβούλια, για κάθε λατομείο να υπάρχει ένα εποπτικό λαϊκό συμβούλιο. 
      Πηγαίνετε στο Μαρκόπουλο. Οσάκις πας προς το Μαρκόπουλο, θλίβεσαι με την τεράστια τρύπα που υπάρχει. Δεν συγκινεί κανέναν επιτέλους; Ποια συμφέροντα είναι εκείνα που προσπαθούν να καταπιέσουν, να ασελγήσουν επί του περιβάλλοντος και της αισθητικής όλων των κατοίκων, αλλά και των τουριστών που περνάνε από το αεροδρόμιο «Ελευθέριος Βενιζέλος»; 
      Άκουσα για την αντιπαροχή. Κύριε Πρωθυπουργέ, αν υπήρχαν λαϊκιστές και ακραίοι στη Βουλή του 1955 όταν θεσπίστηκε η αντιπαροχή, θα είχε σωθεί η Αθήνα, δεν θα ήταν σ’ αυτήν την κατάντια του μπετόν που έχουμε σήμερα. Θα συνεχιστεί σήμερα αυτό το μέτρο της αντιπαροχής; Για ποιο λόγο; 
      Μιλήσατε για το Χάιντ Παρκ. Έχω ζήσει πολύ στην περιοχή. Πάμε να μου δείξετε ένα οίκημα έστω και εκατό τετραγωνικά μέσα στο Χάιντ Παρκ, όχι τριακόσια στρέμματα. Σε ποια γωνιά του Χάιντ Παρκ υπάρχει; Εμείς λοιπόν θέλουμε τριακόσια στρέμματα μπετόν. Γιατί; Διότι –λέει- δεν έχουμε χρήματα. Και πάλι τα εκβιαστικά ψευτοδιλήμματα της Κυβερνήσεως. Να κόψουμε από την περιφέρεια; Πείτε μας. Το άκουσα, το ακούσατε, το ακούσαμε. Όχι, κύριε Πρωθυπουργέ, να πάτε να πάρετε τα 12,5 δισεκατομμύρια ευρώ που υπήρξατε ανίκανοι σαν Κυβέρνηση εσείς και η προηγούμενη να πάρετε από το τρίτο «πακέτο» και από τα χαμένα λεφτά να φτιάξετε, αν θέλετε, το άλσος.
(Χειροκροτήματα από την πτέρυγα του Λαϊκού Ορθοδόξου Συναγερμού)
	Γιατί να «κόψετε» το καινούργιο; Τα λεφτά είναι εκεί και περιμένουν στα «σεντούκια» της Ευρωπαϊκής Ένωσης, αλλά υπήρξατε κατώτεροι των περιστάσεων και οι μεν και οι δε. Έτοιμα λεφτά και δεν μπορούσατε να τα πάρετε, όχι να πάρουμε απ’ αυτά τα καινούργια!
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)  
	Μιλήσατε για ακρότητες, κύριε Πρωθυπουργέ. Είναι ακρότητα ή όχι, κύριε Πρωθυπουργέ, να βγαίνει ο επίτιμος Πρόεδρος της Νέας Δημοκρατίας και να προσπαθεί να κοροϊδέψει τον ελληνικό λαό ότι δεν υπήρχαν ο όρος «Μακεδονία» και τα παράγωγά του στη Σύσκεψη; Κατ’ αρχάς αυτό προσβάλλει ευθέως το τελευταίο δάκρυ του εθνάρχη ο οποίος δεν έκλαψε για σύνθετη ονομασία. Η φράση του ήταν: «Είναι μία η Μακεδονία και ελληνική» και σήμερα έρχεται ο ίδιος ο κ. επίτιμος, επειδή χθες τα κανάλια «έπαιξαν» τις δηλώσεις της εποχής, και το «μαζεύει» και το διορθώνει.
	Είναι ακρότητα ή όχι, κύριε Πρωθυπουργέ, να δίνετε 10% αύξηση στους ημετέρους γενικούς διευθυντές της Δ.Ε.Η., τους επτά-οκτώ, αφήνοντας στους δρόμους τους συνταξιούχους να πεινάνε; 
	Είναι ακρότητα ή όχι, κύριε Πρωθυπουργέ, να προσπαθείτε να βολέψετε την «παρεούλα» του Μαξίμου μέσα στη Βουλή αφήνοντας απ’ έξω τα παιδιά που έχουν πετύχει στο Α.Σ.Ε.Π. από το 1998 και είναι δέκα χρόνια στους δρόμους;
(Χειροκροτήματα από την πτέρυγα του Λαϊκού Ορθοδόξου Συναγερμού)
	Είναι ακρότητα ή όχι, κύριε Πρωθυπουργέ, ο χωρικός, ο αγράμματος ο οποίος εκεί, στα Μεσόγεια έβαλε μία φωτιά για να καθαρίσει το χωράφι του και έκαψε καμιά δεκαριά στρέμματα γύρω, να πηγαίνει δυόμισι χρόνια φυλακή και η κ. Γιάννα Αγγελοπούλου για γκλαμουριά το καλοκαίρι του 2004 παρόντων των μελών της Κυβερνήσεως να καίει τη Φιλοθέη και να μην βγαίνει καν κατηγορούμενη; Είναι αυτή ακρότητα ή όχι, κύριε Πρωθυπουργέ;
	Κύριε Πρωθυπουργέ, όταν εδώ στις προγραμματικές δηλώσεις είχα πει ότι, όσο και αν θεωρούμαστε ανθρώπινοι και δημοκρατικοί και φίλοι των μεταναστών, «ξεχειλίσαμε» και ότι δεν αντέχει άλλους η χώρα, μου μιλήσατε πάλι για ακρότητες. Χθες η Υπουργός Εξωτερικών και παντός Υπουργείου κ. Ντόρα Μπακογιάννη είπε ότι η Ελλάδα δεν αντέχει άλλους μετανάστες. Τώρα αυτό δεν είναι ακρότητα; Ερωτώ. 
	Δεν είναι ακρότητα το ότι φέρατε νόμο καθυστερώντας να κλείσετε τη Βουλή μόνο και μόνο για να «φτιαχτεί» ο άνθρωπος που σας στηρίζει με καθημερινή προβολή, ή «πετάμε στο ΣΚΑΪ» και δεν ξέρουμε γιατί ήλθε ο νόμος για τα Μέσα Ενημέρωσης; 
	Δεν είναι ακρότητα, κύριε Πρωθυπουργέ, να είμαστε η μόνη χώρα σ’ όλη την Ευρώπη που στηρίζει τα μονοπύθμενα τάνκερ με κίνδυνο εάν ένα απ’ αυτά πάθει ζημιά στην περιοχή της Μεσογείου να έχουμε ανήκεστο βλάβη σε όλη την ελληνική περιοχή, σε όλη την επικράτεια; Γιατί λοιπόν; Ποιον στηρίζουμε και ερχόμαστε και βάζουμε τα στήθη μας μπροστά στον κύριο Μπαρό για να μην ελέγξει τα μονοπύθμενα τάνκερ; Είναι αρκετοί Ευρωβουλευτές μέσα στην Αίθουσα και ξέρουν ακριβώς τι συμβαίνει.
      Είναι ακρότητα ή όχι, κύριε Πρωθυπουργέ, να μη φέρνετε τον κ. Ζορμπά εδώ στη Βουλή να μας μιλήσει, τον οποίο εσείς, με δική σας πρωτοβουλία, εμποδίσατε να έρθει στη Βουλή, κλείνοντας τη δύο μέρες νωρίτερα; Έχουν περάσει δύο μήνες και ο κ. Ζορμπάς δεν έχει έρθει στη Βουλή. 
      Είναι ακρότητα ή όχι, κύριε Πρωθυπουργέ, δύο χρόνια μετά τις υποκλοπές του δικού σας τηλεφώνου και του μισού Υπουργικού Συμβουλίου να μην έχει πάει κανείς φυλακή; 
      Είναι ακρότητα ή όχι, κύριε Πρωθυπουργέ, να επιμένετε στο Big Brother; Εγώ δεν συμφωνώ με την κα Παπαρήγα ή τον κ. Αλαβάνο που λέει ότι οι κάμερες δεν πρέπει να χρησιμοποιούνται για δηλώσεις. Δεν πρέπει να υπάρχουν παντελώς. Δεν πρέπει να βάλλονται και να προσβάλλονται τα ανθρώπινα δικαιώματα, γιατί, κύριε Πρωθυπουργέ, όπως μαθαίνει κάποιος το τηλέφωνό σας και μπορεί να σας παρακολουθεί, έτσι μπορεί να μάθει τον αριθμό του αυτοκινήτου και να παρακολουθούν οι ηλεκτρονικές κάμερες το αυτοκίνητο το δικό σας, με ποιον είστε μέσα και εν πολλοίς τι λέτε μέσα. Είναι σφόδρα αντιδημοκρατικό. 
      Οι κάμερες πρέπει να φύγουν. Εάν θέλει η Αστυνομία να κάνει αποτελεσματικά το έργο της, ας έχει το ηλεκτρονικό εξοπλισμό φορητό για εκείνες τις περιπτώσεις που θα πρέπει να αποδείξει τυχόν εγκλήματα. Όχι, όμως, να παρακολουθούμαστε όλοι. Θα ήμαστε υπόλογοι όλοι και δεν θα ξέρει κανείς από εμάς ποιες κασέτες και με ποια πρόσωπα μας έχουν καταγράψει. 
      Κύριε Πρωθυπουργέ, χθες ήμουν σε μια εκπομπή, που ξέρω ότι εσείς την παρακολουθείτε μάλλον προς το τέλος, γιατί δεν συνηθίζετε να σηκωνόσαστε νωρίς. Είναι η εκπομπή του κ. Δημήτρη Σταυρόπουλου και του κ. Δήμου Βερύκιου. Μου ζήτησαν ως παλιός ραδιοφωνικός παραγωγός –υπάρχει και άλλος συνάδελφος στην Αίθουσα- να σας αφιερώσω ένα τραγούδι από τα ’60. 
      Εγώ σας αφιέρωσα το «It’ s now or never», ή τώρα η ποτέ πάρτε απόφαση να κυβερνήσετε, κύριε Καραμανλή, γιατί δεν κυβερνάτε τον τόπο. Φοβούμενοι από τους αντάρτες, δεν κυβερνάτε, μην πει κάποιος κάτι ή κάτι άλλο. Γι’ αυτά, λοιπόν, που γράφουν οι εφημερίδες και στο ποσοστό που μπορεί να φοβάστε ότι εμείς μπορεί να πάρουμε κάποιο, σας λέμε ότι δεν χρειαζόμαστε κανέναν από τους αντάρτες σας. Κρατήστε τους με ό,τι κουβαλάει ο καθένας. 
      Εν τέλει, κύριε Πρωθυπουργέ, εάν σήμερα σας έκανα αφιέρωση, θα σας αφιέρωνα το «Paint it black» από τους George  Brothers.  Βάψτε τα μαύρα. 
      (Χειροκροτήματα από την πτέρυγα του  Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Ο Υπουργός ΠΕ.ΧΩ.ΔΕ κ. Σουφλιάς έχει το λόγο για να δευτερολογήσει. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, θέλω να δώσω ορισμένες απαντήσεις σε αυτά που ελέχθησαν στη δευτερολογία των κυρίων Αρχηγών. 
      Πρώτα-πρώτα, για το θέμα των καταδικών από το Δικαστήριο των Ευρωπαϊκών Κοινοτήτων, έχω μπροστά μου την κατάσταση της WWF. Επί των ημερών μας είναι πέντε, οι οποίες, όμως, δεν αφορούν πράξεις αυτής της Κυβέρνησης, αλλά πράξεις των προηγούμενων κυβερνήσεων.
      Δεύτερον, καμμία δεν έχει πλέον το οριστικό στοιχείο της καταδίκης του Δικαστηρίου των Ευρωπαϊκών Κοινοτήτων, δηλαδή, να επιβληθεί κύρωση, διότι ενδιάμεσα εμείς σπεύσαμε και τακτοποιήσαμε αυτά που έπρεπε να τακτοποιηθούν και το Δικαστήριο των Ευρωπαϊκών Κοινοτήτων δεν επέβαλε κυρώσεις και γι’ αυτά που είπατε για τον Κανονισμό 2037 και για την προστασία της οχιάς της Μήλου και για την ελλιπή προστασία της λιμνοθάλασσας του Μεσολογγίου στις 27 Οκτωβρίου 2004 κ.λπ..
      Πάντως, η ουσία είναι ότι αναφέρονται στον κατάλογο της WWF πάρα πολλές καταδίκες του Δικαστηρίου των Ευρωπαϊκών Κοινοτήτων, που όλες αναφέρονται σε παραβιάσεις της Κοινοτικής Νομοθεσίας πριν από το 2004. Αυτές που ήρθαν τελικά το 2004 με μία απόφαση του Δικαστηρίου δεν κατέληξαν σε οριστική φάση, δηλαδή, σε κυρώσεις, γιατί σπεύσαμε εμείς να τις τακτοποιήσουμε. 
      Σε ό,τι αφορά το Πρόγραμμα Δασικών Χαρτών για το οποίο δεν πρόλαβα προηγουμένως να σας απαντήσω, δηλαδή, ότι αποσύρθηκε ένα πρόγραμμα από το Δ΄ Κοινοτικό Πλαίσιο Στήριξης του Υπουργείου Γεωργίας για την κατάρτιση ακριβών δασικών χαρτών, με ενημέρωσε ο Υπουργός Αγροτικής Ανάπτυξης ότι αυτό έγινε, διότι η ίδια η Ευρωπαϊκή Επιτροπή ζήτησε να μη χρηματοδοτηθεί αυτό το έργο. 
      Για ποιο λόγο; Εμείς, το Υ.ΠΕ.ΧΩ.Δ.Ε. δηλαδή, μέσω της «ΚΤΗΜΑΤΟΛΟΓΙΟ Α.Ε.» έχει ένα έργο που αναφέρεται στην οριοθέτηση όλων των δασικών περιοχών  την Ελλάδα και θα γίνει η οριοθέτηση, κατ’ αρχάς με βάση τις αεροφωτογραφίες του ’45, με βάση τις αεροφωτογραφίες του ’60 και με βάση τη σημερινή πραγματικότητα. Αυτά τα στοιχεία θα πάνε στο Υπουργείο Αγροτικής Ανάπτυξης που σε τελευταία ανάλυση έχει και την ευθύνη επικύρωσης των δασικών χαρτών.
      Με ενημερώνει ο Υπουργός Αγροτικής Ανάπτυξης, ο κ. Κοντός, ότι αυτά τα χρήματα βεβαίως δεν χάνονται, παραμένουν ως δυνατότητα χρηματοδότησης και ότι αυτά θα πάνε πάλι για άλλες δράσεις στα δάση.
      Για την παραπομπή στο Δικαστήριο Ευρωπαϊκών Κοινοτήτων για καθυστέρηση για τους υδατικούς πόρους, το είπατε και μόνος σας, ήταν η καθυστέρηση να δώσουμε εκθέσεις προόδου στην κοινότητα. Ήδη έχουμε δώσει την πρώτη έκθεση προόδου και εντός του Δεκεμβρίου έχουμε συμφωνήσει και έχουν δεχθεί ότι θα στείλουμε και τις υπόλοιπες εκθέσεις και πιστεύω ότι το θέμα θα κλείσει.
      Σε ό,τι αφορά τον Αχελώο και αφού υπάρχουν αποφάσεις του Συμβουλίου της Επικρατείας, εμείς φέραμε τροπολογία. Είναι πολιτική βούληση της Κυβέρνησης να γίνει αυτό το μεγάλο έργο και θέλω να σημειώσω ότι πολιτική βούληση όλων των κυβερνήσεων είναι από τη Μεταπολίτευση και μετά, να γίνει αυτό το έργο.
      Εν πάση περιπτώσει σας λέω μόνο ένα, ότι η απόφαση του Συμβουλίου της Επικρατείας σε ολομέλεια το 2000 ήταν, ότι το έργο είναι σημαντικότατο και ότι πρέπει να γίνει. Απλώς, πρέπει να προστατευθεί ένα εκκλησάκι, το οποίο ήταν εκεί πάνω. Κάναμε αλλαγή των περιβαλλοντικών όρων, κάναμε εκείνα που χρειαζόντουσαν, ώστε να προστατευθεί το εκκλησάκι και περιμέναμε βεβαίως να έχουμε την απόφαση του Συμβουλίου της Επικρατείας, αυτή που είχε πάρει το 2000. Όμως, το 2005 πήρε μια άλλη απόφαση. Εν τω μεταξύ η κεντρική διοίκηση, με βάση την πρώτη απόφαση του 2000 του Συμβουλίου της Επικρατείας, είχε προχωρήσει στο διαγωνισμό, με δεδομένο βέβαια ότι έχουν ξοδευτεί πάρα πολλά χρήματα, περίπου 500.000.000 ευρώ και για ένα έργο που έχει αυτή τη σύνθετη αποστολή, την οποία είπα προηγουμένως.
      Αξιοποίηση προστίμων. Εδώ θα δεχθώ ότι έχετε δίκιο. Είναι ένα θέμα, το οποίο θα συζητήσουμε με τον Υπουργό Εθνικής Οικονομίας. Πράγματι τα πρόστιμα που επιβάλλονται, διότι υπάρχουν παρεμβάσεις και καταστροφές στο περιβάλλον, να έρχονται στο Υ.ΠΕ.ΧΩ.Δ.Ε. και να κινούνται μόνο προς την κατεύθυνση προστασίας του περιβάλλοντος.
      Σε ό,τι αφορά το άρθρο 24 αρνείστε να πάμε σε αεροφωτογραφίες κοντινές του 1975, για να μη νομιμοποιήσετε τη δικτατορία ή πράξεις της δικτατορίας. Είτε το θέλουμε είτε δεν το θέλουμε, νεκρός χρόνος δεν υπάρχει στην πορεία ενός λαού. Και ούτε διανοήθηκε ποτέ καμμία χώρα, να ανατρέψει όλες τις αποφάσεις κάποιας κατάστασης. Αλλά εν πάση περιπτώσει να δεχθώ αυτή την ακραία θέση σας. Τότε δεχθείτε  να πάμε στις αεροφωτογραφίες του 1960. Δεν τίθεται σε σας το θέμα διλήμματος, αν θα υποστηρίξετε ή δεν θα υποστηρίξετε, αν θα καλύψετε ή δεν θα καλύψετε πράξεις της δικτατορίας. Θα είναι και αυτό μια πρόοδος. Αν και είδα στο συλλογισμό σας πρόοδο σήμερα. Και το τονίζω, όχι αρνητικά, γιατί στο τέλος-τέλος, εδώ μέσα γίνεται η συζήτηση και για να ασκούμε κριτική και να απαντάμε, αλλά όπου υπάρχει ένας κοινός τόπος, όπου ανακαλύπτουμε ότι υπάρχει ένα θέμα που θέλει λύση και με συνεργασία και εξεύρεση των τρόπων με τους οποίους θα μπορεί να αντιμετωπιστεί το πρόβλημα, ναι συμφωνούμε. 
      Κύριε Παπανδρέου, για τον Ασωπό πράγματι είχε γίνει συζήτηση στην Επιτροπή Περιβάλλοντος της Βουλής. Πάντως η ανακάλυψη του εξασθενούς χρωμίου έγινε στο τέλος Ιουλίου. Διότι γίνονται έλεγχοι. Εμείς έχουμε συμβληθεί με το Γενικό Χημείο του Κράτους, το οποίο μας κάνει ορισμένες αναλύσεις. Σε μια ανάλυση λοιπόν που έκανε, περί τον Ιούλιο –διότι κάνει συνεχώς αναλύσεις- είδε ότι υπάρχει εξασθενές χρώμιο. Τότε, πέραν συνηθισμένων ελέγχων που κάναμε στον Ασωπό –διότι πάντα ήταν μια κατάσταση απαράδεκτη στον Ασωπό- κάναμε κινητοποίηση όλου του δυναμικού μας.
      Πήρα αυτή την απόφαση που είπα προηγουμένως και πλέον ανακαλύψαμε βιομηχανικές δραστηριότητες που έχουν ευθύνη για την παραγωγή του εξασθενούς χρωμίου που υπάρχει στον Ασωπό. Βεβαίως εντός της εβδομάδος θα ανακοινώσουμε ποίοι τιμωρούνται, ποίοι στέλνονται στον εισαγγελέα. Έχουν προειδοποιηθεί ότι εάν είναι υπότροποι θα κλείσουν. Και πέραν αυτού παίρνουμε και διάφορα άλλα μέτρα, όπως ύδρευση των δήμων της περιοχής από την ΕΥΔΑΠ. Ήδη έχει προχωρήσει αυτό. Δεύτερον, θα κατασκευάσουμε καινούργιο αποχετευτικό δίκτυο μέσα στη βιομηχανική περιοχή με σύγχρονα μέσα ώστε αυτομάτως να διαπιστώνεται εάν υπάρχουν τοξικά υλικά. Υπάρχουν τέτοιες μέθοδοι. Και φυσικά θα προχωρήσουμε αυτό που κάναμε στην οριοθέτηση του ποταμού Ασωπού και τον συνεχή  καθαρισμό του. 
      Όμως από εκεί και πέρα συμφωνήσαμε με τους δημάρχους και τους νομάρχες να αναλάβουν και αυτοί τις ευθύνες τους σε μία σύσκεψη μάλιστα πολλών ωρών μαζί μου. Είμαστε σε πολύ καλή συνεργασία. Δεν λύνονται βέβαια τα προβλήματα από τη μία μέρα στην άλλη. Όμως με την εφαρμογή των μέτρων που αποφασίσαμε αυτό το θέμα θα λυθεί. 
      Ελέχθη από κάποιον κύριο Αρχηγό ότι «θα μας βρείτε απέναντί σας». Για να βρεθείτε απέναντί μας πρέπει να είστε αντίθετοι με τη λογική και την επιστήμη. Εμείς προσπαθούμε να κάνουμε αυτά που λέει η λογική, που λέει η επιστήμη και το βαθύτερο νόημα της αειφόρου ανάπτυξης. Και νομίζω ότι σήμερα αυτά που είπαμε σήμερα εδώ δεν ήταν ούτε υπερβολικά ούτε παράλογα ούτε ήταν εκτός πραγματικότητας. Προσπαθήσαμε να είμαστε συνεπείς με την πραγματικότητα, αλλά και με το νόημα της αειφόρου ανάπτυξης. Αυτή είναι η πυξίδα μας.
       Θέλουμε να συνεργαστούμε με όλους. Συνεργαζόμαστε και με τις οικολογικές οργανώσεις. Βεβαίως πρέπει να δηλώσω εδώ ότι δεν έχω καμμία αντιπαλότητα με τις οικολογικές οργανώσεις. Προσφέρουν και προσέφεραν πολύ σημαντικό έργο με τις κινήσεις τους, με τις ενέργειές τους, με τα λεγόμενά τους . Προσφέρουν πάρα πολύ έργο στην ευαισθητοποίηση των πολιτών, πλην όμως δεν μπορούμε να συμφωνούμε σε όλα.
      Εμείς εδώ το γνωρίζουμε. Όσοι παίρνουν αποφάσεις στη Βουλή γνωρίζουν ένα πολύ απλό πράγμα, ότι όταν είσαι έξω από το χορό πολλά τραγούδια ξέρεις. Όταν όμως είσαι μέσα στο χορό, όταν παίρνεις αποφάσεις μετράς όλες τις παραμέτρους. Και βέβαια η βασικότερη παράμετρος είναι η προστασία του περιβάλλοντος.
      Σε ό,τι αφορά τώρα τα λατομεία, που ανέφερε ο κ. Καρατζαφέρης. Μακρά από μένα αυτή η νοοτροπία το να αρνούμαι τις αρμοδιότητές μου και τις ευθύνες. Με τι μόνη διαφορά ότι υπάρχει η πραγματικότητα. Τις άδειες για τα λατομεία δεν τις δίδει το Υ.ΠΕ.ΧΩ.Δ.Ε.. Όμως ποια είναι η δυνατότητα και η ευθύνη του Υπουργείου; Το Υπουργείο έχει το Σώμα των Επιθεωρητών Περιβάλλοντος και με δεδομένο ότι είναι επιτελικό Υπουργείο που καθορίζει τις πολιτικές και τους κανόνες που πρέπει να εφαρμόζουν οι διάφοροι φορείς και θεσμοί εποπτεύει εάν εφαρμόζονται από τους φορείς και τους θεσμούς αυτές οι πολιτικές και οι κανόνες . Εποπτεύεται επαναλαμβάνω με ένα Σώμα Επιθεωρητών οι οποίοι κάνουν έλεγχο δειγματοληπτικά. Δεν μπορεί να ελέγχουν όλη την Ελλάδα διότι υπάρχει και το σύστημα το αποκεντρωτικό. Δε μπορεί να λειτουργήσει μια χώρα χωρίς αποκεντρωτικό σύστημα. Δεν μπορεί να συγκεντρώνονται όλα σε ένα φορέα, στην κεντρική διοίκηση. Επίσης ελέγχουν όταν υπάρχουν καταγγελίες. Παράδειγμα. Λατομεία Μαρκοπούλου. Το Υ.ΠΕ.ΧΩ.Δ.Ε. παρενέβη. Έστειλε τους επιθεωρητές, επέβαλε πολύ υψηλά πρόστιμα του 1.000.000 ευρώ, έστειλε την υπόθεση στον εισαγγελέα, βεβαίως ενημέρωσε τον κύριο Νομάρχη και το Υπουργείο Ανάπτυξης που ήταν υπεύθυνοι για την παρακολούθηση και την αδειοδότηση λειτουργίας του λατομείου, με αποτέλεσμα από εκεί και πέρα η υπόθεση να πάρει το δρόμο της. Αυτό μπορούμε να κάνουμε και στον Κάνδανο .
      Σε ό,τι αφορά το Ελληνικό, διότι επανήλθε το θέμα, κύριοι συνάδελφοι, ο καθένας μπορεί να πει ότι «δεν πήρατε αυτά τα χρήματα από εκεί και δεν προσθέσατε από αλλού και γιατί κάνατε αυτή τη δαπάνη» κ.ο.κ.. Εκείνο που έχει σημασία είναι ότι κατ’ αρχάς, όταν φτιάχνουμε ίσως το μεγαλύτερο αστικό πάρκο στον κόσμο, δεν μπορεί να λέμε ότι τα τριακόσια στρέμματα από τα εξίμισι χιλιάδες στρέμματα, αφού θα καλυφθούν, είναι πάρα πολλά, όταν εξασφαλίζουμε την κατασκευή, τη συντήρηση και αυτό το ταμείο πρασίνου, για να δώσουμε τη δυνατότητα σε υποβαθμισμένες περιοχές να κάνουμε αναπλάσεις. Και θεωρώ πολύ σημαντικό αυτό το ταμείο πρασίνου. Διότι πώς θα βοηθήσουμε τις υποβαθμισμένες περιοχές, εάν δεν φτιάξουμε ένα ταμείο πρασίνου; 
      Τα πρώτα χρήματα στο ταμείο αυτό θα είναι αυτά από την αξιοποίηση των τριακοσίων στρεμμάτων. Θα προσθέσει ο προϋπολογισμός, πρέπει να είναι και από τα ολυμπιακά έργα, να γίνει ένα ισχυρό ταμείο, ώστε να μπορούν να γίνουν οι αναπλάσεις που χρειάζονται. Είναι τεράστιος ο αριθμός των αναπλάσεων που χρειάζονται στο λεκανοπέδιο Αττικής. 
      Νομίζω ότι όλοι πρέπει να συμφωνήσουμε σε αυτήν την τακτική. Είναι ένα σημαντικό έργο. Είναι ο καλύτερος τρόπος να μην επιβαρυνθεί ο Έλληνας φορολογούμενος. Να κατασκευαστεί και αυτό και να έχουμε τις δυνατότητες να κάνουμε παρεμβάσεις σε ολόκληρη την Αττική. 
      ΠΡΟΕΔΡΟΣ (Δημήτριος Σιούφας): Έχει τελειώσει ο χρόνος σας, κύριε Υπουργέ, και η παράταση χρόνου. 
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε. 
      Θεωρώ ότι η συζήτηση σήμερα ήταν εποικοδομητική για ένα τεράστιο θέμα που απασχολεί και την παγκόσμια κοινότητα, αλλά βεβαίως και την ελληνική κοινωνία. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κυβερνήσεως κ. Κωνσταντίνος Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, για ένα πολύ συγκεκριμένο θέμα, το οποίο ετέθη: Αναφέρθηκε ο κ. Αλαβάνος, και μάλιστα δύο φορές, στο θέμα της Κανδάνου, ενός λατομείου που λειτουργεί εκεί κατόπιν, όπως ελέχθη, «αδείας του διορισμένου από την Κυβέρνηση Περιφερειάρχη». Ζήτησα από τους συνεργάτες μου –στον πολύ λίγο χρόνο που υπήρχε- να ερευνήσουν το θέμα. 
      Και με την επιφύλαξη περαιτέρω λεπτομερειών, θέλω να σας ενημερώσω για τα εξής: Πρώτον -και γνωστό σε όλους-, οι άδειες για τις λατομικές ζώνες εκδίδονται από τους Νομάρχες. Αυτοί, δηλαδή, οριοθετούν τις περιοχές που γίνονται λατομικές ζώνες. Καθαρές κουβέντες. 
      Δεύτερον, η συγκεκριμένη λατομική ζώνη ορίστηκε με την υπ’ αριθμόν 1536 απόφαση του Νομάρχη Χανίων, η οποία δημοσιεύτηκε στο ΦΕΚ 580 Β΄ στις 7 Οκτωβρίου του 1983. 
      Παρακαλώ να κατατεθεί στα Πρακτικά. 
      (Στο σημείο αυτό ο Πρόεδρος της Κυβερνήσεως κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (ΝΑ ΜΠΟΥΝ ΟΙ ΣΕΛ. 199, 200)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Τρίτον, η ανανέωση του χαρακτηρισμού ως λατομικής περιοχής έγινε με την υπ’ αριθμόν 1315 απόφαση του Νομάρχη Χανίων και δημοσιεύτηκε στο ΦΕΚ 2194 στις 21 Νοεμβρίου του 1999.
      Να κατατεθεί στα Πρακτικά. 
      (Στο σημείο αυτό ο Πρόεδρος της Κυβερνήσεως κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (ΝΑ ΜΠΟΥΝ ΟΙ ΣΕΛ. 202, 203)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Τέταρτον, η μελέτη περιβαλλοντικών επιπτώσεων εγκρίθηκε με την υπ’ αριθμόν 127002 της 13ης Μαΐου του 2002 κοινή υπουργική απόφαση ΠΕΧΩΔΕ και Ανάπτυξης. 
      Και αυτό στα Πρακτικά, παρακαλώ. 
      (Στο σημείο αυτό ο Πρόεδρος της Κυβερνήσεως κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να μπει το έγγραφο σελ. 205, 206, 207, 208, 209, 210)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ανακεφαλαιώνω: Το 1983 ο Νομάρχης ήταν διορισμένος από το ΠΑΣΟΚ. Το 2002 οι Υπουργοί της κοινής υπουργικής απόφασης ήταν Υπουργοί της Κυβέρνησης του ΠΑΣΟΚ. Το 1999, όμως, ο Νομάρχης που ανανέωσε την άδεια, ήταν Νομάρχης του Συνασπισμού, ο κ. Κατσανεβάκης. Να μάθετε, λοιπόν, καλύτερα τα του οίκου σας και μετά ελάτε να κατηγορήσετε άλλους για έλλειψη οικολογικής ευαισθησίας!
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θα ήθελα το λόγο. 
      ΠΡΟΕΔΡΟΣ (Δημήτριος Σιούφας): Κύριε Πρόεδρε, κατά τον Κανονισμό δεν έχετε τη δυνατότητα. Έχει κυλήσει η συνεδρίαση εξαιρετικά ομαλά και με πλήρη σεβασμό στον Κανονισμό. 
      Θερμή παράκληση, κύριε Πρόεδρε. 
      AΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): ...(Δεν ακούστηκε)
      ΠΡΟΕΔΡΟΣ (Δημήτριος Σιούφας): Ευχαριστώ, κύριε Πρόεδρε.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      1. Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών, Επικρατείας και Ανάπτυξης κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού».
      2. Οι Υπουργοί Υγείας και Κοινωνικής Αλληλεγγύης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Υγείας και Κοινωνικής Αλληλεγγύης της Ελληνικής Δημοκρατίας και του Υπουργείου Υγείας της Λαϊκής Δημοκρατίας της Κίνας για Συνεργασία στον Τομέα της Υγείας».
      Ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Γεώργιος Καρατζαφέρης και οι Βουλευτές του Κόμματός του κατέθεσαν πρόταση νόμου: «Εισαγωγή του μαθήματος «Περιβαλλοντική Συνείδηση και Ευθύνη» στη θεσμοθετημένη Εκπαίδευση».
      Παραπέμπον στις αρμόδιες Διαρκείς Επιτροπές.
      Κυρίες και κύριοι συνάδελφοι, οι Βουλευτές κ. Φάνη Πάλλη-Πετραλιά και ο συνάδελφος κ. Γεώργιος Ορφανός ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου, σε επίπεδο Αρχηγών Κομμάτων, με θέμα: «Οικολογικές Πολιτικές στην Ελλάδα σε συνθήκες Φαινομένου Θερμοκηπίου».
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.42’ λύεται η συνεδρίαση για αύριο ημέρα Παρασκευή 2 Νοεμβρίου 2007 και ώρα 10.30’ με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων.
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
204


1
ΣΥΝΕΔΡΙΑΣΗ 01-11-07 σελ. 

Τελευταία Αποθήκευση:	12/11/2007 12:31:00 μμ	Από:	L.venetikidou
Εκτυπώθηκε:	9/11/2007 12:40:00 μμ

