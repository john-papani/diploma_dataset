(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΞΕ΄
Τρίτη 15 Ιανουαρίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Επί Διαδικαστικού Θέματος. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Συζήτηση αναφορών και ερωτήσεων.
α) Προς τον Υπουργό Οικονομίας και Οικονομικών, σχετικά με τη σύμβαση μεταξύ Ελληνικού Δημοσίου και Microsoft  για την προμήθεια λογισμικού. σελ.
β) Προς τον Υπουργό Υγείας και Κοινωνικής Αλληλεγγύης, σχετικά με την κοινωνική φροντίδα σε μακροχρόνια ασθενείς. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Εξωτερικών:
i) « Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών – μελών του Οργανισμού Οικονομικής Συνεργασίας Ευξείνου Πόντου ». σελ.
ii) « Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών ». σελ.
2. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: « Σύσταση Εθνικού Ταμείου Κοινωνικής Συνοχής και άλλες διατάξεις ». σελ.
3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: « Κύρωση του Τροποποιητικού Πρωτοκόλλου στη Σύμβαση Ίδρυσης του Ευρωπαϊκού Κέντρου Μεσοπρόθεσμων Μετεωρολογικών Προγνώσεων και στο Πρωτόκολλο για τα Προνόμια και Ασυλίες του Κέντρου αυτού ». σελ.
4. Ψήφιση στο σύνολο του σχεδίου νόμου του Υπουργείου Δικαιοσύνης : «Αποχώρηση από την υπηρεσία δικαστικών λειτουργών ». σελ.
5. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: « Κατάργηση φόρου κληρονομιών και γονικών παροχών – Απαλλαγή πρώτης κατοικίας – Ενιαίο τέλος ακινήτων – Αντιμετώπιση λαθρεμπορίου καυσίμων και άλλες διατάξεις ». σελ.

ΟΜΙΛΗΤΕΣ

Α. Επί Διαδικαστικού Θέματος:
ΛΟΒΕΡΔΟΣ Α. σελ.
ΜΑΓΚΡΙΩΤΗΣ Ι. σελ.
ΝΕΡΑΝΤΖΗΣ Α. σελ.

Β. Επί των αναφορών και ερωτήσεων:
ΑΛΟΓΟΣΚΟΥΦΗΣ Γ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΕΒΕΝΤΗΣ Α. σελ.
ΝΑΣΙΩΚΑΣ Ε. σελ.

Γ. Επί των σχεδίων νόμων του Υπουργείου Εξωτερικών:
ΚΑΝΕΛΛΗ Λ. σελ.

Δ. Επί του σχεδίου νόμου του Υπουργείου Εθνικής Άμυνας:
ΚΑΝΕΛΛΗ Λ. σελ.
ΤΑΣΟΥΛΑΣ Κ. σελ.
Ε. Επί του σχεδίου νόμου του Υπουργείου Οικονομίας και Οικονομικών:
ΑΪΒΑΛΙΩΤΗΣ Κ. σελ.
ΑΛΟΓΟΣΚΟΥΦΗΣ Γ. σελ.
ΑΜΟΙΡΙΔΗΣ Ι. σελ.
ΒΟΡΙΔΗΣ Μ. σελ.
ΒΡΕΤΤΟΣ Κ. σελ.
ΓΕΙΤΟΝΑΣ Κ. σελ.
ΓΚΑΤΖΗΣ Ν. σελ.
ΔΕΡΜΕΝΤΖΟΠΟΥΛΟΣ Α. σελ.
ΕΞΑΡΧΟΣ Β. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΟΓΛΟΥ Θ. σελ.
ΚΑΡΑΤΖΑΦΕΡΗΣ Γ. σελ.
ΚΑΤΣΕΛΗ Λ., σελ.
ΚΕΓΚΕΡΟΓΛΟΥ Β. σελ.
ΚΟΡΚΑ – ΚΩΝΣΤΑ α. σελ
ΚΟΥΣΕΛΑΣ Δ. σελ.
ΚΟΥΤΜΕΡΙΔΗΣ Ε. σελ.
ΚΟΥΤΣΟΥΚΟΣ Ι. σελ.
ΛΑΦΑΖΑΝΗΣ Π. σελ
ΛΟΒΕΡΔΟΣ Α. σελ.
ΜΑΓΚΡΙΩΤΗΣ Ι. σελ.
ΠΑΤΡΙΑΝΑΚΟΥ Φ. σελ.
ΠΕΡΛΕΠΕ – ΣΗΦΟΥΝΑΚΗ Α. σελ.
ΠΛΕΥΡΗΣ Α. σελ.
ΣΗΦΟΥΝΑΚΗΣ Ν. σελ.
ΣΤΑΪΚΟΥΡΑΣ Χ. σελ. 
ΤΖΑΚΡΗ Θ., σελ.

        ΠΡΑΚΤΙΚΑ ΒΟΥΛΗΣ
        Η΄ ΑΝΑΘΕΩΡΗΤΙΚΗ ΒΟΥΛΗ
        ΙΒ΄ ΠΕΡΙΟΔΟΣ
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Α΄
        ΣΥΝΕΔΡΙΑΣΗ  ΞΕ΄
        Τρίτη 15 Ιανουαρίου 2008
        Αθήνα, σήμερα στις 15 Ιανουαρίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
        ΠΡΟΕΔΡΕΥΟΥΣΑ (Έλσα Παπαδημητρίου):  Κυρίες και κύριοι συνάδελφοι, αρχίζει η συνεδρίαση.
        Παρακαλείται ο κύριος Γραμματέας να ανακοινώσει τις αναφορές προς το Σώμα. 
        (Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης, τα ακόλουθα:
        Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Πέλλης κ.ΓΕΩΡΓΙΟΣ ΚΑΡΑΣΜΑΝΗΣ  κατέθεσε αναφορά με την οποία  ο Δήμος Εξαπλατάνου Πέλλας ζητεί την επανίδρυση του Αστυνομικού Σταθμού Εξαπλατάνου Πέλλας.
        2) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ  κατέθεσε αναφορά με την οποία  η κ. Ελένη Κουρτελή  ζητεί να της χορηγηθεί κάρτα ανεργίας από τον ΟΑΕΔ Γιαννιτσών.
        3) Ο Βουλευτής Αιτωλοακαρνανίας κ. ΧΡΗΣΤΟΣ ΒΕΡΕΛΗΣ  κατέθεσε αναφορά με την οποία  η Αναπτυξιακή Εταιρία `ΤΡΙΧΩΝΙΔΑ Α.Ε.` ζητεί την καταβολή των πιστώσεων για τα προγράμματα Κοινωνικής Πρόνοιας.
        4) Ο Βουλευτής Αιτωλοακαρνανίας κ. ΧΡΗΣΤΟΣ ΒΕΡΕΛΗΣ  κατέθεσε αναφορά με την οποία  ο Δήμος Παραβόλας Νομού Αιτωλοακαρνανίας ζητεί επιχορήγηση για την αντικατάσταση  του Δικτύου Ύδρευσης του Τοπικού Διαμερίσματος Περιστερίου Παραβόλας.
        5) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ  κατέθεσε δημοσίευμα εφημερίδας στο οποίο επισημαίνεται η ύπαρξη του βλαβερού χημικού στοιχείου `μαγγάνιου` στο νερό της γεώτρησης του Γενικού Περιφερειακού Νοσοκομείου Πατρών Αχαίας.
        6) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ  κατέθεσε δημοσίευμα εφημερίδας στο οποίο ζητείται η άμεση τοποθέτηση ιατρού στο Ειδικό Περιφερειακό Ιατρείο της Σούδας.
        7) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Δήμος Οινιάδων Αιτωλ/νίας ζητεί τη συνέχιση της λειτουργίας του Ταχυδρομικού Γραφείου Κατοχής Αιτωλ/νίας.
        8) Οι Βουλευτές Α΄Θεσσαλονίκης κ. ΙΩΑΝΝΗΣ ΖΙΩΓΑΣ, Α΄Θεσσαλονίκης κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Πολιτιστικός - Εξωραϊστικός Σύλλογος Οικιστών Εργατικών Κατοικιών Πτολεμαϊδας ζητεί τη λήψη μέτρων για την καλυτέρευση των συνθηκών διαβίωσης των οικιστών του εργατικού συγκροτήματος V Πτολεμαϊδας.
        9) Οι Βουλευτές Α΄Πειραιώς, Ευβοίας και Β΄ Πειραιώς κ. ΕΛΠΙΔΑ ΠΑΝΤΕΛΑΚΗ, Ευβοίας κ.κ. ΓΕΩΡΓΙΟΣ ΜΑΡΙΝΟΣ, Β΄Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  η Πανελλήνια ΄Ενωση Μηχανικών Εμπορικού Ναυτικού ζητεί την πλήρη κάλυψη των ελλειμμάτων του ΝΑΤ από τον κρατικό προϋπολογισμό για την απρόσκοπτη καταβολή των συντάξεων και επιδομάτων στα μέλη της.
        10) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ  κατέθεσε αναφορά με την οποία  o Νομάρχης Καρδίτσας ζητεί την επιδότηση αγροτών της περιοχής του.
        11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία  η κα Μαρία Λαχανιώτου, απόφοιτος του Τμήματος Μεθοδολογίας, Ιστορίας και θεωρίας της Επιστήμης ζητεί τη συμμετοχή της σε διαγωνισμό του ΑΣΕΠ για πρόσληψη στο Δημόσιο.
        12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ  κατέθεσε αναφορά με την οποία  το Νομαρχιακό Συμβούλιο Λασιθίου ζητεί την άμεση υλοποίηση του έργου`Β.Ο.Α.Κ.-Τμήμα Άγιος Νικόλαος-Καλό Χωριό.
        13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην καθυστέρηση των μαθημάτων ενισχυτικής διδασκαλίας στο Γενικό Λύκειο Σητείας.
        14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο αίτημα  για ίδρυση Επαγγελματικής Σχολής στο ΕΠΑΛ Νεάπολης του Νομού Λασιθίου.
        15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα προβλήματα των αγροτών  και των κτηνοτρόφων της Κρήτης.
        16) Η Βουλευτής Κέρκυρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  το Νομαρχιακό Συμβούλιο Κέρκυρας ζητεί τη δρομολόγηση και δεύτερου πλοίου στη γραμμή Λευκίμμης-Ηγουμενίτσας.
        17) Η Βουλευτής Κέρκυρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία  το Νομαρχιακό Συμβούλιο Κέρκυρας διαμαρτύρεται για την παραβίαση της εργατικής νομοθεσίας από ξενοδοχειακές επιχειρήσεις κ.λπ.
        18) Οι Βουλευτές Β΄Αθηνών κύριοι ΙΩΑΝΝΗΣ ΔΡΑΓΑΣΑΚΗΣ,  ΜΙΧΑΗΛ ΠΑΠΑΓΙΑΝΝΑΚΗΣ κατέθεσαν αναφορά με την οποία  τα Επιμελητήρια  Βόρειου Αιγαίου διαμαρτύρονται για τη μείωση των ποσοστών επιχορηγήσεων  στις επιχειρήσεις των νησιών του Βόρειου Αιγαίου κ.λπ.
        19) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  ο κ. Καφάλης Ιωάννης ζητεί την επίλυση στεγαστικών προβλημάτων του Ελληνικού Δημοτικού Σχολείου  Νταχάου στην περιοχή του Μονάχου της Γερμανίας.
        20) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  το Σωματείο Επαγγελματιών Ψυκτικών Αχαΐας-Κεφαλλονιάς-Ζακύνθου ζητεί την άμεση τροποποίηση του π.δ. 87/96.
        21) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ  κατέθεσε αναφορά με την οποία  ο Σύνδεσμος Προστασίας και Ορθολογικής Ανάπτυξης του Κορινθιακού Κόλπου «Ο ΑΡΙΩΝ» ζητεί να καθοριστεί ο Κορινθιακός Κόλπος, ως προστατευόμενη περιοχή αλιείας.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 2352/23-11-07 ερώτηση του Βουλευτή κ. Γεώργιου Παπαδόπουλου δόθηκε με το υπ’ αριθμ. 90022/32906/1776/28-12-07 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της 2352/23-11-2007 ερωτήσεως, που έχει κατατεθεί στη Βουλή από τον βουλευτή κ. Γεώργιο Παπαδόπουλο, σχετικά με το αναφερόμενο στο θέμα αντικείμενο, η οποία απευθύνονταν στον Υπουργό Εσωτερικών Δημόσιας Διοίκησης και Αποκέντρωσης και διαβιβάσθηκε στο Υπουργείο μας από τη Βουλή με FAX την 17-12-2007, σας γνωρίζουμε όσον αφορά το θέμα της αρμοδιότητάς μας, τα εξής:
      1. Οι εργαζόμενοι στην Alpha Bank Α.Ε. που προέρχονται από την πρώην Τράπεζα Πίστεως Α.Ε. ασφαλίζονται επικουρικά στο Ταμείο Αλληλοβοηθείας Προσωπικού Τράπεζας Πίστεως (Τ.Α.Π.), ενώ όσοι προέρχονται από την Ιονική Λαϊκή Τράπεζα ασφαλίζονται στο Ταμείο Αλληλοβοηθείας Προσωπικού Ιονικής Λαϊκής Τράπεζας και άλλων Τραπεζών (Τ.Α.Π.Ι.Λ.Τ.-Α.Τ.).
      Η Alpha Bank Α.Ε., με τις από 21-11-2006 αιτήσεις της προς το Ε.Τ.Α.Τ., υπέβαλε μονομερώς το αίτημα να αναληφθούν από το Ταμείο όλες οι απαραίτητες ενέργειες για την υπαγωγή του προσωπικού της που ασφαλίζεται στα οικεία επικουρικά ταμεία (Τ.Α.Π. και Τ.Α.Π.ΙΛ.Τ.-Α.Τ.) στο Ε.Τ.Α.Τ. και Ε.Τ.Ε.Α.Μ., σύμφωνα με τις διατάξεις των νόμων 3371/2005 και 3455/2006.
      Κατ' εφαρμογή των διατάξεων της παραγράφου 8 του άρθρου 62 του Ν.3371/2005, το Ε.Τ.Α.Τ. με το ΦΕΤΑΤ/842/22-12-2006 έγγραφό του διαβίβασε στο Υπουργείο Οικονομίας και Οικονομικών τις αριθ. 83 και 85 αποφάσεις του Διοικητικού Συμβουλίου του (συνεδρ. 41η/12-12-2006), προς εκπόνηση των προβλεπόμενων ειδικών οικονομικών μελετών για τον υπολογισμό του κόστους της ένταξης. Μετά από σύμβαση, που υπογράφθηκε στις 29-1-2007, εκπονήθηκε τον 3ο /2007 από την εταιρεία Hewit Assosiates SA" οικονομική μελέτη για τον υπολογισμό του κόστους ένταξης μόνο των ασφαλισμένων του Ταμείου Αλληλοβοηθείας Προσωπικού Τράπεζας Πίστεως (Τ.Α.Π.).
      Παράλληλα με το Φ.ΕΤΑΤ/844/22-12-2006 και Φ.ΕΤΑΤ/845/22-12-2006 έγγραφά του προς το Σύλλογο προσωπικού της Alpha Bank και το σύλλογο εργαζομένων στην Alpha Bank προερχόμενων εκ της Ιονικής, ζήτησε τις απόψεις τους για το θέμα αυτό, ως όφειλε να πράξει σύμφωνα με τις σχετικές διατάξεις. Οι ανωτέρω σύλλογοι με τις από 29-1-2007 και 9-2-2007 απαντητικές επιστολές τους αντίστοιχα γνωστοποίησαν στο Ταμείο, ότι δεν συμφωνούν με την υπαγωγή αυτή.
      Δεδομένης της διαφωνίας εργοδότη-εργαζομένων για τη διάλυση του Ταμείου Αλληλοβοηθείας Προσωπικού Τράπεζας Πίστεως (Τ.Α.Π.), η περίπτωση των ασφαλισμένων του Τ.Α.Π. εμπίπτει στη διάταξη της παρ. 6 του άρθρου 62 του Ν.3371/2005, σύμφωνα με την οποία το Ε.Τ.Α.Τ., στις περιπτώσεις διένεξης, αναλαμβάνει τη διεκπεραίωση και διαχείριση των πάσης φύσεως υποθέσεων των ασφαλισμένων και συνταξιούχων του που αφορούν ασφαλιστικά και συνταξιοδοτικά τους ζητήματα.
      2. Στο πλαίσιο αυτό και σύμφωνα με τις διατάξεις του άρθρου 10 του Ν.3620/2007 (276 Α΄), οι ασφαλισμένοι και συνταξιούχοι του Τ.Α.Π. υπάγονται υποχρεωτικά από 1-1-2008 στο Ε.Τ.Α.Τ., το οποίο υποχρεούται να καταβάλλει στους συνταξιούχους και ασφαλισμένους του Τ.Α.Π. συντάξεις σύμφωνα με τις καταστατικές διατάξεις του εντασσόμενου Ταμείου, το οποίο δεν διαλύεται ούτε θίγεται η περιουσία του.
      Για την αντιμετώπιση της προκαλούμενης δαπάνης θα καταβάλλονται στο Ε.Τ.Α.Τ. οι προβλεπόμενοι από τις διατάξεις των άρθρων 11 και 12 του καταστατικού του Τ.Α.Π. οικονομικοί πόροι, στους οποίους περιλαμβάνεται εισφορά εργαζομένου ύψους 3,5 % και ισόποση εισφορά εργοδότη, όπως και εισφορά εργοδότη προς Ε.Τ.Α.Τ. ύψους 543.000.000 €, η οποία θα καταβληθεί σε 10 ετήσιες ισόποσες δόσεις ποσού 67.280.670 €, αποδιδόμενες εντός του μηνός Ιανουαρίου κάθε έτους, αρχής γενομένης από το έτος 2008.
      Επιπλέον, σύμφωνα με τις ανωτέρω διατάξεις το Τ.Α.Π., το οποίο δεν διαλύεται ούτε θίγεται η περιουσία του, θα συνεχίσει να καταβάλλει την προβλεπόμενη από τις καταστατικές του διατάξεις εφάπαξ παροχή στους δικαιούχους.
      3. Από τα ανωτέρω, καθίσταται σαφές ότι η ακολουθούμενη διαδικασία για την υπαγωγή των εργαζομένων Alpha Bank Α.Ε. στο Ε.Τ.Α.Τ. υλοποιείται κατ' εφαρμογή των σχετικών διατάξεων της ισχύουσας νομοθεσίας και αποκλειστικά εντός των ορίων αυτής.
      Με την ένταξη αυτή επιλύεται άμεσα το θέμα της επικουρικής ασφάλισης του προσωπικού της Alpha Bank Α.Ε. προς όφελος των εργαζομένων, αφού δεν θίγεται κανένα κεκτημένο δικαίωμα των ασφαλισμένων του Τ.Α.Π. όσον αφορά στα όρια ηλικίας και στα ποσά των συντάξεων και διασφαλίζεται η συνέχιση της καταβολής των παροχών στους δικαιούχους.
      Τέλος, δεν υφίσταται ευνοϊκή παρέμβαση της Πολιτείας υπέρ της συγκεκριμένης Τράπεζας, αφού ο εργοδότης υποχρεούται να καλύψει τη δαπάνη που αναλογεί για την καταβολή των συντάξεων στους ασφαλισμένους και συνταξιούχους του Τ.Α.Π., όπως αυτή υπολογίσθηκε από την ειδική οικονομική μελέτη.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
     2. Στην με αριθμό 2144/20-11-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 68629/31-12-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στο ανωτέρω σχετικό, με το oποίο μας διαβιβάστηκε η ερώτηση 2144/20-11-2007 που κατέθεσε στη Βουλή ο Βουλευτής κ. Γιάννης Γ. Σκουλάς, σχετικά με το αντικείμενο του θέματος, σας γνωρίζουμε τα εξής:
      Η Τριμελής Επιτροπή της ΠΥΣ 55/1998 ενέκρινε με την ΔΙΠΠ/Φ.ΕΓΚΡ.1/140/27050/23-5-2006 απόφασή της την πλήρωση χιλίων πεντακοσίων (1.500) κενών οργανικών θέσεων διαφόρων κατηγοριών και κλάδων στις Νομαρχιακές Αυτοδιοικήσεις της χώρας.
      Με το Α.Π. Π27253/20-7-2006 έγγραφό μας ανακοινώσαμε στη Νομαρχιακή Αυτοδιοίκηση Ηρακλείου την έγκριση για την πλήρωση είκοσι πέντε (25) κενών οργανικών θέσεων, διαφόρων κατηγοριών και κλάδων, βάσει της ΔΙΠΠ/Φ.ΕΓΚΡ.1/140/27050/23-5-2006 απόφασης της Επιτροπής του άρθρου 2, παρ. 1 της αριθ. 55/1998 ΠΥΣ.
      Στο ανωτέρω έγγραφό μας δόθηκαν σαφείς οδηγίες ότι οι προσλήψεις αυτές πρέπει να καλύψουν, κατά προτεραιότητα, τα κενά σε υπηρεσίες όπου οι ανάγκες της Ν.Α. είναι ιδιαίτερα αυξημένες και κυρίως σε κοινωνικές και παραγωγικές υπηρεσίες, μεριμνώντας ιδίως για την κάλυψη των αναγκών τους σε Επόπτες Δημόσιες Υγείας, Γεωπόνους, Κτηνιάτρους, Ιατρούς, κ.λπ..
      Η κατανομή των χιλίων πεντακοσίων (1.500) θέσεων ανά Νομαρχιακή Αυτοδιοίκηση έγινε με βάση τα αιτήματα των υπηρεσιών τους, την αναμενόμενη κάλυψη κενών οργανικών θέσεων από προκηρύξεις ΑΣΕΠ και σύμφωνα πάντα με τις ήδη καλυμμένες θέσεις κατά κατηγορία και κλάδο των υπηρεσιών τους.
      Επισημαίνεται ότι, στο πλαίσιο της διοικητικής αυτοτέλειας των Ν/Α, η ευθύνη για τον προγραμματισμό και τη στελέχωση των υπηρεσιών τους ανήκει αποκλειστικά στις ίδιες τις 	Νομαρχιακές Aυτoδιoικήσεις οι οποίες είναι και μόνες αρμόδιες να αποφασίσουν για τις ειδικότητες που θα προσλάβουν.
      Έτσι, σύμφωνα με τις διατάξεις του άρθρου 4 του Ν. 3345/2005 (ΦΕΚ 138/16-6-2005), είναι πλέον δυνατή η διενέργεια των προσλήψεων από τις ίδιες τις Νομαρχιακές Aυτoδιοικήσεις βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
      Επιπρόσθετα σας γνωρίζουμε ότι για την εφεξής αποφυγή της χρονοβόρας διαδικασίας της εξασφάλισης των πιστώσεων, στο ν. 3448/2006 (Α΄ 57) «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης», έχει συμπεριληφθεί διάταξη σύμφωνα με την οποία επιτρέπεται κατ εξαίρεση στις Νομαρχιακές Aυτoδιoικήσεις να καταβάλλουν από ίδιους ~όρoυς τη μισθοδοσία του απασχολούμενου σε αυτές προσωπικού με σχέση εργασίας ιδιωτικού δικαίου ορισμένου χρόνου.
      Έτσι, οι Νομαρχιακές Aυτoδιoικήσεις θα μπορούν πλέον να προβαίνουν στην πρόσληψη του εκτάκτου προσωπικού και χωρίς την εγγραφή των πιστώσεων για την αμοιβή του στον προϋπολογισμό του Υπουργείου, εφόσον έχουν εξασφαλίσει οι ίδιες τις απαιτούμενες για το σκοπό αυτό πιστώσεις στον προϋπολογισμό τους.
      Περαιτέρω, σας γνωρίζουμε ότι η υπηρεσία μας, στο πλαίσιο του προγραμματισμού προσλήψεων του έτους 2007, με το αριθ. 31625/6-6-2007 έγγραφό της απέστειλε στην Τριμελή εξ Υπουργών Επιτροπή της ΠΥΣ 33/2006 τα αιτήματα της Ν/Α Ηρακλείου για έγκριση τριακοσίων ενενήντα επτά (397) θέσεων τακτικού προσωπικού.
      Σε απάντηση του ανωτέρω εγγράφου μας, το Υπουργείο Οικονομίας και Οικονομικών, με το Α.Π. 2/59947/19-11-2007 έγγραφό του, μας πληροφόρησε ότι οι επικρατούσες δημοσιονομικές συνθήκες δεν επιτρέπουν την πρόσληψη προσωπικού στις Νομαρχιακές Aυτoδιoικήσεις πέραν του αριθμού των χιλίων πεντακοσίων (1.500) ατόμων που έχουν ήδη εγκριθεί με την ΔΙΠΠ/Φ.ΕΓΚΡ.1/140/27050/23-5-2006 απόφαση της Τριμελούς Επιτροπής της ΠΥΣ 55/1998.
      Ο Υφυπουργός
      ΘΑΝΑΣΗΣ ΝΑΚΟΣ»
      3. Στην με αριθμό 3271/13-12-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 3569/7-1-08 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Κυριάκος Βελόπουλος σας πληροφορούμε τα εξής:
      Η στήριξη της νέας επιχειρηματικότητας και η ποιοτική αναβάθμιση της επιχειρηματικής δραστηριότητας αποτελούν προτεραιότητες της κυβέρνησης και του Υπουργείου Ανάπτυξης. Πιο συγκεκριμένα η στήριξη των μικρομεσαίων επιχειρήσεων ιδιαίτερα στην Ελληνική περιφέρεια συμβάλλει ουσιαστικά προς αυτή τη κατεύθυνση.
      Τα επόμενα χρόνια, το ΕΣΠΑ 2007-13 εξασφαλίζει σημαντικούς πόρους σε μεγάλο αριθμό επιχειρήσεων κυρίως στη περιφέρεια και ειδικότερα στη Βόρειο Ελλάδα που θα στηρίξουν την αναπτυξιακή διαδικασία και τη δημιουργία νέων μόνιμων θέσεων εργασίας.
      Τα τελευταία χρόνια το νέο αναπτυξιακό πρότυπο που εφαρμόζεται έχει ήδη εμφανίσει σημαντικά αποτελέσματα. Η ανεργία μειώνεται σταθερά και η απασχόληση αυξάνεται. Σειρά προγραμμάτων έχουν ενισχύσει σημαντικό αριθμό ποιοτικών επενδυτικών σχεδίων και καλλιεργούν σταδιακά μια νέα επιχειρηματική νοοτροπία.
      Στο πλαίσιο αυτό το Επιχειρησιακό Πρόγραμμα «Ανταγωνιστικότητα» (ΕΠΑΝ) του Υπουργείου Ανάπτυξης έχει υλοποίηση με επιτυχία σημαντικά προγράμματα όπως:
      «Επιχειρηματικά σχέδια υφιστάμενων μεσαίων επιχειρήσεων μεταποίησης και εργαστηρίων παροχής υπηρεσιών ποιότητας»
      «Ενίσχυση γυναικείας επιχειρηματικότητας»
      «Πιστοποιηθείτε»
      «Δικτυωθείτε»
      «Ενίσχυση ολοκληρωμένων επιχειρηματικών σχεδίων μικρών και πολύ μικρών επιχειρήσεων».
      «Αύξηση εξωστρέφειας μικρών και πολύ μικρών επιχειρήσεων κλάδων ΚΕΥΔ».
      Μέσω των δύο τελευταίων δράσεων μόνο, έχουν ενισχυθεί στη Θεσσαλονίκη 773 επενδυτικά σχέδια με συνολικό προϋπολογισμό €180 εκ.
      Μέσα από το Επιχειρησιακό Πρόγραμμα «Κοινωνία της Πληροφορίας» έχουν επίσης επωφεληθεί σημαντικός αριθμός επιχειρήσεων με δράσεις όπως το «Επιχειρείτε Ηλεκτρονικά» και «Ψηφιακό Μέλλον» προκειμένου να προχωρήσουν σε νέες μορφές οργάνωσης που θα τους επιτρέψουν να ανταποκριθούν στο ανταγωνιστικό περιβάλλον που διαμορφώνεται. Στο Νομό Θεσσαλονίκης έχουν υπαχθεί συνολικά στα δύο προγράμματα πάνω από 200 επιχειρήσεις με προϋπολογισμό €29 εκ..
      Επίσης στο πλαίσιο του αναπτυξιακού νόμου 3299/04 δίδονται σημαντικές ενισχύσεις για την υλοποίηση πολυετών και ειδικών επιχειρηματικών σχεδίων που δημιουργούν πολυάριθμές μόνιμες θέσεις εργασίας και στηρίζουν τη περιφερειακή επιχειρηματικότητα. Στο Νομό Θεσσαλονίκης υλοποιούνται 14 πολυετή σχέδια συνολικού προϋπολογισμού €65 εκ. και 10 ειδικά επιχειρηματικά σχέδια συνολικού προϋπολογισμού €27 εκ.
      Ασφαλώς σε μια εποχή έντονων ανταγωνιστικών πιέσεων και δυσμενών διεθνών συγκυριών πολλές φορές επιχειρήσεις αδυνατούν να ανταπεξέλθουν στις προκλήσεις. Για ακριβώς αυτό το λόγο το νέο αναπτυξιακό πρότυπο που εφαρμόζει η Κυβέρνηση θέτει τις βάσεις για μια αυτοτροφοδοτούμενη ανάπτυξη με έμφαση στην οικονομία της γνώσης, των νέων ευκαιριών και υψηλής προστιθέμενης αξίας. Η Θεσσαλονίκη και η ελληνική περιφέρεια βρίσκονται πλέον στο επίκεντρο της ανάπτυξης καθώς γίνονται δέκτες της συντριπτικής πλειονότητας των αναπτυξιακών πόρων του Δ΄ ΚΠΣ.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
        4. Στην με αριθμό 3097/10.12.07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 181/27.12.07 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της ανωτέρω ερώτησης, παρακαλώ να ενημερώσετε την αξιότιμη κυρία συνάδελφο για τα εξής:
        1. Το Δικαστικό Μέγαρο Βόλου στεγάζεται σε κτίριο το οποίο έχει χαρακτηρισθεί διατηρητέο από την 5η Εφορία Νεώτερων Μνημείων. Κατά συνέπεια, δεν είναι δυνατόν να γίνουν εκτεταμένες παρεμβάσεις σε αυτό. Ωστόσο, κατά την τελευταία τριετία το Ταμείο Χρηματοδότησης Δικαστικών Κτιρίων έχει εγκρίνει πιστώσεις ύψους 486.000,00 Ευρώ για έργα αναβάθμισης και βελτίωσης των συνθηκών εργασίας των εργαζομένων σε αυτό, καθώς και για την καλύτερη εξυπηρέτηση των πολιτών. Συγκεκριμένα, έχουν εγκριθεί 230.000,00 Ευρώ για γενικές επισκευές (μόνωση της στέγης του κτιρίου, υδραυλικές εργασίες επιχρίσματα, ελαιοχρωματισμοί κ.λπ.), 211.000,00 Ευρώ για την εγκατάσταση κλιματιστικών μονάδων και 45.000,000 Ευρώ για έργα που διευκολύνουν την πρόσβαση των Ατόμων Με Ειδικές Ανάγκες στο κτίριο. Οι εργασίες εγκατάστασης κεντρικού κλιματισμού αναμένεται να ολοκληρωθούν εντός των προσεχών εβδομάδων, ενώ επίκειται άμεσα η έναρξη των εργασιών για την προσβασιμότητα των ΑΜΕΑ.
        Αναφορικά με την ανέγερση νέου Δικαστικού Μεγάρου στο Βόλο, επισημαίνεται ότι αυτονόητη προϋπόθεση για την έναρξη των σχετικών διαδικασιών είναι η συναίνεση των τοπικών φορέων (Πολεοδομία, Νομαρχία, Δήμος, Δικηγορικός Σύλλογος κ.λπ.) για οικόπεδο ή χώρο τον οποίο έχει εκ των προτέρων προτείνει κάποιος από αυτούς. Στη συνέχεια, η συγκεκριμένη πρόταση υποβάλλεται με τα απαραίτητα συνοδευτικά στοιχεία (τοπογραφικό και υψομετρικό διάγραμμα, γενικό διάγραμμα, φωτογραφίες, κοινή έκθεση καταλληλότητας κ.λπ.) στη Διεύθυνση Τεχνικής Υπηρεσίας του Υπουργείου Δικαιοσύνης προκειμένου να εξετασθεί ως προς την καταλληλότητα του προτεινόμενου οικοπέδου. Έως σήμερα δεν έχει υποβληθεί συγκεκριμένη πρόταση η οποία να πληροί τις παραπάνω προϋποθέσεις. Το αυτό ισχύει και για τη μεμονωμένη πρωτοβουλία του Δήμου Νέας Ιωνίας να υποδείξει οικοπεδική έκταση 8.878 τ.μ. στο Πολιτιστικό Άλσος Νέας Ιωνίας για την ανέγερση του νέου Δικαστικού Μεγάρου, καθώς με την πρόταση αυτή δεν συμφωνεί ο Δικηγορικός Σύλλογος Βόλου, ο οποίος προτείνει τη μεταφορά και μεταστέγαση των Υπηρεσιών Ανηλίκων και του Διοικητικού Πρωτοδικείου Βόλου, καθώς και του αρχείου του Πρωτοδικείου, του Ειρηνοδικείου και του Πταισματοδικείου στο κτίριο «Ταχυδρόμος» πλησίον του υφιστάμενου Δικαστικού Mεγάρoυ.
        Επισημαίνεται ότι, εφόσον οι αρμόδιοι τοπικοί φορείς υποβάλουν συγκεκριμένη και οριστική πρόταση, το Υπουργείο Δικαιοσύνης προτίθεται να δρομολογήσει τη διαδικασία είτε για την ανέγερση του νέου Δικαστικού Μεγάρου Βόλου στο Πολιτιστικό Άλσος Νέας Ιωνίας είτε για τη μεταστέγαση ορισμένων υπηρεσιών από το υφιστάμενο Δικαστικό Μέγαρο στο κτίριο «Ταχυδρόμος» και την παράλληλη λειτουργία τους είτε για οποιαδήποτε άλλη προτεινόμενη λύση.
        2. Για την αντιμετώπιση των προβλημάτων που ανακύπτουν από τα κενά σε προσωπικό που παρατηρούνται σε ορισμένες δικαστικές υπηρεσίες της χώρας, το Υπουργείο Δικαιοσύνης έχει μεριμνήσει για την κατ' εξαίρεση πρόσληψη 465 δικαστικών υπαλλήλων (335 κλάδου ΔΕ Δικαστικών Επιμελητών και 130 κλάδου ΠΕ Γραμματέων) για το 2007 με διαγωνισμούς του Α.Σ.Ε.Π.. Ο διαγωνισμός για την πρόσληψη των δικαστικών επιμελητών (υπ' αριθμ. 2Κ/2007) βρίσκεται ήδη στο στάδιο αξιολόγησης των αιτήσεων των υποψηφίων από το Α.Σ.Ε.Π.. Από το διαγωνισμό αυτόν 6 θέσεις έχουν κατανεμηθεί στις δικαστικές υπηρεσίες του Νομού Μαγνησίας. Ειδικότερα, 5 δικαστικοί επιμελητές τοποθετούνται στην Εισαγγελία Εφετών Βόλου και 1 στο Πταισματοδικείο Βόλου.
        Εντός των προσεχών εβδομάδων θα προκηρυχθεί από το Α.Σ.Ε.Π. και ο διαγωνισμός για την πρόσληψη 130 δικαστικών υπαλλήλων. Επισημαίνεται, ότι η κατανομή των υπό προκήρυξη θέσεων γίνεται αφού ληφθούν υπόψη οι ιδιαίτερες υπηρεσιακές ανάγκες κάθε δικαστικής υπηρεσίας. Στην προκειμένη περίπτωση, η αρμόδια Διεύθυνση του Υπουργείου έκρινε ότι προέχει η κάλυψη θέσεων του κλάδου γραμματέων σε υπηρεσίες με μεγαλύτερα λειτουργικά προβλήματα -δηλαδή με περισσότερα κενά- από τις υπηρεσίες της περιφέρειας του Πρωτοδικείου Βόλου, στις οποίες είναι καλυμμένες οι 80 από τις 103 οργανικές θέσεις γραμματέων.
        Σημειώνεται, ότι έως την πλήρωση των ανωτέρω θέσεων, το Υπουργείο Δικαιοσύνης ενισχύει το υφιστάμενο προσωπικό μέσω των Προγραμμάτων Επαγγελματικής Κατάρτισης του ΟΑΕΔ. Συγκεκριμένα, έχουν ήδη τοποθετηθεί 5 εκπαιδευόμενοι υπάλληλοι στο Πρωτοδικείο Βόλου, 2 στην Εισαγγελία Πρωτοδικών και 1 στο Πταισματοδικείο Βόλου.
        Επίσης, για την περαιτέρω ενίσχυση των δικαστικών υπηρεσιών της χώρας, το Υπουργείο Δικαιοσύνης έχει κατ' αρχήν εξασφαλίσει από το Υπουργείο Οικονομίας και Οικονομικών (υπ΄αριθμ. 2/27221/7-6-07 έγγραφο του Γενικού Λογιστηρίου του Κράτους) την έγκριση για την πρόσληψη επιπλέον 200 δικαστικών υπαλλήλων για το 2008.
        Όσον αφορά στην αύξηση των οργανικών θέσεων δικαστικών υπαλλήλων, η Ειδική Νομοπαρασκευαστική Επιτροπή με αντικείμενο την ανακατανομή των υφιστάμενων οργανικών θέσεων των δικαστικών υπαλλήλων των πολιτικών, Ποινικών και διοικητικών δικαστηρίων και εισαγγελιών της χώρας με βάση τα επικαιροποιημένα σχετικά στατιστικά στοιχεία και τις ανάγκες της κάθε Υπηρεσίας και για τη σύσταση-αύξηση των Oργανικών θέσεων λόγω της αύξησης της δικαστηριακής ύλης, ολοκλήρωσε το έργο της και έχει υποβάλει τις προτάσεις της, οι οποίες μελετώνται με γνώμονα την εύρυθμη λειτουργία του συνόλου των δικαστικών υπηρεσιών της χώρας, ώστε στο πλαίσιο του εφικτού να υπάρξει ικανοποίηση των σχετικών αιτημάτων. Με αυτόν τον τρόπο θα διασφαλισθεί η ορθολογικότερη κατανομή των υπηρετούντων δικαστικών υπαλλήλων, σύμφωνα με τις πραγματικές ανάγκες της κάθε υπηρεσίας.
        Το Υπουργείο Δικαιοσύνης εκτιμά ότι τα ανωτέρω μέτρα θα συμβάλουν καθοριστικά στην καλύτερη, ομαλότερη και αποτελεσματικότερη λειτουργία των δικαστηρίων της χώρας, μεταξύ των οποίων και εκείνων της περιφέρειας του Πρωτοδικείου Βόλου.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
        5. Στην με αριθμό 3158/11.12.07 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 663/3.1.08 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
        «Σε απάντηση του με αριθ. πρωτ. 3158/11-Ι2-2007 εγγράφου σας, με το οποίο μας διαβιβάσθηκε ερώτηση του Βουλευτή κ.Κ. Σπηλιόπουλου, που κατατέθηκε στη Βουλή των Ελλήνων, όσον αφορά στα θέματα αρμοδιότητος ΥΕΝΑΝΠ σας γνωρίζουμε τα ακόλουθα:
        1. Στην Ελλάδα, λόγω της γεωγραφικής της θέσης, πέραν των αλλοδαπών που έρχονται με σκοπό να παραμείνουν στη χώρα, εισέρχονται και αλλοδαποί που έχουν ως προορισμό άλλες ευρωπαϊκές χώρες (Ιταλία, Γερμανία, Σουηδία κ.α).
        2. Η Λιμενική Αρχή Πάτρας καταβάλλει κάθε δυνατή προσπάθεια για τη συνεχή αστυνόμευση και περιφρούρηση των σημείων εισόδου στο λιμένα Πατρών, καθώς και των σημείων που παρατηρείται η μεγαλύτερη συγκέντρωση λαθρομεταναστών.
        Πέραν τούτου, οι κεντρικές και περιφερειακές Υπηρεσίες του ΥΕΝΑΝΠ, έχοντας ως σκοπό τη διασφάλιση της δημόσιας τάξης και την εδραίωση του αισθήματος ασφάλειας στους πολίτες της χώρας, προβαίνουν σε όλες τις απαραίτητες ενέργειες προς την εκπλήρωση του έργου τους, σε συνεργασία με συναρμόδιες Αρχές, όπου απαιτείται.
        3. Από τα εφαρμοζόμενα μέτρα, κατά το 2006 συνελήφθησαν 1.016 άτομα (λαθρομετανάστες και διακινητές), κατασχέθηκαν είκοσι τέσσερα (24) Ι.χ. οχήματα, σαράντα επτά (47) φορτηγά, ένα (01) λεωφορείο και ένα (01) βαν ως μέσα παράνομης μεταφοράς λαθρομεταναστών και έχουν επιβληθεί συνολικά 267,5 χρόνια ποινής φυλάκισης και χρηματικές ποινές συνολικού ύψους 813 .600€, ενώ κατά το περασμένο έτος (από Ο 1-1-2007 μέχρι προσφάτως) έχουν συλληφθεί περί τα 1.020 άτομα (λαθρομετανάστες και διακινητές), κατασχέθηκαν τριάντα οκτώ (38) ι.χ. οχήματα, τριάντα τέσσερα (34) φορτηγά και πέντε (05) τροχόσπιτα ως μέσα παράνομης μεταφοράς λαθρομεταναστών και έχουν επιβληθεί συνολικά 276,5 χρόνια ποινής φυλάκισης και χρηματικές ποινές συνολικού ύψους 921.850 ευρώ.
        Ο Υπουργός
        ΓΕΩΡΓΙΟΣ Α. ΒΟΥΛΓΑΡΑΚΗΣ»
        6. Στην με αριθμό  3098/10.12.07 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 7017/4/7694/31.12.07 έγγραφο από τον Yφυπουργό Εσωτερικών, η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Α. ΠΛΕΥΡΗΣ, σε ό,τι μας αφορά, σας γνωρίζουμε ότι η χώρα μας, λόγω της κομβικής γεωγραφικής της θέσης, δέχεται μεγάλο αριθμό λαθρομεταναστών, κυρίως στη νησιωτική περιοχή του Βορείου και του Νοτίου Αιγαίου, οι οποίοι προέρχονται ιδίως από χώρες της Ασίας και της Αφρικής και διακινούνται στην ευρύτερη περιοχή κυρίως μέσω οργανωμένων κυκλωμάτων δουλεμπόρων. Πρέπει να επισημανθεί ότι η είσοδος λαθρομεταναστών έχει αυξηθεί κατακόρυφα τους τελευταίους μήνες.
        Για την αντιμετώπιση του φαινομένου αυτού, εκτός των άλλων μέτρων και παρεμβάσεων του Υπουργείου μας, τόσο σε εθνικό επίπεδο όσο και σε επίπεδο οργάνων της Ευρωπαϊκής Ένωσης, με σκοπό την περαιτέρω «θωράκιση» των νησιωτικών παραμεθόριων περιοχών της χώρας και την αποτελεσματικότερη και ορθολογικότερη διαχείριση του λαθρομεταναστευτικού φαινομένου, πρόσφατα εκδόθηκε το π.δ. 235/2007, με τις διατάξεις του οποίου διευρύνεται ο θεσμός των Υπηρεσιών αυτών, κατά μήκος του ανατολικού μεθοριακού άξονα. Συγκεκριμένα, ιδρύονται Τμήματα Συνοριακής Φύλαξης και Δίωξης Λαθρομετανάστευσης στη Λέσβο, Χίο, Σάμο, Ρόδο, Κω και Εύβοια, ενώ, για την κάλυψη των αναγκών στελέχωσης των Υπηρεσιών αυτών, οι οργανικές θέσεις των συνοριακών φυλάκων αυξάνονται κατά 150. Πιστεύουμε δε ότι τα μέτρα αυτά θα συμβάλουν στον περιορισμό της λαθρομετανάστευσης και στο εσωτερικό της χώρας. Παράλληλα επεξεργαζόμαστε πρόταση προς το Υπουργείο Δικαιοσύνης, για τροποποίηση του άρθρου 88 του ν. 3386/2005, αναφορικά με τις κυρώσεις που επιβάλλονται στους διακινητές παρανόμων μεταναστών και που κατά την άποψή μας είναι το κυρίαρχο πρόβλημα και η γενεσιουργός αιτία του όλου θέματος.
        Σε ό,τι αφορά την αντιμετώπιση της λαθρομετανάστευσης, αλλά και γενικότερα την αστυνόμευση και αντιμετώπιση της εγκληματικότητας . στην Κέα, σας πληροφορούμε ότι, εκτός από το τοπικό Αστυνομικό Τμήμα, στη νήσο δραστηριοποιούνται οι Ομάδες Πρόληψης και Καταστολής της Εγκληματικότητας (Ο.Π.Κ.Ε.) και Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.), οι οποίες συμβάλλουν σημαντικά στο έργο της αστυνόμευσης. Η δραστηριότητα των ανωτέρω Υπηρεσιών έχει αποδώσει αποτελέσματα, αφού, όπως προκύπτει από τα στοιχεία των Υπηρεσιών μας, κατά το τρέχον έτος, έχουν αυξηθεί σημαντικά οι συλλήψεις παρανόμως διαβιούντων αλλοδαπών στη νήσο. Επίσης και από τα στοιχεία της εγκληματικότητας δεν προκύπτει έξαρση αυτής. Στο σημείο αυτό πρέπει να επισημάνουμε ότι τον παρελθόντα Νοέμβριο, στην εν λόγω νήσο συνελήφθησαν τρεις (3) αλλοδαποί, οι οποίοι, κατά το χρονικό διάστημα του ιδίου μηνός, είχαν διαπράξει κλοπές - διαρρήξεις σε τέσσερα (4) καταστήματα. Από τα κλοπιμαία, το μεγαλύτερο μέρος βρέθηκε και αποδόθηκε στους παθόντες, ενώ σε βάρος των δραστών εκδόθηκε ένταλμα συλλήψεως.
        Πάντως στην Αστυνομική Διεύθυνσης Κυκλάδων δόθηκαν πρόσθετες εντολές και οδηγίες για επανασχεδιασμό των λαμβανομένων μέτρων αστυνόμευσης και στη νήσο Κέα, καθώς και στην περαιτέρω ενεργοποίηση του προσωπικού της, ώστε, σε συνεργασία με τις τοπικές Υπηρεσίες και φορείς, να επιτευχθεί καλύτερη αστυνόμευση και παγίωση του αισθήματος ασφαλείας των κατοίκων.
        Αναφορικά με τη στελέχωση του Αστυνομικού Τμήματος Κέας και των λοιπών αστυνομικών Υπηρεσιών του νομού Κυκλάδων, επισημαίνεται το Υπουργείο μας θα προχωρήσει στη σταδιακή πλήρωση όλων των κενών οργανικών θέσεων του προσωπικού που έχουν παρουσιαστεί και αφέθηκαν να υπάρχουν ήδη προ του 2004, ώστε να μπορέσουν οι αστυνομικές Υπηρεσίες να επιτελέσουν την αποστολή τους, όπως απαιτεί ο ρόλος τους. Σήμερα οι Υπηρεσίες στελεχώνονται με το απαραίτητο προσωπικό, μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, λαμβανομένου πάντα υπόψη και του ισχύοντος καθεστώτος μεταθέσεων του προσωπικού όπως καθορίζεται από τις κείμενες διατάξεις.
        Στο πλαίσιο αυτό έχει στελεχωθεί και η Αστυνομική Διεύθυνση Κυκλάδων με δύναμη, η οποία παρουσιάζει έλλειμμα έναντι της οργανικής της, όπως συμβαίνει με αρκετές αστυνομικές Υπηρεσίες. Πάντως στα πλαίσια των υπηρεσιακών δυνατοτήτων η εν λόγω Διεύθυνση, κατά τις τακτικές και συμπληρωματικές μεταθέσεις του τρέχοντος έτους, ενισχύθηκε με 25 αστυνομικούς διαφόρων βαθμών και 5 ειδικούς φρουρούς, καθώς και με 38 νεοεξελθόντες των Σχολών αξιωματικούς και αστυφύλακες. Ωστόσο θα καταβληθεί προσπάθεια για περαιτέρω ενίσχυσή της με προσωπικό κατά το προσεχές έτος.
        Πέραν αυτών πρέπει να επισημάνουμε ότι, με τις διατάξεις του π.δ. 116/2007, επέρχονται, μεταξύ άλλων, σημαντικές μεταβολές στην οργανωτική δομή των αστυνομικών Υπηρεσιών του νομού Κυκλάδων, όπως η δημιουργία δύο (2) Αστυνομικών Διευθύνσεων. Με τις ρυθμίσεις αυτές και τα συμπληρωματικά μέτρα υποστήριξης (βελτιστοποίηση της Αστυνομίας, ενίσχυση υλικοτεχνικού εξοπλισμού κ.λπ.), εκτιμάται ότι θα αναβαθμιστεί το επίπεδο αστυνόμευση ς και η ποιότητα εξυπηρέτησης των πολιτών σ' ολόκληρη την νησιωτική περιοχή των Κυκλάδων, κατά συνέπεια και στην Κέα. Ωστόσο οι μεταβολές αυτές μετά την ολοκλήρωσή τους, στην πορεία, θα αξιολογηθούν, με βάση και τις εισηγήσεις των αρμοδίων Υπηρεσιών μας, προκειμένου να γίνουν οι απαραίτητες διορθωτικές ενέργειες, εφόσον αυτό κριθεί αναγκαίο.
        Τέλος, στο Υπουργείο Εμπορικής Ναυτιλίας, Αιγαίου και Νησιωτικής Πολιτικής διαβιβάζουμε φωτοαντίγραφο της ερώτησης, προκειμένου να σας ενημερώσει για τα θέματα της αρμοδιότητάς του.
        Ο Υφυπουργός
        ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 1519/5-11-07 ερώτηση του Βουλευτή κ. Γρηγορίου Ψαριανού δόθηκε με το υπ’ αριθμ. 67064/29-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γρηγόρης Ψαριανός, σχετικά με το χρονοδιάγραμμα ολοκλήρωσης της διαδικασίας έκδοσης των προβλεπόμενων κανονιστικών πράξεων (προεδρικού διατάγματος και υπουργικής απόφασης), για τη ρύθμιση ζητημάτων που αφορούν στην ίδρυση και λειτουργία κέντρων αποτέφρωσης νεκρών (άρθ. 35 παρ. 4 ν. 3448/06), θέτουμε υπ’ όψιν σας τα ακόλουθα:
      Η ομάδα εργασίας που έχει συσταθεί με μέριμνα του Υπουργείου μας, έχει ολοκληρώσει την εξέταση και επεξεργασία των περισσότερων θεμάτων που αφορούν στην υλοποίηση των διατάξεων του άρθρου 35 ν. 3448/2006 για την αποτέφρωση νεκρών και την εκπόνηση των συναφών κανονιστικών πράξεων, ενώ εκκρεμεί η γνωστοποίηση των απόψεων του Υπουργείου Περιβάλλοντος, Χωροταξίας & Δημοσίων Έργων, ως προς τη χωροθέτηση των κέντρων αποτέφρωσης νεκρών.
      Όπως μας ενημέρωσε το συναρμόδιο Υπουργείο, ήδη έχουν διατυπωθεί οι απόψεις των εμπλεκόμενων υπηρεσιών του και αναμένεται εντός των ημερών η γνωστοποίηση της οριστικοποιημένης πρότασής του επί του θέματος.
      Η πρόταση αυτή θα τεθεί υπ' όψιν της ανωτέρω ομάδας εργασίας και θα ενσωματωθεί στο τελικό σχέδιο των ανωτέρω κανονιστικών πράξεων, προκειμένου να προωθηθεί άμεσα η διαδικασία έκδοσής τους.
      Ο Υφυπουργός
      ΘΑΝΑΣΗΣ ΝΑΚΟΣ»
      8. Στην με αριθμό 1806/13-11-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 597/29-11-07 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση του με αριθ. πρωτ. 1806/13-11-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Κουβέλη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το Λιμενικό Σώμα (Λ.Σ.) ως στρατιωτικό Σώμα, υπάγεται σε συγκεκριμένες αυστηρές αρχές, από τις οποίες πηγάζουν βασικές υποχρεώσεις αγωγής και συμπεριφοράς για το προσωπικό του (Σ.Π.Κ.).
      2. Για την πλήρη διερεύνηση των αναφερομένων σε δημοσιεύματα του ημερησίου τύπου για τα όσα περιλαμβάνονται σε έκθεση της Διεθνούς Οργάνωσης Προστασίας Ασύλου περί καταπάτησης των δικαιωμάτων των λαθρομεταναστών, διετάχθη η διενέργεια Ένορκης Διοικητικής Εξέτασης για ενδεχόμενη διάπραξη πειθαρχικών, υπηρεσιακών ή άλλων παραπτωμάτων στελεχών του Λ.Σ. Το ίδιο έγινε και για τη διερεύνηση του καταγγελθέντος συμβάντος περί τραυματισμού 14χρονου Αφγανού στην Πάτρα.
      Σημειώνεται ότι η αρμόδια Υπηρεσία του ΥΕΝΑΝΠ, σε κάθε περίπτωση επώνυμης και συγκεκριμένης καταγγελίας παρόμοιων περιστατικών, κινεί τις προβλεπόμενες διοικητικές διαδικασίες, για την εξακρίβωση ύπαρξης τυχόν παρατυπιών και τον καταλογισμό ευθυνών, ενημερώνοντας σχετικά τις αρμόδιες Εισαγγελικές Αρχές.
      3. Στις Παραγωγικές Σχολές του Λ.Σ. δίδεται ιδιαίτερη έμφαση στη διδασκαλία μαθημάτων Διεθνούς Δικαίου, Ποινικού Δικαίου, Ποινικής Δικονομίας και Δημοσίου Δικαίου. Βασική προτεραιότητα του ΥΕΝΑΝΠ είναι η διαρκής επιμόρφωση του προσωπικού των Υπηρεσιών του και στο πλαίσιο αυτό, η μετεκπαίδευση των στελεχών του Λ.Σ. συνίσταται στη συμμετοχή τους, εκτός των άλλων, σε σχολεία της ΕΛ.ΑΣ. και σε σεμινάρια μη κυβερνητικών οργανώσεων με θεματικά αντικείμενα όπως μειονότητες, αντιμετώπιση λαθρομεταναστών, οργανωμένο έγκλημα και εμπορία ανθρώπων.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      9. Στην με αριθμό 78/1-10-07 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 125347/20-11-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 78/1-10-2007 ερώτηση που κατατέθηκε στη Βουλή από τη Βουλευτή κ. Ε. Χριστοφιλοπούλου αναφορικά με ρύπανση του υδροφόρου ορίζοντα περιοχών του Ασωπού ποταμού και μετά από σχετική αλληλογραφία με τις εμπλεκόμενες Δ/νσεις Υγείας των Νομαρχιακών Αυτοδιοικήσεων, σας γνωρίζουμε τα εξής:
      Η Δ/νση Υγείας ΝΑ Βοιωτίας με σχετικό έγγραφό της μας ενημερώνει ότι στο πλαίσιο των αρμοδιοτήτων της και σε εφαρμογή της ισχύουσας νομοθεσίας για την παρακολούθηση της ποιότητας του πόσιμου νερού, ασκεί συστηματικά εποπτικό έλεγχο στο δίκτυο ύδρευσης των περιοχών ευθύνης της. Σύμφωνα λοιπόν με τον έλεγχο που πραγματοποιεί έχουν διαπιστωθεί:
      - Υπερβάσεις στις παραμετρικές τιμές των νιτρικών και του χρωμίου στο δίκτυο ύδρευσης του Δήμου Οινοφύτων από το 2005. Έχουν δοθεί προς τον υπεύθυνο φορέα ύδρευσης οι κατάλληλες οδηγίες για τη λήψη μέτρων εναλλακτικής υδροδότησης και επανορθωτικών ενεργειών, για την οριστική αποκατάσταση του προβλήματος.
      - Στις 8-10-2007 υπέρβαση στην τιμή του χρωμίου στο δίκτυο ύδρευσης του Δ.Δ. Ασωπίας Δήμου Τανάγρας, όπου και δόθηκαν οδηγίες για τη διακοπή της παροχής του νερού στο δίκτυο και άμεση λήψη μέτρων εναλλακτικής υδροδότησης.
      Η Δ/νση Υγείας ΝΑ Ανατ. Αττικής με σχετικό έγγραφό της μας ενημέρωσε ότι έχει διενεργήσει δειγματοληψίες στις 4 υδρευτικές γεωτρήσεις του Δήμου Ωρωπού και της Μαλακάσας, καθώς και στα δίκτυα ύδρευσης των περιοχών που υδροδοτούνται από αυτές τις γεωτρήσεις. Τα αποτελέσματα των δειγματοληψιών από τις γεωτρήσεις έδειξαν αυξημένη συγκέντρωση χρωμίου σε 1 μόνο από τις 4 γεωτρήσεις. Στα δίκτυα ύδρευσης και συγκεκριμένα στις βρύσες των καταναλωτών η παραμετρική τιμή του χρωμίου ήταν σύμφωνη με την ισχύουσα νομοθεσία. Μετά από τα παραπάνω η Δ/νση Υγείας με σχετικό έγγραφό της έδωσε οδηγίες στον υπεύθυνο για την ύδρευση Δήμο Ωρωπού να μην χρησιμοποιείται το νερό της γεώτρησης με υπέρβαση στο χρώμιο, για προληπτικούς λόγους και δεδομένου ότι η έρευνα ήταν σε εξέλιξη.
      Αναμένονται στοιχεία από τη ΝΑ Εύβοιας, με τη λήψη των οποίων θα επανέλθουμε για την ενημέρωσή σας.
      Ο Υπουργός
      Δ. ΑΒΡΑΜΟΠΟΥΛΟΣ»
     10. Στην με αριθμό 1735/9-11-07 ερώτηση του Βουλευτή κ. Νάσου Αλευρά δόθηκε με το υπ’ αριθμ. 286/30-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ν. Αλευράς, για τα θέματα της αρμοδιότητάς μας, σας πληροφορούμε τα εξής:
     Στις περιοχές μέσα και γύρω από τις καμένες εκτάσεις των πυρκαγιών που έπληξαν τη Χώρα μας φέτος τον Αύγουστο, απαγορεύτηκε το κυνήγι από τις κατά τόπους δασικές υπηρεσίες. Αυτό πραγματοποιήθηκε τόσο σύμφωνα με τις διατάξεις του Δασικού Κώδικα, όσο και κατόπιν ΕΝΤΟΛΗΣ ΥΠΟΥΡΓΟΥ με το υπ' αριθμ. 97650/4865/29-8-2007 έγγραφο της Γενικής Δ/νσης Ανάπτυξης & Προστασίας Δασών και Φυσικού Περιβάλλοντος προς τις αρμόδιες υπηρεσίες.
     Το μεγαλύτερο μέρος των καμένων εκτάσεων σε Πελοπόννησο και Εύβοια θα αναδασωθεί φυσικώς και όπου δεν γίνει αυτό θα πραγματοποιηθούν τεχνικές αναδασώσεις, σύμφωνα με εγκεκριμένες μελέτες αναδάσωσης που συντάσσουν οι αρμόδιες δασικές αρχές.
     Τα δασικά φυτώρια παράγουν δενδρύλλια σύμφωνα με τα εγκεκριμένα προγράμματα αναδασώσεων συν ένα και πλέον ποσό για απρόβλεπτες καταστάσεις.
     Έλλειψη παρατηρείται στα είδη Ελάτης και Μαύρης Πεύκης διότι τα τελευταία δύο χρόνια τα δένδρα δεν είχαν πληροκαρπία και ήταν αδύνατη η συλλογή σπόρων για την παραγωγή δενδρυλλίων.
     Ο Υφυπουργός
     Κ. ΚΙΛΤΙΔΗΣ»
     11. Στην με αριθμό 708/15-10-07 ερώτηση των Βουλευτών κυρίων Μιχάλη Παπαγιαννάκη και Νικολάου Τσούκαλη δόθηκε με το υπ’ αριθμ. 120/1-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Παπαγιαννάκης, Ν. Τσούκαλης για τα θέματα της αρμοδιότητά μας, σας πληροφορούμε τα εξής:
     Η αντίδραση του Υπουργείου Αγροτικής Ανάπτυξης και Τροφίμων, μετά από τις καταστροφές λόγω των πυρκαγιών που έπληξαν τη Χώρα μας φέτος τον Αύγουστο, υπήρξε άμεση, όσον αφορά τα μέτρα αντιμετώπισης των δημιουργηθέντων προβλημάτων, αποστέλλοντας τα έγγραφα με αριθμ. πρωτ. 97637/4804/24-08-2007 και 97650/4865/29-08-2007 προς τις Δ/νσεις Δασών των Περιφερειών, ως καθ' ύλην αρμόδιες αρχές για δράση.
     Παράλληλα, αμέσως μετά τις πυρκαγιές, εξετάσθηκε το ενδεχόμενο της απαγόρευσης του κυνηγιού, τόσο στην Πελοπόννησο όσο και στη Νότια Εύβοια που ήταν οι κυρίως πληγείσες περιοχές.
     Τέλος, ο έλεγχος αντιμετωπίζεται από τις Περιφερειακές δασικές αρχές, σύμφωνα και με το προσωπικό που διαθέτουν, όσο το δυνατόν καλύτερα. Το έργο αυτό συνδράμει και ενισχύει η θηροφυλακή των Κυνηγετικών Οργανώσεων, με αποτέλεσμα να τηρούνται, πάντα στο μέτρο του δυνατού, οι προϋποθέσεις υπό τις οποίες μπορεί να ασκείται το κυνήγι (χρόνος, είδη, κ.λπ.).
     Ο Υφυπουργός
     Κ. ΚΙΛΤΙΔΗΣ»)
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
    ΑΝΑΦΟΡΩΝ ΚΑΙ ΕΡΩΤΗΣΕΩΝ
    Αναφορές και ερωτήσεις πρώτου κύκλου:
    Η πρώτη ερώτηση με αριθμό 781/16-10-2007 του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Τουριστικής Ανάπτυξης, σχετικά με την αξιοποίηση έκτασης είκοσι χιλιάδων τετραγωνικών μέτρων στο Δήμο Ρίου, δεν θα συζητηθεί λόγω κωλύματος του κυρίου Υπουργού.
    Εισερχόμαστε στη συζήτηση της δεύτερης με αριθμό 665/51/15-10-2007 ερώτησης και αίτησης κατάθεσης εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σύμβαση μεταξύ Ελληνικού Δημοσίου και «Microsoft» για την προμήθεια λογισμικού.
    Η ερώτηση και αίτηση κατάθεσης εγγράφων του κυρίου συναδέλφου έχει ως εξής:
    «Το Φεβρουάριο του 2006 η Ελληνική Κυβέρνηση μέσω του κυρίου Υπουργού Οικονομίας υπέγραψε σύμβαση με τη γνωστή πολυεθνική εταιρεία «Microsoft» για προμήθεια λογισμικού για τους ηλεκτρονικούς υπολογιστές του ευρύτερου δημοσίου τομέα, μεταξύ των οποίων και αυτών των πανεπιστημίων της χώρας. Παρά τις επανειλημμένες αιτήσεις μας κατά τη διάρκεια της προηγούμενης Βουλής, ο κύριος Υπουργός ουδέποτε κατέθεσε τη σύμβαση στη Βουλή, αν και είχε την υποχρέωση να το πράξει.
    Καθώς το θέμα είναι ιδιαίτερα σημαντικό, τόσο για την ανάπτυξη της πληροφορικής και της επιστήμης εν γένει στη χώρα μας, όσο και επειδή πρόκειται για σύμβαση που αφορά σημαντικούς χρηματικούς πόρους,
    Ζητούμε από τον κύριο Υπουργό:
    1. Να καταθέσει τη σύμβαση που υπέγραψε εκ μέρους του Ελληνικού Δημοσίου με τη «Microsoft» για προμήθεια λογισμικού,
    2. Να εξηγήσει γιατί δεν την έδωσε εδώ και ενάμιση χρόνο στη δημοσιότητα, παρά τις επανειλημμένες έγγραφες και επίκαιρες ερωτήσεις μας.»
    Κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, το κείμενο της συμφωνίας μεταξύ ελληνικού δημοσίου και «MICROSOFT» έχει ήδη κατατεθεί στη Βουλή ως σχέδιο νόμου για κύρωση από τις 10 Ιανουαρίου 2008. Βεβαίως, όλοι οι συνάδελφοι Βουλευτές έχουν τη δυνατότητα να ενημερωθούν για τα αποτελέσματα αυτής της συμφωνίας.
      Η Αντιπολίτευση εδώ και καιρό έχει ξεκινήσει με διάφορες αιτιάσεις οι οποίες βρίθουν ανακριβειών. Κατ’ αρχάς για το θέμα που λένε ότι δεν έχει ανακοινωθεί τίποτα, πρέπει να πω ότι η συμφωνία αυτή όταν υπεγράφη, εξεδόθη ένα αναλυτικό δελτίο τύπου που περιελάμβανε όλα τα στοιχεία της συμφωνίας. Έγιναν ανακοινώσεις στον Τύπο, έγιναν δηλώσεις και από εμένα προσωπικά και από τον Πρόεδρο της «MICROSOFT». Δεν είναι ούτε απευθείας προμήθεια λογισμικού, όπως αναφέρει η Αντιπολίτευση, αφού δεν είναι συμφωνία προμήθειας. Είναι στην πραγματικότητα μία μη δεσμευτική, μη αποκλειστική συμφωνία που δεν δεσμεύει τη χώρα. Αλλά, όταν υπάρχουν προμήθειες λογισμικού με βάση διαγωνιστικές διαδικασίες θα μπορεί να υπάρχει μία έκπτωση, η οποία όχι μόνο δεν δημιουργεί οικονομικές επιβαρύνσεις, αλλά αντίθετα δημιουργεί οικονομικές ελαφρύνσεις.
      Υπάρχει μία ανακρίβεια στις ερωτήσεις που έχουν καταθέσει οι συνάδελφοι στο παρελθόν, ότι άλλες χώρες αποφεύγουν παρόμοιες συμφωνίες. Η πραγματικότητα είναι ότι παρόμοιες συμφωνίες έχουν υπογράψει πολλές χώρες της Ευρώπης, όπως η Αγγλία, η Γερμανία, η Ισπανία, η Φινλανδία, η Τσεχία, η Ουγγαρία, η Σλοβακία, η Εσθονία, η Κροατία και οι ίδιες οι υπηρεσίες της Ευρωπαϊκής Επιτροπής προκειμένου να μεγιστοποιήσουν τα οφέλη τους από την προμήθεια λογισμικού.
      Με τη συμφωνία αυτή η Ελλάδα πλέον αντιμετωπίζεται ισότιμα με τις άλλες ευρωπαϊκές χώρες στον τομέα των νέων τεχνολογιών. Επανατοποθετήθηκε η χώρα στα επενδυτικά σχέδια των μεγάλων διεθνών επιχειρήσεων και έχει σπάσει ο απομονωτισμός που επέβαλλαν στη χώρα οι πρακτικές προηγούμενων κυβερνήσεων. 
      Ελέχθη ακόμη η ανακρίβεια ότι η χώρα θα πληρώσει υπέρογκα ποσά στη «MICROSOFT». Στην πραγματικότητα έχουμε προνομιακούς οικονομικούς όρους για όποιο λογισμικό αποκτηθεί βάσει διαγωνιστικών διαδικασιών, το οποίο να είναι συμβατό, δηλαδή λογισμικό της «MICROSOFT». Δηλαδή, δεν υπάρχει καμμία υποχρέωση στο ελληνικό δημόσιο, ούτε σε κανέναν από τους φορείς του ελληνικού δημοσίου να αποκτούν το συγκεκριμένο λογισμικό. Ούτε επιβάλλεται στα εκπαιδευτικά ιδρύματα. Αυτό που επιτρέπεται είναι, εάν τα εκπαιδευτικά ιδρύματα επιλέξουν να χρησιμοποιήσουν αυτό το λογισμικό, θα έχουν τα οφέλη που προκύπτουν από τη συμφωνία. 
      Η συμφωνία προβλέπει υποχρεώσεις για τη «MICROSOFT» και κυρίως την ίδρυση Κέντρου Καινοτομίας στην Ελλάδα που θα υποστηρίζει την ακαδημα?κή κοινότητα και τις ελληνικές εταιρείες λογισμικού, προκειμένου να έχουμε λογισμικό κατάλληλο για την ελληνική αγορά. 
      Κατατέθηκε στη συγκεκριμένη χρονική περίοδο για κύρωση, παρ’ ότι η ελληνική Κυβέρνηση δεν είχε υποχρέωση να κυρώσει τη συμφωνία στη Βουλή. Είχα πει από την πρώτη στιγμή απαντώντας στους συναδέλφους ότι θα την πληρώσουμε στη Βουλή. Δεν κυρώθηκε νωρίτερα, διότι ουσιαστικά τώρα θα ενεργοποιηθεί η συμφωνία. Περιμέναμε να δούμε από τη «MICROSOFT» να τηρήσει κάποιες από τις υποχρεώσεις που προκύπτουν γι’ αυτήν από τη συμφωνία. Και προτού κατατεθεί προς κύρωση επιθυμούσαμε την υλοποίηση κάποιων εκ των προβλέψεων προς όφελος της χώρας και ιδίως τη λειτουργία του Κέντρου Καινοτομίας που ιδρύεται στην Ελλάδα και θα εγκαινιαστεί κατά την επίσκεψη του Προέδρου της εταιρείας στις 28 Ιανουαρίου 2008. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύρια Υπουργέ, αναπτύξατε μία περίεργη κοινοβουλευτικά θέση. Ότι δηλαδή, δεν είστε υποχρεωμένος να φέρετε τη συμφωνία στη Βουλή από τη στιγμή που την ανακοινώσατε στον Τύπο. Ποιες ανακοινώσεις έκανε η «MICROSOFT» δεν ξέρω. Μα, είναι δυνατόν να συμβαίνουν αυτά τα πράγματα; Κάνουμε μία μεγάλη συμφωνία με μία μεγάλη εταιρεία, η οποία ούτως ή άλλως έχει και οικονομικές επιπτώσεις, γιατί αυτό το λογισμικό θα περάσει στα ελληνικά πανεπιστήμια, στις δημόσιες υπηρεσίες, παντού. Κατ΄ αρχάς δεν θα έπρεπε να γίνει διεθνής διαγωνισμός, τη στιγμή που προχωράμε σε κάτι τέτοιο; 
      Ύστερα λέτε ότι αυτά συμβαίνουν και εις Παρισίους. Μα, οι περισσότερες χώρες συνιστούν να αποφεύγουν την «MICROSOFT», γιατί είναι μια εταιρεία η οποία έχει ένα κλειστό σύστημα και από τη στιγμή που θα μπείτε στο λογισμικό της, πρέπει να  έχετε και τα άλλα πακέτα των προϊόντων της, αλλιώς δεν μπορείτε να λειτουργήσετε. Αυτό έχει συνέπειες. 
      Το ελεύθερο λογισμικό, που σήμερα είναι αυτό το οποίο συνιστούν κυρίως όσοι ξέρουν από αυτά τα πράγματα, είναι κάτι που εδώ δεν επιτρέπεται με την «MICROSOFT». Επίσης, έτσι όπως τα θέτετε τα θέματα, είναι σαν να την «πιάσαμε» κατά το κοινώς λεγόμενο «κορόιδο» την «MICROSOFT», γιατί μας προσφέρει, εμείς δεν έχουμε καμμία υποχρέωση και δεν προσφέρουμε τίποτα. 
      Φοβάμαι, κύριε Υπουργέ, ότι δεν είναι έτσι τα πράγματα. Εκτός του ότι το σύστημα είναι κλειστό και θα είμαστε υποχρεωμένοι από εδώ και πέρα να ακολουθούμε, υπάρχει και ένα άλλο πρόβλημα, ότι αυτό δεν είναι και τόσο ασφαλές. 
      Θα ήθελα να ρωτήσω οι υπηρεσίες της Εθνικής Άμυνας ή άλλες υπηρεσίες θα χρησιμοποιούν αυτό το λογισμικό, το οποίο βάλλεται από πολλές  πλευρές; Ξέρουμε τι γίνεται σ' αυτό το χώρο. Από αυτήν την άποψη λοιπόν, τα ερωτηματικά είναι πάρα πολλά και όσοι ασχολούνται μ’ αυτά τα θέματα είναι πάρα πολύ επιφυλακτικοί και για τη συμφωνία που υπογράφηκε και βεβαίως για ποιες επιπτώσεις μπορεί να έχει αυτό στο μέλλον. 
      Εγώ όμως θα ήθελα να πω ότι από το Φεβρουάριο του 2006, που υπογράφηκε αυτή η συμφωνία -και επανειλημμένα με επίκαιρες ερωτήσεις εδώ είχαμε ζητήσει να έλθει αυτή η συμφωνία- εσείς αποφύγατε συστηματικά να την φέρετε. 
      Είχατε πει μάλιστα, το Δεκέμβριο του 2006, ότι θα ερχόταν στις αρχές του Ιανουαρίου του 2007. Έχει περάσει ένας χρόνος. Δεν ξέρω, γιατί υπάρχει τόσο μεγάλη καθυστέρηση. Τι κρύβεται από πίσω; Οπωσδήποτε έχουμε πάρα πολλά ερωτηματικά, που δεν απαντώνται και η συμφωνία, η οποία έρχεται αύριο, παραπέμπει σε μία σειρά από άλλες συμβάσεις και συμφωνίες οι οποίες δεν ξέρουμε επίσης τι κρύβουν, γνωστού όντος του τι γίνεται σ’ αυτόν το χώρο. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Λεβέντη. 
      Κύριε Υπουργέ, έχετε το λόγο για δύο λεπτά. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, φοβούμαι ότι έχετε παρεξηγήσει -παρ΄ότι έχετε στη διάθεσή σας- και το πλήρες κείμενο της συμφωνίας και τη χρήση της συμφωνίας και τους όρους της. 
      Είναι μία συμφωνία στρατηγικού χαρακτήρα. Όπως θα είδατε και από το κείμενο της συμφωνίας, τίποτα δεν περιέχεται που δεν είχε ανακοινωθεί δημοσίως από την πρώτη στιγμή. Δεν δημιουργείται καμμιά δέσμευση για το ελληνικό δημόσιο. Δεν προκαλούνται πρόσθετες οικονομικές επιβαρύνσεις. 
      Η συμφωνία αξιοποιεί απλώς τις προμήθειες λογισμικού της συγκεκριμένης εταιρείας που είτε έγιναν, είτε θα γίνουν στο πλαίσιο των έργων και των διαγωνισμών του προγράμματος «Κοινωνία της Πληροφορίας» ή του προγράμματος ψηφιακής σύγκλισης, ώστε να επιτευχθούν επιπρόσθετα οφέλη για τους πολίτες, τις μικρομεσαίες επιχειρήσεις και το δημόσιο. 
      Εγώ δεν θα μπω, όπως εσείς, στη λογική του να αξιολογώ το λογισμικό των εταιρειών. Είναι μία εταιρεία η οποία βγάζει λογισμικό. Υπάρχουν και άλλες εταιρείες που βγάζουν λογισμικό. Και με τις άλλες εταιρείες, αν μας επροτείνετο, θα κάναμε αντίστοιχες συμφωνίες, προκειμένου να πετύχουμε εκπτώσεις. 
      Εμείς δεν διαφημίζουμε το λογισμικό κανενός. Δεν είναι αυτή η δουλειά μας. Επίσης, δεν κακολογούμε το λογισμικό κανενός. Από την ώρα που στα πλαίσια συγκεκριμένων εφαρμογών και συγκεκριμένων διαγωνισμών επιλέγεται το συγκεκριμένο λογισμικό, τότε υπάρχει δυνατότητα ενεργοποίησης της συμφωνίας, ώστε να επιτευχθούν εκπτώσεις για όλους εκείνους που προμηθεύονται το λογισμικό, κυρίως τους φορείς του ευρύτερου δημόσιου τομέα. 
      Δεν λέμε ούτε ότι το ελεύθερο λογισμικό δεν είναι καλό, ούτε το λογισμικό άλλων εταιρειών δεν είναι καλό. Το λογισμικό όλων των εταιρειών έχει υπέρ και κατά. Αυτό το λογισμικό είναι αρκετά διαδεδομένο- αυτό είναι γεγονός- σ’ όλο τον κόσμο, όχι μόνο στην Ελλάδα και στο βαθμό που χρησιμοποιείται και θα εξακολουθεί να χρησιμοποιείται, με τη συμφωνία αυτή επιτυγχάνεται σημαντική οικονομική ελάφρυνση για όλους τους χρήστες, είτε είναι μικρομεσαίες επιχειρήσεις, είτε η ακαδημαϊκή κοινότητα, ή όποιος άλλος θέλει να το χρησιμοποιήσει. Αυτό είναι το γεγονός. Όλα τα άλλα, νομίζω, ότι είναι στη σφαίρα των θεωριών της συνομωσίας.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Αναφορές και ερωτήσεις δευτέρου κύκλου:
      Εισερχόμαστε στην με αριθμό 802/17-10-2008 ερώτηση του Βουλευτή του Πανελλήνιου Σοσιαλιστικού Κινήματος κ. Έκτορος Νασιώκα προς τον Υπουργό Υγείας και Κοινωνικής Αλληλεγγύης, σχετικά με την κοινωνική φροντίδα σε μακροχρόνια ασθενείς. 
      Η ερώτηση του κυρίου συναδέλφου έχει ως εξής:
      «Στην πατρίδα μας υπάρχει κενό στην αντιμετώπιση μακροχρόνιων ασθενειών. Τα Νοσοκομεία που καλούνται πολλές φορές να αντιμετωπίσουν αυτά τα περιστατικά, παρ΄όλο που δεν είναι το κύριο έργο τους, δεν είναι σε θέση να το πράξουν, πέραν του ότι δυσκολεύουν αφάνταστα τη θεραπεία των οξέων περιστατικών. 
      
Οι υποδομές πρόνοιας είναι ανεπαρκείς, χωρίς εξειδικευμένο προσωπικό και χωρίς τη δυνατότητα να περιθάλπουν χρόνια περιστατικά με μολυσματικές νόσους, όπως παραδείγματος χάριν, φυματίωση, καρκίνο ή άλλο βαρύ νόσημα. Έτσι η περίθαλψη αυτών των ανθρώπων γίνεται πλημμελώς και σε βάρος των μελών των οικογενειών τους, αφού δεν έχει αναπτυχθεί η υπηρεσία «κατ’ οίκον νοσηλεία» του Εθνικού Συστήματος Υγείας, που ξεκίνησε δειλά πριν από λίγα χρόνια, αλλά δεν υποστηρίχθηκε.
      Το μεγάλο αυτό κοινωνικό θέμα απασχόλησε και τον Συνήγορο του Πολίτη, ο οποίος με έγγραφό του προς το Υπουργείο Υγείας ζητά την αντιμετώπισή του.
      Ερωτάται ο κύριος Υπουργός:
      Αν προτίθεται και πότε να δημιουργήσει τις απαραίτητες κοινωνικές δομές και υπηρεσίες, δίνοντας τη δυνατότητα φιλοξενίας και νοσηλείας των ατόμων που χρήζουν κοινωνικής φροντίδας και έχουν βεβαρημένο ιατρικό ιστορικό».
      Ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος έχει το λόγο για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, χαίρομαι που ο εκλεκτός συνάδελφος κ. Νασιώκας, ο οποίος διετέλεσε στην πολιτική ηγεσία του Υπουργείου μας και γνωρίζει πολύ καλά τα προβλήματα του Υπουργείου και φυσικά τα ιδιαίτερα προβλήματα του Εθνικού Συστήματος Υγείας, φέρνει στην επικαιρότητα το μεγάλο αυτό θέμα. Θέλω να τον ενημερώσω ότι από τότε που κατέθεσε την ερώτησή του στις 19 Δεκεμβρίου 2007 υπεγράφη η υπουργική απόφαση, μετά από εισήγηση του ΚΕΣΥ, η οποία είχε γίνει ήδη από το 2006. Ξέρετε πολύ καλά ότι δυστυχώς πολλά πράγματα δεν γίνονται στην ώρα τους. Και δεν γίνονται στην ώρα τους αυτά τα οποία χρειαζόμαστε πιο πολύ στο χώρο αυτό. 
      Έτσι λοιπόν βγήκε αυτή η υπουργική απόφαση για το θεσμικό πλαίσιο σχετικά με την οργάνωση και λειτουργία των Μονάδων Ανακούφισης Χρόνιου Πόνου στα δημόσια νοσοκομεία της χώρας -θα σας την καταθέσω φυσικά- όπου με σαφήνεια καθορίζεται το θεσμικό πλαίσιο οργάνωσης και λειτουργίας αυτών των Μονάδων και συγκεκριμένα για τις Πολυδύναμες Μονάδες Πόνου, οι οποίες αποτελούν αυτοδύναμη διατμηματική μονάδα, ενταγμένη στα πλαίσια της ιατρικής υπηρεσίας των δημόσιων νοσοκομείων. Έργο τους είναι η διάγνωση κι η θεραπεία κάθε μορφής χρόνιου πόνου, καθώς και η κοινωνική επανένταξη των πασχόντων. Στελεχώνονται με ιατρικό προσωπικό που αποτελείται από ένα γιατρό με βαθμό Διευθυντή και τρεις γιατρούς λοιπών ειδικοτήτων. Νοσηλεύονται πάσχοντες εξωτερικοί κι εσωτερικοί ασθενείς. Και Τμήμα είναι οι Μονάδες Πόνου, οι οποίες εντάσσονται στα πλαίσια του τομέα της ιατρικής υπηρεσίας των δημόσιων νοσοκομείων κι έργο τους είναι η διάγνωση και η θεραπεία πασχόντων με μεγάλη ποικιλία παθήσεων χρόνιου πόνου. 
      Και αυτές οι Μονάδες θα διαθέτουν δικούς τους πόρους κι εξοπλισμό. Κι αυτές στελεχώνονται με έναν γιατρό με βαθμό Διευθυντή και πλαισιώνονται συμβουλευτικά από ιατρικό προσωπικό που υπηρετεί σ’ άλλα τμήματα του ίδιου νοσοκομείου, άλλων ειδικοτήτων. Κι αυτές διαθέτουν και νοσηλευτική και γραμματειακή υποστήριξη. Νοσηλεύουν κι εδώ πάσχοντες εσωτερικούς κι εξωτερικούς ασθενείς. 
      Η συγκεκριμένη υπουργική απόφαση καθορίζει τη στελέχωση των Μονάδων Ανακούφισης Χρόνιου Πόνου με τα προσόντα που πρέπει να υπάρχουν. Γνωρίζετε πολύ καλά ότι αργήσαμε πάρα πολύ σ’ αυτό τον τομέα. Καθορίσαμε επιτέλους το θεσμικό πλαίσιο λειτουργίας αυτών των Μονάδων στα διάφορα νοσοκομεία της χώρας. Μέχρι τώρα καλυπτόμεθα μέσα από τα λεγόμενα «ιατρεία πόνου», τα οποία όμως δεν ήταν και η λύση του προβλήματος. Θέλω να πιστεύω ότι σύντομα και με τις διαδικασίες προκήρυξης που προβλέπονται θα δημιουργηθούν αυτές οι μονάδες τουλάχιστον στα μεγάλα νοσοκομεία της χώρας, εκεί που πραγματικά χρειάζονται, για την ανακούφιση των χρονίως πασχόντων ασθενών μας. Και φυσικά προβλέπονται και για τα παιδιά και για τους ενηλίκους και για όλες τις κατηγορίες ασθενειών που αναφέρατε χαρακτηριστικά και στην ερώτησή σας. 
      Από εκεί και πέρα θέλω να πω ότι πριν από ένα χρόνο δημοσιεύθηκε η αντίστοιχη υπουργική απόφαση για τους ξενώνες, οι οποίοι όμως καλύπτουν, όπως ξέρετε, τον ιδιωτικό τομέα, τις μη κυβερνητικές οργανώσεις, τα νομικά πρόσωπα ιδιωτικού δικαίου. Με αυτήν την υπουργική απόφαση καλύπτουμε το μεγάλο  έλλειμμα το οποίο υπήρχε στο χώρο του Εθνικού Συστήματος Υγείας των δημοσίων νοσοκομείων. Θέλω να πιστεύω ότι μετά από τη θεσμική κατοχύρωσή της θα αρχίσει κι η εφαρμογή της εν λόγω υπουργικής απόφασης. 
      Ευχαριστώ.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ. 
      Ο κ. Νασιώκας έχει το λόγο για δύο λεπτά. 
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, απαντήσατε σε ένα τμήμα της ερώτησης, στο θεσμικό πλαίσιο για τις Μονάδες Πόνου, μονάδες πόνου που υπήρχαν, αλλά που με το θεσμικό πλαίσιο μπορούν να οργανωθούν πολύ καλύτερα.
      Όμως, το θέμα είναι πάρα πολύ μεγαλύτερο, κύριε Υπουργέ. Εκατοντάδες, χιλιάδες οικογένειες έχουν τουλάχιστον ένα μέλος τους που είναι χρόνια βαρέως πάσχων, ασθενής, άνδρας ή γυναίκα, συνήθως μεγάλης ηλικίας, τελικού σταδίου, άτομα με αναπηρία. Και αυτές οι οικογένειες είναι σε αδιέξοδο, γιατί πέρα από το ότι ξοδεύουν πάρα πολλά λεφτά, δεν έχουν πού να νοσηλεύσουν αυτούς τους ασθενείς, γιατί δεν υπάρχουν οι συγκεκριμένες δομές.
      Δεύτερον, ως εκ τούτου, λοιπόν, γίνεται πλημμελής αντιμετώπιση της ασθένειάς τους και τρίτον, όπως είπα, επιβαρύνεται και το Εθνικό Σύστημα Υγείας, το οποίο είναι και αναποτελεσματικό γι’ αυτές τις παθήσεις.
      Νομίζω, κύριε Υπουργέ, τώρα που και εσείς είστε στο Υπουργείο τέσσερα χρόνια και σε λίγο, σε πολύ μικρό χρονικό διάστημα, ξεκινάει ο πέμπτος χρόνος της θητείας σας, είναι καιρός να φέρουμε ένα συνολικό πρόγραμμα αντιμετώπισης. Χρειάζονται, λοιπόν, γενναίες αποφάσεις. Οι γενναίες αποφάσεις έχουν τρεις κατευθύνσεις, κατά την άποψή μου.
      Το ένα είναι η θεσμοθέτηση της υπηρεσίας «Νοσηλείας κατ’ Οίκον». Βέβαια, αυτό προϋποθέτει πρωτοβάθμια φροντίδα υγείας και πλήρη κάλυψη των αναγκών από τα ταμεία των ασθενών.
      Το δεύτερο είναι το δίκτυο των Μονάδων Χρονίων Παθήσεων και των Μονάδων Πρόνοιας, που χρειάζεται φυσικά και να αναπτυχθούν -υπάρχουν πάρα πολλές που δεν λειτουργούν- και, βεβαίως, θέλουν νέο οργανισμό και σωστή στελέχωση και συνεργασία με τα τοπικά νοσοκομεία, για να μπορούν να παρέχουν νοσηλεία χρονίων παθήσεων βαρέως πάσχοντος τελικού σταδίου.
      Και τρίτον -βεβαίως- και σημαντικότερο είναι το δίκτυο των Μονάδων Αποκαταστάσεων σε όλη την Ελλάδα. Βέβαια, μπορώ να θεωρήσω ότι είναι πολυτέλεια να περιμένουμε γενναίες αποφάσεις από τη συγκεκριμένη Κυβέρνηση στο Εθνικό Σύστημα Υγείας, γιατί έχει δώσει δείγματα γραφής ότι δεν το στηρίζει. Δεν στηρίζει το δημόσιο χαρακτήρα του. Δεν το χρηματοδοτεί. Ήδη οι χθεσινές ανακοινώσεις δείχνουν ότι φτάσαμε ήδη να είναι πρώτο σε διαφθορά το Σύστημα Υγείας από όλες τις άλλες κρατικές υπηρεσίες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Και θα έλεγα και σε μία περίοδο που η Κυβέρνηση βρίσκεται σε σφικτό θανατηφόρο εναγκαλισμό με σκάνδαλο, όπως το σκάνδαλο του κ. Ζαχόπουλου και που μέρα με τη μέρα διολισθαίνει στα αδιέξοδα που η ίδια δημιούργησε.
      Νομίζω, κύριε Υπουργέ, επειδή το θέμα είναι και μεγάλο, είναι και κοινωνικό, δεν αφορά μόνο τη δική μας κοινωνία, αλλά αφορά όλες τις αναπτυγμένες κοινωνίες όπου υπάρχει γήρανση του πληθυσμού, ότι είναι ώρα να το αντιμετωπίσουμε συνολικά. Η Αντιπολίτευση είναι εδώ για να συζητήσει μαζί σας, αν έχετε συγκεκριμένη συνολική πρόταση.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε για δύο λεπτά το λόγο, για να απαντήσετε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αγαπητέ μου Έκτορα, πίστευα ότι, λόγω της υψηλής σου ιατρικής παιδείας, δεν θα έμπαινες στον πειρασμό και εσύ -το έκανες και προχθές σε αντίστοιχη ερώτηση- να αναφερθείς στο γνωστό θέμα των ημερών και στη μονοθεματικότητα των ημερών.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το θέμα κάνει «τζιζ».
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κάθε άλλο.
      Αγαπητέ μου, κύριε Γείτονα, βλέπω ότι παρ΄όλο το τσουνάμι των αποκαλύψεων, όπου πολύς κόσμος τρέχει να κρυφτεί πλέον, εσείς συνεχίζετε εδώ πέρα. Είναι φαίνεται οι παρενέργειες.
      Τέλος πάντων, ας προχωρήσουμε και στην ερώτησή μας.
      ΕΚΤΟΡΑΣ ΝΑΣΙΩΚΑΣ: Εγώ θέλω πρόταση για τους χρονίως πάσχοντες.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, σας είπα και προηγουμένως ότι το νέο θεσμικό πλαίσιο καλύπτει και σας αναφέρω ακριβώς τι αναφέρει για τις αίθουσες θεραπευτικών παρεμβάσεων και για τις αίθουσες παρακολούθησης, όπου θα παραμείνουν για παρακολούθηση οι άρρωστοι, μετά τη θεραπευτική παρέμβαση, για χρονικό διάστημα μέχρι να επιστρέψουν με ασφάλεια στο σπίτι ή να μεταφερθούν στο θάλαμο κοινής νοσηλείας, ανάλογα με τις απαιτήσεις.
      Άρα, λοιπόν, το θεσμικό πλαίσιο το οποίο δημιουργήσαμε πρόσφατα, κατοχυρώνει σε όλα τα στάδια τους αρρώστους που χρειάζονται νοσηλεία σ΄ αυτήν την περίπτωση.
      Επίσης, δημιουργούνται -δειλά μεν δημιουργούνται, όμως- και μονάδες παρακολούθησης κατ’ οίκον. Δηλαδή, σε πολλά νοσοκομεία της χώρας                  -και πρέπει να το γνωρίζετε αυτό- ήδη, οι διοικητές τους έχουν προχωρήσει σε νοσηλευτικές υπηρεσίες, δηλαδή πηγαίνουν στα σπίτια των ασθενών, φροντίζοντάς τους για την κατ’ οίκον νοσηλεία τους, ιδιαίτερα σε χρονίως πάσχοντες ασθενείς.
      Από εκεί και πέρα και στα υπόλοιπα τα οποία είπατε, εμείς θέλουμε να γνωρίζετε ότι καταβάλλονται τεράστιες προσπάθειες για την ανακούφιση αυτών των ασθενών και από το θεσμικό πλαίσιο, επίσης, των κέντρων αποκατάστασης, όπου αυτά λειτουργούν, στο βαθμό που λειτουργούν, με κατ’ οίκον, επίσης, νοσηλεία.
      Ας μην υποτιμούμε και τουλάχιστον σε αυτήν εδώ την Αίθουσα, ας προσέξουμε ως κόρη οφθαλμού πραγματικά το Εθνικό Σύστημα Υγείας, τους λειτουργούς του Εθνικού Συστήματος Υγείας. Ναι, υπάρχει διαφθορά σε πολλούς χώρους. Ναι, υπάρχει διαφθορά και στο Εθνικό Σύστημα Υγείας, όχι, όμως, στο βαθμό που εμφανίζετε. Καταβάλλουν τεράστιες προσπάθειες το ιατρικό και νοσηλευτικό προσωπικό. Ας μην τους αδικούμε.
      Το γνωρίζετε πάρα πολύ καλά ότι καταβάλουν τεράστιες προσπάθειες, ότι δίνουν κυριολεκτικά τον εαυτό τους οι γιατροί μας στο Εθνικό Σύστημα Υγείας. Οι λίγες εξαιρέσεις που υπάρχουν, όμως, ας μη διογκώνονται κι εμείς, με τις δικές μας φωνές εδώ μέσα, ας μη διώχνουμε τον κόσμο στο ιδιωτικό σύστημα υγείας.
      Το Εθνικό Σύστημα Υγείας προσφέρει τεράστιες υπηρεσίες και σε σύγκριση με άλλα επαγγέλματα στη χώρα, οι γιατροί μας, με μεγάλη πανεπιστημιακή εκπαίδευση, με τεράστιες μετεκπαιδεύσεις, ειδικότητες, υποειδικότητες, διδακτορικά κ.λπ., συνεχίζουν να προσφέρουν τον καλύτερό τους εαυτό στο Εθνικό Σύστημα Υγείας. Σας ευχαριστώ.
      ΕΚΤΟΡΑΣ ΝΑΣΙΩΚΑΣ: Αυτό δεν αφορά τους γιατρούς, κύριε Υπουργέ. Αφορά το σύστημα.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών. 
      Ψήφιση στο σύνολο του σχεδίου νόμου: «Σύσταση Εθνικού Ταμείου Κοινωνικής Συνοχής και άλλες διατάξεις».
      Θα ψηφιστεί στη συνέχεια.
      Υπουργείου Δικαιοσύνης.
      Ψήφιση στο σύνολο του σχεδίου νόμου: «Αποχώρηση από την υπηρεσία δικαστικών λειτουργών».
      Θα ψηφιστεί στη συνέχεια.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κατάργηση φόρου κληρονομιών και γονικών παροχών – Απαλλαγή πρώτης κατοικίας- Ενιαίο τέλος ακινήτων – Αντιμετώπιση λαθρεμπορίου καυσίμων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εσωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση του ν. 3231/2004 «εκλογή βουλευτών»».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (΄Ελσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών-μελών του Οργανισμού Οικονομικής Συνεργασίας Ευξείνου Πόντου».
      Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
      Ερωτώ λοιπόν: Υπάρχει κάποιος εκπρόσωπος Κόμματος, υπάρχει κάποιος συνάδελφος που έχει αντίρρηση;
      ΛΙΑΝΑ ΚΑΝΕΛΛΗ: Εγώ, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Το λόγο έχει η κ. Κανέλλη, από το Κομμουνιστικό Κόμμα Ελλάδος.
      ΛΙΑΝΑ ΚΑΝΕΛΛΗ: Δεν θα ξοδέψω το χρόνο της Βουλής, κυρία Πρόεδρε, παρά μόνο για να επισημάνω ότι σχετικά με ό,τι ισχυριστήκαμε στην Επιτροπή, δεν μας έπεισε η Κυβέρνηση για οποιαδήποτε αντίθετη θέση και εμμένουμε στην άρνησή μας να ψηφίσουμε και τα δύο.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Υπάρχει κάποιος άλλος συνάδελφος για να τοποθετηθεί; Κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών-μελών του Οργανισμού Οικονομικής Συνεργασίας Ευξείνου Πόντου».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το νομοσχέδιο του Υπουργείου Εξωτερικών «Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών-μελών του Οργανισμού Οικονομικής Συνεργασίας Ευξείνου Πόντου» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου).
      ΠΡΟΕΔΡΕΥΟΥΣΑ (Έλσα Παπαδημητρίου): Επανερχόμαστε για την ψήφιση στο σύνολο του σχεδίου νόμου: «Σύσταση Εθνικού Ταμείου Κοινωνικής Συνοχής και άλλες διατάξεις». 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, είναι όπως διενεμήθη; 
    ΠΡΟΕΔΡΕΥΟΥΣΑ (Έλσα Παπαδημητρίου): Μάλιστα, κύριε συνάδελφε, που έχετε διατελέσει Αντιπρόεδρος. Είναι όπως διενεμήθη. Αν είχε υπάρξει κάποια αλλαγή, θα την ανακοίνωνα. 
    Ερωτάται το Σώμα: Γίνεται δεκτό το νομοσχέδιο στο σύνολο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΑΝΝΑ ΦΙΛΙΝΗ: Κατά πλειοψηφία. 
    ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό και στο σύνολο κατά πλειοψηφία.
    Συνεπώς το νομοσχέδιο του Υπουργείου Οικονομίας και Οικονομικών: «Σύσταση Εθνικού Ταμείου Κοινωνικής Συνοχής και άλλες διατάξεις» έγινε δεκτό σε μόνη συζήτηση κατ’ αρχήν, κατ’ άρθρον και στο σύνολο του κατά πλειοψηφία και έχει ως εξής: 
    (Να καταχωριστεί το κείμενο του νομοσχεδίου)
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, επανερχόμεθα στα σχέδια νόμου του Υπουργείου Εξωτερικών. 
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών». 
    Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού. Μπορούν να λάβουν το λόγο μόνο όσοι έχουν αντίρρηση επί της κυρώσεως αυτού του Μνημονίου. 
    Υπάρχει συνάδελφος που θέλει να λάβει το λόγο; 
    ΛΙΑΝΑ ΚΑΝΕΛΛΗ: Παρακαλώ, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κυρία Κανέλλη, έχετε το λόγο.
    ΛΙΑΝΑ ΚΑΝΕΛΛΗ: Τούτ’ αυτόν, κυρία Πρόεδρε, δηλαδή, το «όχι» στην επιτροπή παραμένει και στην Ολομέλεια για το Κομμουνιστικό Κόμμα. 
    ΠΡΟΕΔΡΕΥΟΥΣΑ (Έλσα Παπαδημητρίου): Κηρύσσεται περαιωμένη η συζήτηση επί της αρχής, των άρθρων και του συνόλου του Υπουργείου Εξωτερικών: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών»  και ερωτάται το Σώμα: Γίνεται δεκτό το νομοσχέδιο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία.
    ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εξωτερικών «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών»  έγινε δεκτό σε μόνη συζήτηση κατ’ αρχήν, κατ’ άρθρον και στο σύνολό του κατά πλειοψηφία και έχει ως εξής: 
    (Να καταχωριστεί το κείμενο του νομοσχεδίου)
    ΠΡΟΕΔΡΕΥΟΥΣΑ (Έλσα Παπαδημητρίου): Συνεχίζουμε με το σχέδιο νόμου του Υπουργείου Εθνικής Άμυνας.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Τροποποιητικού Πρωτοκόλλου στη Σύμβαση Ίδρυσης του Ευρωπαϊκού Κέντρου Μεσοπρόθεσμων Μετεωρολογικών Προγνώσεων και στο Πρωτόκολλο για τα Προνόμια και Ασυλίες του Κέντρου αυτού». 
    Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται στη Βουλή πάλι με τη διαδικασία του άρθρου 108 του Κανονισμού. Μπορούν να λάβουν το λόγο όσοι έχουν αντίρρηση επί της κύρωσης του Πρωτοκόλλου. 
    Θέλει κάποιος συνάδελφος να πάρει το λόγο; 
    ΛΙΑΝΑ ΚΑΝΕΛΛΗ: Παρακαλώ, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κυρία Κανέλλη, έχετε το λόγο.
    ΛΙΑΝΑ ΚΑΝΕΛΛΗ: Δεν θα είμαι τώρα τόσο «οικονομική». Θα μου δώσετε τα δύο λεπτά που δικαιούμαι, κυρία Πρόεδρε. 
    Επιφυλαχθήκαμε στην επιτροπή, κυρία Πρόεδρε, και πρέπει να εξηγήσω τη θέση του Κόμματος μου. 
    Το Ευρωπαϊκό Κέντρο Μεσοπρόθεσμων Μετεωρολογικών Προγνώσεων είναι ένας οργανισμός με διακρατικό χαρακτήρα και μάλιστα ηυξημένου κύρους. Λειτουργεί αποτελεσματικά όχι μόνο στον τομέα των προγνώσεων, αλλά και στον τομέα της έρευνας. Μάλιστα, έχει και έναν εξαιρετικά ισχυρό υπολογιστικό μηχανισμό, κυρία Πρόεδρε. 
    Υπάρχουν αλλαγές που προτείνονται στη Σύμβαση. Μερικές απ’ αυτές θα τις χαρακτήριζα τυπικού χαρακτήρα. Αλλάζει δηλαδή ο γενικός διευθυντής, αλλάζουν οι τίτλοι της σύμβασης, γίνονται γλωσσικές διορθώσεις. Αυτά είναι φυσικό να μην απασχολούν και να μην έχουμε, ως κόμμα, αντίρρηση. 
    Όμως, υπάρχουν και αλλαγές που αναπροσαρμόζουν τους στόχους και τη λειτουργία του, ώστε να προοδεύει ο τρόπος με τον οποίο λειτουργεί το Ευρωπαϊκό Κέντρο Μεσοπρόθεσμων Μετεωρολογικών Προγνώσεων και να καλύπτονται σύγχρονες ανάγκες. Για παράδειγμα, στο άρθρο 2 της Συνθήκης η πρόγνωση μπαίνει σε ένα ευρύτερο πλαίσιο. Επίσης, διευρύνεται και η σχέση του Κέντρου με τα κράτη-μέλη. 
    Επιπλέον, υπάρχουν και αλλαγές που επηρεάζουν το χαρακτήρα του Κέντρου. Για παράδειγμα, θα διαπιστώσει κάποιος ότι ενώ μέχρι τώρα στους υπολογισμούς το Κέντρο χρηματοδοτούνταν μόνο κατά 5% από εξωκρατικές πηγές, αυτό που θα λέγαμε –ευθέως- ιδιωτικό τομέα, εκεί έχουμε αλλαγές. Μία απ’ αυτές –την αναφέρω χαρακτηριστικά- είναι ότι το Κέντρο μπορεί να πραγματοποιεί δραστηριότητες μετά από αίτημα τρίτων, που είναι σε συμφωνία με τους σκοπούς του Κέντρου. Το κόστος τέτοιων δραστηριοτήτων βαραίνει τους τρίτους. 
      Eμείς λοιπόν έχουμε την πεποίθηση ότι γίνεται μία θεμελιώδης αλλαγή σ’ ένα εξαιρετικά θετικό Kέντρο αυξημένου κύρους – το ξαναλέω- η οποία επιτρέπει την πώληση των υπηρεσιών.
      Θα κάνω δύο πολύ σημαντικές επισημάνσεις. Αυτό σας το λέει ένα κόμμα το οποίο επιμένει ότι η Μετεωρολογική Υπηρεσία δεν μπορεί και δεν πρέπει να είναι στον 21o αιώνα στρατιωτική υπηρεσία, για να καταλάβει κάποιος γιατί ζητάμε επιτέλους την αποστρατιωτικοποίηση της Μετεωρολογικής Υπηρεσίας της Ελλάδος και επομένως και τη σχέση της με τέτοια κέντρα.
      Είναι δε χαρακτηριστικό ότι αν δείτε τον κατάλογο των ερευνών αυτού του κέντρου, δεν υπάρχει μισό ελληνικό όνομα και μισή ελληνική έρευνα. Γιατί; Μα, είναι προφανές. Υπάγεται στο Υπουργείο Εθνικής Άμυνας, είναι στρατιωτικού χαρακτήρα η δική μας επιστημονική κοινότητα, δεσμεύονται δυνάμεις, έμψυχο δυναμικό, κεφάλαια, παραλαμβάνουμε από ένα κέντρο στο οποίο συμμετέχουμε και οικονομικά μόνο την πρόβλεψη και κάνουμε πίσω στον τομέα της έρευνας. 
      Κατ’ αυτήν την έννοια, παρότι είναι εξαιρετικά θετικές κάποιες αλλαγές και με την υποψία ιδιωτικοποίησης τμήματος των υπηρεσιών και δη της έρευνας για την οποία εμείς έχουμε πραγματική αντίληψη του πού πρέπει να πηγαίνει και πώς πρέπει να κατανέμεται σε σχέση με τα λαϊκά συμφέροντα, μη μπορώντας να το υπερψηφίσουμε και μην μπορώντας να ακυρώσουμε και αν θέλετε, την εργασία που γίνεται εκεί από τους επιστήμονες, είμαστε υποχρεωμένοι να καταφύγουμε στη θέση «παρών».
      ΙΩΑΝΝΗΣ ΜΠΑΝΙΑΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Συγγνώμη, κύριε συνάδελφε, ο Συνασπισμός Ριζοσπαστικής Αριστεράς δεν μπορεί να έχει το λόγο, γιατί τα άλλα τέσσερα κόμματα πλην Κ.Κ.Ε. έχουν υπερψηφίσει στην επιτροπή. Δεν έχετε δικαίωμα λόγου, κύριε συνάδελφε.
      ΙΩΑΝΝΗΣ ΜΠΑΝΙΑΣ: Μία παρατήρηση να κάνω μόνο, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν έχω δικαίωμα να σας δώσω τη δυνατότητα να κάνετε παρατήρηση. Μόνο ο Υπουργός μπορεί να μιλήσει, αν το θέλει.
      Κύριε Υπουργέ, θέλετε να λάβετε το λόγο;
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Μάλιστα, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, συμφωνώ με όσα είπε η κ. Κανέλλη για το κύρος και τη σημασία του διακρατικού αυτού οργανισμού του οποίου είμαστε μέλος από το Σεπτέμβριο του 1976 και υποβοηθούμεθα αποφασιστικά για την πρόγνωση των μετεωρολογικών φαινομένων. Αυτό είναι ένα γεγονός το οποίο έχει τεράστια σημασία για την οικονομία, την ασφάλεια των πολιτών, τις Ένοπλες Δυνάμεις, την επιστήμη. 
      Θα ήθελα να πω μόνο για την επιφύλαξη που διατυπώθηκε ότι ο σκοπός της αλλαγής του άρθρου 3 που διευρύνει το πεδίο της συνεργασίας του Ευρωπαϊκού Κέντρου Μεσοπρόθεσμων Προγνώσεων, δεκαήμερων δηλαδή –στη μετεωρολογία μεσοπρόθεσμη πρόβλεψη σημαίνει δεκαήμερη- δεν αφορά την επέλαση κάποιας μορφής συνεργασίας ή πολύ χειρότερα ή πολύ περισσότερο εκποιήσεως του Κέντρου στον ιδιωτικό τομέα. Αφορά μόνο τη δυνατότητα χρηματοδοτήσεως των ερευνητικών προγραμμάτων του Κέντρου και από προγράμματα της Ευρωπαϊκής Ενώσεως, διότι μέχρι σήμερα το Κέντρο χρηματοδοτείται αποκλειστικά από τα δέκα οκτώ κράτη που μετέχουν σ’ αυτό. Η χρηματοδότηση αυτή βγαίνει από ένα μαθηματικό τύπο ο οποίος καταλήγει στο να επιβάλλει στη χώρα μας, λόγου χάρη, να συνεισφέρει φέτος το ποσό των 600.000 ευρώ. 
      Συνεπώς πρόκειται για διεύρυνση των δυνατοτήτων χρηματοδότησης του Κέντρου αυτού, που είναι αποφασιστικής σημασίας για την Εθνική Μετεωρολογική Υπηρεσία από προγράμματα της Ευρωπαϊκής Ενώσεως. Δεν θα αλλάξει η υφή και η μορφή του κέντρου το οποίο –θυμίζω- συνεστήθη στις αρχές της δεκαετίας του 1970 με στόχο να ξεπεράσουν τα κράτη που μετέχουν σ’ αυτό τις αδυναμίες που μόνα τους έχουν στο να χρηματοδοτήσουν παρόμοια προγράμματα.
      Συνεπώς είναι ένας φόβος ο οποίος στην πραγματικότητα δεν έχει αντίκρισμα, αλλά νομίζω ότι πέραν αυτού του φόβου η ουσία παραμένει ότι και η Μετεωρολογική μας Υπηρεσία επιτελεί εξαιρετική δουλειά με τη μορφή που έχει σήμερα και η βοήθεια που λαμβάνει από το Ευρωπαϊκό Κέντρο Μεσοπρόθεσμων Μετεωρολογικών Προγνώσεων είναι αποφασιστικής σημασίας, γι’ αυτό και η διεύρυνση αυτής της συνεργασίας με την κύρωση της παρούσης συμβάσεως θα παίξει θετικό ρόλο στη συνέχιση αυτής της λαμπρής συνεργασίας.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. Η κ. Κανέλλη θέλει να δευτερολογήσει για δύο λεπτά.
    ΛΙΑΝΑ ΚΑΝΕΛΛΗ: Δεν χρειάζομαι δύο λεπτά, κυρία Πρόεδρε. 
    Προσπαθήσατε να με καθησυχάσετε για κάτι για το οποίο δεν μου απαντήσατε, κύριε Υπουργέ; Εγώ σας ρωτώ για κάτι πάρα πολύ συγκεκριμένο. Τι την θέλετε την τροποποίηση, αφού το παρόν καταστατικό λειτουργίας του Κέντρου όχι απλώς δεν την απαγορεύει, αλλά έχω και συγκεκριμένο νούμερο να σας δώσω. Εκτός, αν δεν το έχετε διαβάσει και ξέρετε μόνο τις τροποποιήσεις. Το παρόν δεν απαγορεύει την χρηματοδότηση από τρίτες πηγές και επομένως και από την Ευρωπαϊκή Ένωση. Τι την θέλετε την τροποποίηση και μου λέτε ότι απλώς μας έπιασε εμάς η υποψία ότι πάμε στον ιδιωτικό τομέα. Υπάρχουν δύο συγκεκριμένοι αριθμοί. Μέχρι σήμερα: 29.340.300 λίρες. Στον προϋπολογισμό του 2006-2007 αυτά. Έτσι τα λογαριάζετε. Τώρα δεν ξέρω γιατί λίρες, αλλά ελευθερία έχουμε στην Ευρωπαϊκή Ένωση. Και λίρες έχουμε και δολάρια έχουμε και δηνάρια έχουμε και ό,τι άλλο θέλετε έχουμε. Λοιπόν, 29.340.300 λίρες από τα κράτη και το 5% -να μην λέω νούμερα τώρα- ομολογημένα στον ισολογισμό του Κέντρου είναι από τρίτες πηγές. 
    Δεν απαγορεύεται τα κράτη να δίνουν με τον μαθηματικό τύπο που λέτε, τον οβολό τους για να συμμετέχουν στην έρευνα και παίρνουν και αυτές τις προβλέψεις. Μπορεί να παίρνει το Κέντρο και από τρίτες πηγές, πολλώ μάλλον της Ευρωπαϊκής Ένωσης, με τα κονδύλια. 
    Για να βάζετε ολόκληρη τροποποίηση να την φέρνετε σε όλα τα κράτη είναι προφανές ότι θέλετε να βρείτε τρόπο να ανοίξουν οι κρουνοί, το 5% να γίνει 45%, 85%, 95%. 
    Επιτέλους, μερικά πράγματα δεν εντάσσονται στον χώρο της  μικροπολιτικής. Όταν η κριτική που γίνεται δεν είναι ζήτημα να μας καθησυχάσετε. Από την άλλη μεριά σας ευχαριστώ πάρα πολύ που προσχωρήσατε στην αντίληψη να αρχίσετε να τρομάζετε και εσείς από την επέλαση του ιδιωτικού κεφαλαίου και να προσπαθείτε να καθησυχάσετε αυτόν που προσπαθεί να κρατήσει τις μπάρες των λαϊκών συμφερόντων κλειστές. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, θέλετε να απαντήσετε;
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ήθελα, κυρία Πρόεδρε, να απαντήσω στην απούσα κ. Κανέλλη ότι δεν με φοβίζει το ενδεχόμενο συνεργασίας του Κέντρου αυτού με τον ιδιωτικό τομέα. Για μένα ο ιδιωτικός τομέας δεν είναι μιαρός. Ο ιδιωτικός τομέας είναι μ;iα από τις μορφές δραστηριοποιήσεως των ανθρώπων, αποφασιστικής, ζωτικής σημασίας και είναι πολλαπλώς χρήσιμο να συνεργάζεται με τον ιδιωτικό τομέα ο δημόσιος τομέας.
      Μόνο που δεν πρόκειται περί αυτού εν προκειμένω. Η διεύρυνση των δυνατοτήτων συνεργασίας του Ευρωπαϊκού αυτού Κέντρου με άλλους φορείς αφορά κυρίως –επαναλαμβάνω- εις τη δυνατότητα να αντλεί χρηματοδοτικά μέσα από την Ευρωπαϊκή Ένωση και τη δυνατότητά του, όπως τονίζει σαφώς η εισηγητική έκθεση, να συνάπτει συμφωνίες συνεργασίας με εθνικές επιστημονικές και τεχνικές υπηρεσίες κρατών που δεν είναι μέλη του.
      Συνεπώς δεν υπάρχει κανένα θέμα αυτών των προοπτικών που ετέθησαν, με τις οποίες δεν είμαι αντίθετος, αλλά δεν πρόκειται περί αυτού, κατά σύμπτωση. Επομένως, παραμένει το θέμα ότι αναβαθμίζεται το Κέντρο Μετεωρολογικών Μεσοπρόθεσμων Προγνώσεων εις το οποίο μετέχει η Ελλάς, και η παρούσα Σύμβαση ωφελεί πολλαπλώς.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας.
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εθνικής Άμυνας «Κύρωση του Τροποποιητικού Πρωτοκόλλου στη Σύμβαση ίδρυσης του Ευρωπαϊκού Κέντρου Μεσοπρόθεσμων Μετεωρολογικών Προγνώσεων και στο Πρωτόκολλο για τα Προνόμια και Ασυλίες του Κέντρου αυτού» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να μπει το νομοσχέδιο)
      ΠΡΟΕΔΡΕΥΟΥΣΑ (Έλσα Παπαδημητρίου): Επανερχόμεθα τώρα στο σχέδιο νόμου του Υπουργείου Δικαιοσύνης.
      Ψήφιση στο σύνολο του σχεδίου νόμου του Υπουργείου Δικαιοσύνης: «Αποχώρηση από την υπηρεσία δικαστικών λειτουργών».
      Ερωτάται το Σώμα: Γίνεται δεκτό το νομοσχέδιο και στο σύνολο ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό και στο σύνολο, ως διενεμήθη, κατά πλειοψηφία.
      Συνεπώς το νομοσχέδιο του Υπουργείου Δικαιοσύνης «Αποχώρηση από την υπηρεσία δικαστικών λειτουργών» έγινε δεκτό σε μόνη συζήτηση κατ’ αρχήν, κατ’ άρθρον και στο σύνολό του κατά πλειοψηφία και έχει ως εξής: 
      (Να μπει το νομοσχέδιο)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, επανερχόμαστε τώρα στη συζήτηση του νομοσχεδίου του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις».
      Κυρίες και κύριοι συνάδελφοι, η Διάσκεψη των Προέδρων απεφάσισε κατά τη συνεδρίαση της 10ης Ιανουαρίου τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής.
      Το λόγο έχει ο εισηγητής της Πλειοψηφίας κ. Θεόδωρος Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κύριε Υπουργέ, αγαπητοί συνάδελφοι, σήμερα συζητάμε στην Ολομέλεια της Εθνικής μας Αντιπροσωπείας ένα ιδιαίτερα σημαντικό νομοσχέδιο, αυτό που αφορά την κατάργηση του φόρου κληρονομιών και γονικών παροχών, την απαλλαγή  πρώτης κατοικίας, το ενιαίο τέλος ακινήτων, την αντιμετώπιση της λαθρεμπορίας καυσίμων και άλλες διατάξεις. Είναι ένα νομοσχέδιο ιδιαίτερα σημαντικό, γιατί, εκτός των άλλων, αναδεικνύει για μια ακόμη φορά ένα κυρίαρχο στοιχείο της κυβερνητικής πολιτικής, τη συνέπεια. 
      Η Κυβέρνηση του Κώστα Καραμανλή, φιλοδοξεί να καταγραφεί στην πολιτική ιστορία του τόπου ως Κυβέρνηση συνέπειας λόγων και έργων. Για εμάς, αποτελεί πράξη πρώτης πολιτικής προτεραιότητας η συνέπεια λόγων και έργων, η αποκατάσταση της αξιοπιστίας της πολιτικής, η αποκατάσταση της αξιοπιστίας των πολιτικών. Και αυτό βήμα-βήμα το κάνουμε πράξη. 
      Από το Μάρτιο του 2004, όταν για πρώτη φορά ο ελληνικός λαός, μας εμπιστεύτηκε τις τύχες της διακυβέρνησης της χώρας, ξεκινήσαμε, θέτοντας ως βασικό στόχο τη δημιουργία ενός απλού, δίκαιου, αποτελεσματικού, διαφανούς φορολογικού συστήματος. 
      Έτσι, λοιπόν, είχαμε την πρώτη φάση της φορολογικής μεταρρύθμισης. Για να πετύχουμε υψηλούς ρυθμούς ανάπτυξης, περισσότερες επενδύσεις, κάτι που πρακτικά σημαίνει νέες θέσεις εργασίας, για να αντιμετωπίσουμε με τον τρόπο αυτόν το μεγαλύτερο κοινωνικό πρόβλημα της χώρας, την ανεργία, μειώσαμε τη φορολογία των επιχειρήσεων από το 35% στο 25%, για τις κεφαλαιουχικές επιχειρήσεις και από το 25% στο 20%, για τις προσωπικές επιχειρήσεις. Με τον τρόπο αυτόν, σε συνδυασμό μ΄ ένα σοφό, όπως αποδείχθηκε εκ του αποτελέσματος, αναπτυξιακό νόμο, το ν.3299/2004, πετύχαμε να διατηρήσουμε υψηλή την ανάπτυξη στο 4% περίπου του Ακαθάριστου Εγχωρίου Προϊόντος, υπερδιπλάσια του μέσου όρου της Ευρωπαϊκής Ένωσης, και πετύχαμε την πολύ σημαντική μείωση της ανεργίας κατά 3% περίπου ή κατά διακόσιες χιλιάδες θέσεις. 
      Στη συνέχεια ακολούθησε η δεύτερη φάση της φορολογικής μεταρρύθμισης. Για να έχουμε ένα περισσότερο κοινωνικό, ένα πιο δίκαιο φορολογικό σύστημα, προχωρήσαμε στην αύξηση του αφορολόγητου ορίου από τις 10.000 ευρώ στις 12.000 ευρώ, κάτι που πρακτικά σημαίνει ότι τρία εκατομμύρια τριακόσιες χιλιάδες Έλληνες πολίτες, δεν θα πληρώνουν καθόλου φόρους, ενώ παράλληλα προχωρήσαμε στη μείωση του μέσου φορολογικού συντελεστή από το 30% σταδιακά στο 25%, κάτι που επίσης πρακτικά σημαίνει ότι δύο εκατομμύρια διακόσιες χιλιάδες Έλληνες πολίτες, θα πληρώνουν πολύ λιγότερους φόρους.
      Παράλληλα, έχουμε ήδη εισάγει ομαλά τον Φ.Π.Α. στα ακίνητα, ανειλημμένη υποχρέωσή μας στην Ευρωπαϊκή Ένωση από το 1987, όταν ξεκίνησε η γενική εφαρμογή του Φ.Π.Α. στη χώρα μας, που για περίπου είκοσι χρόνια στα ακίνητα η εφαρμογή του, έπαιρνε παράταση επί παρατάσεων από την Ευρωπαϊκή Ένωση. 
     Τέλος, με το παρόν νομοσχέδιο προχωρούμε στην τρίτη φάση της φορολογικής μεταρρύθμισης. Προχωρούμε σε ριζικές αλλαγές της φορολογίας ακινήτων, αλλαγές που αφορούν την απλοποίηση και τον εκσυγχρονισμό της φορολογίας των ακινήτων. Αλλαγές που σκοπεύουν στην ανακούφιση των χαμηλών και μεσαίων εισοδημάτων με την κατάργηση μιας σειράς φόρων, που προσαρμόζουν το φορολογικό μας σύστημα στις κατευθύνσεις της υπόλοιπης Ευρωπαϊκής Ένωσης, ενώ παράλληλα ενισχύουν την κοινωνική δικαιοσύνη. 
     Είναι γεγονός αναμφισβήτητο, αγαπητοί συνάδελφοι, ότι σ΄ όλες τις χώρες του κόσμου η ακίνητη περιουσία υπόκειται σε φορολογία, μια που είναι ένας χαρακτηριστικός δείκτης της φοροδοτικής ικανότητας των φορολογουμένων. Φυσικά αυτό γινόταν στο παρελθόν, γίνεται σήμερα, θα συνεχίσει να γίνεται και στο μέλλον, ανεξαρτήτως των κυβερνήσεων που εναλλάσσονται στη χώρα. Θυμίζω άλλωστε, τη γνωστή ρήση των κυβερνήσεων του ΠΑ.ΣΟ.Κ. των προηγουμένων χρόνων, περί φορολόγησης «των εχόντων και  κατεχόντων». Όμως, όλοι μας, ή τουλάχιστον όσοι ασχολούνται με τα οικονομικά, έχουμε διαπιστώσει δύο χαρακτηριστικές πληγές του συστήματος φορολογίας των ακινήτων. 
     Η πρώτη πληγή είναι η μεγάλη γραφειοκρατία, αποτέλεσμα της πολυνομίας, της πολυπλοκότητας, με την οποία σήμερα φορολογούνται τα ακίνητα. Αυτό το γεγονός, σε συνδυασμό με το μεγάλο αριθμό απαλλαγών ή εκπτώσεων που κατά καιρούς έχουν δοθεί για διαφορετικές κατηγορίες ακινήτων ή φορολογουμένων, δυσχεραίνουν ακόμη περισσότερο τη φορολογία του συστήματος, επιβαρύνουν το κόστος διαχείρισης, ενώ ακόμη χαλαρώνουν την εφαρμογή του. 
     Η άλλη πληγή έγκειται, στο ότι κατά περίεργο τρόπο στη χώρα μας δεν φορολογείται η κατοχή ή η ιδιοκτησία των ακινήτων, αλλά κυρίως φορολογείται η μεταβίβαση των ακινήτων, γεγονός που αναμφισβήτητα συμβάλλει γενικότερα στο πάγωμα της αγοράς ακινήτων, ενώ είναι σαφές ότι μια που η φορολόγηση στη μεταβίβαση ακινήτων δεν είναι τόσο άμεση φορολογία, όπως η φορολογία στην κατοχή και ιδιοκτησία ακινήτων, καθιστά το σύστημα φορολόγησης ακινήτων κοινωνικά άδικο. 
     Οι δύο παραπάνω στρεβλώσεις του συστήματος φορολόγησης ακινήτων πρέπει να αλλάξουν. Και αυτό ξεκίνησε σταδιακά από το 2006, συνεχίστηκε το 2007 και σήμερα ολοκληρώνεται με το υπό συζήτηση νομοσχέδιο, με τη συζητούμενη σήμερα τρίτη φάση της φορολογικής μεταρρύθμισης. 
     Θυμίζω σ΄ όλους ότι το 2006 θεσμοθετήθηκε η σταδιακή κατάργηση του φόρου μεταβίβασης ακινήτων, ενώ έγινε και το πρώτο βήμα σταδιακής κατάργησης του φόρου κληρονομιάς, με τον τετραπλασιασμό του αφορολόγητου ορίου στους κληρονόμους πρώτης κατηγορίας, την ένταξη στην κατηγορία αυτή και των εγγονών του  κληρονομημένου και με μια σειρά άλλων διατάξεων. 
     Το 2007 θεσμοθετήθηκε μία θετική διάταξη, ιδιαίτερα για τα χαμηλά και μεσαία εισοδήματα που δεν έχουν ιδιόκτητη κατοικία και μένουν σε ενοικιαζόμενα σπίτια, η κατάργηση του τέλους χαρτοσήμου στα μισθώματα των κατοικιών, μια ουσιαστική ανάσα δηλαδή, που σημαίνει η απαλλαγή του 3,6% επί του ενοικίου της κατοικίας που ενοικιάζουν. 
     Τώρα, με το παρόν πολυνομοσχέδιο του Υπουργείου Εθνικής Οικονομίας γίνεται ένα μεγάλο βήμα, αφ’ ενός μεν για την απλοποίηση του φορολογικού συστήματος των ακινήτων, αφ’ ετέρου δε για ένα δικαιότερο κοινωνικά σύστημα. 
     Στο κεφάλαιο πρώτο, υπάρχουν προβλέψεις για τις κληρονομιές και γονικές παροχές και προβλέπεται η κατάργηση του φόρου κληρονομιάς ή γονικής παροχής που κατά περίπτωση και κατά κατηγορία ανερχόταν από 5% έως 30%, σύμφωνα  άλλωστε και με τις προεκλογικές εξαγγελίες της Κυβέρνησης, που για μια ακόμη φορά αποδεικνύονται πραγματικές δεσμεύσεις. Έτσι, λοιπόν, ο φόρος κληρονομιάς ή γονικής παροχής, φόροι που στην ουσία επιβάρυναν ουσιαστικά μόνο τα μικρά και μεσαία εισοδήματα -θυμίζω ότι το 2005 και το 2006 περίπου εκατόν εξήντα χιλιάδες οικογένειες πλήρωσαν πολύ σημαντικά ποσά- καταργούνται για τους κληρονόμους α΄ και β΄ κατηγορίας, ενώ για τα ποσά πέραν του απαλλασσόμενου ορίου, που σήμερα ανέρχεται σε 95.000 ευρώ, θεσπίζεται ένα τέλος που έχει συντελεστή 1% επί της αντικειμενικής αξίας των ακινήτων που μεταβιβάζονται, ως συνέπεια θανάτου, όταν αφορά κληρονομιές, ή ως γονικές παροχές. 
     Ένα χαρακτηριστικό παράδειγμα για τις θετικές επιπτώσεις του συγκεκριμένου μέτρου, αναφέρω χαρακτηριστικά. Αφορά φόρο κληρονομιάς ακινήτων πρώτης κατηγορίας. Αν η αξία των ακινήτων είναι 350.000 ευρώ, το 2003 ο οφειλόμενος φόρος ήταν 44.000 ευρώ, το 2007 ο οφειλόμενος φόρος ήταν 32.750 ευρώ, ενώ τώρα, μετά την ψήφιση του νόμου αυτού, ο οφειλόμενος φόρος θα είναι μόνο 2.550 ευρώ, δηλαδή τεράστιο όφελος, περίπου 41.500 ευρώ σε σχέση με το 2003, ή 32.200 ευρώ, σε σχέση με το 2007. 
      Αναφέρω ένα άλλο παράδειγμα, που αφορά υπολογισμό φόρου γονικής παροχής ακινήτων α΄ κατηγορίας. Αν η αξία των ακινήτων της γονικής παροχής είναι 300.000, το 2003 ο φόρος γονικής παροχής ήταν 31.500 ευρώ, το 2007 ο οφειλόμενος φόρος ήταν 22.125 ευρώ, ενώ μετά από την ψήφιση του νομοσχεδίου ο οφειλόμενος φόρος θα είναι μόνο 2.050 ευρώ. Είναι φανερό λοιπόν και στην περίπτωση αυτή το προκύπτον όφελος υπέρ του πολίτη. 
      Εξάλλου με το παρόν νομοσχέδιο, επιδεικνύεται ιδιαίτερη μέριμνα για τα άτομα με αναπηρία πάνω από 67%. Στις περιπτώσεις αυτές, το τέλος αυτό μειώνεται κατά 2.000 ευρώ. Παράδειγμα: Αν ο κληρονόμος είναι τέκνο με ποσοστό αναπηρίας 67% και κληρονομεί ένα ακίνητο αξίας 300.000 ευρώ, ο φόρος μέχρι το 2007 υπολογίζεται σε 19.300 ευρώ. Το οφειλόμενο τέλος μετά την ψήφιση του συζητουμένου νομοσχεδίου θα είναι μόνο 50 ευρώ. 
      Σ’ ό,τι αφορά την πρώτη κατοικία, η αγορά αυτή απαλλάσσεται από το φόρο μεταβίβασης καθώς και από το τέλος μεταβίβασης με ανώτατο όριο επιφανείας τα διακόσια τετραγωνικά μέτρα, τα οποία προσαυξάνονται κατά είκοσι πέντε τετραγωνικά μέτρα για το τρίτο παιδί και για κάθε ένα από τα επόμενα. Χαρακτηριστικά παραδείγματα αναφέρω: Αγορά διαμερίσματος επιφάνειας εκατό τετραγωνικών μέτρων από έγγαμο, αξίας 200.000 ευρώ. Μέχρι σήμερα ο οφειλόμενος φόρος ήταν 6.820 ευρώ. Σύμφωνα με το νομοσχέδιο, ο νέος φόρος θα είναι μηδενικός. Δεύτερο παράδειγμα: Αγορά διαμερίσματος επιφάνειας εκατόν είκοσι τετραγωνικών μέτρων από έγγαμο με δύο παιδιά, αξίας 250.000 ευρώ. Ο οφειλόμενος φόρος μέχρι σήμερα ήταν 6.160 ευρώ. Ο οφειλόμενος φόρος σύμφωνα με το νέο νόμο είναι μηδέν. 
      Είναι ή δεν είναι κοινωνικά δίκαια αυτά, αγαπητοί συνάδελφοι; Είναι μέτρα που απλοποιούν το φορολογικό σύστημα ακινήτων, που διευκολύνουν την κινητικότητα μεταξύ των ακινήτων, που ενισχύουν και ανακουφίζουν την οικογένεια, σ’ ό,τι αφορά την απόκτηση της πολυπόθητης πρώτης κατοικίας. 
      Έρχομαι τώρα στο δεύτερο κεφάλαιο. Με στόχο να φορολογηθεί, όπως άλλωστε συμβαίνει και σ’ όλες τις ευρωπαϊκές χώρες, η κατοχή και η ιδιοκτησία ακινήτων –«οι έχοντες και κατέχοντες» κατά ΠΑ.ΣΟ.Κ.- με στόχο την απλοποίηση του φορολογικού συστήματος, με ενσωμάτωση σ' αυτό μιας σειράς φόρων που επιβαρύνουν τα ακίνητα, με στόχο ένα δίκαιο, σύγχρονο, ορθολογικό σύστημα φορολόγησης ακινήτων με μεγάλη φορολογική βάση, επιβάλλεται το ενιαίο τέλος ακινήτων. Το ενιαίο τέλος ακινήτων, είναι ιδιαίτερα χαμηλό. Είναι μόλις 0,1% για τα φυσικά πρόσωπα και τα ιδιοχρησιμοποιούμενα ακίνητα των επιχειρήσεων και των νομικών προσώπων μη κερδοσκοπικού χαρακτήρα, που επιδιώκουν κοινωφελείς, θρησκευτικούς, φιλανθρωπικούς ή εκπαιδευτικούς σκοπούς. Για τα νομικά πρόσωπα, ο συντελεστής είναι 0,6% από 0,826% που είναι σήμερα, ενώ για τα ημεδαπά και ξένα νομικά πρόσωπα μη κερδοσκοπικού χαρακτήρα. ο συντελεστής είναι ακόμα χαμηλότερος, 0,3%.
      Ο νομοθέτης εξάλλου, δείχνοντας ιδιαίτερη ευαισθησία στα μικρομεσαία εισοδήματα, εξαιρεί και πολύ σωστά άλλωστε, από την επιβολή του τέλους την κύρια κατοικία, θέτοντας δύο προϋποθέσεις. Πρώτον, η κύρια κατοικία των φυσικών προσώπων, να είναι εμβαδού μέχρι διακόσια τετραγωνικά μέτρα και δεύτερον, η αντικειμενική αξία της δεύτερης κατοικίας, να μην ξεπερνά τις 300.000 ευρώ. Ειδικά για το έτος 2008, τυχόν μεγαλύτερη αξία των 300.000 ευρώ, αφαιρείται ακόμα και εάν αυτή ιδιοκατοικείται. 
      Οι απαλλαγές από το ενιαίο τέλος ακινήτων, αφορούν μια ευρύτατη γκάμα ακινήτων. Επιγραμματικά μόνο θα αναφέρω μερικές: Γεωργικές ή κτηνοτροφικές εκτάσεις, που αυτοκαλλιεργεί ή εκμεταλλεύεται ο κατά κύριο επάγγελμα αγρότης ή κτηνοτρόφος και γενικότερα όσα ακίνητα είναι δηλωμένα στο έντυπο Ε9 στον πίνακα 2, δασικές εκτάσεις, δικαιώματα μεταλλειοκτησίας και εξόρυξης ορυκτών λίθων, ακίνητα που έχουν δεσμευθεί από την αρχαιολογική υπηρεσία του Υπουργείου Πολιτισμού, το ελληνικό δημόσιο, οι νομαρχίες, οι δήμοι, η Τ.Ε.Δ.Κ., η Κ.Ε.Δ.Κ.Ε., η Ε.Ν.Α.Ε., τα νομικά πρόσωπα δημοσίου δικαίου καθώς επίσης και αρκετές ακόμα κατηγορίες ακινήτων. 
      Αξίζει να τονίσουμε ότι σύμφωνα με τα επίσημα στοιχεία του Υπουργείου Εθνικής Οικονομίας, περίπου δυόμισι εκατομμύρια νοικοκυριά δεν θα πληρώσουν το ενιαίο τέλος για την κύρια κατοικία τους, ενώ τα φυσικά πρόσωπα –και είναι σημαντικό αυτό- δεν θα υποστούν καμμία γραφειοκρατική ταλαιπωρία, μια και η Γενική Γραμματεία Πληροφοριακών Συστημάτων, με βάση την επεξεργασία των στοιχείων του Ε9, που ήδη έχουν υποβάλει οι φορολογούμενοι, θα αποστείλει ειδοποιητήρια, στα οποία θα γράφεται το ύψος του τέλους που αναλογεί σε κάθε ένα ιδιοκτήτη που εμπίπτει στο φόρο, φόρος που όπως για τα φυσικά, έτσι και για τα νομικά πρόσωπα, θα καταβάλλεται σε τρεις ισόποσες μηνιαίες δόσεις. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Αντιμετώπιση λαθρεμπορίου καυσίμων: Είναι γνωστό σ’ όλους ότι ο διαχωρισμός του πετρελαίου σε πετρέλαιο κίνησης και πετρέλαιο θέρμανσης, είχε σαν βάση τη διάκριση ανάμεσα σε χρήσεις επιβαρυντικές για το περιβάλλον που θα έπρεπε να αποθαρρυνθούν, όπως είναι το πετρέλαιο κίνησης και σε χρήσεις που για κοινωνικούς λόγους, θα έπρεπε να είναι πιο φτηνές, όπως είναι το πετρέλαιο θέρμανσης. Γι’ αυτό το λόγο άλλωστε, είχαμε και τη διαφοροποίηση στη φορολογία. Όμως, τελικά το σύστημα αυτό δεν απέδωσε, γιατί είχαμε μια πολύ σοβαρή καταστρατήγησή του με τη χρήση του πετρελαίου θέρμανσης ως πετρελαίου κίνησης. Ούτε, όμως, το μέτρο του διαφορετικού χρωματισμού σε κόκκινο και πράσινο απέδωσε τα αναμενόμενα. Το αποτέλεσμα είναι, να έχουμε μια άδικη κατανομή των φορολογικών βαρών, στρέβλωση των όρων ανταγωνισμού και απώλεια εσόδων, που θα έπρεπε να αναπληρωθούν από άλλες πηγές. 
      Με τις ρυθμίσεις του νομοσχεδίου, εξομοιώνεται ο φόρος πετρελαίου θέρμανσης και κίνησης. Όμως –κι αυτό είναι πάρα πολύ σημαντικό- τα νοικοκυριά, τα εκατομμύρια των Ελλήνων πολιτών, δεν θα υποστούν καμμιά γραφειοκρατική ταλαιπωρία. Θα συνεχίσουν να αγοράζουν πετρέλαιο θέρμανσης με την ίδια μειωμένη τιμή. Η διαφορά του φόρου, των 21 ευρώ δηλαδή ανά χιλιόλιτρο, θα επιστρέφεται από το δημόσιο στους ιδιοκτήτες πρατηρίων, αφού όμως, αυτοί προηγουμένως υποβάλλουν ηλεκτρονικά κατάσταση με τις αγορές και πωλήσεις του πετρελαίου. 
      Με τη χρήση σύγχρονων μηχανογραφικών μέσων, θα παρακολουθείται η διακίνηση του πετρελαίου από τον εκτελωνισμό και μετά έως την τελική χρήση του. Με τον τρόπο αυτόν φιλοδοξούμε να περιορίσουμε δραστικά τη λαθρεμπορία των καυσίμων με τη μικρότερη δυνατή γραφειοκρατία, η οποία περιορίζεται μόνο στους ιδιοκτήτες πρατηρίων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα δύο, τρία λεπτά, κύριε Πρόεδρε, για να ολοκληρώσω και ας μου αφαιρεθούν από τη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Μπορείτε και συντομότερα, γιατί είναι πολλοί εγγεγραμμένοι.
      ΘΕΟΔΩΡΟΣ  ΚΑΡΑΟΓΛΟΥ: Χρήση  πετρελαίου  από  αγρότες: Από την 1η Ιανουαρίου του 2008, αλλάζει η διαδικασία στη χρήση πετρελαίου από τους αγρότες. Έτσι οι αγρότες αντί, για κόκκινο πετρέλαιο θα χρησιμοποιούν πλέον πετρέλαιο κίνησης. Το ποσό της διαφοράς του φόρου ανάμεσα στις δύο κατηγορίες πετρελαίου, χωρίς καμμιά γραφειοκρατία από μέρους των αγροτών, θα πιστώνεται μέσω του διατραπεζικού συστήματος «ΔΙΑΣ» στους τραπεζικούς λογαριασμούς των αγροτών εντός του ιδίου έτους. Η επιστροφή που θα λαμβάνουν οι δικαιούχοι, θα σχετίζεται με την έκταση της καλλιέργειάς τους, το είδος της καλλιέργειας και τα μηχανήματα που ο αγρότης διαθέτει. Η επιστροφή δηλαδή αυτή, θα προκύπτει από άκρως αντικειμενικά κριτήρια, τα οποία η ΠΑ.Σ.Ε.ΓΕ.Σ. και οι άλλες αγροτικές οργανώσεις, σε συνεργασία με το Υπουργείο Αγροτικής Ανάπτυξης που ήδη βρίσκονται σε διάλογο, σύντομα θα καθορίσουν.
      Τέλος, προβλέπεται αύξηση του ποσού της προκαταβολής φόρου από 80% σε 100% για τις τράπεζες, αποτέλεσμα αφ’ ενός μεν της αυξημένης κερδοφορίας των τραπεζών, αφ’ ετέρου δε της σημαντικής μείωσης του συντελεστή φορολογίας εισοδήματος, που έχει γίνει για όλες τις κεφαλαιουχικές επιχειρήσεις, ενώ παράλληλα, προβλέπεται φορολόγηση κάθε χρόνο των κερδών των τραπεζών, που προέκυψαν στην αμέσως προηγούμενη χρονιά και δεν φορολογήθηκαν, αλλά καταγράφηκαν σε λογαριασμό αφορολόγητου αποθεματικού ή συγκεντρωτικά στον ισολογισμό. Πιο απλά, δηλαδή, ό,τι κρατείται για αφορολόγητο και δεν επενδύεται, θα φορολογείται την αμέσως επόμενη χρονιά. 
      Ακόμη, για λόγους εναρμόνισης του φορολογικού καθεστώτος εισαγωγής μεταχειρισμένων αυτοκινήτων με την υπόλοιπη Ευρωπαϊκή Ένωση, προβλέπεται η μείωση της φορολογικής αξίας των αυτοκινήτων αυτών, δηλαδή, των εισαγομένων μεταχειρισμένων αυτοκινήτων. Για τη μείωση της αξίας αυτής, θα λαμβάνεται υπ’ όψιν συντελεστής παλαιότητας, με βάση τους μήνες κυκλοφορίας του αυτοκινήτου, όπως γινόταν μέχρι τώρα, καθώς επίσης και συντελεστής με βάση τα χιλιόμετρα που έχουν διανυθεί. 
      Ολοκληρώνοντας, αγαπητοί συνάδελφοι, την τοποθέτησή μου, θα ήθελα να τονίσω δύο πράγματα μόνο. 
      Πρώτον, η συγκεκριμένη τρίτη φάση της φορολογικής μεταρρύθμισης, στοχεύει και πετυχαίνει το στόχο της για ένα δικαιότερο φορολογικό σύστημα. Αυτό γιατί λαμβάνει υπ’ όψιν της τη φοροδοτική ικανότητα των φορολογουμένων, που δεν είναι μόνο το ετήσιο εισόδημά τους, αλλά και η περιουσία την οποία έχουν συσσωρεύσει. Όλα αυτά, παράλληλα με μια σειρά σημαντικών απαλλαγών που δίνονται στα μέσα και χαμηλά εισοδήματα καθαρά και αποτελεσματικά χάριν κοινωνικής δικαιοσύνης.
      Δεύτερος στόχος που επίσης επιτυγχάνεται, είναι η ορθολογικότητα και η απλοποίηση της φορολογίας των ακινήτων. Με καταργήσεις φόρων, με συγχωνεύσεις άλλων, δημιουργούμε ένα πολύ απλό, ένα κατανοητό από τον μέσο Έλληνα πολίτη, φορολογικό σύστημα ακινήτων.
Παράλληλα, με το συγκεκριμένο νομοσχέδιο δημιουργούνται οι κατάλληλες προϋποθέσεις για την αναθέρμανση της αγοράς ακινήτων, που μετά την επιβολή του Φ.Π.Α. στα ακίνητα πρέπει να πούμε ότι για μικρό χρονικό διάστημα φαίνεται να αντιμετωπίζουν πρόβλημα.
      Αγαπητοί συνάδελφοι, η συγκεκριμένη φορολογική μεταρρύθμιση στη φορολογία ακινήτων είναι μια σημαντική μεταρρύθμιση, είναι μια μεταρρύθμιση, που συνεχίζει με μεγάλη συνέπεια τη συγκεκριμένη, συγκροτημένη, πετυχημένη οικονομική πολιτική της Κυβέρνησης του Κώστα Καραμανλή. Είναι μια μεταρρύθμιση κοινωνικά δίκαιη, αντιγραφειοκρατική, ορθολογική και σαν τέτοια σας καλώ να την υπερψηφίσουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καράογλου.
      Για το συζητούμενο νομοσχέδιο ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής, ορίζει Κοινοβουλευτικό Εκπρόσωπο τον κ. Καραθανασόπουλο. Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης, ορίζει ειδικό αγορητή τον Βουλευτή κ. Μαυρουδή Βορίδη και Κοινοβουλευτικό Εκπρόσωπο τον κ. Ηλία Πολατίδη. Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ειδικό αγορητή τον κ. Λαφαζάνη. 
      Το λόγο έχει ο εισηγητής του ΠΑ.ΣΟ.Κ. κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, μιλήσαμε στη Διαρκή Επιτροπή Οικονομικών επί τρεις συνεδριάσεις τα κόμματα, η Κυβέρνηση, οι φορείς και υπάρχει ένας πλούτος απόψεων, ιδεών και προτάσεων, που τίθενται σήμερα στην κρίση της Εθνικής Αντιπροσωπείας. Από την πλευρά της Αξιωματικής Αντιπολίτευσης θα καταθέσω αρνήσεις και προτάσεις, ως οφείλει ένα σοβαρό κόμμα εξουσίας να κάνει. Δεν μπορώ όμως, πριν φτάσω σ’ αυτά, να μην κάνω μία αναφορά στο πολιτικό και κοινωνικό πλαίσιο μέσα στο οποίο συζητάμε σχέδια νόμου ή ασκούμε κοινοβουλευτικό έλεγχο. Ως μέλος της Κυβέρνησης που σας παρέδωσε την εξουσία το 2004, αισθάνομαι την υποχρέωση να σας ρωτήσω: Πώς καταντήσατε τη χώρα; Πώς καταντήσατε την κοινωνία; Αντί να επαίρεστε στους κλειστούς χώρους της Βουλής και των επιτροπών της, δεν πρέπει να συστέλλεσθε, να ντρέπεστε γι’ αυτήν την κατάντια, για την έλλειψη στοχοθεσίας, για το ότι στη χώρα έχουν οι πολίτες τη γνώμη…
      ΠΡΟΕΔΡΕΥΩΝ (Γεώργιος Σούρλας): Αυτό, με το νομοσχέδιο δεν έχει καμμία σχέση, κύριε Λοβέρδο. 
      (Θόρυβος στην Αίθουσα)
      ΑΘΑΝΑΣΙΑ ΜΕΡΕΝΤΙΤΗ: Έχει, κύριε Πρόεδρε!
      ΑΝΔΡΕΑΣ ΛΟΒΕΡΔΟΣ: Ξεκίνησα με το σχέδιο νόμου και κάνω την παρένθεση που θεωρώ απαραίτητη και δεν θα διακοπώ από κανέναν. Τηρώ τον Κανονισμό.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν θέλω αντιρρήσεις από κάτω. Ξέρω να ασκήσω πλήρως τα καθήκοντά μου.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, σας σέβομαι, τηρώ τον Κανονισμό. Είναι η εκκίνησή μου για το σχέδιο νόμου κυρίως και το τέλος της ομιλίας μου αφιερωμένο εκεί. Αισθάνομαι ότι πρέπει να κάνω αυτήν την παρένθεση για τη δική μου αξιοπρέπεια. 
      Στους πολίτες που μας ακούν, που θα ακούσουν τα «εσείς» και τα «εμείς» σε λίγο, τι πρότεινε ο αξιότιμος εισηγητής σας, εσείς, κύριε Υπουργέ, ο κ. Αλογοσκούφης, τι λέμε εμείς, τι λέει η Αριστερά, στους πολίτες αυτούς που μας ακούν να μιλάμε σαν να μην συμβαίνει τίποτε, εγώ στέλνω το μήνυμα ότι ακούμε τι συμβαίνει, γνωρίζουμε τι συμβαίνει. Και σας ρωτάμε: Θα κρατήσει πολύ αυτό; Τέσσερα χρόνια πάμε έτσι, από την λήξη των Ολυμπιακών Αγώνων και την πτώση του Σινούκ και δεν έχουμε ησυχάσει. Πόσο θα συνεχιστεί αυτή η αρνητική κατάσταση; Σπάσατε τα μούτρα σας, ως φορείς μιας ηθικής που χώρισε την Εθνική Αντιπροσωπεία και τους πολίτες στους «καλούς και ενάρετους» και στους «κακούς και κλέφτες». Προτείνατε τα πάντα ως προτεστάντες ρεπουμπλικανοί, επηρεασμένοι από τον Πρόεδρο Μπους και σπάσατε τα μούτρα σας στη σκληρή πραγματικότητα. Τι θα γίνει όμως; Έτσι θα πάμε; Πόσον καιρό θα πάμε ακόμη έτσι; Πόσο αντέχει αυτή η κοινωνία να μας ακούει εμβρόντητη; Πόσο αντέχουμε εμείς να παίζουμε αυτό το παιχνίδι των πολιτικών αντιδικιών χωρίς νόημα;
      Η ιστορία αυτή πρέπει να τελειώνει και έχετε τη βασική και κύρια ευθύνη ως Κυβέρνηση. Έχετε καταθέσει ένα σχέδιο νόμου, το συζητήσαμε. Κερδοσκοπήσατε προεκλογικά βάσει των διακηρύξεων της μίας από τις τρεις πτυχές του και, κυρίες και κύριοι Βουλευτές, θέλω να σας πω αυτό, που η Αντιπολίτευση ήδη από το καλοκαίρι και από τη συζήτηση του προϋπολογισμού έχει θέσει με επάρκεια: 
      Δηλαδή ότι πρέπει να ξέρετε πριν ψηφίσετε και πρέπει να ξέρει ο πολίτης που μας ακούει –όσοι μας ακούνε- ότι ενώ τα έσοδα του δημοσίου από το φόρο ακίνητης περιουσίας για το 2007 είχαν προϋπολογιστεί στα 240.000.000 ευρώ, με τις νέες ρυθμίσεις, το δημόσιο προϋπολογίζει για το έτος 2008 660.000.000 ευρώ περισσότερα στο σύνολο από τα 240.000.000 του 2007 στα 900.000.000 το 2008. Και το ερώτημα που οποιοσδήποτε Βουλευτής πρέπει να θέσει στην Κυβέρνηση, είναι από ποιους παίρνει αυτό το υπερβάλλον έσοδο η Κυβέρνηση; Εναντίον ποίων εστράφη; Ή εν πάση περιπτώσει χαλαρότερα, ποιους κοιτάει, ποιοι είναι αυτοί που θα συνεισφέρουν περισσότερο ή λιγότερο, για να υπάρξει αυτό το έσοδο για το δημόσιο; 
      Κυρίες και κύριοι Βουλευτές, κάναμε την ανάλυση όλη η Αντιπολίτευση από τα δεξιά και τα αριστερά της Κυβέρνησης και συμπέσαμε στην κριτική ότι με τη συνολική αυτή ρύθμιση, εισάγεται ένα περαιτέρω βάρος στους μικρούς και στους μεσαίους από οικονομικής πλευράς πολίτες, με πλήρη και καταφανή παραβίαση, με κατά κυριολεξία παραβίαση της αρχής της αναλογίας ανάμεσα στα βάρη και στην ιδιοκτησία, την περιουσία των πολιτών.
      Πώς προκύπτει αυτό; Είμαστε μέσα σ’ έναν παραλογισμό εμείς της Αντιπολιτεύσεως; Πώς τα λέμε αυτά; Τα λέμε, κυρίες και κύριοι Βουλευτές, αξιοποιώντας την κοινή λογική, βάσει τριών μειζόνων επιχειρημάτων. Πρώτον, να ξέρετε ότι καταργείται με τον παρόντα νόμο ο φόρος μεγάλης ακίνητης περιουσίας. Και ενθαρρυμένη η Ένωση Ιδιοκτητών από αυτήν την πρωτοβουλία, ζητάει και αναδρομική τακτοποίηση των εκκρεμουσών υποθέσεων, με συνοπτικό τρόπο από το 1997 έως το 2007. 
      Από το προεκλογικό πρόγραμμα του ΠΑ.ΣΟ.Κ. του 2007, είχαμε πει ότι για τα 10.000.000.000 ευρώ που χρειαζόμαστε για την εφαρμογή του προγράμματός μας, μία από τις έξι πηγές θα ήταν η αύξηση των εσόδων από τη φορολόγηση της μεγάλης ακίνητης περιουσίας. Αντεπιχείρημα. Δούλευε καλά στην πράξη αυτός ο θεσμός; Εισέπραττε το δημόσιο τα νόμιμα; Η απάντηση είναι όχι. Και εδώ το θάρρος είναι υποχρέωση, δεν είναι προσφορά. Υπήρχε συνευθύνη και των δικών μας κυβερνήσεων. Δεν εισπράτταμε αυτά που έπρεπε να εισπράττουμε. Το 96% των πολιτών που κατείχαν μεγάλη ακίνητη περιουσία, όπως μας είπε ο Πρόεδρος της Ένωσης Ιδιοκτητών, φοροδιέφευγε και μόνο το 4% πλήρωνε, γιατί φοβόταν ότι κάποια στιγμή θα μπορούσε να μπλέξει. 
      Είναι η λύση στην κατάργηση αυτού του φόρου ή στην ορθολογική εφαρμογή του με υπέρβαση των δυσκολιών; Επί τέσσερα χρόνια δεν προχωρήσατε στο σχετικό εξορθολογισμό. Θα μπορούσατε να το έχετε κάνει. Η κριτική απευθύνεται ισομερώς στην Κυβέρνηση Καραμανλή και στην κυβέρνηση Σημίτη. Ωστόσο, εν όψει ενός κακού δεν το βάζουμε στα πόδια. Αν η στόχευση είναι σωστή και δίκαιη από πολιτικής και κοινωνικής πλευράς, την εξορθολογίζουμε και δεν την καταργούμε. Όμως το μυαλό σας δεν είναι εκεί. Είναι στο να απαλλάξετε από βάρη τη μεγάλη ακίνητη περιουσία και το κάνετε με το παρόν σχέδιο νόμου.
      Κυρίες και κύριοι Βουλευτές, δυστυχώς στην Ολομέλεια, δεν έχουμε το χρόνο που έχουμε στις Διαρκείς Επιτροπές για να είμαστε αναλυτικοί και για να μην εμφανιζόμαστε συνθηματολόγοι. Έτσι θα κάνω μία αφαίρεση των περισσοτέρων επιχειρημάτων και θα κρατήσω αυτά που μας χρειάζονται για τη συνεννόησή μας. Τα υπόλοιπα, θα τα πούμε στην κατ’ άρθρο συζήτηση.
      Το δεύτερο αξιόμαχο και σοβαρό επιχείρημα, που καταδεικνύει ότι η Κυβέρνηση κοιτάει εχθρικά τους μικρούς και μεσαίους από οικονομικής πλευράς πολίτες, είναι ότι καταργείται μ’ αυτό το σχέδιο νόμου η προοδευτική κλίμακα στο φόρο που επιβάλλεται στις κληρονομιές και στη γονική παροχή. 
      Όποιος συνάδελφος αμφισβητήσει την πολιτική ένταση που πρέπει να έχει η κριτική στο σημείο αυτό, θα σπεύσω να του πω ότι σ’ όλα τα κράτη-μέλη της Ευρωπαϊκής Ένωσης, στην ακίνητη περιουσία έχει επιβληθεί προοδευτικά, ανάλογα με το μέγεθος και την αξία της, φόρος κατά τη μεταβίβασή της αιτία θανάτου ή λόγω γονικής παροχής. 
      Δεν υπάρχει κράτος-μέλος της Ευρωπαϊκής Ένωσης, που να μη θεωρεί την περιουσία δικαίωμα υπό περιορισμό. Δεν υπάρχει κράτος-μέλος της Ευρωπαϊκής Ένωσης που να θεωρεί απεριόριστο δικαίωμα την ιδιοκτησία. Όλα τα κράτη επιβάλλουν φορολογία και έχουν προοδευτική κλίμακα. Στους φτωχότερους, στους κατόχους της μικρότερης ακίνητης περιουσίας καθόλου ή λιγότερο φόρο και όσο αυξάνεται η αξία ή το εμβαδόν της περιουσίας μεγαλύτεροι φόροι. Φθάνουν μάλιστα τα ποσοστά και στο 90% σε σχέση με τη φορολογία ακινήτων για τις αιτίες που προανέφερα. 
      Εδώ καταργείται αυτό. Το καταργούν οι συνάδελφοι της Νέάς Δημοκρατίας. Αυτό πρέπει να ακουστεί. Καταργούν την προοδευτική κλίμακα στην φορολογία. Προσφέρουν στους έχοντες μεγάλη ακίνητη περιουσία και επειδή προσφέρουν μία διευκόλυνση και στους μικρότερους, περνούν μήνυμα ψηφοθηρίας, περνούν μήνυμα δήθεν κοινωνικού ενδιαφέροντος.
      Όμως, κυρίες και κύριοι Βουλευτές, πρέπει να ξέρετε ότι αυτή η κατάργηση συνοδεύεται με την επιβολή ενός νέου φόρου. Και το λέω αυτό διότι η Κίρκη θα στείλει μήνυμα στο μικρό και στο μεσαίο «και σε σένα, φίλε, καταργούμε μεν για την Εκάλη και την Πολιτεία τις σχετικές επιβαρύνσεις, για τη μεταβίβαση αιτία θανάτου ή λόγω γονικής παροχής, αλλά καταργούμε και στο Πέραμα. Όλοι κερδίζετε, οι πιο πλούσιοι τα περισσότερα, μα και εσείς, οι μεσαίοι και οι μικροί, κερδίζετε επίσης». Ταυτοχρόνως, λοιπόν, κυρίες και κύριοι Βουλευτές, με το δεύτερο κεφάλαιο του παρόντος σχεδίου νόμου επιβάλλεται νέος φόρος, που εμφανίζεται ως απλούστευση. Εμφανίζεται ότι απαλλάσσει από την πολυσχιδή φορολογική νομοθεσία τον πολίτη. Του τα ξεκαθαρίζει τα πράγματα. 
      Βάζει φόρο η κυβέρνηση χωρίς κανένα λόγο, αναίτια, πραγματικά αναίτια. Δεν υπάρχει εδώ μεταβίβαση, δεν υπάρχει μεγάλη περιουσία, δεν υπάρχει κάποιος λόγος. Όλοι όσοι έχουν ακίνητη ιδιοκτησία είναι υπό φορολόγηση. Επειδή χαρίζει τη φορολογία στην κληρονομιά και στη γονική παροχή και επειδή βάζει ένα χιλιοστό της αξίας στη νέα αυτή φορολογία, λέει «δεν σου ζητάω τίποτα, κάποια ευρουδάκια θα σου ζητήσω». 
      Όμως, εμείς, πρέπει να πούμε αυτό που η Ένωση Ιδιοκτητών ξέχασε να πει και απέφυγε να πει, παρ’ ότι ερωτήθηκε, ότι ναι, πρόκειται για ένα χιλιοστό σήμερα. Ποιος όμως εξασφαλίζει τον Έλληνα πολίτη, τον Έλληνα φορολογούμενο ότι οι εκάστοτε κυβερνώντες, ανάλογα με τις εισπρακτικές ανάγκες του δημοσίου, δεν θα αυξήσουν το ποσοστό αυτό; 
      Και όταν ξεχωριστούν τα θέματα, τη γονική παροχή που κάνεις μία φορά στα είκοσι χρόνια, με το φόρο που θα πληρώνεις κάθε χρόνο και που θα πληρώνεις κάθε χρόνο αυξανόμενο, ποιος να πιστέψει ότι η Νέα Δημοκρατία δεν θα τον αυξήσει; Εδώ αύξησε τον Φ.Π.Α. δύο φορές, το 1992 και το 2005 και μελετάει να τον ξανά-αυξήσει. 
      Στην Επιτροπή Οικονομικών Υποθέσεων, επειδή γίνεται από τους συναδέλφους της Αντιπολίτευσης μία προσέγγιση των εσόδων αυτής της Κυβέρνησης, η αδυναμία να καλύψει τα έσοδα που ο προϋπολογισμός της προβλέπει, μας πείθει ότι θα πάει σε περαιτέρω αύξηση του φόρου προστιθέμενης αξίας.
      Συνεπώς η Κυβέρνηση αυτή, με την παρούσα νομοθετική της παρέμβαση, επιδεικνύει στον Έλληνα πολίτη που είναι μυημένος στα θέματα, ακραίο νεοφιλελευθερισμό, διότι τα ίσα βάρη σε άνισα υποκείμενα είναι «πρώτη δημοτικού» στην πολιτική θεωρία, τα ίσα βάρη σε άνισα υποκείμενα είναι η αρχή, το πρώτο σκαλοπάτι για να καταλάβεις τον άδικο τούτο κόσμο. 
      Αυτήν τη μορφή φορολογίας επιβάλλει και για το φόρο περιουσίας, όταν κληρονομείσαι ή όταν παρέχεις γονικά αυτά που πρέπει να παράσχεις στα παιδιά σου, 1% επί της εκάστοτε προσδιοριζομένης αξίας για όλους, είτε είσαι Εκάλη είτε είσαι Κερατσίνι και ταυτοχρόνως 1‰, όταν πρόκειται γι’ αυτόν το νέο φόρο που αναιτίως επιβάλλει η Κυβέρνηση.
      Έχω δώσει ένα παράδειγμα και το έχω επισημάνει στη Διαρκή Επιτροπή Οικονομικών, κυρίες και κύριοι Βουλευτές, σε συνδυασμό με τη ρύθμιση και τις απαλλαγές και πρέπει να ξέρετε ότι ένας ιδιοκτήτης μικρής ακίνητης περιουσίας, δηλαδή ενός μικρού διαμερίσματος στο Καματερό, ενενήντα τετραγωνικών, απαλλάσσεται μόνο γι’ αυτό. Εάν κατέχει και ένα μικρό μαγαζί κάπου εκεί ή ένα οποιοδήποτε κτίσμα σ’ ένα γήπεδο εκτός σχεδίου πόλεως –και για να μην παρεξηγηθούμε, ειδικά με το Κομμουνιστικό Κόμμα Ελλάδας, όταν μιλώ για κτίσμα δεν μιλώ για βίλα, μιλάω για ένα κτίσμα από αυτά που έχετε υπ’ όψιν σας, σε χώρους που βρίσκονται στην περιφέρεια- φορολογείται για τα υπόλοιπα βάσει του άρθρου 11 του σχεδίου νόμου με 1 ευρώ ανά τετραγωνικό μέτρο κατ’ ελάχιστο.
      Στο πλαίσιο των προτάσεών μας είπαμε στην Κυβέρνηση αυτό να το αφαιρέσει και να αφήσει έστω τη ρύθμιση όπως την έχει γενικά. Δεν φαίνεται να δέχεται την παρέμβαση αυτή, παρ’ ότι της την προτείνει και η οικονομική και κοινωνική επιτροπή με τη γνωμάτευσή της. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τι να αφαιρέσουμε; 
      ΑΝΔΡΕΑΣ ΛΟΒΕΡΔΟΣ: Τα είπα, κύριε  Υφυπουργέ και στην επιτροπή, τα είπα και εδώ, θα σας το ξαναπώ, το 1 ευρώ ανά τετραγωνικό κατ’ ελάχιστο, θα σας τα ξαναπώ και στην κατ’ άρθρο συζήτηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μας αντέταξε ο κύριος Υπουργός  και ο κύριος Υφυπουργός και εσείς, κύριε  εισηγητά της Πλειοψηφίας, το φοβερό επιχείρημα ότι «γιατί ενώ είμαστε κήρυκες της κατάργησης ή του περιορισμού των εμμέσων φόρων, τώρα που εισάγεται ένας άμεσος φόρος, αντί εμμέσων, λέμε όχι». Εδώ υπάρχει μια παρεξήγηση. Θεωρεί το Υπουργείο Οικονομίας και Οικονομικών ότι είμαστε αφελείς εμείς οι υπόλοιποι ή αγράμματοι. Θεωρεί ότι εμείς έχουμε πρόβλημα με τους έμμεσους φόρους, διότι αυτοί αποκαλούνται έμμεσοι, αλλά είμαστε αντίθετοι με τους έμμεσους φόρους επειδή θέτουν ίδια βάρη σε άνισα υποκείμενα, ίδια ο πλούσιος, ίδια ο φτωχός. Το πρόβλημα, κύριε Υπουργέ, δεν είναι πώς βαφτίζεις ένα φόρο, είναι πώς τον επιβάλλεις. Και εσείς επιβάλλετε ίδια βάρη σε άνισους κατά κυριολεξία κοινωνούς, σε άνισους κατά κυριολεξία φορολογουμένους. Όταν αποκαλυφθεί τι κάνετε στην προκείμενη περίπτωση, εκτιμώ ότι οι πολίτες θα σας επιστρέψουν, με τη μορφή διαμαρτυρίας, αυτή τη φορά, όσα τους πήρατε προεκλογικά με τη δημαγωγία την οποία αναπτύξατε σε σχέση με τη δήθεν δική σας φορολογική ελάφρυνση.
      Κυρίες και κύριοι Βουλευτές, υπάρχει ένα τρίτο μέρος στο σχέδιο νόμου, δεν έχω χρόνο να το αναπτύξω με την επάρκεια που θα ήθελα, θέλω όμως να σας προϊδεάσω γι’ αυτά που θα αναπτύξουμε ως Αξιωματική Αντιπολίτευση στην κατ’ άρθρο συζήτηση. Πρόκειται για τα καύσιμα. Δεν μπορεί η Κυβέρνηση να μας ζητήσει να τοποθετηθούμε επί της αρχής, κρίνοντας αν η εξομοίωση των ειδικών φορολογικών συντελεστών για το πετρέλαιο θέρμανσης και κίνησης, είναι σωστό μέτρο. Θέλει να εκμαιεύσει μια συμφωνία επί της αρχής, το Υπουργείο Οικονομίας, από όλους μας, γιατί η αναποδιά έρχεται μετά. Δεν θα υπήρχε αντίρρηση, αν ήταν καλά καταστρωμένο το μέτρο αυτό, που προβλέπει εξομοίωση των ειδικών φορολογικών συντελεστών και στη συνέχεια…
      (Στο σημείο αυτό κτυπάει το επανειλημμένα το κουδούνι λήξεως του χρόνου ομιλίας του κυρίου Βουλευτή)
      Θα κλείσω, κύριε  Πρόεδρε. Είμαι πρόθυμος να μου το αφαιρέσετε από τη δευτερολογία μου. Σε ένα λεπτό θα κλείσω.
      ΠΡΟΕΔΡΕΥΩΝ (Γεώργιος Σούρλας): Καλώς, συνεχίστε όσο πιο σύντομα μπορείτε.
      ΑΝΔΡΕΑΣ ΛΟΒΕΡΔΟΣ: Έλεγα, λοιπόν, ότι η επιστροφή θα γίνεται ως εξής: Δεν επιβαρύνεται, όπως είπε ο κ. Καράογλου σωστά, ο καταναλωτής του πετρελαίου θέρμανσης, αλλά αυτός που του το παρέχει και επιβαρύνεται όλο το κύκλωμα αυτού που παρέχει, μέχρις αρχής και στη συνέχεια γίνονται αλλεπάλληλες επιστροφές σε εβδομαδιαία βάση. 
      Το Υπουργείο προβλέπει εξουσιοδοτήσεις στον εαυτό του και στο Υπουργείο Ανάπτυξης, για κάποιες, έξι υπουργικές αποφάσεις, οι οποίες προβλέπουν τους μηχανισμούς ελέγχου και επιστροφών. Και εμείς αναρωτηθήκαμε –όλοι όμως, όχι μόνο το ΠΑ.ΣΟ.Κ.- ποιοι είναι αυτοί οι μηχανισμοί που θα θεσπιστούν με τις υπουργικές αποφάσεις. Εάν είναι έτοιμο το Υπουργείο να εκκινήσει την εφαρμογή -15 Ιανουαρίου έλεγε- στις 15 Φεβρουαρίου, γιατί δεν μας φέρνει και τα κείμενα να δούμε τους μηχανισμούς; Και αν είναι τόσο εύκολοι να εγκαθιδρυθούν, γιατί δεν τους θέτει σε εφαρμογή, χωρίς το μηχανισμό της επιστροφής;
Αν είναι η βάση του ελέγχου δεδομένη -και η βάση του ελέγχου πανθομολογείται ότι ή είναι ηλεκτρονική ή δεν υπάρχει- γιατί δεν εξηγεί στην Εθνική Αντιπροσωπεία πώς ακριβώς θα κάνει τον έλεγχο; Γιατί αρκείται σε γενικεύσεις και γενικολογίες; Γιατί δεν επιχειρεί να πείσει, μήπως πάρει και καμμιά ψήφο παραπάνω το σχέδιο νόμου, αλλά επιφυλάσσεται με γενικότητες που την αίθουσα της Διαρκούς Επιτροπής δεν την είχαν πείσει; 
      Συνεπώς, κύριε Υφυπουργέ, δεν μπορούμε να συμφωνήσουμε ούτε επί της αρχής για το μέτρο αυτό της εξομοίωσης, στο μέτρο που και στην Αίθουσα αυτή της Ολομέλειας, δεν μας ξεκαθαρίσετε ποιες είναι ακριβώς οι πρακτικές μέθοδοι εφαρμογής του μέτρου αυτού της εξομοίωσης.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ολοκληρώστε.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, τελειώνω –κατά κυριολεξία τελειώνω- θέλοντας να ενημερώσω ότι σ’ ό,τι αφορά τα πρώτα δύο κεφάλαια του σχεδίου νόμου, εμείς τα καταψηφίζουμε. Θυμίζουμε ότι είχαμε προτείνει την ειδική περαιτέρω φορολόγηση και είσπραξη των σχετικών φόρων, σε ό,τι αφορά τη μεγάλη ακίνητη περιουσία. Επισημαίνω ότι αν κάτι έπρεπε να αλλάξει, έπρεπε να γίνει αυτό που είχαμε προτείνει στο πρόγραμμά μας: Να διπλασιαστεί το αφορολόγητο των 95.000 ευρώ, να φθάσει τις 200.000 ευρώ σ’ ό,τι αφορά τη μη φορολογούμενη κληρονομία ή γονική παροχή και να διευρυνθεί περαιτέρω η προοδευτική κλίμακα, να διευρυνθεί το αφορολόγητο και περαιτέρω η φορολογική κλίμακα, σε βάρος των πλουσίων και των κατεχόντων.
      Αυτές είναι οι προτάσεις μας. Τις καταθέτουμε στην Εθνική Αντιπροσωπεία ταυτόχρονα με την καταψήφιση ενός αρνητικού σχεδίου νόμου. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι συνάδελφοι, το συγκεκριμένο νομοσχέδιο δεν μπορούμε να το αντιμετωπίζουμε, αποκόπτοντάς το από τη συνολικότερη φορολογική πολιτική, στην οποία έχει δώσει συγκεκριμένα δείγματα γραφής η Κυβέρνηση της Νέας Δημοκρατίας. Άλλωστε και η φορολογική πολιτική, αξιοποιείται ως εργαλείο ενίσχυσης της ανταγωνιστικότητας της οικονομίας και των επιχειρήσεων. Και στο όνομα ακριβώς της ανταγωνιστικότητας, προωθούνται μια σειρά μέτρα και ρυθμίσεις, των οποίων ο αντιλαϊκός χαρακτήρας κι η επίθεση ενάντια σε εργατικά δικαιώματα και κατακτήσεις είναι οφθαλμοφανείς, όπως άλλωστε συμβαίνει και με την προσπάθεια ιδιωτικοποίησης των λιμανιών, που ακριβώς αυτή η προσπάθεια ιδιωτικοποίησης και αξιοποίησης των λιμανιών και των υποδομών από το μεγάλο κεφάλαιο, έχει οδηγήσει σε σημαντικούς αγώνες εργατικούς και λαϊκούς. Και βεβαίως η αντιμετώπιση από τη μεριά της Κυβέρνησης, όπως συνέβη  σήμερα στη Θεσσαλονίκη ή χθες στον Πειραιά, ήταν η βία, τα Μ.Α.Τ., η καταστολή και τα χημικά. 
      Έτσι, λοιπόν, είναι φανερό ότι η πολιτική της Κυβέρνησης και σε επίπεδο υλοποίησης αλλά και σε επίπεδο εφαρμογής, είναι βαθύτατα αντιλαϊκή. Αναδεικνύεται δηλαδή η φορολογική της πολιτική και το σημερινό νομοσχέδιο, ως ένας επιπλέον μηχανισμός αναδιανομής του κοινωνικά παραγόμενου πλούτου προς όφελος του μεγάλου κεφαλαίου. Κανείς δεν μπορεί να αμφισβητήσει τη συνέπεια με την οποία η Κυβέρνηση ακολουθεί μια βαθιά αντιλαϊκή πολιτική και στα ζητήματα της φορολογίας, με αποτέλεσμα να δρομολογεί και μια σειρά από νόμους και ρυθμίσεις, προκειμένου να μετακυλίσει το σύνολο των φορολογικών βαρών στα πλατιά λαϊκά στρώματα, απαλλάσσοντας το μεγάλο κεφάλαιο, τη μεγάλη περιουσία, από οποιαδήποτε συνεισφορά στα κρατικά έσοδα. 
      Στόχος και της σημερινής Κυβέρνησης, αναδεικνύονται τα εισοδήματα εκατομμυρίων μισθωτών και συνταξιούχων, μικροεπαγγελματιών και μικροϊδιοκτητών. Στο απυρόβλητο, ταυτόχρονα, μένουν τα τεράστια κέρδη των μεγάλων επιχειρηματικών ομίλων και οι μεγάλες ακίνητες και κινητές περιουσίες. Έτσι, λοιπόν, η Κυβέρνηση και στο συγκεκριμένο ζήτημα, συνεχίζει την πολιτική των προηγούμενων κυβερνήσεων, προκλητικά τη σταδιακή απαλλαγή των κεφαλαιοκρατών, την ανατροπή των σχέσεων άμεσων κι έμμεσων φόρων προς όφελος των έμμεσων φόρων, των σαφώς πιο αντιλαϊκών. 
      Από αυτήν την άποψη, είναι συνεχή τα δημοσιεύματα στις εφημερίδες, οι οποίες καθημερινά βομβαρδίζουν με ειδήσεις για αυξήσεις έμμεσων φόρων διαφορετικών πηγών, που ακριβώς είναι και οι πιο αντιλαϊκοί φόροι. Άλλωστε, είναι στόχος συνολικά της πλουτοκρατίας, αλλά και προβληματισμός που αναπτύσσεται σε συνολικότερο επίπεδο Ευρωπαϊκής Ένωσης, να καταργηθεί οποιαδήποτε μορφή άμεσης φορολογίας και το σύνολο των κρατικών εσόδων να το επωμιστούν οι φόροι στην κατανάλωση.
      Γι’ αυτό, ακριβώς, μας έκανε τεράστια έκπληξη, όχι σε εμάς, πόσο γρήγορα αποκαλύπτεται το φιλολαϊκό προσωπείο του ΛΑ.Ο.Σ., του Λαϊκού Ορθόδοξου Συναγερμού, όταν ο εισηγητής του στο συγκεκριμένο νομοσχέδιο, θεωρεί ως θεμιτό φόρο το φόρο στην κατανάλωση, δηλαδή, τον πιο αντιλαϊκό φόρο.
      Έτσι, λοιπόν, σ’ αυτά τα πλαίσια, η Κυβέρνηση προχώρησε στην πρώτη φάση της φορολογικής μεταρρύθμισης, στην μείωση των φορολογικών συντελεστών για το μεγάλο κεφάλαιο από το 35% στο 25% και στη δεύτερη φάση, στη μείωση των φορολογικών συντελεστών για τη φορολογία των φυσικών προσώπων, που ουσιαστικά επιβραβεύουν, ενισχύουν τα μεγάλα εισοδήματα και λειτουργούν σε βάρος αυτών, που η Κυβέρνηση ονομάζει μικρά και μεσαία εισοδήματα.
      Σήμερα η φορολογική της πολιτική, ολοκληρώνεται ακριβώς με τον τρίτο πυλώνα, που δεν είναι άλλος από τη φορολογία της ακίνητης περιουσίας, δηλαδή, το σημερινό σχέδιο νόμου που στοχεύει στην κατάργηση, ουσιαστικά, της φορολογίας της μεγάλης ακίνητης περιουσίας, στην κατάργηση της φορολογίας μεταβίβασής της και ταυτόχρονα, έμμεσος στόχος είναι η συμβολή του στην ενίσχυση της συγκέντρωσης της γης σ’ όλο και λιγότερα χέρια.
      Έτσι, λοιπόν, έχουμε έναν πρώτο άξονα του συγκεκριμένου νομοσχεδίου, που δεν είναι τίποτα άλλο, παρά η κατάργηση των φόρων κληρονομιάς και γονικών παροχών. Στην ουσία, η Κυβέρνηση καταργεί τους φορολογικούς συντελεστές, που προοδευτικά επιβάρυναν τη μεταβίβαση της μεγάλης ακίνητης περιουσίας και τους αντικαθιστά από ενιαίο συντελεστή 1%, ανεξαρτήτως του μεγέθους μεταβίβασης.
      Και επειδή, ακριβώς, τα πολλά λόγια είναι φτώχεια, από ένα απλό παράδειγμα φαίνεται ποιον ωφελεί. Στα ίδια τα παραδείγματα που έδωσε στη δημοσιότητα το Υπουργείο Οικονομικών, λέει για παράδειγμα, ότι για τη φορολογία των φόρων κληρονομιάς ενός ακινήτου, του οποίου η αξία είναι 500.000 ευρώ, μέσα απ’ αυτήν τη διαδικασία θα γλιτώσει 58.000 ευρώ. Δηλαδή, από 67.750 ευρώ που έπρεπε να πληρώσει, θα πληρώσει μόνο 4.050 ευρώ, ενώ αντίστοιχα, για μια μικρότερη περιουσία των 120.000 ευρώ, από 1.250 ευρώ που θα έπρεπε να πληρώσει, θα πληρώσει 250 ευρώ.
      Ποιο είναι το όφελος στη μία και στην άλλη περίπτωση; Βεβαίως, δεν υπάρχει καμμία αμφιβολία, καμμία σύγκριση δεν μπορεί να γίνει, ότι αυτοί που ωφελούνται, είναι αυτοί οι οποίοι μεταβιβάζουν, μέσω κληρονομιών ή γονικών παροχών, τη μεγάλη ακίνητη περιουσία. Και μ’ αυτόν τον τρόπο, επειδή ακριβώς δεν μπορούσε πλήρως και χωρίς κανένα δισταγμό να την απαλλάξει τελείως, έτσι, λοιπόν, μειώνει και τη φορολόγηση της μικρής ακίνητης περιουσίας.
      Βεβαίως είναι τόσο εξόφθαλμη η αντιλαϊκότητά του, που αυτή ακόμη η Ο.Κ.Ε., σε έκθεση την οποία έδωσε για το παρόν νομοσχέδιο -η Ο.Κ.Ε. που δεν είναι τίποτα άλλο, παρά ένας μηχανισμός της πλουτοκρατίας για τον εξωραϊσμό της πολιτικής, που εξυπηρετεί ακριβώς αυτά τα συμφέροντα, αλλά και για την ενσωμάτωση και την υποταγή των εργαζομένων στα συμφέροντα του κεφαλαίου- εκφράζει την αντίθεσή της στη συγκεκριμένη διάταξη. Ακόμη, δηλαδή και η Ο.Κ.Ε.!
      Από αυτήν την άποψη, αυτό το οποίο τονίζει το Κ.Κ.Ε., είναι ότι πρέπει να υπάρξει ένα σημαντικό αφορολόγητο για τα λαϊκά στρώματα, για να μπορέσουν να μεταβιβάσουν από γονικές παροχές ή από κληρονομιές ύψους 300.000 ευρώ και από εκεί και πάνω, να υπάρχουν φορολογικοί συντελεστές με συγκεκριμένη αυξητική προοδευτική διαδικασία.
      Σ’ αυτό το πλαίσιο, εντάσσει και την απαλλαγή για την αγορά πρώτης κατοικίας από το φόρο μεταβίβασης ακινήτων και ορίζει ως μόνο κριτήριο αυτής για την πρώτη κατοικία τα διακόσια τετραγωνικά μέτρα, προσαυξημένα κατά είκοσι πέντε τετραγωνικά μέτρα ανά τέκνο για τις πολύτεκνες οικογένειες από τρίτο παιδί και πάνω. 
      Και σ’ αυτήν την περίπτωση, υπάρχει το εξής παράδοξο και σαφέστατα ταξικό, ότι αν ένας αγοράζει κατοικία στο Πέραμα και ένας αγοράζει στην Εκάλη, διακοσίων τετραγωνικών μέτρων και οι δύο, δεν θα πληρώσουν κανέναν απολύτως φόρο. Και είναι φανερό ποιος είναι αυτός ο οποίος ευνοείται περισσότερο. Βεβαίως αυτός ο οποίος αγοράζει στην Εκάλη, στη Φιλοθέη και σε άλλες περιοχές, με πανάκριβη αντικειμενική αξία και πανάκριβες οικοδομές. 
      Απ’ αυτήν την άποψη, εμείς τονίσαμε στην επιτροπή ότι θα πρέπει, πέρα από το όριο των τετραγωνικών μέτρων και της επιφάνειας, να μπει και όριο, όσον αφορά το επίπεδο της αντικειμενικής αξίας. 
      Δεύτερος άξονας του συγκεκριμένου νομοσχέδιου, είναι η φορολογία της ακίνητης περιουσίας. Κι εδώ η Κυβέρνηση, προχωρά στην κατάργηση του φόρου μεγάλης ακίνητης περιουσίας. Μόνο και μόνο από αυτό, αναδεικνύεται ο αντιλαϊκός της χαρακτήρας. 
      Γιατί; Γιατί όπως το δικαιολογεί, τα έσοδα από το συγκεκριμένο φόρο είναι πάρα πολύ μικρά. Άρα, λοιπόν, ομολογεί η Κυβέρνηση και η σημερινή, αλλά και οι προηγούμενες, ότι δεν μπορούσαν να φορολογήσουν τη μεγάλη ακίνητη περιουσία και τους κατόχους. Είναι ζήτημα ελεγκτικών μηχανισμών; Είναι ζήτημα πολιτικής βούλησης; Εμείς λέμε ότι είναι ζήτημα πολιτικής βούλησης. 
      Για παράδειγμα, προκλήθηκε η Κυβέρνηση να φέρει συγκεκριμένα στοιχεία είτε στην επιτροπή είτε στην Ολομέλεια. Και επειδή ακριβώς τα στοιχεία λένε ότι η μεγάλη ακίνητη περιουσία -η κατοχή και η διαχείρισή της- έχει συσσωρευθεί από εξωχώριες εταιρείες, τις γνωστές off shore -για τις οποίες η Κυβέρνηση στα λόγια ισχυρίζεται ότι θα έχουν υψηλότερη φορολογία από ότι σε διαφορετική μορφή- ερωτήθηκε και προκλήθηκε συγκεκριμένα η Κυβέρνηση να πει, πόσες είναι αυτές οι off shore εταιρείες που λειτουργούν σήμερα στην Ελλάδα, τι ακίνητη περιουσία κατέχουν και πόσο φόρο έχουν πληρώσει τα προηγούμενα χρόνια οι συγκεκριμένες  off shore εταιρείες, για τα ακίνητα τα οποία κατέχουν.
      Έτσι, λοιπόν, με την κατάργηση του φόρου μεγάλης ακίνητης περιουσίας, προχωρά στη θεσμοθέτηση ενός ενιαίου τέλους 1‰ σε επίπεδο φυσικών προσώπων και ακινήτων που έχουν. Και βεβαίως, ένας τέτοιος φόρος, παρομοιάζει ουσιαστικά με το σχέδιο του φόρου κατοχής, το οποίο είχε παρουσιάσει το 2002 ο τότε Υφυπουργός Οικονομικών, κ. Γεωργακόπουλος. Δηλαδή έχουμε την ίδια επιβάρυνση στη μικρή και μεγάλη ακίνητη περιουσία και μάλιστα, επειδή δεν της φτάνει ούτε αυτό, καθορίζει και ελάχιστο ποσό φορολογικής επιβάρυνσης το 1 ευρώ ανά τετραγωνικό μέτρο. 
      Έτσι, λοιπόν, ουσιαστικά διευκολύνει τη μη φορολόγηση της μεγάλης περιουσίας και μάλιστα αυτό φαίνεται και από τη μείωση των φορολογικών συντελεστών, για τη φορολόγηση της κατοχής των ακινήτων από τα νομικά πρόσωπα, από το 8‰ στο 6‰. Αυτόν ακριβώς τον ενιαίο συντελεστή τον οποίο καθορίζει, κανείς δεν αποκλείει ότι αύριο μπορεί να τον αυξήσει η Κυβέρνηση, κανείς δεν αποκλείει ότι σ’ άλλη περίπτωση, μπορεί να μεταφερθεί και ως τέλος στην Τοπική Αυτοδιοίκηση στο όνομα της οικονομικής αυτοτέλειας.
      Και επειδή ακριβώς προκληθήκαμε πριν από τον εισηγητή του ΠΑ.ΣΟ.Κ., θα πω ότι τότε, ο κ. Λοβέρδος, στην Επιτροπή των Οικονομικών Υποθέσεων, είχε προτείνει να εξαιρεθεί από το φόρο ακίνητης περιουσίας, από το ενιαίο τέλος, το σύνολο των ακινήτων, τα οποία είναι εκτός σχεδίου πόλεως. Ή ήταν γλώσσα λανθάνουσα ή αλήθεια έλεγε. Εμείς δεχθήκαμε, αλλά επειδή ακριβώς προκληθήκαμε, γι’ αυτό επαναφέρουμε το ζήτημα για την αποκατάσταση της αλήθειας. 
      Μ’ αυτόν, λοιπόν, τον τρόπο, η Κυβέρνηση καταργεί το φόρο μεγάλης ακίνητης περιουσίας, εισάγει ενιαίο τέλος, διευρύνει τη φορολογική βάση σε δυόμισι εκατομμύρια περίπου μικροϊδιοκτήτες, ενώ με το φόρο ο οποίος θα επιβληθεί κατ’ έτος, τα σχετικά έσοδα που αναμένονται για το 2008, θα ανέλθουν στα 900.000.000 ευρώ από τη συγκεκριμένη πηγή, παρουσιάζοντας αύξηση 275% σε σχέση με το 2007. Αν συνυπολογίσουμε και την αύξηση των αντικειμενικών αξιών, καταλαβαίνετε πολύ καλά πού θα φθάσει αυτή η φορολογία. 
      Τρίτος άξονας της Κυβέρνησης, είναι το ζήτημα της πάταξης της λαθρεμπορίας στα καύσιμα. Το θέμα είναι ποιος κάνει τη λαθρεμπορία, δηλαδή ποιος είναι υπεύθυνος. Εμείς ξέρουμε πολύ καθαρά –η γνώμη μας επιβεβαιώθηκε και στην ίδια την αρμόδια επιτροπή- ότι η κύρια πηγή λαθρεμπορίας των καυσίμων –το παραδέχθηκαν και οι φορείς που είχαν κληθεί- αφορά τις ναυτιλιακές εταιρείες και την εξαγωγή πετρελαίου. Και όμως, παρ’ ότι αυτή είναι η κύρια πηγή, η Κυβέρνηση αρνείται, όπως και οι προηγούμενες κυβερνήσεις, να ελέγξει τη συγκεκριμένη πηγή, η οποία είναι πολύ πιο εύκολο να ελεγχθεί. Απ’ αυτήν την άποψη, εμείς το λέμε καθαρά: Δεν έχει πολιτική πρόθεση η Κυβέρνηση να θέσει εμπόδιο και να ελέγξει τη φορολογία των καυσίμων. 
      Είναι φανερό, λοιπόν, το λαθρεμπόριο των καυσίμων. Είναι αποτέλεσμα ενός συγκεκριμένου κυκλώματος, του κυκλώματος εισαγωγής, επεξεργασίας και χονδρικής πώλησης. Σ’ αυτό το κύκλωμα, είναι συγκεκριμένες οι εταιρείες οι οποίες δραστηριοποιούνται. Η λαθρεμπορία δεν είναι τίποτα άλλο, παρά μια μορφή σήψης και διαφθοράς του συστήματος, που το τελευταίο διάστημα τη ζούμε με ιδιαίτερα τραγικές συνέπειες. Μάλιστα είναι ενταγμένες στο πεδίο που συναντώνται, συναλλάσσονται και ανταγωνίζονται οι μεγάλοι επιχειρηματικοί όμιλοι, οι πολιτικοί τους εκπρόσωποι και τα Μέσα Μαζικής Ενημέρωσης, που ελέγχονται απ’ αυτούς. 
      Αν, λοιπόν, η Κυβέρνηση ήθελε να «βάλει χέρι» στο λαθρεμπόριο, θα έπρεπε να κόψει τον ομφάλιο λώρο των συγκεκριμένων, δεδομένων οικονομικών σχέσεων, από τις οποίες πηγάζει το λαθρεμπόριο και βασίζονται στα τεράστια συμφέροντα που πηγάζουν από την ιδιοκτησία των συγκεντρωμένων μέσων παραγωγής. 
      Απ’ αυτήν την άποψη, αποκτά ιδιαίτερη επικαιρότητα η πρόταση του Κ.Κ.Ε., για ενιαίο δημόσιο φορέα εξόρυξης, αξιοποίησης έρευνας, εισαγωγής, διύλισης και διάθεσης των πετρελαϊκών προϊόντων. Επειδή ακριβώς από τον κοινό φορολογικό συντελεστή στα καύσιμα θέρμανσης και κίνησης, το επιπλέον κόστος συντήρησης ενός πολύπλοκου και γραφειοκρατικού συστήματος, ουσιαστικά θα μετακυλισθεί στα πλατιά λαϊκά εισοδήματα, επαναφέρουμε την πρόταση, να καταργηθεί ο ειδικός φόρος κατανάλωσης για το πετρέλαιο θέρμανσης και ο Φ.Π.Α. που αντιστοιχεί σε αυτόν, εφόσον θέλετε να έχετε μια συγκεκριμένη φιλολαϊκή πολιτική. Ιδού η πρόκληση! Ιδού η Ρόδος, ιδού και το πήδημα! Από αυτά είναι φανερό ότι το Κ.Κ.Ε. δεν μπορεί να ψηφίσει. 
      Δεν προβλέπεται τίποτα, κύριε Υπουργέ, από την Ευρωπαϊκή Ένωση. Το ξέρουμε πολύ καλά. Απειθαρχήστε! Απειθαρχήστε στη νομοθεσία της Ευρωπαϊκής Ένωσης, που στραγγαλίζει τα εργασιακά δικαιώματα, που στραγγαλίζει τα δικαιώματα της λαϊκής οικογένειας και το μόνο που την απασχολεί, είναι πώς θα συσσωρευτεί ο πλούτος σ’ όλο και λιγότερα χέρια. 
      Τολμήστε, λοιπόν, να πάτε κόντρα στις διαθέσεις της Ευρωπαϊκής Ένωσης! Μην κρύβεστε πίσω από το νομικό πλαίσιο, το οποίο και εσείς, ως Κυβέρνηση, ως πολιτικός φορέας, έχετε συναποφασίσει στην Ευρωπαϊκή Ένωση. Γιατί οι οδηγίες και οι νόμοι, ψηφίζονται από το Ευρωπαϊκό Κοινοβούλιο και συναποφασίζονται από τις κυβερνήσεις. Μην προσπαθείτε, λοιπόν, εδώ πέρα να νίψετε τα χέρια σας ως αθώες περιστερές! 
      Απ’ αυτήν την άποψη, είναι φανερό ότι το Κ.Κ.Ε. δεν μπορεί να ψηφίσει το συγκεκριμένο σχέδιο νόμου, γιατί ακριβώς είναι ένα ακόμη σχέδιο νόμου που επιβαρύνει τα λαϊκά εισοδήματα, απαλλάσσοντας τη μεγάλη ακίνητη περιουσία από τη φορολογία. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο. 
    Το λόγο έχει ο ειδικός αγορητής του ΣΥ.ΡΙΖ.Α. κ. Λαφαζάνης.
    ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μέσα σ’ ένα πνιγηρό κλίμα για την πολιτική ζωή της χώρας η Κυβέρνηση φέρνει ένα νομοσχέδιο εκ των υστέρων αφού έχει προηγηθεί ο προϋπολογισμός προκειμένου να το επικυρώσουμε διακωμωδώντας στην ουσία τις κοινοβουλευτικές διαδικασίες αυτής της χώρας. Διότι, όπως είπα και στην επιτροπή, αν παρεμπιπτόντως η Βουλή δεν εγκρίνει αυτό το νομοσχέδιο τι θα γίνει; Θα ξανασυζητήσουμε τον προϋπολογισμό; Θα φέρετε άλλον προϋπολογισμό; Αυτές οι διαδικασίες υποβαθμίζουν μέχρι εκμηδενίσεως την ουσία των τοποθετήσεων σ’ αυτή την Αίθουσα. Υποβαθμίζουν την ίδια τη Βουλή. 
    Φέρνετε επίσης ένα νομοσχέδιο το οποίο δεν κάνει τίποτε άλλο παρά να ευνοεί τους πιο πλούσιους ανθρώπους σ’ αυτή τη χώρα για να μην πω τους ακραία πλούσιους ανθρώπους. Φέρνετε ένα νομοσχέδιο το οποίο θέλει να δώσει δώρα σ’ όλους όσους κατέχουν μεγάλη και πολύ μεγάλη ακίνητη περιουσία και όσους κατέχουν –και το λέω αυτό και για τους συναδέλφους του ΠΑ.ΣΟ.Κ.- περιουσία πολύ μεγάλων κινητών αξιών, είτε σε μετοχές είτε σε ομόλογα. 
    Αυτό το νομοσχέδιο είναι χαράς ευαγγέλια γι’ αυτές τις δυο μεγάλες κατηγορίες της ελληνικής κοινωνίας. Απευθύνεται στο πλούσιο τμήμα της και τους λέει «από εδώ και εμπρός έχετε φορολογική ασυλία». Καθιερώνεται η φορολογική ασυλία τόσο στην κληρονομιά της ακίνητης περιουσίας και της κινητής περιουσίας όσο και στην κατοχή της. 
    Και, βεβαίως, φέρνετε αυτό το νομοσχέδιο σε μια περίοδο όπου εντείνετε την αντιλαϊκή σας πολιτική όπως αυτή γίνεται εμφανής ιδιαίτερα από την ιδιωτικοποίηση που επιχειρείτε στα λιμάνια του Πειραιά και της Θεσσαλονίκης. Τα δυο αυτά λιμάνια που είναι οι δυο μεγάλες θαλάσσιες πύλες της χώρας μας είναι οι δυο πνεύμονες μέσα από τους οποίους εδώ και αιώνες αναπνέει. Αν τους πουλήσετε -και όπως επιχειρείτε πάτε να τους πουλήσετε- η χώρα αυτή θα πάθει από ασφυξία.
    Και δεν είναι θέμα μόνο ότι πάτε να πουλήσετε τα δυο λιμάνια της Θεσσαλονίκης και του Πειραιά. Επιχειρείτε να το κάνετε αυτό με την ωμή και κυνική αστυνομική βία κατά των εργαζομένων στα λιμάνια. Και όχι μόνο κατά των εργαζομένων. Αυτά τα οποία κάνατε την περασμένη Παρασκευή το βράδυ και σήμερα το πρωί στη Θεσσαλονίκη δίνοντας εντολή στα Μ.Α.Τ. να χτυπήσουν Βουλευτές και παράγοντες των πόλεων, νομάρχες, δημάρχους, εκλεγμένους εκπροσώπους, αυτά τα οποία κάνατε θυμίζουν αλήστου μνήμης άλλες εποχές που δεν ξέρω αν θέλετε να τις επαναφέρετε στο προσκήνιο προκειμένου να περάσετε αυτές τις βρώμικες αντεργατικές, αντικοινωνικές πολιτικές σας. 
    Ήμουν μάρτυς και στις δυο αυτές επιθέσεις της Αστυνομίας και παθών και είδα με τα μάτια μου τους αστυνομικούς με εντολές της Κυβέρνησης να επιτίθενται με γκλομπ στους Βουλευτές όλων των πτερύγων σχεδόν της Αντιπολίτευσης: Βουλευτές του ΣΥ.ΡΙΖ.Α., Βουλευτές του ΠΑ.ΣΟ.Κ., Βουλευτές του Κομμουνιστικού Κόμματος. Μας χτυπούσαν με γκλομπ στα κεφάλια και τα χέρια. Με σπρέι ρίχνανε στα μάτια και στο πρόσωπό μας τα δακρυγόνα. Πού ζούμε; 
    Παρακαλώ το Προεδρείο της Βουλής να ενημερωθεί γι’ αυτά τα γεγονότα και ελπίζω να ενεργήσει αναλόγως διότι δεν μπορεί να μετατραπεί σε ζούγκλα αυτή η χώρα προκειμένου να περάσετε τις αντιλαϊκές πολιτικές σας να ξεπουλήσετε την Ελλάδα. 
    Αν θέλετε να κάνετε δόγμα το «πωλείται η Ελλάς» δεν μπορείτε να το κάνετε αυτό με τα Μ.Α.Τ. και το Λιμενικό Σώμα. Πρέπει να βρείτε συναινέσεις. Συναινέσεις όμως δεν έχετε. Και πάτε με την τρομοκρατία να περάσετε την πολιτική σας. Η τρομοκρατία αυτή δεν θα περάσει. Τα λιμάνια, να ξέρετε δεν θα πουληθούν. Ο ελληνικός λαός θα αντισταθεί και θα αποτρέψει αυτό το έγκλημα. Γιατί είναι πολλαπλό έγκλημα αυτό το οποίο επιχειρείτε. Έγκλημα κοινωνικό, έγκλημα οικονομικό, έγκλημα εργασιακό, έγκλημα περιβαλλοντικό, έγκλημα εθνικό.
      Επίσης θέλω να τονίσω ότι φέρνετε αυτό το επαίσχυντο νομοσχέδιο το οποίο ευνοεί το μεγάλο πλούτο αυτής της χώρας σε μία ώρα που η ελληνική οικονομία κλυδωνίζεται, το «σκάφος» κλυδωνίζεται και κινδυνεύει να αρχίσει να βυθίζεται πλέον κι εσείς δεν μπορείτε να αντιληφθείτε την πραγματική κατάσταση διότι τα πάντα κρέμονται πλέον «στον αέρα». 
      Ο προϋπολογισμός σας είναι «στον αέρα». Αναγκαστήκατε να φέρετε ειδικό προϋπολογισμό με εναλλακτικά σχέδια μία εβδομάδα μετά από την ψήφιση του προϋπολογισμού, πράγμα που καταρρίπτει τον επίσημο προϋπολογισμό. Τώρα αυτός ο προϋπολογισμός καταρρέει κυριολεκτικά κάτω από τη διεθνή καπιταλιστική κρίση που εξελίσσεται σήμερα σ’ όλον τον πλανήτη και η οποία έχει πολλαπλές αιτίες και οδυνηρές συνέπειες στον ανοχύρωτη «μπανανία» που έχει καταστεί δυστυχώς η Ελλάδα από τα ιδιωτικά συμφέροντα.
      Τι εννοώ; Ο επίσημος πληθωρισμός έχει ξεφύγει από κάθε έλεγχο, ο επίσημος τιμάριθμος «τρέχει» ήδη με 4% ενώ η ακρίβεια σαρώνει τις αγορές και τα λαϊκά εισοδήματα. Την ίδια ώρα οι ρυθμοί ανάπτυξης δεν πρόκειται να ακολουθήσουν το 4% που προβλέπεται. Οι ρυθμοί ανάπτυξης μέσα στο 2008 θα είναι σημαντικά μικρότεροι. Μόνο εσείς τους προβλέπετε πλέον.
      Το ακόμα χειρότερο, το πιο εφιαλτικό για τη χώρα είναι ότι κινδυνεύει να μπει πλέον η ελληνική οικονομία σε μία περίοδο ύφεσης. Ταυτόχρονα οι τράπεζες οι οποίες καταληστεύουν τον ελληνικό λαό βλέπουμε αυτήν την περίοδο να αξιοποιούν την άνοδο των διεθνών επιτοκίων και να ανεβάζουν κι αυτές τα επιτόκια κινδυνεύοντας να οδηγήσουν στο «σκάσιμο» τις δύο μεγάλες «φούσκες» της ελληνικής οικονομίας. Η πρώτη είναι η «φούσκα» των ακινήτων και η δεύτερη είναι η «φούσκα» της υπερχρέωσης των νοικοκυριών. Κινδυνεύει αυτήν τη στιγμή η ελληνική οικονομία κάτω από τη δική σας πολιτική, αλλά και κάτω από τη νεοφιλελεύθερη πολιτική που έχει ακολουθηθεί τα τελευταία δεκαπέντε χρόνια, να οδηγηθεί σε πολύ αρνητικές καταστάσεις με εφιαλτικές οικονομικές και κοινωνικές συνέπειες για τον ελληνικό λαό. 
      Αυτήν την ώρα ερχόσαστε μ’ αυτό το νομοσχέδιο και λέτε το εξής, ότι «απαλλάσσουμε τη μεγάλη ακίνητη περιουσία από το φόρο κληρονομιάς». Βεβαίως εμείς θα ήμασταν διατεθειμένοι να υποστηρίζαμε κάθε μέτρο -και άλλωστε το έχουμε προτείνει- που θα διεύρυνε την απαλλαγή της κληρονομιάς για τη μικρή και μεσαία ιδιοκτησία ώστε να την καλύπτει ευρύχωρα και άνετα, αλλά είναι αδιανόητο αυτό το οποίο επιχειρείτε, τους κατόχους της μεγάλης ακίνητης περιουσίας 5.000.000, 10.000.000, 15.000.000, 20.000.000 ευρώ να τους οδηγείτε στη φορολογική κληρονομική ασυλία. Γιατί το κάνετε αυτό; 
      Να σας πω ένα απλό παράδειγμα: 10.000.000 ευρώ ακίνητη περιουσία. Ο συντελεστής που ίσχυε άλλωστε δεν ήταν και ο ιδανικότερος, ήταν από 20% μέχρι 30%. Αυτό σημαίνει ότι για 10.000.000 κληρονομούμενη ακίνητη περιουσία θα έπρεπε να πληρωθεί φόρος 2.000.000 με 3.000.000 ευρώ. Τώρα τι πληρώνει με το 1% που το κάνετε; Σχεδόν τίποτα, 20.000 με 30.000 ευρώ. 
      Γιατί χαρίζετε αυτά τα ποσά στους υπερπλούσιους αυτής της χώρας, στους κατόχους πολύ μεγάλης ακίνητης περιουσίας; Τι «δώρα» είναι αυτά; Ύστερα μας λέτε ότι έχετε δημοσιονομικά προβλήματα και ότι έχουν προβλήματα τα ασφαλιστικά ταμεία; Το πρόβλημα είναι η πολιτική σας, το πρόβλημα είναι ο νεοφιλελευθερισμός που έχει ως δόγμα «ευνοούμε τους πλούσιους και τους υπερπλούσιους και ρίχνουμε όλα τα βάρη στους φτωχούς και τους αδύνατους». 
      Να πω και κάτι άλλο και το λέω και στους συναδέλφους του ΠΑ.ΣΟ.Κ. και στον αξιότιμο εισηγητή της Αξιωματικής Αντιπολίτευσης. Γιατί, κύριε εισηγητά, ξεχάσατε ότι το νομοσχέδιο περιέχει τις διατάξεις εκείνες που λένε ότι όσοι έχουν μετοχές ή ομόλογα και κινητές αξίες φορολογούνται με 6‰ στην κληρονομιά; Γιατί το ξεχάσατε εσείς, κύριοι του ΠΑ.ΣΟ.Κ., και επομένως συναινείτε με την Κυβέρνηση σ’ αυτό το έγκλημα; Δηλαδή ο μεγαλομέτοχος, αυτός που έχει τεράστια πακέτα μετοχών θα τα κληρονομεί με φόρο 6‰; Γιατί το κάνατε εσείς, κύριοι του ΠΑ.ΣΟ.Κ., και το συνεχίζει η Κυβέρνηση αλλάζοντας τις α΄, β΄, γ΄ κατηγορίες; 
      Να πω και κάτι άλλο; Αδίκως επικρίνετε το νομοσχέδιο ως προς το φόρο κληρονομιάς διότι εσείς του καθιερώσατε το 6‰ και σήμερα, παρά τις ευχάριστες αυτοκριτικές σας σε άλλα σημεία, γι’ αυτό το ουσιώδες δεν μιλήσατε. Αφού καθιερώσατε το 6‰, να ξέρετε ότι καταργήσατε στην ουσία το φόρο κληρονομιάς στις μεγάλες ακίνητες περιουσίες.
Οι μεγάλες ακίνητες περιουσίες δεν έκαναν τίποτε άλλο από το να μεταβιβάζονται σε ανώνυμες εταιρείες, να μεταβιβάζονται μετά οι μετοχές στον κληρονόμο με 6‰ και να καταργείται στην πράξη ο φόρος του 20% και του 30%. Ιδού τα συναινετικά σας έργα για τα οποία είτε υπάρχει επίκριση, εκ των υστέρων, είτε σιωπή και συναίνεση για να προχωρήσουν. Αυτό είναι πάρα πολύ καίριο σημείο και υπογραμμίζω και τα δύο, διότι αυτό το νομοσχέδιο αφορά αυτούς που έχουν και μεγάλη ακίνητη περιουσία και μεγάλες περιουσίες σε κινητές αξίες. Δεν υπάρχει προοδευτικότητα στη μεταβίβαση και των κινητών αξιών, όπως δεν υπάρχει καμμία προοδευτικότητα και στις κληρονομιές. 
    Το δεύτερο που κάνετε, είναι να καταργείτε το φόρο μεγάλης ακίνητης περιουσίας. Αίσχος, κύριοι της Κυβέρνησης! Γιατί το κάνετε αυτό; Πείτε μου τι σας εμπόδιζαν τα 240.000.000 τα οποία εισπράττατε και τα οποία ήταν πάρα πολύ λίγα απ’ αυτούς που κατείχαν μεγάλη ακίνητη περιουσία; Ποιο ήταν το πρόβλημά σας; Γιατί το χαρίζετε αυτό το ποσό; Εδώ που τα λέμε, ήταν πάρα πολύ λίγο, διότι εάν οργανωνόταν η προσπάθεια αυτός ο φόρος να προχωρήσει, τα ποσά θα ήταν πάρα πολύ μεγαλύτερα. Αν κυνηγάγατε και την προσπάθεια να πληρώνουν και αυτοί που έχουν τα ακίνητά τους σε off-shore εταιρείες προκειμένου να διαφεύγουν τη φορολογία του 3%, θα ήταν ακόμη μεγαλύτερη. 
    Ερχόσαστε αυτή τη στιγμή και λέτε «Χαρίζουμε εμείς τα 240.000.000 ετησίως από τον προϋπολογισμό και καταργούμε το φόρο μεγάλης ακίνητης περιουσίας» και δεν μας λέτε μια κουβέντα για να το αιτιολογήσετε. Δεν μιλάτε επ’ αυτού, αλλά πρέπει να το αιτιολογείτε, όταν αφαιρείτε έσοδα από τον προϋπολογισμό, που αφορούν τους πιο πλούσιους ανθρώπους αυτής της χώρας. 
    Και τι κάνετε; Καταργώντας το φόρο μεγάλης ακίνητης περιουσίας, μετακυλύετε σχεδόν προς όλους τους υπόλοιπους Έλληνες ένα τέλος ακίνητης περιουσίας, το 1‰. Έτσι σε όποιον έχει μικρή και μεσαία κινητή  περιουσία και δεν πλήρωνε πριν τίποτε με το φόρο μεγάλης ακίνητης περιουσίας, ερχόσαστε να του επιβάλετε ένα τέλος. Έχει κάποιος ένα αναξιοποίητο οικόπεδο και δεν έχει τίποτε άλλο. Θα πληρώσει αυτό το τέλος σας. Έχει ένα δεύτερο σπίτι. Θα πληρώσει το τέλος σας. Μπορεί να μένει με ενοίκιο εδώ στην Αθήνα, αλλά να έχει ένα δεύτερο σπίτι στο χωριό. Θα πληρώσει μετά το 2008 το τέλος σας, όταν δεν έχει και σπίτι για να μείνει. 
    Και σας λέγω: Ποια είναι αυτή η λογική; Χαρίζουμε το φόρο μεγάλης ακίνητης περιουσίας για τους λίγους και διασκορπίζουμε ένα ενιαίο τέλος προς τους πολλούς. Και αυτό το ενιαίο τέλος του 1‰ θα είναι η αρχή, διότι στη συνέχεια, όποτε έχετε ανάγκη από εισπράξεις, τι θα κάνετε; Θα κάνετε το 1‰, 2‰, 3‰ και στο τέλος, θα καταντήσουν να πληρώνουν για το ακίνητό τους οι μικρομεσαίοι ιδιοκτήτες ένα δεύτερο νοίκι. Αυτή είναι η πολιτική σας την οποία εκθειάζετε και εγκωμιάζετε αυτή τη στιγμή. 
    Και μας λέτε ότι φέρατε ένα νομοσχέδιο που ευνοεί τους μικρούς και μεσαίους. Παρεμπιπτόντως, βεβαίως, μπορεί να ευνοούνται και μικρομεσαίοι από αυτό το νομοσχέδιο, αλλά δεν είναι αυτός ο στόχος σας και ο σκοπός σας, διότι εάν θέλατε να ευνοήσετε αυτούς που ευνοούνται με το νομοσχέδιο, θα βάζατε κάπου μια οροφή και θα λέγατε «Από εκεί και πάνω θα πληρώσετε, κύριοι. Όμως, επιστρέφετε την Ελλάδα στο φεουδαρχικό καπιταλισμό, εάν είναι δόκιμος αυτός ο όρος, δηλαδή, όποιος έχει φέουδο, όποιος έχει κινητή περιουσία, την κληρονομεί, λες και είναι βαρόνος και κόμης, από εδώ και από εκεί. Και την κληρονομεί μάλιστα χωρίς να πληρώνει απολύτως τίποτε στο κράτος, όσο μεγάλη και αν είναι η ακίνητη περιουσία. Εάν είμαι, δηλαδή, παιδί πλουσίου, ξεκινώ χωρίς να προσφέρω τίποτε στο κράτος με μια μεγάλη απόσταση από τους υπόλοιπους. 
    Το τελευταίο που κάνετε, για να ολοκληρώσω, είναι η εξίσωση του φόρου πετρελαίου θέρμανσης με το πετρέλαιο κίνησης. Καμμία αντίρρηση επί της θεωρητικής αρχής, αρκεί, όμως, να μην επιβαρυνθεί ο καταναλωτής, να μην επιβαρυνθεί ο απλός πολίτης, ο οποίος βλέπει να εκτοξεύονται οι τιμές του πετρελαίου στα ύψη πλέον και ο οποίος βλέπει το πετρέλαιο θέρμανσης να είναι ακριβότερο μέχρι και 40% σε σχέση με πέρυσι. Μέσα στο σκληρό χειμώνα, στο δύσκολο χειμώνα δεν έχουν πια τα φτωχότερα στρώματα να πάρουν πετρέλαιο θέρμανσης ή εάν το αγοράζουν για τα παιδιά τους, στερούνται από άλλες ανάγκες που είναι επείγουσες και απαραίτητες για την επιβίωσή τους.
      Αυτή την περίοδο, λοιπόν, έρχεστε και κάνετε αυτή την εξομοίωση με έναν τρόπο, ο οποίος θα επιβαρύνει την αγορά του πετρελαίου θέρμανσης από τον απλό καταναλωτή. Διότι αυτό που δεν μας λέτε είναι ότι οι γραφειοκρατικές αυτές διαδικασίες σημαίνουν μεγάλο χρηματοοικονομικό κόστος για τον έμπορο. Και κόστος από τις διαδικασίες των επιστροφών.
      Ποιος θα πληρώσει αυτό το κόστος; Αυτό το κόστος δεν θα μετακυλήσει στον καταναλωτή; Βεβαίως θα μετακυλήσει στον καταναλωτή και θα πληρώσει ακριβότερο το πετρέλαιο θέρμανσης, ενώ θα έπρεπε να κάνετε μια πολιτική απέναντι στα φτωχότερα στρώματα, δίνοντας επίδομα για το πετρέλαιο θέρμανσης ή μειώνοντας ακριβώς τις τιμές γι’ αυτά ακριβώς τα στρώματα που έχουν ανάγκη μπροστά στο χειμώνα.
      Και ακόμα χειρότερο είναι αυτό που κάνετε με τους αγρότες. Εδώ απεδείχθη ότι πάτε να αντικειμενικοποιήσετε το σύστημα της επιστροφής με τους αγρότες με έναν τρόπο, ο οποίος θα είναι επαχθής και επιβαρυντικός για τους αγρότες. Σας το είπαν οι εκπρόσωποι της ΠΑ.Σ.Ε.Γ.Ε.Σ.: η διαφορά σας σε αντικειμενική βάση επιστροφής είναι πάρα πολύ μεγάλη, σχεδόν ένα προς δύο. Πώς θα καλυφθεί αυτή η διαφορά;
      Πάτε να εφαρμόσετε, λοιπόν, το πετρέλαιο θέρμανσης με την εξίσωσή του με έναν τέτοιο τρόπο, ώστε να το πληρώσει και ο αγρότης, την ώρα που η αγροτιά της χώρας βρίσκεται σε δεινή θέση. Εδώ και χρόνια βλέπει το εισόδημά της να καταρρέει σχεδόν και να μην έχει προοπτική και μέλλον. Θα ‘ρθείτε με το πετρέλαιο θέρμανσης να τους επιβαρύνετε περαιτέρω και να έχουν περαιτέρω προβλήματα;
      Κοιτάξτε, κάνετε αυτές τις διαδικασίες, αντί να προχωρήσετε σε ηλεκτρονικά συστήματα. Και μπορεί να αναβάλετε αυτό το μέτρο και από τις 15 Φεβρουαρίου να το πάτε ακόμη παραπέρα, να περάσει και ο χειμώνας. Γιατί, απ’ ό,τι φαίνεται, με τις διαδικασίες που ακολουθείτε δεν είναι εύκολο να βγάλετε άκρη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ξέρετε τι κινδυνεύετε να κάνετε; Τη λαθρεμπορία να τη μετατρέψετε στα πλαστά τιμολόγια και να έχουμε επιστροφές με πλαστά τιμολόγια, οι οποίες δεν θα μπορούν να ελεγχθούν από το κράτος, δεν θα μπορούν να ελεγχθούν από τις αρχές σας, διότι δεν έχετε εφαρμόσει ακριβώς αυτή τη συνολική λειτουργία εδώ και καιρό, εδώ και χρόνια που έπρεπε να είχε εφαρμοστεί –εν πάση περιπτώσει στη διάρκεια της θητείας σας- για να μπορέσει ένα πληροφορικό ηλεκτρονικό σύστημα να ελέγξει όλη τη διαδρομή του πετρελαίου, είτε πετρέλαιο θέρμανσης είναι αυτό είτε πετρέλαιο κίνησης.
      Είναι σαφές ότι αυτό το νομοσχέδιο θα το πληρώσει ο ελληνικός λαός. Μπορεί να μην παρακολουθεί τις σχετικές συζητήσεις, αλλά όταν θα τρέχει και θα έρθει η ώρα να κάνει τις νέες δηλώσεις και θα αρχίσει να καταβάλει το ενιαίο τέλος, θα δει τι σημαίνει για την τσέπη του.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Πιστεύω ότι οδηγείτε τη χώρα σε κοινωνικές εκρήξεις και σε μεγάλες κοινωνικές συγκρούσεις με την πολιτική σας. Πιστεύω ότι αυτή η πολιτική είναι εντελώς και απολύτως αδιέξοδη. Δεν έχει κανένα μέλλον για την Ελλάδα και ήδη είστε μια Κυβέρνηση που σέρνεται, αν δεν πνέει τα λοίσθια.
      Και αυτό που κάνετε δυστυχώς είναι, ενώ βλέπετε το αδιέξοδο και το δρόμο της καταστροφής, να συνεχίζετε με μεταρρυθμίσεις, οι οποίες επιδεινώνουν το κοινωνικό κλίμα, επιδεινώνουν την αγανάκτηση και φορτώνουν νέα βάρη στα φτωχότερα στρώματα.
      Για όλους αυτούς τους λόγους είναι προφανές ότι θα καταψηφίσουμε αυτό το νομοσχέδιο.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λαφαζάνη.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, συζητάμε το σχέδιο νόμου το οποίο εισηγείται η Κυβέρνηση με θέμα την κατάργηση του φόρου κληρονομιάς των γονικών παροχών, απαλλαγή της πρώτης κατοικίας από φόρο, το ενιαίο τέλος ακινήτων και την αντιμετώπιση του λαθρεμπορίου.
      Έχω υποστηρίξει πολλές φορές μέχρι στιγμής απ’ αυτό το Βήμα ότι για να έχει νόημα η οποιαδήποτε πολιτική, πρέπει να είναι συνεπής με κάποιες αρχές, επειδή όλες οι πτέρυγες του Κοινοβουλίου αυτού τελικά, ανεξαρτήτως ιδεολογικής τους τοποθετήσεως, έχουν μια κοινή βάση –και αυτή είναι ο ορθός λόγος και η σκέψη που προέκυψε από τον ευρωπαϊκό διαφωτισμό- όλοι, ακόμη και αν μεταξύ τους έχουν εξαιρετικά αποκλίνουσες απόψεις.
      Εκείνο, λοιπόν, το οποίο έχω υπερασπισθεί, είναι ότι έχει πολύ μεγάλη σημασία να ξέρουμε κάθε φορά τι είναι αυτό που υπερασπίζεται καθένας, να ξέρουμε κάθε φορά πού στέκεται και κυρίως, εάν η πολιτική, η επί μέρους πολιτική, αυτές οι επί μέρους ρυθμίσεις που γίνονται κάθε φορά, εξυπηρετούν ένα πολιτικό όραμα, ένα πολιτικό ιδεώδες, μία συγκεκριμένη κατεύθυνση.
      Αισθάνομαι –και δεν το κρύβω- εξαιρετικά δυσάρεστα αυτήν την περίοδο και ειδικά αυτές τις ημέρες, γιατί νομίζω ότι ζούμε στο απόγειό τους τις συνέπειες της ελλείψεως αξιών και αρχών στο επίπεδο της πολιτικής. Διότι αυτήν τη στιγμή θα έπρεπε και πρέπει να συζητήσουμε -και θα το πράξω στα πλαίσια των κοινοβουλευτικών μου υποχρεώσεων- ένα συγκεκριμένο σχέδιο νόμου, που πραγματικά, κύριε Υπουργέ, εγώ αναγνωρίζω ότι είναι μια σημαντική τομή στο επίπεδο της φορολογικής πολιτικής, αλλά βεβαίως συζητάμε, ενδεχομένως, ερήμην των κεντρικών συμφερόντων και αναφορών του ελληνικού λαού, ο οποίος ζει σε μία ατμόσφαιρα πλήρους αποσυνθέσεως οποιουδήποτε αξιακού συστήματος, κατάσταση για την οποία, κακά τα ψέματα, φέρουν ευθύνη και οι πολιτικοί και οι πολιτικές εκείνες οι οποίες επιχειρούν να καταργήσουν κάθε αξιακό σύστημα και να μας εμφανίσουν εδώ ως απλούς διαχειριστές, να μας εμφανίσουν ότι, ακόμα και τούτες τις ημέρες, τι θα συζητήσουμε σε τελευταία ανάλυση; Εάν πρέπει να είναι 1‰ κάτι, εάν πρέπει να επιβληθεί τούτος ή εκείνος ο φόρος, την ώρα που αποδομείται μία ολόκληρη θεσμική λειτουργία.
      Παρά ταύτα, θα μιλήσουμε γι’ αυτό το νομοσχέδιο, ακριβώς για να υποστηρίξουμε ότι υπάρχουν θεσμοί, ότι λειτουργεί το Κοινοβούλιο, για να υποστηρίξουμε ότι μέσα σ’ αυτό το περιβάλλον θα εξακολουθήσουμε να κάνουμε τη δουλειά μας, να κάνουμε αυτά τα οποία πρέπει, προκειμένου να συνεχίσει αυτό το Νομοθετικό Σώμα να νομοθετεί και να μην εμπλακεί κι αυτό μέσα σ’ αυτήν την ατμόσφαιρα σήψης που μας περιβάλλει.
      Εδώ, λοιπόν, προσπάθησα να διευκρινίσω μέσα στο σύνολο εκείνης της οικονομικής πολιτικής της Κυβερνήσεως ποιες είναι οι φορολογικές αρχές που διέπουν αυτό το συγκεκριμένο νομοσχέδιο.
      Πρώτα απ’ όλα, ας εντοπίσουμε το εξής: Είναι ένα νομοσχέδιο που για μία ακόμη φορά ενώνει δύο τελείως διαφορετικά πράγματα, παραβιάζοντας την ανάγκη να βλέπουμε μία ενιαία αρχή στα σχέδια νόμων. Διότι, φυσικά, η αντιμετώπιση της λαθρεμπορίας δεν έχει σχέση με τη φορολογία της ακίνητης περιουσίας και την αντιμετώπισή της. Άρα, στην πραγματικότητα έχουμε δύο αρχές σ’ αυτό το σχέδιο νόμου, εάν όχι και περισσότερες.
      Το δεύτερο είναι ότι έχετε έναν ισχυρισμό. Στην πραγματικότητα κάνετε τέσσερα πράγματα σ’ αυτό το σχέδιο νόμου. Καταργείτε ή, για να είμαστε ακριβείς, ελαχιστοποιείτε το φόρο κληρονομιών, περιορίζοντάς τον για τους εγγύτερους συγγενείς στο 1%, καταργείτε το φόρο μεγάλης ακίνητης περιουσίας, επιβάλλετε το ενιαίο τέλος ακινήτων, απαλλάσσετε την πρώτη κατοικία από τη φορολογία μεταβίβασης. Αυτά είναι που κάνετε σ’ αυτό το σχέδιο νόμου σε ό,τι αφορά το κομμάτι της περιουσίας.
      Ένα πρώτο ερώτημα είναι το εξής: Αυτές οι φοροαπαλλαγές είναι πράγματι απαλλαγές από φόρο στην περιουσία; Αυτό θα ήταν αλήθεια, εάν τελικώς η περιουσία των Ελλήνων, στο σύνολό της, έδινε λιγότερα χρήματα στον κρατικό προϋπολογισμό. Δίνει λιγότερα; Όχι, δίνει περισσότερα. Στην πραγματικότητα δεν απαλλάσσετε κανέναν από τίποτα.
      ΚΩΝΣΤΑΝΤΙΝΟΣ ΒΡΕΤΤΟΣ: Τα δίνουν άλλοι.
      ΜΑΥΡΟΥΔΗΣ ΒΟΡΙΔΗΣ: Θα έλθω σ’ αυτό, κύριε συνάδελφε, και θα δούμε ποιοι τα δίνουν.
      Στην πραγματικότητα, λοιπόν, για να μην κοροϊδευόμαστε, ενώ προεκλογικά έχετε εξαγγείλει όλες αυτές τις λαοφιλείς, προφανώς, καταργήσεις φόρων, έρχεστε να εισπράξετε από τον ελληνικό λαό περισσότερα χρήματα, 660.000.000 ευρώ, για να χρηματοδοτήσετε τον προϋπολογισμό. Πώς το κάνετε αυτό; Καταργείτε το φόρο μεγάλης ακίνητης περιουσίας, άρα, σ’ αυτούς που έχουν μεγάλη ακίνητη περιουσία, χαρίζετε χρήματα. Καταργείτε το φόρο της μεταβίβασης, για την πρώτη κατοικία και εκεί εμάς θα μας βρείτε σύμφωνους και ακόμη καταργείτε το φόρο κληρονομίας. 
      Ήθελα να ρωτήσω, η δικαιολογητική βάση σε ηθικό επίπεδο, σ’ ένα επίπεδο, αν θέλετε, αξιακό της καταργήσεως του φόρου κληρονομίας, ποια είναι; Γιατί το κάνετε αυτό; Είναι η προβληματικότερη κατάργηση απ’ όλες. Για ποιο λόγο πρέπει η επόμενη γενεά να προικίζεται με τόσα πολλά χρήματα; Για ποιο λόγο; Δεν νοθεύει, υπ’ αυτήν την έννοια, το αίσθημα δικαιοσύνης που έχουμε όλοι μας εδώ και που λέει ότι τουλάχιστον δεν θα πρέπει να υπάρχουν τόσο διαφορετικά σημεία αφετηρίας; Διότι εγώ που υπερασπίζομαι πολιτικές ελευθερίας, έρχομαι και σας λέω, ότι ακόμη και μέσα σε μία φιλελεύθερη λογική, αυτό είναι το προβληματικότερο μέτρο. Για ποιο λόγο πρέπει να ξεκινάει ένα παιδί τη δραστηριότητά του, προικισμένο με 1.000.000 ευρώ, την ώρα που κάποιος ξεκινά από το μηδέν; Γιατί αυτό βρήκατε να καταργήσετε απ’ όλα; Και ταυτόχρονα, από πού θέλετε να αναπληρώσετε τα έσοδα, αφού χαρίσατε και τη μεγάλη ακίνητη περιουσία; Να τ’ αναπληρώσετε από την επιβολή του ενιαίου τέλους, όπου το επιχείρημά σας προς τον πολίτη, ποιο είναι; «Μα, ξέρετε, είναι μόλις 1‰ στην περιουσία σας, δεν θα είναι δα και πολύ.» Δηλαδή, τι; Να απαλλάξετε αυτούς που έχουν και αυτούς που μπορούν να δίνουν, για να πάρετε από τους πολλούς, από λίγο. Αυτή είναι η πολιτική σας.
      Επεσημάνθη και επεσημάνθη ορθά. Υπάρχει καμμία εγγύηση, μιας και εισάγετε αυτό το ενιαίο τέλος ότι το 1‰ θα παραμείνει 1‰ και του χρόνου, ότι δεν θα το κάνετε 2‰; Και κυρίως, ένα επόμενο ερώτημα: Ποιος είναι ο δικαιολογητικός λόγος; Πάλι, ποια είναι η ηθική βάση αυτού του ενιαίου τέλους; Κι εδώ μέσα στην εισηγητική σας έκθεση, βλέπω πάλι ωφελιμιστικά επιχειρήματα πάνω στα οποία θα απευθυνθώ, αλλά τον ηθικό λόγο δεν τον βρίσκω, διότι αυτός που απέκτησε μία περιουσία, την έχει πληρώσει, κύριε Υπουργέ. Σας τον πλήρωσε το φόρο, ως εισόδημα και από αυτό που του έμεινε, το έκανε ένα ακίνητο. Τώρα, γιατί θα πρέπει να σας πληρώνει κάθε χρόνο για να έχει το ακίνητό του; Ποια είναι, λοιπόν, η ηθική βάση; Φορολογείτε και τις προσόδους. Και τις προσόδους, μπορώ να το καταλάβω, να φορολογήσετε ενδεχομένως τα μισθώματα, γιατί είναι ένα πρόσθετο εισόδημα από τη λειτουργία ενός περιουσιακού στοιχείου. Αλλά το περιουσιακό στοιχείο, είτε αποφέρει είτε δεν αποφέρει εισόδημα, για ποιο λόγο; Εδώ που κόπτεστε υποτίθεται για τους φτωχούς, εδώ που κόπτεστε υποτίθεται γι’ αυτούς που δεν έχουν, για τα μεσαία εισοδήματα, ξαφνικά τι κάνετε; Ένα φόρο, που είναι κατ’ εξοχήν ο φόρος των πλουσίων, δηλαδή, το φόρο μεγάλης ακίνητης περιουσίας, τον εξαφανίζετε και τον υποκαθιστάτε με ένα φόρο που απευθύνεται στα μεσαία στρώματα. Ποια είναι η λογική, έστω ενταγμένη μέσα στα πλαίσια της δικής σας πολιτικής; Αν μπορείτε εσείς να επιχειρηματολογήσετε, να το ακούσω, εγώ δεν το έχω ακούσει.
      Άκουσα και από τον αξιότιμο συνάδελφο, τον εισηγητή της Νέας Δημοκρατίας, ότι το σκεπτικό και το επιχείρημα είναι η απλοποίηση της φορολογίας. Αυτό. Και ερωτώ: Τι απλοποιήσατε ακριβώς; Ποιους φόρους καταργήσατε; Ποιους φόρους, πλην του φόρου μεγάλης ακίνητης περιουσίας, καταργείτε μ’ αυτό το σχέδιο νόμου; Ποιους; Να ρωτήσω κάτι άλλο; Μήπως απλοποιήσατε τη διαδικασία; Ποια διαδικασία; Αφού πάλι επιβάλλεται το 1%. Πάλι θα γίνονται οι δηλώσεις, πάλι θα γίνονται οι έλεγχοι, πάλι θα γίνονται οι καταλογισμοί. Και όχι μόνο αυτό, αλλά τώρα επί της διαδικασίας, πολύ μεγαλύτερος αριθμός φορολογουμένων θα πρέπει να πληρώσει φόρο.
      Αυτό σημαίνει περισσότερες βεβαιώσεις, περισσότερος κόσμος να πηγαίνει στη Δ.Ο.Υ. να πληρώνει και σημαίνει μια σαφώς μεγαλύτερη και ευρύτερη διαδικασία. Τι ακριβώς απλοποιήσατε; 
      Ακούστε το δεύτερο ωφελιμιστικό επιχείρημα, με το οποίο κυριολεκτικά είναι να φρίττει κανείς. Τι λέτε; Μα, τη μεγάλη ακίνητη περιουσία δεν μπορούμε να την πιάσουμε. Γιατί δεν μπορούμε να την πιάσουμε; Γιατί έχει τεχνικές φοροαποφυγής. Σας ρώτησα συγκεκριμένα: Ποιες είναι οι τεχνικές φοροαποφυγής; Ουσιαστικά η αναφορά ήταν είτε εντελώς αφηρημένη, δεν ακούσαμε συγκεκριμένα, είτε ήταν αναφορά στις υπεράκτιες εταιρείες. Ακούστηκε κι από άλλο συνάδελφο εδώ, αν θυμάμαι καλά από τον εισηγητή του ΣΥ.ΡΙΖ.Α., ότι υπάρχουν πρακτικές πράγματι με τις οποίες οι κάτοχοι μεγάλων ακίνητων περιουσιών έρχονται να προστατεύσουν αυτές τις περιουσίες, κυρίως, γιατί τις μεταβιβάζουν σε υπεράκτιες εταιρείες ή σε ανώνυμες εταιρείες και εν συνεχεία απλώς μεταβιβάζουν τις μετοχές σε όποιον θέλουν να τις μεταβιβάσουν, πληρώνοντας μόνο το φόρο μεταβιβάσεως των μετοχών. Ερωτώ: Αυτές οι ανώνυμες εταιρείες ή αυτές οι υπεράκτιες εταιρείες είναι πραγματικές κτηματικές εταιρείες ή όχι; Είναι δηλαδή εταιρείες που κατά το σκοπό τους είναι εμπορικές και λειτουργούν και στόχο έχουν να κάνουν κέρδη μέσα από τη διαχείριση ακινήτων ή είναι απλώς εταιρείες οι οποίες γίνονται με σκοπό τη φοροαποφυγή; Διότι εάν είναι το δεύτερο, εξηγούμαι, είναι καταχρηστική η ύπαρξή τους. Ελέγχεται στα πλαίσια του άρθρου 281 του Αστικού Κώδικα και προφανώς μπορεί να ελεγχθούν, μπορεί να ακυρωθούν όλες οι πράξεις τις οποίες έχουν κάνει. 
      Αντί, λοιπόν, να σκεφθούμε τεχνικές οι οποίες δεν είναι ανάγκη δα να είναι και τίποτα σπουδαίες, ένας έλεγχος χρειάζεται σ’ όλες αυτές τις υπεράκτιες εταιρείες οι οποίες έχουν ένα ακίνητο, έρχονται εν συνεχεία και εμφανίζουν μισθωτή τον πραγματικό κύριο του ακινήτου, προκείμενου να διαπιστωθεί αυτή η πρακτική και να ελεγχθεί. 
      Εσείς τι λέτε; Ότι το ελληνικό δημόσιο έχει φθάσει σε τέτοια κατάσταση παραλυσίας ώστε δεν μπορεί να κάνει αυτούς τους ελέγχους, παραιτείται αυτού του δικαιώματός του εν τοις πράγμασι και έρχεται να φορολογήσει όλους εκείνους τους μικροϊδιοκτήτες. Αυτό εσείς λέτε ότι είναι λειτουργικότερο. Είναι λειτουργικότερο υπό την εξής έννοια: Ο μεγάλος μπορεί να μου ξεφύγει, ο μικρός όχι. Ε, λοιπόν, θα πάω να τα πάρω από το μικρό. Αυτό μέσα στα πλαίσια –κατά τη γνώμη σας- ενός ηθικού συστήματος; 
      Προσπαθώ να είμαι όσο το δυνατόν δικαιότερος γίνεται στην κριτική μου, αλλά ειλικρινά δεν καταλαβαίνω πού μας οδηγούν αυτά και κυρίως ποια είναι η σκέψη που υπάρχει πίσω απ’ αυτά. 
      Κύριε Υπουργέ, θα ήθελα ειλικρινά μια απάντηση και αν έχω πει κάτι υπερβολικό θα είμαι ο πρώτος ο οποίος θα το αναγνωρίσω, ειλικρινά σας το λέω, αλλά θέλω να ακούσω ένα επιχείρημα σ’ αυτά τα συγκεκριμένα και όχι τον τυποποιημένο εναρκτήριο λόγο που διαβάζουμε μονίμως. Ένα επιχείρημα που να απαντά στις συγκεκριμένες κριτικές και στα όσα επισημαίνουμε ως ανακολουθίες. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα τα έχετε. 
      ΜΑΥΡΟΥΔΗΣ ΒΟΡΙΔΗΣ: Θα χαρώ πολύ. 
      Έρχομαι τώρα στο θέμα του λαθρεμπορίου. Προφανώς εάν η αρχή είναι να αντιμετωπιστεί το λαθρεμπόριο, ουδεμία αντίρρηση υπάρχει. Εκείνο όμως το οποίο πάλι δεν έχει απαντηθεί, είναι το εξής: Πέραν της αρχής του να αντιμετωπίσουμε το λαθρεμπόριο τα άρθρα προτείνουν στην πραγματικότητα μια μεθοδολογία, η οποία ποια είναι; Ότι ουσιαστικά πληρώνεται ο μεγάλος φόρος του πετρελαίου θέρμανσης στο διυλιστήριο, στη λογιστική αποθήκη και εν συνεχεία ακολουθεί τη διαδικασία που περιγράφουν τα άρθρα, στην οποία θα αναφερθώ περαιτέρω. Ετέθησαν όμως συγκεκριμένα ερωτήματα: Πώς θα γίνει αποφυγή ουσιαστικά της λαθρεμπορίας των χαρτιών; Κυρίως πώς θα υπάρξει ένα λειτουργικό σύστημα ελέγχου αυτής της διαδικασίας; Ο ίδιος ο νόμος, σε ό,τι αφορά τη λαθρεμπορία, μας παραπέμπει –αν θυμάμαι καλά, αν τις έχω μετρήσει σωστά, κύριε Υπουργέ- σε έξι υπουργικές αποφάσεις που τελικώς θα ρυθμίσουν το ζήτημα. 
      Άρα, λοιπόν, εδώ διαμορφώνετε πάλι ένα πλαίσιο στο οποίο λίγα μπορούν να πουν οι Βουλευτές. Γιατί; Γιατί  αν δεν έχουμε μπροστά μας όλη τη λειτουργία για να κρίνουμε την αποτελεσματικότητα, αν όλο και όλο εκείνο που θέλετε να σας πούμε είναι πως συμφωνούμε στην πάταξη της λαθρεμπορίας, σας το λέμε, ότι συμφωνούμε στην πάταξη της λαθρεμπορίας. Όμως το περιεχόμενο εδώ της λειτουργίας ξεκινά από τη στιγμή που  θα αρχίσουμε να συζητάμε αυτή την ιδέα που έχετε ως προς το πώς πραγματικά μπορεί να παταχθεί. 
      Θα αναφερθώ λεπτομερώς για να μην καταχρώμαι της υπομονής του κυρίου Προέδρου στο ζήτημα αυτό. Απλώς εγώ θέλω κλείνοντας να πω το εξής: Κάποια ώρα η Κυβέρνηση θα πρέπει να αποφασίσει το ποια είναι η πολιτική της. κάποια ώρα η Κυβέρνηση θα πρέπει να αποφασίσει το ποιο είναι το συνεκτικό νόημα των όσων φέρνει στην Εθνική Αντιπροσωπεία. Κάποια ώρα η Κυβέρνηση θα πρέπει να αποφασίσει ότι δεν μπορεί από τη μία να λέει  ότι θα ενισχύσει τα λαϊκά στρώματα και τα λαϊκά εισοδήματα και από την  άλλη μεριά να καταργεί το φόρο μεγάλης ακίνητης περιουσίας. Δεν γίνονται και τα δύο. 
      Πρέπει λοιπόν, να υπάρξει μία πραγματική ταυτότητα λόγου για να μπορέσουμε και να σας ελέγξουμε. Άλλως μένετε εκτεθειμένοι, κύριε Υπουργέ, στην κατηγορία ότι η πολιτική σας είναι ευκαιριακή, ότι κάθε φορά όπως σας φαίνεται κάτι σας φαίνεται και ότι εν τέλει η πραγματική αρχή που διέπει αυτό το σχέδιο νόμου είναι μία.  Εξακόσια εξήντα εκατομμύρια ευρώ περισσότεροι φόροι για την περιουσία των Ελλήνων. Προφανώς θα καταψηφίσουμε επί της αρχής το σχέδιο νόμου. 
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Γεώργιος Σούρλας):  Εισερχόμεθα τώρα στον κατάλογο των ομιλητών Βουλευτών και το λόγο έχει ο κ. Δερμεντζόπουλος, με την παράκληση να μην υπάρχει υπέρβαση του οκταλέπτου γιατί οι εγγεγραμμένοι είναι τριάντα οκτώ. 
      ΙΟΡΔΑΝΗΣ ΤΖΑΜΤΖΗΣ: Θα μιλήσουν όλοι, κύριε Πρόεδρε; Δεν νομίζω.
      ΠΡΟΕΔΡΕΥΩΝ (Γεώργιος Σούρλας): Όλοι δεν θα μιλήσουν. Αλλά αργότερα θα προσδιορίσουμε ποια θα είναι η ώρα λήξης της συνεδρίασης.
      Ορίστε, κύριε Δερμεντζόπουλε, έχετε το λόγο. 
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, ακούγοντας όλους τους εισηγητές της Αντιπολίτευσης πριν από λίγο, αυτό που διαπίστωσα είναι το πρωτοφανές για τα κοινοβουλευτικά μας δεδομένα, να διαμαρτύρονται γιατί η Κυβέρνηση προτίθεται να καταργήσει κάποιο φόρο, εν προκειμένω το φόρο μεγάλης ακίνητης περιουσίας, επιστρατεύοντας διάφορα επιχειρήματα. Και όλα αυτά για να υποβαθμιστούν τα θετικά στοιχεία αυτού του σχεδίου νόμου που έρχεται σαν συνέχεια.
      Από το 2004 η Κυβέρνηση έθεσε σαν βασικό στόχο τη δημιουργία ενός πιο απλού, πιο δίκαιου, πιο αποτελεσματικού και πιο διαφανούς φορολογικού συστήματος. Με στρατηγική και πρόγραμμα τέθηκαν όλα τα δεδομένα και οι παράμετροι ξεκάθαρα και με διαφάνεια. Με αποφασιστικότητα, λοιπόν, προχωρήσαμε τότε στην πρώτη φάση της φορολογικής μεταρρύθμισης. Μειώσαμε τους συντελεστές για τις επιχειρήσεις στο 25% από το 35% και στο 20% από το 25% για τις ομόρρυθμες και ετερόρρυθμες εταιρείες δίνοντας ώθηση έτσι στην ανάπτυξη και στη δημιουργία νέων θέσεων εργασίας κύρια τότε μετά την διεξαγωγή των Ολυμπιακών Αγώνων. 
      Με τη δεύτερη φάση της φορολογικής μεταρρύθμισης μειώθηκε σταδιακά η φορολογία για τα φυσικά πρόσωπα από το 40% και το 30%, στο 35%  και στο 25% αντίστοιχα και αυξήθηκε και το αφορολόγητο όριο από τις 10.000 ευρώ στις 12.000 ευρώ. 
      Σήμερα προχωρούμε στην τρίτη φάση της φορολογικής μεταρρύθμισης, η οποία αφορά την απλοποίηση και τον εκσυγχρονισμό της φορολογίας ακινήτων. Παράλληλα δε, αντιμετωπίζουμε το λαθρεμπόριο στα καύσιμα, σαν συνέχεια της προσπάθειάς μας για την αντιμετώπιση της φοροδιαφυγής και του λαθρεμπορίου καυσίμων. 
      Κυρίες και κύριοι συνάδελφοι, ενδεικτικά θα μπορούσε να αναφέρει κανείς μερικές από τις ρυθμίσεις που εισάγονται με το υπό συζήτηση σχέδιο νόμου. Καταργείται ο φόρος για τους κληρονόμους α΄ και β΄ κατηγορίας. Θεσπίζεται τέλος με συντελεστή 1% επί της αντικειμενικά προσδιοριζόμενης αξίας των ακινήτων που μεταβιβάζονται σαν συνέπεια θανάτου ή γονικής παροχής. Το τέλος 1% επιβάλλεται πάνω από τα αφορολόγητα όρια που είναι 95.000 ευρώ για τους κληρονόμους της α΄ κατηγορίας και 20.000 ευρώ για τους κληρονόμους της β΄ κατηγορίας. 
      Με τη ρύθμιση αυτή, λοιπόν, επιτυγχάνεται η απλοποίηση του συστήματος, αλλά και η διευκόλυνση της απόκτησης της οικογενειακής περιουσίας χωρίς φραγμούς και επιβαρύνσεις, οι οποίες στην πράξη είχαν καταλήξει να επιβαρύνουν τελικά μόνο τις χαμηλές και μεσαίες οικονομικές τάξεις. 
      Ακόμα, η πρώτη κατοικία απαλλάσσεται από το φόρο μεταβίβασης και από το τέλος μεταβίβασης ακινήτων. Για την απαλλαγή ορίζεται ως ανώτατο όριο στην επιφάνεια του αγοραζομένου ακινήτου τα διακόσια τετραγωνικά μέτρα, που προσαυξάνεται και κατά είκοσι πέντε τετραγωνικά μέτρα για το τρίτο παιδί και για καθένα από τα επόμενα. Συνδέουμε με τις διατάξεις αυτές την απαλλαγή της πρώτης κατοικίας με την οικογενειακή κατάσταση των δικαιούχων και επιχειρούνται κινήσεις ενίσχυσης και ανακούφισης για κάθε οικογένεια. 
      Θεσπίζεται το ενιαίο τέλος ακινήτων που θα επιβαρύνει σε ετήσια βάση τους υπόχρεους φυσικά και νομικά πρόσωπα. Το τέλος αυτό, με χαμηλό φορολογικό συντελεστή και με ευρεία φορολογική βάση, έχει στόχο τη σταδιακή ενσωμάτωση σ’ αυτό το τέλος όλων των φόρων που επιβαρύνουν τα ακίνητα και καταργούνται ή θα καταργηθούν, με αποτέλεσμα την περαιτέρω απλοποίηση του συστήματος και τη μετεξέλιξή του σε ένα σύστημα πιο δίκαιο, πιο σύγχρονο, πιο ορθολογικό. 
      Το φορολογικό σύστημα, κυρίες και κύριοι συνάδελφοι, αποκτά μεγαλύτερη κοινωνική ευαισθησία, λαμβάνοντας ειδική μέριμνα για την κύρια κατοικία και για τη λειτουργία που αυτή επιτελεί για την ελληνική οικογένεια. Καθορίζονται και άλλες παράμετροι για το ενιαίο τέλος. 
      Ιδιαίτερα το ενιαίο τέλος θα καταβάλουν τα φυσικά πρόσωπα για κατοικίες πάνω από διακόσια τετραγωνικά μέτρα με αντικειμενική αξία έως 300.000 ευρώ. Ειδικά για το 2008 θα αφαιρείται ποσό έως 300.000 ευρώ από το μεγαλύτερο σε αξία ακίνητο του φορολογουμένου. Ο συντελεστής για τα φυσικά πρόσωπα ανέρχεται στο 1‰ της αντικειμενικής αξίας. Το τέλος που αναλογεί στη συνολική αξία των κτισμάτων που υπόκεινται σε φορολογία δεν μπορεί να είναι μικρότερο από 1 ευρώ ανά τετραγωνικό, με εξαίρεση τα ημιτελή κτίσματα, τους βοηθητικούς χώρους και τα κτίσματα που βρίσκονται σε δημοτικά ή κοινοτικά διαμερίσματα με πληθυσμό, σύμφωνα με την τελευταία απογραφή, κάτω  των χιλίων κατοίκων.
      Ο συντελεστής για τα ακίνητα των νομικών προσώπων ανέρχεται στο 6‰, ενώ για τα ακίνητα που ιδιοχρησιμοποιούν οι επιχειρήσεις είναι το 1‰. Τα ακίνητα που εκμεταλλεύεται η Εκκλησία θα φορολογηθούν με συντελεστή 0,1%, ακίνητα που εκμισθώνονται, όπως επίσης και τα ακίνητα που περιλαμβάνονται στο ενεργητικό των εταιρειών επενδύσεων σε ακίνητη περιουσία και των αμοιβαίων κεφαλαίων ακίνητης περιουσίας.
      Κυρίες και κύριοι συνάδελφοι, ένα τεράστιο πρόβλημα το οποίο αντιμετωπίζει το νομοσχέδιο είναι και το θέμα της λαθρεμπορίας των καυσίμων με την παράνομη χρήση του πετρελαίου θέρμανσης ως κίνησης. Το πετρέλαιο θέρμανσης για περιβαλλοντικούς, αλλά κυρίως για κοινωνικούς λόγους είχε χαμηλότερο συντελεστή ειδικού φόρου απ’ αυτόν της κίνησης, προκειμένου να μην επιβαρύνονται υπερβολικά τα νοικοκυριά. Το σύστημα, όμως, αυτό οδήγησε σε πολύ δυσάρεστα αποτελέσματα, όπως την άδικη κατανομή των φορολογικών βαρών, τη στρέβλωση των όρων του ανταγωνισμού, την απώλεια εσόδων. Με το νέο αυτό σύστημα εξομοιώνεται ο φόρος του πετρελαίου κίνησης μ’ αυτόν της θέρμανσης, με καμμιά όμως επιβάρυνση στα νοικοκυριά, όπου θα εξακολουθούν να ισχύουν τα 21 ευρώ το χιλιόλιτρο. Οι ιδιοκτήτες πρατηρίων θα είναι αυτοί που θα επιστρέφουν τη διαφορά του φόρου στο δημόσιο και μ’ αυτόν τον τρόπο στοχεύουμε στην περιστολή του λαθρεμπορίου και στη διασφάλιση των δημοσίων εσόδων. 
      Παράλληλα αλλάζει η διαδικασία σε ό,τι αφορά τη χρήση του πετρελαίου για τους αγρότες. Από 1-1-2008 οι αγρότες θα χρησιμοποιούν για τα μηχανήματά τους πετρέλαιο κίνησης αντί του γνωστού κόκκινου πετρελαίου. Το ποσό της διαφοράς του φόρου ανάμεσα στον υψηλό συντελεστή του πετρελαίου κίνησης και του ελάχιστου συντελεστή των 21 ευρώ ανά χιλιόλιτρο θα πιστώνεται μέσω του διατραπεζικού συστήματος «ΔΙΑΣ» στους τραπεζικούς λογαριασμούς των αγροτών εντός του τρέχοντος έτους. 
Με κοινή δε υπουργική απόφαση του Υπουργείου Οικονομίας και Οικονομικών και Αγροτικής Ανάπτυξης θα καθορίζεται με βάση τα τηρούμενα στον Ο.Π.Ε.Κ.Ε.Π.Ε. στοιχεία αντικειμενικά η επιστροφή φόρου που δικαιούται ο κάθε αγρότης κι αυτό θα γίνεται χωρίς καμμιά γραφειοκρατική διαδικασία για τους αγρότες μας. 
      Κυρίες και κύριοι συνάδελφοι, ο Πρωθυπουργός ήταν σαφής: Στόχος και δέσμευση της Κυβέρνησης είναι η πλήρης δημοσιονομική εξυγίανση. Υπαγορεύεται εξάλλου, όχι μόνο από το Σύμφωνο Σταθερότητας, αλλά και από τις πραγματικές ανάγκες της οικονομίας μας. Επιπλέον, είναι ζωτική ανάγκη να διασφαλιστούν οι υψηλοί ρυθμοί ανάπτυξης σ’ ολόκληρη τη χώρα και σ’ όλους τους τομείς. Για ένα πραγματικά κοινωνικό κράτος, για μια πραγματικά ισχυρή οικονομία χρειάζονται οι αλλαγές, χρειάζονται αυτές οι μεταρρυθμίσεις, μεταρρυθμίσεις που παράγουν όφελος προς όλους. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμεντζόπουλο που ήταν και συνεπής στο χρόνο. 
      Το λόγο έχει ο κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Συζητούμε ένα πολύ σημαντικό νομοθέτημα, γιατί αφορά την ανάπτυξη της χώρας, αφορά τη δραστηριότητα πολλών επαγγελμάτων και αφορά έναν από τους υψηλούς στόχους και επιδιώξεις της ελληνικής οικογένειας, την απόκτηση κατοικίας. Αφορά το νομοθέτημα αυτό που συζητούμε την πάταξη της λαθρεμπορίας, την καταπολέμηση της διαφθοράς. Γνωρίσαμε όλοι τα τελευταία εικοσιτετράωρα από τη δημοσίευση της έκθεσης για την Ελλάδα και από  τις εκδηλώσεις που οργανώθηκαν στη χώρα μας την πραγματικότητα που επικρατεί σήμερα στην πατρίδα μας και πράγματι, εάν τα προηγούμενα χρόνια το θέμα της διαφθοράς ήταν πολύ σημαντικό και πολύ μεγάλο και οι προηγούμενες κυβερνήσεις παρ’ όλες τις προσπάθειες δεν πέτυχαν να την περιορίσουν, σήμερα έχει πάρει εκρηκτικές διαστάσεις, εκρηκτικές διαστάσεις που αποδεικνύονται και συνομολογούνται απ’ όλα τα διεθνή όργανα, τους φορείς, την επίσημη ελληνική πολιτεία. Μόνο που η Κυβέρνηση τα αντιμετωπίζει διά των χειλέων του κυρίου Πρωθυπουργού και των κρατικών αξιωματούχων με τη γνωστή ρήση: «Σεμνά και ταπεινά. Ο αγώνας είναι κατά μέτωπο ανοιχτός και διαρκείας απέναντι στη διαφθορά». Θα δεχόμασταν αυτήν τη διακήρυξη, αν υπήρχαν σημάδια υποχώρησης της διαφθοράς. Με τα πιο επίσημα έγγραφα, από τις πιο επίσημες αρχές αποδεικνύεται ότι έχουμε έξαρση της λαθρεμπορίας και της διαφθοράς, γι’ αυτό, κύριοι της Κυβέρνησης, αντί για τις βαρύγδουπες διακηρύξεις, πρέπει να αναζητήσετε το «κάτι σάπιο που υπάρχει στο βασίλειο της πολιτικής σας». 
      Κύριε Πρόεδρε, ενώ συζητούμε νομοθετήματα που είναι πολύ σημαντικά για την ελληνική οικονομία, την ελληνική οικογένεια, αλλά και τη διαφάνεια στην πολιτική και την οικονομική μας ζωή, ο πολιτικός ορίζοντας είναι γκρίζος. Το πολιτικό σύστημα λειτουργεί απωθητικά για τη μεγάλη πλειοψηφία των πολιτών και ιδιαίτερα για τις νέες και τους νέους. Όλοι το αισθανόμαστε και το αντιλαμβανόμαστε και όλοι προσπαθούμε να κάνουμε κάτι διαφορετικό, κάτι πιο σοβαρό, πιο υπεύθυνο. Η μόνη που δεν το αντιλαμβάνεται, ζει στο δικό της νιρβάνα, είναι η Κυβέρνηση και ιδιαίτερα η κορυφή της. Πορεύεται με το ίδιο καράβι, χωρίς πυξίδα, «βλέποντας και κάνοντας» τέσσερα χρόνια τώρα. 
      Κύριοι της Κυβέρνησης, επιτέλους όλα αυτά τα βαρύγδουπα, τα περίτεχνα και τα μεγάλα που μέχρι τώρα ως προπαγάνδα άφηναν μια αχλή στην κοινή γνώμη και σας έδιναν ένα άλλοθι στην απραξία και στην αναποτελεσματικότητά σας, στις λανθασμένες επιλογές σας, τώρα πια δεν συγχωρούνται από τους πολίτες. Μόνο που με τη δική σας υποχώρηση, γιατί τα λόγια σας μοιάζουν μ’ ένα πρελούδιο μιας κυβέρνησης που αποχωρεί από το προσκήνιο, συμπαρασύρετε όλο το πολιτικό και το οικονομικό σύστημα μαζί σας. Δεν αξίζει στον τόπο ούτε και σ’ εσάς και στην παράταξή σας αυτή η πραγματικότητα. Δείξτε τη γενναιότητα που αρμόζει στις περιστάσεις, αναλάβετε τις ευθύνες, επαναπροσδιορίστε πολιτικές στοιχειωδώς μέχρι να ολοκληρώσετε τον κυβερνητικό σας κύκλο, για να μην πάτε τη χώρα ακόμη πιο πίσω από εκεί που έχει φτάσει. 
      Ειδικότερα, κύριε Πρόεδρε, θα ήθελα να πω ότι στην ενότητα που αναφέρεται στη φορολογία των ακινήτων ανατρέπονται όλες οι σταθερές αξίες μιας -θα έλεγα- φιλελεύθερης πολιτικής και ταυτόχρονα της ίδιας της οικονομίας της αγοράς που υποτίθεται ότι πρεσβεύει η Κυβέρνηση. 
      Σε καμμία περίπτωση δεν μπορούμε να μιλήσουμε για κοινωνία δικαιοσύνης ή για δίκαιη πολιτική που εκπροσωπεί μια προοδευτική παράταξη όπως η δική μας. Ενώ στην εισηγητική έκθεση η Κυβέρνηση διατείνεται και ορθώς ότι θέλει να φορολογεί την κατοχή του ακινήτου και όχι τη διακίνηση, για να μπορέσει να ενισχύσει την κινητικότητα στην αγορά των ακινήτων και να διευκολύνει την αγορά των ακινήτων ιδιαίτερα από νέες οικογένειες για την πρώτη κατοικία ή την κύρια κατοικία, όπως αλλού την ονομάζει, κάνει ακριβώς το αντίθετο. Μέχρι τώρα επιβάλει φόρους μόνο στη διακίνηση και όχι στην κατοχή. Ο μόνος φόρος που επιβάλει στην κατοχή είναι το 1%.
      Κύριοι της Κυβέρνησης, επιβάλατε το φόρο προστιθέμενης αξίας και ορθώς τον επιβάλατε. Είχε προετοιμάσει η δική μας κυβέρνηση την υιοθέτησή του για να εξυγιανθεί το κύκλωμα παραγωγής κατοικίας και της οικοδομής γενικότερα και για να εισπράξει το κράτος φορολογικά έσοδα που του αναλογούν. Μόνο που τον προαναγγείλατε ενάμιση χρόνο πριν την εφαρμογή. Αυτό είναι απαράδεκτο για φορολογικό νόμο που ξέρετε ότι πρέπει να ισχύει και μόνο με την κατάθεση του νομοσχεδίου για να μην υπάρχουν περιθώρια κερδοσκοπίας με μια μόνο σκοπιμότητα. Γιατί δεν μπορώ να αναγνωρίσω τόση επιπολαιότητα και προχειρότητα στο οικονομικό επιτελείο. Θέλατε μαζί με την προαναγγελία της τριπλής αύξησης των αντικειμενικών αξιών να σπρώξετε βίαια τις οικογένειες στο γκισέ των τραπεζών και να πολλαπλασιάσετε τεχνητά τη ζήτηση κατοικίας, την αύξηση της οικοδομικής δραστηριότητας για να ενθυλακώσετε τα δισεκατομμύρια πρόσθετα ευρώ από τις οικοδομικές άδειες αλλά και από τη γενικότερη οικοδομική δραστηριότητα.
      (Στο σημείο αυτό την Προεδρική ΄Εδρα  καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Ξέρετε πολύ καλά ότι τόσο η στεγαστική όσο και η καταναλωτική πίστη θα πρέπει να αναπτύσσονται με σταθερούς κλιμακωτούς ρυθμούς ιδιαίτερα σε μια χώρα που είχε την ευτυχία μετά την είσοδο στην Οικονομική και Νομισματική Ένωση από την κυβέρνηση του ΠΑ.ΣΟ.Κ. να χαρεί επιτέλους και να αξιοποιήσει τα χαμηλά επιτόκια. Σπρώξατε βίαια, για κερδοσκοπικούς λόγους και για να κρατήσετε τεχνητά υψηλά τους ρυθμούς ανάπτυξης τα νοικοκυριά, τα μεσαία και χαμηλότερα εισοδήματα στο γκισέ των τραπεζών. Γι’ αυτό και αυτά τα υπερκέρδη των τραπεζών, γι’ αυτό και αυτά τα υπερέσοδα του κρατικού προϋπολογισμού που στοιχειωδώς κρατούν τη δημοσιονομική ισορροπία, ενώ την εκτροχιάζουν άλλες πολιτικές σας. 
      Και τώρα μπήκαμε στον κύκλο της ύφεσης που τον ξέρετε πάρα πολύ καλά. Ακολουθεί κάθε έκρηξη, ειδικά βίαιη της οικοδομικής δραστηριότητας και της καταναλωτικής πίστης. Σε αβεβαιότητα και ανασφάλεια βρίσκεται ένας μεγάλος αριθμός οικογενειών υπερδιπλάσιος του μέσου ευρωπαϊκού όρου των οικογενειών που έχουν στεγαστικά και καταναλωτικά δάνεια. Και ξέρετε τι σημαίνει αυτό για τη μέση οικογένεια. Αυτή είναι η πραγματικότητα. Η ανάπτυξη που την κρατήσατε τεχνητά ψηλά με τη δανειακή της υποστήριξη δεν έχει προοπτική. Μπήκαμε ήδη στον κύκλο της ύφεσης. Πιεζόμενη η οικονομική δραστηριότητα από τις διεθνείς εξελίξεις τον επόμενο χρόνο θα ζήσει επώδυνα προβλήματα, η ελληνική οικονομία και ο επιχειρηματικός κόσμος και ιδιαίτερα η μέση οικογένεια και τα χαμηλότερα εισοδήματα. 
      Κύριοι της Κυβέρνησης, πέστε μας ποια οικογενειακή ηθική αξία δικαίου επιβάλει τη μηδενική φορολογία στη μεταβίβαση της κληρονομιάς; Καταργείτε κάθε ηθική και οικογενειακή αξία ακόμα κι απ’ αυτές που η δική σας παράταξη καλλιεργεί. Δεν αφήνετε κανένα κίνητρο στα νέα παιδιά να πάρουν από τους γονείς τις γνώσεις και την εμπειρία κι ένα σχετικά μεγάλο ποσό περιουσίας ή ακινήτων και να κτίσουν το δικό τους μέλλον, τη δική τους προοπτική, να έχουν κίνητρα στη ζωή. Και όλα αυτά γιατί; Για να ευνοήσετε τους έχοντες και κατέχοντες υψηλά εισοδήματα, τους αρεστούς στην παράταξή σας. Αυτό διατρέχει όλο το νομοθέτημά σας. Τα πρόσθετα 700.000.000 ευρώ περίπου από τη φορολόγηση των ακινήτων προέρχονται από τα μεσαία και χαμηλότερα εισοδήματα, ενώ απαλλάσσονται τα υψηλότερα εισοδήματα. Αυτός είναι ο κοινωνικά άδικος χαρακτήρας της φορολογικής σας πολιτικής που ξεκίνησε με τα προηγούμενα φορολογικά νομοθετήματα και ολοκληρώνεται με το τρίτο κύμα των φοροεισπρακτικών νομοθετημάτων. 
      Κλείνω, κυρία Πρόεδρε, λέγοντας ειδικότερα για τα καύσιμα. Όχι μόνο δεν χτυπάτε το λαθρεμπόριο, όχι μόνο ήσασταν πρόχειροι και ανέτοιμοι για νομοσχέδια που προεκλογικά ανακοινώσατε και έπρεπε να τεθούν σε εφαρμογή από τις 15 Οκτωβρίου του προηγούμενου χρόνου, αλλά προχθές δώσατε και νέα αναβολή. 
      Σας ακούσαμε μάλιστα προ ολίγου να λέτε ότι φταίνε οι πρατηριούχοι που δεν είναι έτοιμοι. Μα, εσείς το νομοθέτημα αυτό θα το θέτατε σε εφαρμογή από τις 15 Οκτωβρίου του 2007. Προϋπολογίσατε 1,2 δισεκατομμύριο ευρώ του προϋπολογισμού που πρόσφατα ψηφίσατε στη Βουλή. Δίνω το σχετικό πίνακα για τα Πρακτικά της Βουλής.
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το 1.000.000.000 τουλάχιστον δεν θα υπάρξει ως έσοδο στον προϋπολογισμό του 2008. Είναι, λοιπόν, ακόμη μία αφορμή και ένα κίνητρο για σας για να επιβάλλετε νέους φόρους στα μεσαία και στα λαϊκά εισοδήματα. Η προχειρότητα, η ανεπάρκειά σας οδηγεί σε νέα φοροείσπραξη από τα λαϊκά στρώματα. 
      Αυτή είναι η πολιτική σας, κύριοι, αυτές είναι οι επιλογές σας. Όχι μόνο δεν οδηγούν στην αυτοτροφοδοτούμενη υγιή ανάπτυξη, όχι μόνο δεν δημιουργούν νέα εισοδήματα, όχι μόνο δεν στηρίζουν τη λαϊκή οικογένεια, όχι μόνο δεν χτυπούν και δεν περιορίζουν το λαθρεμπόριο, αλλά δυστυχώς το εκτρέφουν.
      Αυτή είναι η πραγματικότητα, γι’ αυτό και οι πολίτες σας γυρίζουν την πλάτη και αναζητούν την άλλη επιλογή. Αυτή την επιλογή παλεύουμε να κάνουμε πραγματικότητα, εμείς, το ΠΑ.ΣΟ.Κ., καθημερνά μέσα στην κοινωνία και τους πολίτες.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Μαγκριώτη.
      Ο κ. Γκατζής έχει το λόγο για οκτώ λεπτά.
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, στην επιτροπή και ο Υπουργός και ο Υφυπουργός, η πολιτική ηγεσία του Υπουργείου Οικονομίας και Οικονομικών είπε ότι το νομοσχέδιο αυτό αποτελεί το τρίτο σκέλος μεταρρυθμιστικών μέτρων που παίρνει η Κυβέρνηση για ένα σύγχρονο -λέει- πιο δίκαιο, απλό φορολογικό σύστημα. Θα το ακούσουμε και σήμερα ίσως. Είναι έτσι; 
      Κύριοι συνάδελφοι, είναι γνωστό και αποδεκτό πιστεύω απ’ όλους ότι το φορολογικό σύστημα γενικότερα σε κάθε χώρα είναι το εργαλείο εκείνο από το οποίο η Κυβέρνηση εισπράττει τα έσοδα του κρατικού προϋπολογισμού.
      Εμείς, τον κρατικό προϋπολογισμό τον καταψηφίσαμε ως αντιλαϊκό, ταξικό διότι τα «παίρνει» από τους πολλούς, από τα φτωχά λαϊκά στρώματα, από τα συνήθη υποζύγια, μισθωτούς, συνταξιούχους, εργαζόμενους, αυτοαπασχολούμενους και τα δίνει σε συγκεκριμένους και λίγους, οι οποίοι συσσωρεύουν συνέχεια περισσότερο πλούτο. Γι’ αυτό τον καταψηφίσαμε, όπως σας είπα και γι’ αυτό θα τον αντιπαλέψουμε μαζί με το λαϊκό κίνημα.
      Θα ήθελα, όμως, εδώ να πω ότι πέρα απ’ αυτό, το νομοσχέδιο για το φορολογικό σύστημα δείχνει και το χαρακτήρα της πολιτικής μιας Κυβέρνησης. Για μας, όπως σας είπα, το φορολογικό σύστημα είναι ένα από τα πιο βάρβαρα, τα πιο σκληρά αντιλαϊκά φορολογικά συστήματα στις χώρες της Ευρώπης, για να μην πω απ’ όλες τις χώρες της Ευρώπης. 
      Αυτό φαίνεται εδώ, αγαπητοί φίλοι. Μέσα σε μία εποχή που η φτώχεια τσακίζει κόκαλα, η ανεργία παρά τους δείκτες –γιατί οι δείκτες αναφέρουν ότι εργαζόμενος είναι κι αυτός που εργάζεται και μία ώρα την εβδομάδα- έχει πάρει μαζί με τη φτώχεια χαρακτηριστικά κοινωνικής συμφοράς, όταν τα λαϊκά νοικοκυριά είναι υπερχρεωμένα και το χρέος αυτό έχει φθάσει σε τέτοια ποσοστά που να καλύπτουν επιπλέον του κρατικού προϋπολογισμού, όταν το έλλειμμα του εμπορικού ισοζυγίου έχει φθάσει, αγαπητοί φίλοι, να είναι το 15% περίπου του Ακαθάριστου Εθνικού Προϊόντος, όταν το δημόσιο χρέος αυξάνει και χρεώνεται κάθε Έλληνας πολίτης με 22.000 ή 23.000 ευρώ σήμερα κατ’ άτομο –ακόμα και το νεογέννητο παιδί- και από την άλλη μεριά έχουμε υπερσυσσώρευση κερδών 
-κέρδη αστρονομικά, με αστρονομικά ποσοστά που ποτέ δεν υπήρξαν σ’ αυτό το σημείο της υπερσυγκέντρωσης και του πλούτου που γίνεται στους τραπεζίτες, τους μεγάλους βιομήχανους, στο εφοπλιστικό κεφάλαιο κ.λπ.- σ’ αυτές, λοιπόν, τις συνθήκες, έρχεται η Κυβέρνηση να πει ότι το σύστημα αυτό είναι πιο δίκαιο φορολογικά και θα επέλθει, εν πάση περιπτώσει, κάποια δικαιοσύνη με τα μέτρα τα οποία επιβάλλει.
      Ποια είναι αυτά τα μέτρα; Όλοι τα ξέρουμε. Αναφέρθηκε ο εισηγητής μας με λεπτομέρειες. Εγώ θα πω μονάχα ένα, για να μη σταθώ περισσότερο σ’ αυτό: ότι αυτό το φορολογικό σύστημα επιβάλλει νέους φόρους, επιπλέον φόρους από ό,τι πέρυσι, κατά 6,2 δισεκατομμύρια ευρώ, εκ των οποίων τα 4.000.000.000 προέρχονται από την έμμεση φορολογία. Κάντε, λοιπόν, μια σύγκριση και πείτε μου αν είναι δίκαιο ή δεν είναι. Συνεχίζεται η ίδια αντιλαϊκή, η ίδια ταξική πολιτική, που καταρρακώνει τελικά και την τελευταία δραχμή και το τελευταίο σεντ του Έλληνα οικογενειάρχη.
      Να δούμε τι γίνεται από την άλλη μεριά με το εισόδημα, με την εισοδηματική πολιτική; Τρία τοις εκατό αύξηση λέει επί του βασικού μισθού. Κι όταν λέει «επί του βασικού μισθού» καταλαβαίνουμε όλοι ότι ο βασικός μισθός στις αποδοχές ενός εργαζόμενου είναι σχεδόν το 50% ή το 55% με 60% των αποδοχών του. Δηλαδή θα πάρει μια αύξηση στο 50% ή το 60% των αποδοχών του. Δηλαδή περίπου 1,5% με 1,8%, το πολύ να φθάσει το 2% η αύξηση του εργαζόμενου, μέσα σε μία τέτοια ακρίβεια, μέσα σε τέτοιες δύσκολες συνθήκες, μέσα σε τέτοια αντιλαϊκή πολιτική, όταν πέρα από τις οικογενειακές, καθημερινές υποχρεώσεις του πρέπει να αντιμετωπίσει και την εμπορευματοποίηση της υγείας, της παιδείας, της πρόνοιας κι όταν μέσα σ’ όλο αυτό το σύστημα θα πρέπει να δούμε ότι το ίδιο το κράτος που μιλάει για δίκαιο φορολογικό σύστημα κατ’ έτος μειώνει τα έσοδα στον γενικό προϋπολογισμό που προέρχονται από τις μεγάλες επιχειρήσεις, τους εφοπλιστές κ.λπ.. Το 2000 ήταν 15,6%. Κατρακύλησαν από την εποχή του ΠΑ.ΣΟ.Κ., άρχισαν να μειώνονται, ώσπου έφθασαν πέρυσι να είναι το 9,6% σαν μέρος των γενικών φορολογικών εσόδων που έχει το κράτος. Γι’ αυτό, λοιπόν, λέμε ότι η πολιτική είναι άδικη, ταξική. 
      Και δεν είναι μόνο αυτό, αγαπητοί φίλοι. Σ’ αυτήν ακριβώς την κατάσταση, σ’ αυτή την άθλια κατάσταση που βρίσκεται σήμερα η εργατική οικογένεια έρχεται η Κυβέρνηση, αλλά και τα θεσμοθετημένα ή όχι «παπαγαλάκια» της να πουν ότι η εισοδηματική πολιτική πρέπει και φέτος να είναι σφιχτή για να μην κατρακυλήσουμε στον πληθωρισμό, για να μπορέσουμε τελικά να είμαστε μέσα στο Πρόγραμμα Σταθερότητας, ούτως ώστε η δημοσιονομική μας πολιτική να μην έχει αναταράξεις και από εκεί και πέρα να εφαρμόσουμε κι όλα τα μέτρα που προβλέπονται από την απόφαση της Λισαβόνας και τα διαρθρωτικά μέτρα που επιβάλλει η Ευρωπαϊκή Ένωση. 
	Δεν είναι όμως τωρινό αυτό το «φρούτο», αγαπητοί φίλοι. Έψαξα να βρω στοιχεία, για να κάνω μία ιστορική αναδρομή αυτής ακριβώς της πολιτικής, που ενώ εναλλάσσονται οι κυβερνήσεις η πολιτική αυτή της λιτότητας, της φτώχειας, η βάρβαρη πολιτική συνεχίζεται να εφαρμόζεται απ’ όλες τις μέχρι τώρα κυβερνήσεις, με το ίδιο πάντα αιτιολογικό. 
      Ακούστε: Τη δεκαετία του ’70, μετά τη Μεταπολίτευση οι κυβερνήσεις της Νέας Δημοκρατίας έλεγαν ότι για να καλυφθούν οι αμαρτίες της χούντας θα πρέπει  οι εργαζόμενοι γενικότερα να κάνουν θυσίες και από την άλλη μεριά σκοπός είναι να πιάσουμε τους δείκτες που βάζει η Ευρωπαϊκή Ένωση, να μπούμε στην Ευρωπαϊκή Ένωση «για να φάνε οι εργαζόμενοι με χρυσά κουτάλια»! Είδαμε κατόπιν με τι «χρυσά κουτάλια» έτρωγαν οι εργαζόμενοι!
	Στη δεκαετία του ’80 το ΠΑ.ΣΟ.Κ. δικαιολογούσε τα αντιλαϊκά μέτρα και τις πολιτικές που εφάρμοζε, επικαλούμενο την «καμένη γη» που άφησε η Νέα Δημοκρατία. Πήρε τις υπερχρεωμένες επιχειρήσεις τότε, τις κοινωνικοποίησε, είπε ότι θα τις εξυγιάνει και τις ξανάδωσε πάλι στους ίδιους, οι οποίοι τις υπερχρέωσαν. Άφησαν 8.000.000.000.000 χρέη τότε στο ελληνικό δημόσιο. Και τις επιχειρήσεις αυτές τους τις ξανάδωσε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ζητώ την ανοχή σας, κυρία Πρόεδρε, όπως κάνατε και με τους άλλους ομιλητές, για δύο- τρία λεπτά. 
      Έδωσε μεγάλο συγχωροχάρτι, αγαπητοί συνάδελφοι, στους επιχειρηματίες αυτούς, οι οποίοι τις υπερχρέωσαν. 
      Θέλετε να έρθουμε στη δεκαετία του ’90; Τα ίδια επιχειρήματα περίπου επικαλούνταν πάλι και τότε οι κυβερνήσεις. Επικαλούνταν τα μεγάλα ελλείμματα, το δημόσιο χρέος, ότι θα πρέπει τελικά αυτά να εξαλειφθούν, προκειμένου να μπούμε στην Ο.Ν.Ε. και από κει και πέρα, λιτότητα επί της λιτότητας και σφιχτή εισοδηματική πολιτική.
      Από την άλλη μεριά, θα πρέπει να πιάσουμε τα μέτρα στις σύγχρονες συνθήκες της παγκοσμιοποιημένης οικονομίας, της καπιταλιστικής -εμείς λέμε βάρβαρης- οικονομίας, ούτως ώστε στα πλαίσια που καθορίζει το Μάαστριχτ, να πιάσουμε τους δείκτες αυτούς, για να μπορέσει έτσι να ανθίσει η πολιτική και οικονομική ανάπτυξη της χώρας. Όλα τα κόμματα τότε, πλην του Κ.Κ.Ε., βρήκαν ότι μονόδρομος για τη λύτρωση της οικονομίας και για τα τρομερά αδιέξοδα που υπήρχαν στην ελληνική οικονομία και για τα οικονομικά και κοινωνικά βάσανα του ελληνικού λαού ήταν η Συνθήκη του Μάαστριχτ. Τα είδαμε, όμως, αυτά τα αποτελέσματα που οδήγησαν τελικά την ελληνική οικονομία.
      Αγαπητοί συνάδελφοι, η λύση -για μας τουλάχιστον- είναι μία, η ανυπακοή απέναντι σε αυτές τις πολιτικές και αυτό το βάρβαρο μέτρο, που παίρνετε σαν συμπληρωματικό στην έως τώρα ληστρική φορολογική πολιτική, που ακολουθεί η Κυβέρνηση, να μη μπορέσει να εφαρμοστεί.
      Από την άλλη μεριά, παίρνοντας σαν γεγονότα την ίδια την εμπειρία, ο ελληνικός λαός πρέπει να δει πού οδήγησαν -από τη Μεταπολίτευση τουλάχιστον και μετά- τη χώρα και τον ελληνικό λαό αυτές οι κυβερνήσεις του δικομματισμού, να γυρίσει μαζικά την πλάτη, να στηρίξει το Κ.Κ.Ε., τις συνεπείς συνδικαλιστικές δυνάμεις, αν θέλει πραγματικά να προχωρήσει σε λυτρωτικές λύσεις γι’ αυτόν και για την οικογένειά του, για τα παιδιά του, μέσα από άλλη ταξική πολιτική, που θα στηρίζει τελικά τους εργαζόμενους και θα λύνει τα προβλήματα, θα σχεδιάζει την οικονομία με βάση τις ανάγκες.
      Αγαπητοί συνάδελφοι, θα ήθελα να πω ορισμένα πράγματα, επίσης, σε σχέση με αυτό το νομοσχέδιο. Έχουμε ένα άδικο, επίσης, μέσα σε όλα τα άλλα, μέτρο...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε ξεπεράσει και τα δύο και τα τρία λεπτά που σας έδωσα. Σας παρακαλώ, ολοκληρώστε άμεσα.
      ΝΙΚΟΛΑΟΣ ΓΚΑΤΖΗΣ: Τελειώνω, κυρία Πρόεδρε.
      Κύριοι Βουλευτές, θα αναφερθώ μόνο σ' αυτό το ένα μέτρο, στο οποίο στάθηκε και ο εισηγητής μας, όπως για όλα τα άλλα, έτσι και γι’ αυτό, που είναι ουσιαστικά αυτό της πρώτης κατοικίας. Γίνεται μία αγορά. Δεν θα αναφερθώ στη μεγάλη ακίνητη περιουσία, γιατί αυτό έχει μία ιστορία. Έχει την ιστορία ότι ο Δρεττάκης έφυγε τηλεφωνικά, όταν πήγε να εφαρμόσει αυτό το μέτρο, η Νέα Δημοκρατία κατήργησε το Φόρο Μεγάλης Ακίνητης Περιουσίας, επέβαλε το Τέλος Ακίνητης Περιουσίας, το οποίο σήμερα η Τοπική Αυτοδιοίκηση το έφθασε στο 3,5‰, δηλαδή, σήμερα ο πολίτης θα πληρώνει Τέλος Ακίνητης Περιουσίας στο δήμο, θα πληρώνει και στο κράτος, δηλαδή το ενιαίο.
      Όμως, θα θέσω το θέμα της αγοράς πρώτης κατοικίας, που είναι αφορολόγητη για τα διακόσια τετραγωνικά. 
      Κύριε Υπουργέ, δεν είναι δυνατόν ένας που αγοράζει μία κατοικία εκατόν είκοσι τετραγωνικών ή εκατόν τριάντα τετραγωνικών, να απαλλάσσεται, γιατί δεν έχει τις δυνατότητες και να το αγοράζει σε μια λαϊκή φτηνή συνοικία και αυτός που αγοράζει, παραδείγματος χάρη, στην Κηφισιά μια μονοκατοικία ή ένα πολυτελέστατο διαμέρισμα σ’ αυτές τις ακριβές περιοχές των βορείων συνοικιών, να απαλλάσσεται εξίσου, διότι δεν βάζουμε όριο στην αξία του ακινήτου.
      Πρέπει να το δείτε αυτό, όπως επίσης να απαλλάξετε και τις μικρές κατοικίες.
      Καταψηφίζουμε το φορολογικό νομοσχέδιο.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      Το λόγο έχει ο κ. Αθανάσιος Πλεύρης, Βουλευτής του ΛΑ.Ο.Σ..
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
      Κύριοι συνάδελφοι, κατ’ αρχήν, θα ήθελα να κάνω μία διαπίστωση. Αυτή τη στιγμή ήδη τα συμβόλαια που γίνονται από το νέο έτος γίνονται με βάση τις νέες ρυθμίσεις που έχετε σ' αυτό το νομοσχέδιο και, κατά κάποιο τρόπο, προσπαθώ να αντιληφθώ προς τί γίνεται αυτή η κουβέντα, από τη στιγμή που ήδη το νομοσχέδιο εφαρμόζεται στην πράξη.
      Αγοράζει ο κόσμος, το αναφέρει και το ίδιο το νομοσχέδιό σας και δημιουργείται ένα εύλογο ερώτημα. Βρισκόμαστε εδώ, κατά κάποιο τρόπο σαν μια ημερίδα, να μιλήσουμε για το φορολογικό, να μιλήσουμε για το φόρο κατοχής, να μιλήσουμε για τη μεταβίβαση ακινήτων, τη στιγμή που ήδη τοις πράγμασι το νομοσχέδιό σας, χωρίς να έχει περάσει από την Ολομέλεια, εφαρμόζεται στην πράξη; Δεν μπορώ να καταλάβω αυτή την πρακτική, τουλάχιστον όμως μας δημιουργεί εύλογους προβληματισμούς, κατά πόσο απαξιώνετε με αυτό τον τρόπο το έργο της Ολομέλειας.
      Κάποιος που θα κοιτάξει αυτό το νομοσχέδιο, με μια πρώτη ματιά θα το δει ως ένα ελκυστικό νομοσχέδιο. Είναι ένα νομοσχέδιο που καταργεί το φόρο μεταβίβασης, είναι ένα νομοσχέδιο που καταργεί το φόρο κληρονομιάς, είναι ένα νομοσχέδιο που καταργεί το φόρο για τις γονικές παροχές. Δηλαδή με μια πρώτη ματιά, θα μπορούσαμε να πούμε ότι είναι ελκυστικό στον κόσμο που αυτή την στιγμή κινείται στα επίπεδα των αγοραπωλησιών και οπωσδήποτε θα τον ευνοήσει.
      Δημιουργούνται, όμως, εύλογα κάποιοι προβληματισμοί. Αυτή τη στιγμή δημιουργείται το τέλος κατοχής, το οποίο στην πραγματικότητα αυξάνει τα έσοδα από την περιουσία κατά 660.000.000 ευρώ και παράλληλα, καταργείται ο φόρος μεγάλης ακίνητης περιουσίας. Δηλαδή έχουμε τον εξής παράγοντα: Από τη μια πλευρά καταργούμε το φόρο μεγάλης ακίνητης περιουσίας, από όπου τελικά θα μπορούσαμε να εισπράξουμε χρήματα, φόρους, από αυτούς που πραγματικά έχουν μεγάλη ακίνητη περιουσία και τα έσοδα από αυτό το τέλος κατοχής αυξάνουν τη φορολογία στην περιουσία κατά 660.000.000 ευρώ. 
      Συνεπώς, έχουμε μια καθαρή μεταφορά από αυτούς που έχουν μεγάλη ακίνητη περιουσία προς την πλατιά, ευρεία κλίμακα της περιουσίας, στο μοίρασμα δηλαδή του πολύ κόσμου, με άμεση συνέπεια να μη μπορούμε να μιλήσουμε για κοινωνικό πρόσωπο της Κυβέρνησή σας.
      Ποιο είναι το κοινωνικό πρόσωπο; Είναι κοινωνικό πρόσωπο, να απομακρυνόμαστε από το φόρο μεγάλης ακίνητης περιουσίας και να μεταφέρουμε το παιχνίδι στο μοίρασμα σε όλη την περιουσία του κόσμου; 
      Αυτό κατά την άποψή μου, κύριε Υπουργέ, θα έπρεπε να το προσέξετε. Δεν μπορεί να αποτελεί δικαιολογία κάτι τέτοιο, γιατί ακούστηκε στην επιτροπή, όπως ενημερώθηκα, ότι φεύγουμε από το φόρο μεγάλης ακίνητης περιουσίας, γιατί τοις πράγμασι αυτοί που ήταν κάτοχοι αυτής της περιουσίας μπορούσαν να την μεταφέρουν με υπεράκτιες εταιρείες, με off shore εταιρείες και ποτέ δεν μπορούσαμε να βρούμε αυτά τα ακίνητα για να τα φορολογήσουμε. Δεν μπορεί  να είναι σοβαρή τοποθέτηση μιας υπεύθυνης Κυβέρνησης ότι «δεν μπορώ να βρω ποιοι έχουν αυτή τη μεγάλη ακίνητη περιουσία για να τους φορολογήσω και γι’ αυτό το λόγο μεταφέρω αυτό το οικονομικό βάρος στα χαμηλά κοινωνικά στρώματα».
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό είναι λάθος. 
      ΑΘΑΝΑΣΙΟΣ ΠΛΕΥΡΗΣ: Αυτό ειπώθηκε στην επιτροπή, κύριε Υπουργέ. Ειπώθηκε ότι αυτή τη στιγμή δεν μπορείτε να βρείτε τη μεγάλη ακίνητη περιουσία. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Λάθος σας ενημέρωσαν. Δεν το είπαμε εμείς αυτό.
      ΑΘΑΝΑΣΙΟΣ ΠΛΕΥΡΗΣ: Δεν νομίζω να με ενημέρωσαν λάθος. Βέβαια, τα Πρακτικά υπάρχουν.
      Για ποιο λόγο καταργείται ο φόρος μεγάλης ακίνητης περιουσίας; Ποιο είναι το κοινωνικά δίκαιο, κύριε Υπουργέ; Είναι κοινωνικά δίκαιο να μεταφέρετε το τέλος σε όλη την περιουσία, σε όλο τον κόσμο, να εισπράττετε με τέλος κατοχής από όλους τους ανθρώπους και να μην μένετε στη μεγάλη ακίνητη περιουσία;
      Παράλληλα, να δούμε και έναν άλλο παράγοντα και από την πλευρά της φιλελεύθερης πολιτικής που θέλετε να ακολουθήσετε, αλλά και γενικότερα από την ηθική άποψη. Για ποιο λόγο πρέπει να καταργείται πλήρως ο φόρος κληρονομιάς; Και το αντιλαμβανόμαστε. Όταν κάποιος είναι να κληρονομήσει ένα σπίτι εκατόν πενήντα, διακοσίων τετραγωνικών, όταν υπάρχει μια περιουσία 200.000–300.000 ευρώ, να δώσουμε μια διευκόλυνση σε αυτόν τον άνθρωπο, να έχουμε μια κατάργηση του φόρου κληρονομιάς. Μπορούμε να πούμε το ίδιο, κύριε Υπουργέ, όταν έχουμε μια περιουσία 10.000.000 ευρώ και υπάρχει ουσιαστικά ένας εικονικός φόρος; 
      Αν θέλετε να το δούμε και από καθαρά ηθικής άποψης, υπάρχει κάποιος που δημιούργησε μια μεγάλη περιουσία, αλλά αυτό δεν σημαίνει ότι οι γόνοι του θα πρέπει, χωρίς να έχουν εργαστεί, να βρίσκονται στην ίδια μοίρα με αυτόν που τη δημιούργησε. Θα μπορούσε να υπάρχει στο σημείο αυτό μια πολύ πιο προσεκτική πολιτική. 
      Είναι πάρα πολύ ανησυχητικό να ευνοείτε με αυτό τον τρόπο τα μεγάλα εισοδήματα, διότι όπως γνωρίζετε, κύριε Υπουργέ, τα μεγάλα εισοδήματα είναι αυτά που κερδίζουν με τη μείωση του φόρου κληρονομιάς, με τη μείωση του φόρου γονικών παροχών, στο ύψος στο οποίο αναφέρεστε και από την άλλη πλευρά να μεταφέρετε την είσπραξη όλων των τελών από την απλή κατοχή.
      Εύλογα δημιουργείται και το εξής πρόβλημα: μπορεί κάποιος να έχει πρώτη κατοικία εξήντα τετραγωνικών, να παίρνει μια δεύτερη κατοικία εξήντα-εβδομήντα τετραγωνικών και να πληρώνει τέλος κατοχής, ενώ κάποιος με διακόσια τετραγωνικά και αξία 300.000 ευρώ σε πρώτη κατοικία να απαλλάσσεται πλήρως. 
      Σας είπα από την αρχή ότι φαινομενικά είναι ένα ελκυστικό νομοσχέδιο, διότι όποιον και να ερωτήσετε στην κοινωνία αυτή τη στιγμή θα σας πει ότι, βεβαίως, δεν θέλουμε να έχουμε φόρο κληρονομιάς, φόρο γονικών παροχών και φόρο στην αγορά πρώτης κατοικίας. Ενδεχομένως, όλους όσοι είμαστε εδώ μέσα, αν αύριο πάμε να αγοράσουμε ένα ακίνητο, να μας διευκολύνει. Όμως, υπάρχει και κάτι που δείχνει πως ό,τι λάμπει δεν είναι αναγκαστικά χρυσός. Αυτό είναι το τέλος κατοχής, το οποίο μεταφέρει την οικονομική εισροή των φόρων από τα ακίνητα της μεγάλης αξίας σε όλο τον κόσμο. 
      Θα ήθελα να πω και δυο λόγια γι’ αυτό που αναφέρετε με το πετρέλαιο θέρμανσης. Κατά την άποψή μας, κύριε Υπουργέ, αυτή τη στιγμή ξέρουμε ότι υπάρχουν πέντε-δέκα εταιρείες –δεν είναι παραπάνω στην Ελλάδα- οι οποίες διακινούν το πετρέλαιο. Πιστεύω ότι αν πραγματικά θέλετε να πολεμήσετε αυτό το λαθρεμπόριο καυσίμων, μπορείτε να το πολεμήσετε, αν κάνετε έλεγχο σε αυτές τις εταιρείες. 
      Το μέτρο που πάτε να εφαρμόσετε, μακάρι στην πράξη να τύχει εφαρμογής. Όμως, κατά την άποψή μας, υπάρχει πάρα πολύ μεγάλη προβληματική, διότι πάλι θα μπορούν όσοι θέλουν να κάνουν λαθρεμπόριο καυσίμων να έχουν εικονικές βεβαιώσεις από τις πολυκατοικίες ή από οπουδήποτε αλλού και τελικώς, να έχετε προσπαθήσει να πετύχετε κάτι και στην πραγματικότητα να μετατρέπετε αυτούς που πωλούν πετρέλαιο σε οιονεί λαθρέμπορους και αυτούς που αγοράζουν πετρέλαιο σε οιονεί συνενόχους αυτής της λαθρεμπορίας, καθώς, προκειμένου να έχουν κάποιο καλύτερο τιμολόγιο, θα αναγκάζονται να δίνουν βεβαιώσεις, που ουσιαστικά θα βοηθούν τους άλλους να συνεχίσουν αυτό το λαθρεμπόριο. 
      Γνωρίζετε καλύτερα από μένα ποιες είναι οι εταιρείες που διακινούν το πετρέλαιο. Η Κυβέρνησή σας έχει σχέση με αυτούς τους ανθρώπους και αν θέλετε πραγματικά να αντιμετωπίσετε το λαθρεμπόριο, μπορείτε με πιο σοβαρά μέτρα. 
      Γι’ αυτούς τους λόγους, καταψηφίζουμε επί της αρχής το νομοσχέδιο. 
      (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει ο κ. Χρήστος Σταϊκούρας. 
    ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, η Κυβέρνηση της Νέας Δημοκρατίας από το 2004 εφαρμόζει μια συγκροτημένη πολιτική. Μια πολιτική ισορροπημένου μείγματος, με στρατηγικό στόχο τη βέλτιστη ικανοποίηση της κοινωνίας για οικονομική αποτελεσματικότητα και κοινωνική δικαιοσύνη. Για την υλοποίηση αυτού του στόχου βασικός πυλώνας είναι η φορολογική μεταρρύθμιση. 
    Η Κυβέρνηση της Νέας Δημοκρατίας με κύριους άξονες τη μείωση των φορολογικών συντελεστών, τη διεύρυνση της φορολογικής βάσης, τη βελτίωση της φορολογικής διοίκησης, την αντιμετώπιση της φοροδιαφυγής, την αποκατάσταση της φορολογικής δικαιοσύνης και την αναμόρφωση της φορολογίας κεφαλαίου στοχεύει στη δημιουργία ενός απλού, δίκαιου, σύγχρονου, ορθολογικού, λειτουργικού και αναπτυξιακού φορολογικού συστήματος. 
    Κυρίες και κύριοι συνάδελφοι, το υπό συζήτηση νομοσχέδιο περιλαμβάνει την τρίτη φάση της φορολογικής μεταρρύθμισης. Η πρώτη φάση είχε ως στόχο τη στήριξη της αναπτυξιακής διαδικασίας, την ενίσχυση της επιχειρηματικότητας, την εξασφάλιση ενός πιο διαφανούς φορολογικού συστήματος. Η δεύτερη φάση αφορούσε τη μεταρρύθμιση της φορολογίας φυσικών προσώπων, βάσει της οποίας οι πολίτες πληρώνουν λιγότερους φόρους. Η παρούσα τρίτη φάση περιλαμβάνει την απλοποίηση και τον εξορθολογισμό της φορολογίας ακινήτων και την αναμόρφωση του συστήματος φορολόγησης και διακίνησης των καυσίμων. 
    Κυρίες και κύριοι συνάδελφοι, η ακίνητη περιουσία αποτελεί δείκτη της φοροδοτικής ικανότητας των φορολογουμένων. Ένα βασικό χαρακτηριστικό της φορολόγησης της ακίνητης περιουσίας είναι η πολυνομία και η πολυπλοκότητα του θεσμικού πλαισίου που διέπει τη φορολογική επιβάρυνσή της. 
	Πράγματι σε διαφορετικές χρονικές στιγμές επιβλήθηκαν διάφοροι φόροι και τέλη χωρίς καμμία μελέτη για τις επιπτώσεις τους στην εθνική οικονομία και την ανάπτυξη της χώρας. Έτσι, η ακίνητη περιουσία επιβαρύνεται σήμερα με τριάντα και πλέον φόρους, οι οποίοι όμως ισχύουν κατά περίπτωση.
	Παράλληλα, λόγω του ελλιπούς και παθητικού φοροελεγκτικού μηχανισμού, προκειμένου το κράτος να μπορέσει να εισπράξει μέρος των φόρων στην ακίνητη περιουσία, δημιούργησε μία βιομηχανία σχετικών πιστοποιητικών με επακόλουθο τις δαιδαλώδεις διαδικασίες συλλογής αυτών. Αυτή η πολυπλοκότητα των διαδικασιών ταλαιπωρεί τους πολίτες, αυξάνει το δημοσιονομικό κόστος και το κόστος συμμόρφωσης των φορολογουμένων και δεν επιτρέπει τη μελέτη του τρόπου κατανομής των φορολογικών βαρών.
	(Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ένα δεύτερο σημαντικό χαρακτηριστικό της φορολόγησης ακίνητης περιουσίας είναι ότι στη χώρα μας φορολογείται περισσότερο η μεταβίβαση και λιγότερο η κατοχή περιουσίας. Αν συμφωνούμε όλοι μ’ αυτήν τη διαπίστωση, δεν μπορεί κανείς να διαμαρτύρεται για τις πρωτοβουλίες της Κυβέρνησης. 
      Σύμφωνα με μελέτες του Ο.Ο.Σ.Α. η συμβολή των φόρων κατοχής περιουσίας σε αντίθεση με τις άλλες χώρες του Οργανισμού είναι περιορισμένη. Μάλιστα, σύμφωνα με μελέτη διεθνούς ερευνητικής εταιρείας, η Ελλάδα είναι η όγδοη πιο ακριβή χώρα μεταξύ τριάντα επτά ευρωπαϊκών χωρών στις μεταβιβάσεις ακινήτων, κυρίως εξαιτίας του φόρου μεταβίβασης. Ο φόρος που επιβάλλεται στη μεταβίβαση ακινήτων αποθαρρύνει τις συναλλαγές στα ακίνητα, στρεβλώνει την κατανομή των φόρων και επιβαρύνει μία συναλλαγή, που συνήθως δεν αυξάνει τη φοροδοτική ικανότητα του φορολογουμένου. 
      Κυρίες και κύριοι συνάδελφοι, με το παρόν νομοσχέδιο γίνεται ένα σημαντικό βήμα στην κατεύθυνση της απλοποίησης του συστήματος φορολόγησης ακίνητης περιουσίας, ενίσχυσης του αυτοελέγχου των φορολογιών και δικαιότερης κατανομής των φορολογικών βαρών.
      Πρώτον, καταργεί το φόρο γονικής παροχής και κληρονομιάς στα ακίνητα για τους κληρονόμους πρώτης και δεύτερης κατηγορίας. Παρέχεται απαλλαγή της πρώτης κατοικίας από το φόρο μεταβίβασης ακινήτων και επιβάλλεται ένα ενιαίο, οριζόντιο και με αναλογικότητα τέλος ακινήτων, με ιδιαίτερα χαμηλό φορολογικό συντελεστή και ευρεία φορολογική βάση, με στόχο τη σταδιακή ενσωμάτωση σ’ αυτό φόρων που επιβαρύνουν την ακίνητη περιουσία. 
      Αυτή η πρόταση της Κυβέρνησης περιλαμβάνεται και στα συμπεράσματα της επιτροπής που συγκροτήθηκε το 2001 επί κυβερνήσεως ΠΑ.ΣΟ.Κ. για την αναμόρφωση του φορολογικού συστήματος, της περίφημης Επιτροπής Γεωργακόπουλου. Αυτό το σχόλιο το κάνω για τα περίφημα φληναφήματα που άκουσα εδώ από την Αντιπολίτευση περί κοινωνικής αναλγησίας της Κυβέρνησης. 
      Έτσι, με το παρόν νομοσχέδιο μειώνονται δραστικά οι φόροι που επωμίζονται σήμερα τα ακίνητα πρώτον στο πλέγμα της μεταβίβασης ακίνητης περιουσίας, αιτία κληρονομιάς, γονικής παροχής, δωρεάς. Έχουμε πλέον έναν και μόνο αυτοτελή φόρο, 1% επί της αξίας του ακινήτου χωρίς να καταργούνται τα ισχύοντα όρια απαλλαγών. 
      Δεύτερον, στο πλέγμα της απόκτησης πρώτης κατοικίας έχουμε πλέον μηδενικό φόρο μέχρι τα διακόσια τετραγωνικά μέτρα ανεξαρτήτως αξίας.
      Τρίτον, στο πλέγμα της κατοχής ακίνητης περιουσίας έχουμε πλέον το ενιαίο τέλος ακινήτων 0,1% για τα φυσικά και 0,6% για τα νομικά πρόσωπα με απαλλαγή της κύριας κατοικίας των φυσικών προσώπων εμβαδού μέχρι διακόσια τετραγωνικά μέτρα, η αξία της οποίας δεν υπόκειται στο τέλος μέχρι του ποσού των 300.000 ευρώ. 
      Κυρίες και κύριοι συνάδελφοι, είναι γεγονός ότι ο χώρος των καυσίμων είναι εστία μεγάλης και εκτεταμένης φοροδιαφυγής και λαθρεμπορίου. Ενδεικτικά αναφέρω ότι η συνολική κατανάλωση πετρελαίου θέρμανσης και πετρελαίου κίνησης ήταν περίπου σε ίσα επίπεδα από το 1994. Σήμερα όμως η κατανάλωση πετρελαίου θέρμανσης έχει υπερδιπλασιαστεί, ενώ η κατανάλωση πετρελαίου κίνησης έχει αυξηθεί περίπου κατά 50%. Η αύξηση αυτή της κατανάλωσης του πετρελαίου θέρμανσης θα μπορούσε να δικαιολογηθεί μόνο αν στο διάστημα αυτό οι κλιματολογικές συνθήκες στη χώρα μας είχαν γίνει πολύ ακραίες ή αν ο πληθυσμός της χώρας είχε διπλασιαστεί.
      Σύμφωνα με εκτιμήσεις της HELLAS STAT, η συνολική αξία του λαθρεμπορίου και της διακίνησης νοθευμένων καυσίμων στην Ελλάδα εκτιμάται στο ενάμισι δισεκατομμύριο ευρώ αποφέροντας σημαντικές απώλειες εσόδων για το ελληνικό δημόσιο.
      Ο βασικός λόγος εκδήλωσης αυτού του φαινομένου είναι το υφιστάμενο διαφορετικό καθεστώς φορολόγησης των προϊόντων πετρελαιοειδών και ιδιαίτερα του ναυτιλιακού καυσίμου, του πετρελαίου θέρμανσης και του πετρελαίου κίνησης. Με τις προτεινόμενες διατάξεις επιβάλλεται ενιαίος φόρος στο πετρέλαιο κίνησης και στο πετρέλαιο θέρμανσης, έτσι ώστε να δημιουργείται αντικίνητρο παράνομης χρήσης του πετρελαίου θέρμανσης ως πετρέλαιο κίνησης. Οι ρυθμίσεις προβλέπουν και ικανοποίηση του αιτήματος των αγροτών για τη χρήση πετρελαίου κινητήρων αποκλειστικά στις γεωργικές χρήσεις με την καθιέρωση επιστροφής του ειδικού φόρου κατανάλωσης βάσει αντικειμενικών κριτηρίων.
      Κυρίες και κύριοι συνάδελφοι, η Κυβέρνηση της Νέας Δημοκρατίας με το παρόν νομοσχέδιο αποσκοπεί στη δραστική περιστολή της φοροδιαφυγής, της φοροαποφυγής και του λαθρεμπορίου καυσίμων, στην ελαχιστοποίηση των γραφειοκρατικών διαδικασιών και τη διασφάλιση και αύξηση των δημοσίων εσόδων. Η συγκεκριμένη τρίτη φάση της μεταρρύθμισης αποτελεί ένα ακόμα σημαντικό, ουσιαστικό και σταθερό βήμα για τον εκσυγχρονισμό και την αναμόρφωση του φορολογικού συστήματος, ένα ακόμα βήμα για μια δυναμική οικονομία και για μια πιο δίκαιη κοινωνία.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σταϊκούρα.
      Το λόγο έχει ο κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, μιλώντας για ένα φορολογικό νομοσχέδιο, νομίζω ότι πάντα πρέπει το μυαλό μας να πηγαίνει με προτεραιότητα στην περιστολή της φοροδιαφυγής. Αυτό είναι το πρώτο. Εκεί, κύριε Υπουργέ, νομίζω ότι η Κυβέρνηση δεν έχει να μας επιδείξει θεαματικά αποτελέσματα. 
      Μιλώντας για φοροδιαφυγή, δεν μπορώ να αποφύγω τον πειρασμό, κυρίες και κύριοι συνάδελφοι, να μπω μέσα στη ζοφερή σημερινή πραγματικότητα που έχει δυστυχώς κατακλύσει ολόκληρη την πολιτική μας ζωή. Έγινε χθες το βράδυ μια εκκωφαντική καταγγελία εναντίον του Γενικού Γραμματέα του ΣΔΟΕ και από την άλλη μεριά υπήρξε μια εκκωφαντική σιωπή τόσο από τον Υπουργό όσο και από τους Υφυπουργούς και από αυτόν τον οποίον κατήγγειλαν. Δεν υπήρξε καμία αντίδραση. Δεν λέω εγώ ότι η καταγγελία έστεκε -αυτό ας το βρουν οι αρμόδιοι- αλλά το ότι δεν υπήρχε αντίδραση, αυτό εμένα με βάζει σε πολύ μεγάλες επιφυλάξεις και αμφιβολίες. Θα ήθελα, κύριε Υπουργέ, να τοποθετηθείτε για το συγκεκριμένο θέμα σήμερα. 
      Άκουσα με πολύ μεγάλη προσοχή τους εισηγητές, τόσο τον Εισηγητή του ΠΑ.ΣΟ.Κ., με τον οποίο συμφωνώ απόλυτα όσο και τους ομιλητές από όλα τα κόμματα. Σε πάρα πολλά πράγματα συμφωνώ με τους ομιλητές της συνολικής Αντιπολίτευσης, έχω μόνο να κάνω μια παρατήρηση, ιδιαίτερα προς τους ομιλητές του Συνασπισμού και του Κ.Κ.Ε.. Για άλλη μια φορά αφήνουν πολύ περιθώριο με το να αντιπολιτεύονται στην ομιλία τους το ΠΑ.ΣΟ.Κ.. Ας μην χάνουν το χρόνο τους γι’ αυτό το λόγο. Εδώ υπάρχει η Κυβέρνηση και η Αντιπολίτευση. 
      Εμείς θα πρέπει να συσπειρώνουμε, αγαπητοί συνάδελφοι, τις δυνάμεις μας εναντίον μιας αντιλαϊκής κυβερνητικής πολιτικής όπου αυτή εμφανίζεται. Ενώ έχω πολύ μεγάλη εκτίμηση και στο Κ.Κ.Ε. και στο Συνασπισμό και σε πολλά πράγματα συμφωνώ μαζί τους, εντούτοις δεν μπορώ να συμφωνήσω με αυτού του είδους την πρακτική, που πολλές φορές –το λέω με λύπη- δημιουργεί ακόμα και την υπόνοια, την υποψία δημοκρατικού ελλείμματος μέσα σ’ αυτήν την Αίθουσα.
      Επίσης, ήθελα να κάνω μια παρατήρηση στο συνάδελφό μου από το Υπόλοιπο Αττικής, το Βουλευτή του Λ.Α.Ο.Σ. κ. Βορίδη, του οποίου η ομιλία πραγματικά ήταν καλή και με εξέφρασε σε πάρα πολλά σημεία της. Είπε ότι η Νέα Δημοκρατία ψάχνεται, ότι δεν ξέρει ποιο είναι τούτο, ποιο είναι το άλλο. Όχι, αυτό είναι λάθος. Η Νέα Δημοκρατία έχει συγκεκριμένο πρόγραμμα, έχει συγκεκριμένη πολιτική, έχει συγκεκριμένους στόχους, κύριε συνάδελφε. Δεν ψάχνεται καθόλου.
      Oι στόχοι αυτοί εκφράζονται και στο σημερινό νομοσχέδιο. Και εκφράζονται με αριθμούς. Η πολιτική της Νέας Δημοκρατίας αποκαλύπτεται με αριθμούς. Τι λέει; Ότι «φέτος θα πάρω 660.000.000 ευρώ περισσότερα από πέρσι», εφαρμόζοντας μια συγκεκριμένη πολιτική, που θα προέλθει από το νόμο που έφερε να ψηφιστεί.
      Δεν σας κρύβω, κύριε Υπουργέ, ότι ήταν αρκετά έξυπνο αυτό που κάνατε προεκλογικά και ελκυστικό για έναν μεγάλο αριθμό ψηφοφόρων, ότι δηλαδή καταργήσατε το φόρο μεταβίβασης και το φόρο γονικής παροχής. Πάρα πολλοί άνθρωποι, που δεν είχαν και πολλές επιφυλάξεις, ήταν στο όριο να ψηφίσουν ΠΑ.ΣΟ.Κ. ή Νέα Δημοκρατία, ψήφισαν Νέα Δημοκρατία γι’ αυτό και μόνο το λόγο. Μπράβο σας, κάνατε πολύ καλή προεκλογική δουλειά επάνω στο θέμα αυτό.
      Ο κόσμος δεν σκέφτηκε, δεν είδε ότι πίσω απ’ αυτό θα κρυβόταν κάτι άλλο. Και το κάτι άλλο το φέρατε με το νομοσχέδιο που συζητούμε σήμερα. Το κάτι άλλο είναι το ενιαίο τέλος ακίνητης περιουσίας, που χτυπάει τους πάντες, και τους φτωχούς και τους πλούσιους. Αλλά τους πλούσιους δεν τους χτυπάει καθόλου στην ουσία. Χτυπάει μόνο τους φτωχούς.
      Ξέρετε, συζητούσα προχτές με έναν γνωστό μου και μου έλεγε ότι πληρώνει 2.000 ευρώ το χρόνο για το φόρο μεγάλης ακίνητης περιουσίας. Του λέω: «πόσα θα πληρώσεις τώρα»; Μου λέει: «ρώτησα το φοροτεχνικό μου και θα πληρώσω κάτω από 1000 ευρώ». Τι γίνεται με τα άλλα 1.000 ευρώ, κύριε Υπουργέ; Τα άλλα 1.000 ευρώ θα τα πληρώσουν οι φτωχοί, οι αδύνατοι, αυτοί που δεν πλήρωναν μέχρι σήμερα. Αυτοί θα πληρώσουν.
      Τώρα, επανέρχομαι: είναι τρία τα σημεία. Το ένα είναι ο φόρος μεταβίβασης, το δεύτερο είναι το τέλος ακίνητης περιουσίας και το τρίτο είναι η φοροδιαφυγή από τα πετρέλαια, από τα καύσιμα.
      Για το φόρο μεταβίβασης εγώ πιστεύω ότι κακώς τον καταργείτε. Έπρεπε για τις μεγάλες περιουσίες να υπάρχει. Γιατί να χάνουμε έσοδα ως δημόσιο από αυτούς που έχουν πολλά χρήματα; Δεν το καταλαβαίνω αυτό με τίποτα και νομίζω ότι ειπώθηκε σε όλους τους τόνους από τους συναδέλφους.
      Για το τέλος ακίνητης περιουσίας, εδώ νομίζω ότι δεν υπάρχει μεγαλύτερη αδικία από αυτήν. Ξέρετε, αυτό είναι σαν τον έμμεσο φόρο. Ο έμμεσος φόρος εφαρμόζεται για όλους. Έτσι είναι και το τέλος ακίνητης περιουσίας. Εφαρμόζεται για όλους. Θα πληρώσουν, δηλαδή, και ο φτωχός και ο πλούσιος τα ίδια πράγματα.
      Μάλιστα, εδώ υπάρχει και κάτι άλλο, που είναι ακόμα πιο επιβαρυντικό. Λέτε ότι δεν θα πληρώσουν χαμηλότερα από ένα ευρώ ανά τετραγωνικό μέτρο σε ολόκληρη την επικράτεια. Αυτό τι σημαίνει; Ότι αυτοί οι φτωχοί, οι ταλαίπωροι, που έχουν σπίτια σε υποβαθμισμένες περιοχές, των οποίων η αντικειμενική αξία είναι κάτω από 1.000 ευρώ, αυτοί θα πληρώσουν οπωσδήποτε με αντικειμενική αξία 1.000 ευρώ.
      Είναι εντελώς άδικο αυτό που κάνετε. Εγώ μέτρησα από τη δική μου περιοχή, από το Υπόλοιπο Αττικής, δεκαπέντε περιοχές, δεκαπέντε δήμους από την Ανατολική Αττική και άλλους έξι δήμους από τη Δυτική Αττική, που έχουν αντικειμενική αξία ή στο σύνολό τους ή σε μέρος τους χαμηλότερη από τα 1.000 ευρώ, έχουν 650 ευρώ, έχουν 700 ευρώ, έχουν 800 ευρώ. Αυτοί οι άνθρωποι θα πληρώσουν παραπάνω σε σχέση με τον πλούσιο.
      Είναι απαράδεκτο αυτό που γίνεται και παρακαλώ πολύ να το αλλάξετε αυτό. Εγώ θα σας πρότεινα γι’ αυτούς τους ανθρώπους, που έχουν περιουσίες με κάτω από 1.000 ευρώ αντικειμενική αξία, να μην πληρώσουν τίποτα. Αυτή είναι η πρότασή μου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, κύριε Πρόεδρε, ήθελα να σας πω για τα καύσιμα. Στα καύσιμα υπάρχει η πρόθεση, δεν υπάρχει ο τρόπος να αντιμετωπίσετε το πρόβλημα. Ο τρόπος δεν περιγράφεται μέσα. Παραπέμπει το νομοσχέδιο σε ορισμένα προεδρικά διατάγματα, αλλά δεν περιγράφετε τι θέλετε να κάνετε.
      Και πολύ σωστά ειπώθηκε στην επιτροπή –νομίζω από τον κ. Βερελή- ότι από λαθρεμπόριο καυσίμων τελικά θα μεταφερθούμε σ’ ένα λαθρεμπόριο πιστοποιητικών, που θα οδηγήσει στο λαθρεμπόριο καυσίμων.
      Δεν βλέπουμε τίποτα άλλο. Εκείνο που βλέπω μόνο είναι ότι μπορεί κάποιος ιδιωτικός φορέας να αναλάβει να εκπονήσει μια μελέτη και να διαχειριστεί επίσης αυτή τη διαδικασία των καυσίμων.
      Αυτά είναι απαράδεκτα πράγματα. Αυτή η πολιτική, κυρίες και κύριοι συνάδελφοι, είναι μια άδικη πολιτική, είναι μια δεξιά πολιτική ενός συντηρητικού κόμματος, της Νέας Δημοκρατίας και γι’ αυτό είναι προφανές ότι δεν πρόκειται να ψηφίσουμε αυτή την πολιτική και αυτό το νομοσχέδιο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βρεττό.
      Το λόγο έχει ο Υπουργός  Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, με το σχέδιο νόμου που συζητούμε σήμερα μπαίνει στη φάση της ολοκλήρωσής του ένας κύκλος μεταρρυθμίσεων στο φορολογικό σύστημα της χώρας μας, ένας κύκλος που ξεκίνησε το 2004, με στόχο την απλοποίηση του φορολογικού συστήματος και βέβαια, με τελικό στόχο την ενίσχυση και της ανάπτυξης και της απασχόλησης και της κοινωνικής συνοχής.
      Το Δεκέμβριο του 2004 ψηφίσαμε στη Βουλή το ν.3296, έναν πολύ σημαντικό νόμο με τον οποίο δρομολογήθηκε η μείωση των φορολογικών συντελεστών μέσα σε μία τριετία, από το 2005 έως το 2007, για τις επιχειρήσεις, τις ανώνυμες εταιρείες, από το 35% στο 25% και για τις ομόρρυθμες και ετερόρρυθμες εταιρείες από το 25% στο 20%.
      Με τον ίδιο νόμο αυξήθηκε από το 2005 το αφορολόγητο όριο για το εισόδημα των μισθωτών και των συνταξιούχων από τις 10.000 ευρώ στις 11.000 ευρώ, κάτι που συνεχίστηκε και το 2007 και έφθασε τις 12.000 ευρώ.
      Με τον ίδιο νόμο αυξήσαμε και το ποσοστό έκπτωσης φόρου για βασικές κοινωνικές δαπάνες, όπως είναι οι δαπάνες για νοσήλια και ασφάλιστρα, στο 20%, από το 15% που ήταν τότε.
      Η πρωτοβουλία την εποχή εκείνη και το γεγονός ότι προτάθηκε αυτή η πρωτοβουλία είχε σημαντικά αποτελέσματα, αναφορικά με τους στόχους που είχαμε θέσει. Διότι ο στόχος ήταν να ενισχυθεί η οικονομική ανάπτυξη μετά την ολοκλήρωση των Ολυμπιακών Αγώνων σε μία περίοδο που εκφράζονταν από πάρα πολλούς έντονες ανησυχίες για επιβράδυνση της οικονομίας μετά από τους Αγώνες, ακόμη και για ύφεση.
      Πράγματι, η οικονομική ανάπτυξη στη δύσκολη μεταολυμπιακή περίοδο διατηρήθηκε πάρα πολύ ψηλά με την αύξηση των ιδιωτικών επενδύσεων και βεβαίως, υπήρξε και σημαντική αύξηση της απασχόλησης. Η ανεργία μειώθηκε αισθητά. Ήδη έχει υποχωρήσει το τρίτο τρίμηνο του 2007 στο 7,9% από 11,3% που ήταν στο πρώτο τρίμηνο του 2004 και η απασχόληση φθάνει πλέον στο 61,5% από 58,7% το 2003.
      Το πραγματικό διαθέσιμο εισόδημα των νοικοκυριών -ως αποτέλεσμα της φορολογικής μας πολιτικής- αυξήθηκε σημαντικά την περίοδο που διανύσαμε, με μέσο ετήσιο ρυθμό 4% κάθε χρόνο, μετά τον πληθωρισμό, για όλη την τριετία 2004 έως 2007. 
      Με τη φορολογική, λοιπόν, μεταρρύθμιση που προωθήσαμε το 2004 δώσαμε ώθηση στην ελληνική οικονομία που ενισχύθηκε και από τον επενδυτικό νόμο που ψηφίστηκε την ίδια εποχή και από το νέο πλαίσιο για τις Συμπράξεις Δημόσιου και Ιδιωτικού Τομέα και από την αξιοποίηση του Γ΄ Κοινοτικού Πλαισίου Στήριξης και από την προαναγγελία της εισαγωγής του φόρου προστιθεμένης αξίας στα ακίνητα, που δημιούργησε μία σημαντική δραστηριότητα στον τομέα των οικοδομών, των σπιτιών, σε μία περίοδο που η ελληνική οικονομία χρειαζόταν αυτήν την αναπτυξιακή ώθηση.
      Οι μεταρρυθμίσεις αυτές αποτελούν και σήμερα ακόμα ένα σημαντικό μοχλό για την αναπτυξιακή δυναμική της οικονομίας, παρά την ενίσχυση των αβεβαιοτήτων στο διεθνές περιβάλλον, αβεβαιότητες που προκύπτουν και από τις διεθνείς χρηματοοικονομικές αγορές, αλλά και από τις αυξήσεις των τιμών του πετρελαίου, των πρώτων υλών και των τροφίμων.
      Οι αναπτυξιακές προοπτικές, βέβαια, δεν στηρίζονται μόνο στη φορολογική μεταρρύθμιση εκείνης της εποχής, στηρίζονται και στις επόμενες φάσεις της φορολογικής μεταρρύθμισης, αλλά και στην αξιοποίηση των κοινοτικών πόρων της επόμενης περιόδου που θα ξεπεράσουν τα 24.000.000.000 ευρώ και είναι ένα σημαντικό στοιχείο για τη διατήρηση της ανάπτυξης τα επόμενα χρόνια στη χώρα μας, στο ευρύ Πρόγραμμα των Δημοσίων Επενδύσεων, που φέτος φθάνει τα 9.300.000.000 ευρώ, στις ιδιωτικές επενδύσεις που έχουν εγκριθεί στο πλαίσιο του επενδυτικού νόμου του 2005 και ήδη έχουν φθάσει στα 8.780.000.000 ευρώ και που υλοποιήθηκαν και τα προηγούμενα χρόνια, αλλά κυρίως υλοποιούνται το 2008, το 2009, τα επόμενα χρόνια. Αυτό θα μας βοηθήσει πολύ στην ανάπτυξη, όπως και στις Συμπράξεις Δημόσιου και Ιδιωτικού Τομέα, όπου έχουν εγκριθεί από τη διϋπουργική επιτροπή έργα που ξεπερνούν τα 3.000.000.000 ευρώ.
Όλα αυτά θα βοηθήσουν στην ανάπτυξη και φέτος το 2008, αλλά και τα επόμενα χρόνια. 
    Η δεύτερη φάση της φορολογικής μεταρρύθμισης που ξεκίνησε στο τέλος του 2006 με το ν. 3522 έδωσε έμφαση στη μείωση της φορολογίας για τα φυσικά πρόσωπα. Υλοποιείται –είμαστε ακόμη στη φάση της υλοποίησής της- από το 2007 -την αρχή του 2007- και θα ολοκληρωθεί το 2009. Με τη δεύτερη αυτή φάση μειώνουμε τους φορολογικούς συντελεστές για τα νοικοκυριά, για τα φυσικά πρόσωπα, για τους μισθωτούς, για τους συνταξιούχους. Οι φορολογικοί συντελεστές μειώνονται από το 30% στο 25% και από το 40% στο 35% για τα μεσαία εισοδήματα. Βεβαίως, ο συντελεστής για εισοδήματα, πάνω από 75.000 ευρώ, διατηρείται στο 40%. Εκεί δεν δικαιολογείται φορολογική ελάφρυνση. 
    Σημαντικό στοιχείο της δεύτερης φάσης της φορολογικής μεταρρύθμισης είναι ότι διευρύνθηκε και το κλιμάκιο, όπου εφαρμόζεται ο κεντρικός συντελεστής. Το κλιμάκιο αυτό κατέληγε στα 23.000 ευρώ, ένα σχετικά χαμηλό εισόδημα –μεσαίο, αλλά  προς το χαμηλό- και αυξήθηκε από τις 23.000 στις 30.000 ευρώ. Έτσι έχουμε το κεντρικό φορολογικό συντελεστή που θα φτάσει στο 25% -είναι φέτος 27% και του χρόνου πάει στο 25%- να εφαρμόζεται σ’ ένα πολύ ευρύτερο κλιμάκιο, που αφορά μεσαία εισοδήματα.
    Κατά συνέπεια, πολίτες με χαμηλά και μεσαία εισοδήματα πληρώνουν λιγότερους φόρους και λόγω της αύξησης του αφορολογήτου και λόγω της διεύρυνσης του κλιμακίου και λόγω της μείωσης των φορολογικών συντελεστών. Και ο φόρος μειώνεται ακόμη περισσότερο από το γεγονός ότι από την 1η Αυγούστου του 2007 και με το νόμο που ψηφίσαμε, μετά τις εκλογές, αναγνωρίζονται μια σειρά από δαπάνες με αποδείξεις -δαπάνες που κάνουν οι φορολογούμενοι- και με τις δαπάνες αυτές μπορούν να πετύχουν περαιτέρω φορολογική ελάφρυνση και είναι ένα κίνητρο αυτό για την αντιμετώπιση της φοροδιαφυγής. Με τον ίδιο νόμο, τον 3522 που ψηφίσαμε στα τέλη του 2006 καταργήσαμε σταδιακά, στη διετία 2007-2008 και το χαρτόσημο για τις μισθώσεις κατοικιών που έφτανε στο 3,6% του ενοικίου.
    Η μείωση, λοιπόν, των φορολογικών συντελεστών και η γενικότερη πολιτική της Κυβέρνησης για την ενίσχυση της κοινωνικής συνοχής και την απλοποίηση του φορολογικού συστήματος, δεν θα ήταν δυνατή, χωρίς την αντιμετώπιση του φαινομένου της φοροδιαφυγής που βλάπτει το κοινωνικό σύνολο. Είναι βασικό συστατικό της πολιτικής μας και το επιδιώξαμε όλα αυτά τα χρόνια, να αντιμετωπίσουμε τη φοροδιαφυγή. Η πολιτική μας εστιάζεται σε όλους τους άξονες αντιμετώπισης της φοροδιαφυγής. Από την προσπάθεια αλλαγής νοοτροπίας των πολιτών, την προσπάθεια αλλαγής νοοτροπίας των φορολογικών οργάνων, την αποκατάσταση της σχέσης εμπιστοσύνης, μεταξύ φορολογουμένων και φορολογικών αρχών, αλλά και την παροχή κινήτρων στους φορολογουμένους, όπως κάναμε με τις αποδείξεις. 
    Δώσαμε επίσης έμφαση στην εφαρμογή σύγχρονων τεχνολογιών για τη διασταύρωση των φορολογικών στοιχείων, κάτι που είχε σημαντικά αποτελέσματα και αυτό φαίνεται σ’ ένα βασικό δείκτη. Ο βασικός δείκτης για την αποτελεσματικότητα της προσπάθειας για την αντιμετώπιση της φοροδιαφυγής είναι ο ρυθμός αύξησης των εσόδων του φόρου προστιθεμένης αξίας. Εκεί φαίνεται, γιατί αντανακλάται κάθε διεύρυνση της φοροδιαφυγής και εκεί αντανακλάται και κάθε αποτέλεσμα στην αντιμετώπιση της φοροδιαφυγής. 
    Πρόσφατα ανακοινώθηκαν τα στοιχεία για το 2007, από τα οποία προκύπτει ότι τα έσοδα των Δ.Ο.Υ. από το φόρο προστιθεμένης αξίας αυξήθηκαν το 2007, με ρυθμό 10,3%, πολύ μεγαλύτερο δηλαδή από το ρυθμό ανόδου των ονομαστικών εισοδημάτων και να λάβουμε υπ’ όψιν μας εδώ ότι υπήρξαν και απώλειες εσόδων, λόγω των καταστροφικών πυρκαγιών που είχαμε το περασμένο καλοκαίρι και του γεγονότος ό,τι δώσαμε φοροαπαλλαγές ή αναστολές στις πυρόπληκτες περιοχές. Και το 2006 είχαμε σημαντικά αποτελέσματα. Τα έσοδα του φόρου προστιθεμένης αξίας των Δ.Ο.Υ. αυξήθηκαν με ακόμη μεγαλύτερο ρυθμό το 2006 με 12,2%.
    ΕΥΣΤΑΘΙΟΣ ΚΟΥΤΜΕΡΙΔΗΣ: Μήπως λόγω της αύξησης;
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν είχαμε αύξηση το 2006. 
    ΕΥΣΤΑΘΙΟΣ ΚΟΥΤΜΕΡΙΔΗΣ: Το 2005. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είχαμε, λοιπόν, σημαντικά αποτελέσματα στην αντιμετώπιση της φοροδιαφυγής και αντανακλάται αυτό στο Φ.Π.Α. Δεν αναφέρω άλλες πηγές εσόδων, διότι στις άλλες πηγές εσόδων είχαμε μείωση των φορολογικών συντελεστών τα χρόνια αυτά.
      Και με το ν. 3610, όπως ξέρετε, ενισχύουμε ακόμη περισσότερο το οπλοστάσιο κατά της φοροδιαφυγής. Ιδρύουμε το Εθνικό Συμβούλιο για την αντιμετώπιση της φοροδιαφυγής, το οποίο μάλιστα έχει συγκληθεί για να συνεδριάσει για πρώτη φορά στις 24 Ιανουαρίου.
      Έρχομαι τώρα στο σχέδιο νόμου που συζητούμε, με το οποίο ξεκινούμε την υλοποίηση της τρίτης φάσης της φορολογικής μεταρρύθμισης και αυτή αφορά στην απλοποίηση και στον εκσυγχρονισμό της φορολογίας ακινήτων. Βεβαίως, και για τα ακίνητα έχουν ληφθεί κάποια μέτρα στο παρελθόν, κυρίως με την εισαγωγή του φόρου προστιθέμενης αξίας στα ακίνητα, ένα σημαντικό εξυγιαντικό μέτρο, όχι μόνο για την οικοδομή, αλλά και για την οικονομία γενικότερα και με τη σταδιακή κατάργηση που είχαμε δρομολογήσει από τότε του φόρου μεταβίβασης ακινήτων για τα παλαιά ακίνητα. Με το νομοσχέδιο που συζητούμε επίσης κάνουμε μια μεγάλη προσπάθεια την οποία έχουμε προετοιμάσει, παρά τις δυσκολίες που υπάρχουν, για την αντιμετώπιση της φοροδιαφυγής και του λαθρεμπορίου κυρίως στα καύσιμα.
      Πού στοχεύουμε; Στοχεύουμε σε μια ριζική αναμόρφωση του φορολογικού συστήματος, στην ανακούφιση των χαμηλών και μεσαίων εισοδημάτων από μια σειρά από φόρους και προσαρμόζουμε και το φορολογικό μας σύστημα σε ό,τι ισχύει στην υπόλοιπη Ευρώπη, όπου έχουμε πολύ πιο αποτελεσματικά φορολογικά συστήματα.
      Ειδικότερα δίνουμε βάρος, όχι πια στη φορολογία μεταβίβασης της ακίνητης περιουσίας, αλλά στη φορολογία της ύπαρξης της ακίνητης περιουσίας που είναι κοινωνικά δικαιότερη, είναι πιο αποτελεσματική και δεν δημιουργεί στρεβλώσεις στη λειτουργία της αγοράς των ακινήτων, όπως ο φόρος μεταβίβασης, γιατί ο φόρος μεταβίβασης δημιουργεί σοβαρά αντικίνητρα στις μεταβιβάσεις ακινήτων, άρα και στη ρευστότητα της αγοράς αυτής.
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Οι αλλαγές αυτές, όπως είπα, αποτελούν συνέχεια των μεταβολών που έχουν γίνει την τελευταία διετία με τη σταδιακή κατάργηση του φόρου μεταβίβασης για τα παλαιά ακίνητα, τον τετραπλασιασμό του αφορολογήτου ορίου στους κληρονόμους Α΄ κατηγορίας, τη σταδιακή μείωση του χαρτοσήμου για τα μισθώματα κατοικιών.
      Το σημαντικότερο ίσως στοιχείο του νόμου που συζητούμε είναι η κατάργηση του φόρου κληρονομιάς, ο οποίος στην ουσία επιβάρυνε μόνο τα μικρά και μεσαία εισοδήματα, δεδομένου ότι στο παρελθόν είχε μειωθεί από τις προηγούμενες κυβερνήσεις δραστικά η φορολογία κληρονομιάς  για τη μεταβίβαση επιχειρήσεων. Έτσι, όσοι είχαν μεγάλες περιουσίες τις είχαν εγγράψει σε ανώνυμες εταιρείες και μπορούσαν να κάνουν τη μεταβίβασή τους, χωρίς φόρο ουσιαστικά. Και είχε μείνει αυτός ο φόρος κληρονομιάς να αφορά μόνο τα μικρά και μεσαία εισοδηματικά βαλάντια. Θέλω να σας αναφέρω ότι περίπου εκατόν εξήντα χιλιάδες οικογένειες πλήρωσαν φόρο κληρονομιάς το 2005 και το 2006. Είναι κάτι δηλαδή που αφορά πολλούς.
      Επίσης, καταργούμε -και αυτό είναι σημαντική καινοτομία του νομοσχεδίου- το φόρο για τις γονικές παροχές και τον αντικαθιστούμε με αυτό το τέλος του 1% και απαλλάσσουμε την πρώτη κατοικία από τη φορολογία στο βαθμό που καλύπτει βασικές στεγαστικές ανάγκες. Έτσι διευκολύνονται ιδιαίτερα τα νέα νοικοκυριά να αποκτήσουν δικό τους σπίτι, χωρίς να επιβαρύνονται φορολογικά και δίνουμε σημαντικά κίνητρα για την ιδιοκατοίκηση.
      Η κατάργηση του φόρου κληρονομιάς προβλέπεται βεβαίως για τους κληρονόμους Α΄ και Β΄ κατηγορίας. Δεν προβλέπεται για όλες τις περιπτώσεις, διότι αυτό που θέλουμε να ενισχύσουμε με αυτήν την κατάργηση είναι τους οικογενειακούς δεσμούς. Θεσπίζεται μόνο ένα τέλος που έχει συντελεστή 1% επί της αντικειμενικά προσδιοριζόμενης αξίας των ακινήτων. Διατηρούνται τα αφορολόγητα όρια που ισχύουν. Δηλαδή το τέλος δεν εφαρμόζεται μέχρι το ύψος του αφορολογήτου ορίου. Ειδικά για τα άτομα με αναπηρία κατά ποσοστό 67% και άνω, το τέλος μειώνεται ακόμη περισσότερο κατά 2.000 ευρώ, ενώ διατηρούμε το ίδιο καθεστώς για τις μεταβιβάσεις κινητών αξιών όπως είναι μετοχές, ομόλογα κ.λπ., για τις οποίες ίσχυε η αυτοτελής φορολόγηση.
      Η πρώτη κατοικία απαλλάσσεται από το φόρο μεταβίβασης και από το τέλος μεταβίβασης των ακινήτων. Για την απαλλαγή ορίζεται ένα ανώτατο όριο -γιατί πρέπει να μπει ένα όριο- στην επιφάνεια του αγοραζομένου ακινήτου. Είναι τα διακόσια τετραγωνικά μέτρα, τα οποία προσαυξάνονται κατά είκοσι πέντε τετραγωνικά μέτρα για το τρίτο παιδί και καθένα από τα επόμενα παιδιά.
Οι διατάξεις που αφορούν στις κληρονομιές, στις γονικές παροχές και την αγορά πρώτης κατοικίας, ισχύουν ήδη από τις 13 Δεκεμβρίου, δηλαδή από την κατάθεση του νομοσχεδίου. 
      Προβλέπεται επίσης, μια σημαντική καινοτομία για τη διεύρυνση της φορολογικής βάσης στο νομοσχέδιο αυτό, που είναι η θέσπιση του ενιαίου τέλους ακινήτων, του Ε.Τ.Α.Κ., το οποίο έχει έναν πολύ χαμηλό συντελεστή, 0,1o/oo, 1o/oo, και αυτό αντικαθιστά μια σειρά από φόρους που στο παρελθόν επιβάρυναν τα ακίνητα. Και εδώ απαλλάσσεται η κύρια κατοικία των φυσικών προσώπων, για κατοικίες έως διακόσια τετραγωνικά μέτρα και για αντικειμενική αξία έως 300.000 ευρώ. Είναι σημαντική αυτή η απαλλαγή για την φορολογική δικαιοσύνη, διότι η τεράστια πλειοψηφία των νοικοκυριών έχει ένα ακίνητο, που είναι η κύρια κατοικία τους, άρα η απαλλαγή αυτή δίνει σημαντικές απαλλαγές από το φόρο. Δυόμιση εκατομμύρια νοικοκυριά δεν θα πληρώσουν το Ε.Τ.Α.Κ. για την κύρια κατοικία τους. 
      Ο συντελεστής υπολογισμού υπολογίζεται πάνω στην αντικειμενικά προσδιοριζόμενη αξία, κάτι που τον κάνει ακόμα μικρότερο, γιατί είναι γνωστό ότι οι αντικειμενικές αξίες είναι πολύ χαμηλότερες από τις πραγματικές αξίες. Ορίζεται στο 0,1% για τα φυσικά πρόσωπα, για τα νομικά πρόσωπα μειώνεται λίγο, δηλαδή  από το 0,8% που ήταν, πηγαίνει στο 0,6% και στα ιδιοχρησιμοποιούμενα ακίνητα για την παραγωγή, την άσκηση εμπορικής δραστηριότητας θεσμοθετούμε το χαμηλό συντελεστή, το 0,1%.
      Υπάρχουν κάποιες εξαιρέσεις, περιορισμένες σε σχέση με άλλες που υπήρχαν στο παρελθόν. Απαλλάσσονται κατά βάση οι αγροί, τα αγροτεμάχια και γενικά τα εκτός σχεδίου οικόπεδα. 
      Βάση για τον υπολογισμό του Ε.Τ.Α.Κ. είναι τα στοιχεία του αντικειμενικού προσδιορισμού. Όπως είπα και για φέτος, που είναι ο πρώτος χρόνος εφαρμογής, προβλέπονται κάποιες μεταβατικές διατάξεις και κάποιες προθεσμίες, προκειμένου να διευκολυνθούν οι φορολογούμενοι, ώστε να μη χρειάζεται να τρέχουν και να δηλώνουν ξανά από την αρχή. Θα δηλώσουν μόνο όσοι έχουν μεταβολές στην περιουσιακή τους κατάσταση, όπως δηλώνουν κάθε χρόνο. Έχουμε βάλει μια προθεσμία που την διευρύναμε μέχρι τις 31 Μαρτίου 2008. Για τα νομικά και φυσικά πρόσωπα προβλέπεται η τμηματική καταβολή και πιστεύω ότι αυτός ο φόρος θα αποτελέσει τα επόμενα χρόνια μια σημαντική συνιστώσα του φορολογικού μας συστήματος, διότι είναι απλός, δίκαιος, αφορά όλους και πληρώνεται ανάλογα με την περιουσία του φορολογουμένου, το οποίο είναι και συνεπές με τη συνταγματική επιταγή ότι οι Έλληνες πληρώνουν φόρους ανάλογα με τις δυνατότητές τους.
      Επίσης, με το σχέδιο  νόμου που συζητούμε σήμερα αντιμετωπίζουμε μια σοβαρή στρέβλωση στην αγορά των καυσίμων, μια στρέβλωση που υπάρχει επί πολλά χρόνια και που οφείλεται στην παράνομη χρήση του πετρελαίου θέρμανσης ως πετρελαίου κίνησης. Αυτή η διαφοροποίηση που υπάρχει στη φορολογία είναι πολύ μεγάλη, γιατί το πετρέλαιο θέρμανσης και το αγροτικό από τη μια και το πετρέλαιο κίνησης από την άλλη, έγιναν για κοινωνικούς λόγους, αλλά, όπως πολλά πράγματα δυστυχώς στη χώρα μας, οδήγησε σε μεγάλες στρεβλώσεις. Αυτό που κάνουμε είναι να αντιμετωπίσουμε πια με αποτελεσματικότητα τα προβλήματα αυτά. 
      Προχωρούμε στην εξομοίωση του φόρου στο πετρέλαιο κίνησης και θέρμανσης. Είχαμε μια μακρά διαβούλευση με τους παράγοντες της αγοράς, τους δώσαμε τώρα και έναν περαιτέρω μήνα για να προσαρμοστούν όσοι δεν μπόρεσαν. Είναι βέβαιο ότι με το νέο σύστημα, το οποίο θα εφαρμοστεί απαρεγκλίτως πια στις 15 Φεβρουαρίου, δεν θα υπάρξει καμμία απολύτως επιβάρυνση των νοικοκυριών. Τα νοικοκυριά θα εξακολουθούν να προμηθεύονται το πετρέλαιο θέρμανσης με το μειωμένο φόρο που ισχύει σήμερα, δηλαδή τα 21 ευρώ το χιλιόλιτρο. Η διαφορά του φόρου θα επιστρέφεται από το δημόσιο στους ιδιοκτήτες πρατηρίων και στους άλλους διακινητές, αφού υποβάλουν κατάσταση με τις αγορές και τις πωλήσεις του πετρελαίου.
      Θέλω να τονίσω ότι έχουμε δημιουργήσει ήδη ένα σύστημα με το οποίο θα γίνεται άμεσα επαλήθευση των στοιχείων που μας δίνουν οι πρατηριούχοι, ώστε να μην υπάρχουν καταστρατηγήσεις. Θα πραγματοποιείται δηλαδή μηχανογραφική επεξεργασία και διασταύρωση όλων των διακινούμενων ποσοτήτων πετρελαίου, σε όλα τα στάδια που ακολουθεί τον εκτελωνισμό του. 
      Με τον τρόπο αυτό πιστεύω ότι θα κάνουμε ένα μεγάλο βήμα για τη δραστική περιστολή του λαθρεμπορίου, τη διασφάλιση των δημοσίων εσόδων και την ελαχιστοποίηση των γραφειοκρατικών διαδικασιών. 
      Στους αγρότες ακολουθούμε ένα άλλο σύστημα. Οι αγρότες θα χρησιμοποιούν για τα μηχανήματά τους πετρέλαιο κίνησης αντί για κόκκινο πετρέλαιο, το οποίο θα προμηθεύονται στη χαμηλή τιμή. Το ποσό της διαφοράς φόρου ανάμεσα στον υψηλό συντελεστή του πετρελαίου κίνησης και τον ελάχιστο συντελεστή θα πιστώνεται απευθείας στους λογαριασμούς τους. Άρα, θα το προμηθεύονται με την τιμή του πετρελαίου κίνησης, αλλά θα προεισπράττουν κάθε χρόνο στους λογαριασμούς τους το ποσό που αναλογεί στη διαφορά φόρου. Και το ποσό αυτό που θα εισπράττουν οι αγρότες προκύπτει με αντικειμενικό τρόπο, με βάση τις εκτάσεις που καλλιεργούν και τα άλλα στοιχεία που έχει ο Ο.Π.Ε.Κ.Ε.Π.Ε. στη διάθεσή του και είναι στοιχεία με τα οποία θα μπορέσουμε αντικειμενικά –και ήδη το έχουμε κάνει- να προσδιορίσουμε την επιστροφή φόρου, που δικαιούται ο κάθε αγρότης. 
      Ακούστηκε μία κριτική, ότι οι αγρότες εκ των υστέρων θα εισπράττουν τα ποσά αυτά. Δεν είναι σωστό αυτό, διότι για ένα μέρος θα τα προεισπράττουν και για ένα άλλο μέρος θα τα εισπράττουν εκ των υστέρων. 
      ΠΑΝΑΓΙΩΤΗΣ ΛΑΦΑΖΑΝΗΣ: Οι διαφορές με την ΠΑ.Σ.Ε.ΓΕ.Σ.; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Είχαμε εκτεταμένη διαβούλευση με την ΠΑ.Σ.Ε.ΓΕ.Σ. και πιστεύω ότι έχουμε φθάσει στο καλύτερο δυνατό αποτέλεσμα. Δεν δεχθήκαμε, βεβαίως, όλες τις θέσεις της ΠΑ.Σ.Ε.ΓΕ.Σ..
      Υπάρχουν και άλλες διατάξεις στο σχέδιο νόμου με τις  οποίες αυξάνεται από 80% σε 100% το ποσό της προκαταβολής του φόρου για τις τράπεζες. Η μειωμένη προκαταβολή του φόρου για τις επιχειρήσεις έχει ως δικαιολογητική βάση την ανάγκη να υπάρχει ρευστότητα στις επιχειρήσεις. Για τις τράπεζες δεν υπάρχει τέτοιο πρόβλημα. 
      Επίσης προβλέπεται μία διάταξη με την οποία φορολογούνται κάθε χρόνο τα κέρδη των τραπεζών που προέκυψαν στην αμέσως προηγούμενη χρήση, τα οποία δεν είχαν φορολογηθεί, γιατί είχαν καταγραφεί σε λογαριασμό αφορολόγητου αποθεματικού ή συγκεντρωτικά στον ισολογισμό. Είναι ένα μέτρο που πιστεύω ότι συμβάλλει στη δικαιότερη φορολόγηση γενικότερα, διότι δεν δικαιολογούνται τόσο μεγάλα αποθεματικά στις τράπεζες. 
      Επίσης προβλέπεται η παρακράτηση 15% για εισοδήματα από επένδυση σε χρηματοοικονομικά προϊόντα στο εξωτερικό. Αυτή η παρακράτηση θα γίνεται από τις εγχώριες τράπεζες κατά την καταβολή ή πίστωση λογαριασμού του δικαιούχου και προβλέπονται και κάποια μέτρα για τη μείωση της φορολογητέας αξίας των εισαγομένων μεταχειρισμένων αυτοκινήτων, όπου λαμβάνεται υπ’ όψιν ο συντελεστής παλαιότητας με βάση τους μήνες κυκλοφορίας του εισαγομένου αυτοκινήτου και ο συντελεστής με βάση τα χιλιόμετρα που έχουν διανυθεί. Είναι κάποιες επιπλέον διατάξεις στο νομοσχέδιο αυτό.
      Κλείνοντας, κυρίες και κύριοι συνάδελφοι, θα ήθελα να πω ότι η επιλογή της Κυβέρνησης για την απλοποίηση του φορολογικού συστήματος, τη μείωση της φορολογίας και για τα νοικοκυριά και για τις επιχειρήσεις και για την αντιμετώπιση της φοροδιαφυγής έχει αποδώσει καρπούς που τους βλέπουμε στην ανάπτυξη, στην απασχόληση, στην πιο δίκαιη λειτουργία του φορολογικού συστήματος και στην αντιμετώπιση της φοροδιαφυγής. Βεβαίως χρειάζεται να κάνουμε πολλά ακόμη, για να φθάσουμε σ΄ ένα πιο αποτελεσματικό και ένα πιο δίκαιο φορολογικό σύστημα. 
      Με τα σχέδια νόμου τα οποία έχουμε ψηφίσει και με την εφαρμογή τους πιστεύω ότι τα επόμενα χρόνια το φορολογικό σύστημα θα επιδείξει πολύ μεγαλύτερη σταθερότητα απ’ ό,τι είχε επιδείξει τις προηγούμενες δεκαετίες, η ανάπτυξη θα παραμείνει υψηλή, η ανεργία θα συνεχίσει να μειώνεται και να ενδυναμώνεται η κοινωνική συνοχή. Και είναι βέβαιο ότι και μ' αυτό το σχέδιο νόμου θα έχουμε σημαντικά αποτελέσματα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ.
      Έχει ζητήσει το λόγο ο Πρόεδρος του ΛΑ.Ο.Σ. κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού):  Κύριε Υπουργέ, για να μπορέσουμε να συνεννοηθούμε σ’ αυτήν την Αίθουσα εγώ θα προτείνω στο δήμαρχο της Δραπετσώνας να κάνει ένα γήπεδο τένις, για να κατεβαίνετε εκεί να έχετε παραστάσεις της Δραπετσώνας, γιατί πηγαίνοντας μόνο στην Εκάλη έχετε παραστάσεις Εκάλης και νομοθετείτε για την Εκάλη. Θέλω να νομοθετήσετε κάποτε για το λαό. 
      Εγώ προσωπικά σας ευχαριστώ πάρα πολύ για το δώρο που μου κάνετε. Έχω μία σειρά ακινήτων, θα τα πάρει ο γιός μου χωρίς να πληρώσει μία. Αλλά σκέφτομαι το γείτονά μου το φουκαρά, που έχει ένα σπιτάκι ίδιο από το 1960, που ο γιός του θα έχει τα ίδια ωφελήματα με το δικό μου, που θα του δώσω σαράντα σπίτια. Αυτό δεν είναι δικαιοσύνη. Κάνετε ίση διανομή φόρων, αντί να κάνετε ίση διανομή προνομίων και αυτή είναι η μεγάλη διαφορά. Αυτό είναι πρωτάκουστο. Αυτό δεν είναι καν νεοφιλελεύθερο. Είναι ακραίο νεοφιλελεύθερο. 
      Γιατί δεν μπαίνετε σε μία λογική επεξεργασία; Εγώ θα σας προτείνω συγκεκριμένα πράγματα και θα ήθελα να έχω συγκεκριμένες απαντήσεις γιατί δεν τα ακολουθείτε. Πείτε: «Μέχρι 300.000 ευρώ, που είναι ένα καλό σπίτι, δεν πληρώνεις φόρο κληρονομιάς. Από εκεί και πάνω πληρώνεις φόρο κληρονομιάς και πληρώνεις και πάρα πολλά λεφτά όσο αυξάνει». Είναι δυνατόν να διαιωνίζουμε πέντε, έξι γενιές τον πλούτο στην Ελλάδα; Αναπαραγωγή Μποδοσάκηδων και Ανδρεάδηδων θα κάνουμε; Τριακόσιες χιλιάδες να αφήσω στο παιδί μου.  «Άκουσε, παιδί μου, εγώ ξεκίνησα με μηδέν, εσύ ξεκίνα με τριακόσιες χιλιάδες έτοιμα». Αλλά ξαφνικά να ξεκινήσει με 10.000.000; Δεν την καταλαβαίνω αυτήν τη λογική. Τι πάει να πει «πρώτη κατοικία»; Θα πείτε: «Μέχρι τόσα χρήματα ο κάθε πολίτης δεν πληρώνει φόρο». Και αν θέλει να πάρει δύο γκαρσονιέρες να βάλει και το παιδί του μέσα; Μία γκαρσονιέρα εγώ, μία γκαρσονιέρα το παιδί μου. Θα πληρώσει το δεύτερο σπίτι. Ενώ αν πάρει στην Εκάλη ένα διαμέρισμα διακοσίων τετραγωνικών, που έχει την αξία είκοσι γκαρσονιερών  στο Ρέντη, αυτός δεν θα πληρώσει. Ποια λογική υπάρχει; Για να καταλάβω. Γιατί το κάνετε; Πείτε στον κάθε πολίτη: «Μέχρι τόσα δεν σε ακουμπάω». Πολύ απλά είναι τα πράγματα. 
      Ήρθατε και μας είπατε ότι είναι οι off shore εταιρείες το κλειδί της υποθέσεως και οι πλούσιοι κάνουν τις off shore εταιρείες. Πόσες είναι, κύριε Υπουργέ; Δώστε μου έναν αριθμό. Δώστε μου έναν αριθμό για να βγάλω συμπεράσματα ασφαλή πόσες είναι off shore εταιρείες στην Ελλάδα και λειτουργούν. Και δεν μπορείτε, κύριε Υπουργέ να πείτε ότι: «Εγώ θεωρώ μία εν ενεργεία off shore εταιρεία της Ελλάδας αυτή η οποία μου δίνει 3.000 ευρώ το χρόνο μίνιμουμ εφορία»; «Εάν δεν μου δίνει, είναι ανενεργή και δεν την δέχομαι». Ποιος θα σας πει «όχι»; Ελάτε να φορολογήσουμε 3.000 την κάθε off shore εταιρεία. Γιατί σαφώς η off shore εταιρεία κλέβει και υποκρύπτει φορολογική ύλη. Φορολογήστε τις off shore εταιρείες. Σήμερα υπάρχει ένα 3%, κάντε το 13%. Ποιος σας εμποδίζει; Να δείτε θα συμφέρει να κάνει ο άλλος off shore εταιρεία; 
      Αλλά αυτήν τη στιγμή ερχόμαστε και παίρνουμε από το υστέρημα του άλλου. Αφήστε δε που με αυτόν τον τρόπο που πολιτεύεστε και αυτά τα οποία μας φέρνετε δημιουργείτε μια αντίσταση στο φτωχό να αποκτήσει το δικό του κεραμίδι και του λέτε: «Μείνε αιωνίως στο ενοίκιο», για να καρπούνται εκείνοι που έχουν τα πολλά ακίνητα. Γιατί αυτός που μαζεύει το κάτι τι του να πάρει ένα κεραμιδάκι, σου λέει: «Για φαντάσου, αύριο το πρωί συνέταιρος και ο Αλογοσκούφης με 1%». Και αύριο ο άλλος Αλογοσκούφης θα το κάνει δύο. Ξεκινάμε μια διαδικασία. Γιατί αυτό; Πείτε ότι οποιαδήποτε ακίνητη περιουσία κάτω από 300.000 δεν φορολογείται. Δηλαδή αυτός που έρχεται από το χωριό του, γιατί κάποιοι από εμάς προερχόμεθα από χωριό και δεν είμαστε όλοι από το Κολωνάκι, έχουμε ένα σπιτάκι στο χωριό, το βρήκαμε εκεί, είναι τριακοσίων ετών το σπιτάκι στο χωριό. Μειδιούν κάποιοι οι οποίοι τα βρήκαν από τους πατέρες τους. Δεν ξέρω και αν τα βρήκαν από εργασία ή τα βρήκαν από καζίνο. Αλλά ας προσέξουν, εν πάση περιπτώσει, γιατί μπορεί να συναντηθούμε κάποια φορά σε κάποιο πάνελ με την κ. Έλλη Στάη πρωταγωνίστρια και να ακούσουν πολλά. Εν πάση περιπτώσει, έχει ο άλλος το σπιτάκι του στο χωριό, που το έχει τριακόσια χρόνια το σπιτάκι του, και έρχεται να πάρει ένα δυαράκι στην Αθήνα και εκπίπτει των προνομίων. «Έχεις δύο σπίτια. Φορολογείσαι». 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Νομίζω, κύριε Υπουργέ, ότι δεν περπατάτε σωστά. Προσπαθείτε να βρείτε δρόμο και βρίσκετε λάθος δρόμο. Δεν θέλετε να πολεμήσετε το κεφάλαιο. Φοβάστε, έχετε ένα φοβικό σύνδρομο στο σύνολο της Κυβερνήσεως. Πίστευα ότι εσείς, λόγω της δυνάμεως που έχετε ως Υπουργός Εθνικής Οικονομίας και Οικονομικών, ιδιαίτερα με τον δεύτερο τίτλο, θα μπορούσατε να αποκρούσετε το αδηφάγο κεφάλαιο. Αυτές τις ημέρες ζούμε μία κόντρα στον Τύπο και ακούγονται πολλά. Τηλεθεατής και εγώ όπως και εσείς, κύριε Υπουργέ. 
      ‘Όταν ακούσατε χθες να λέγεται δημόσια ότι ο κλαδάρχης σας στο Σ.Δ.Ο.Ε. πήρε ένα Βουλευτή αλά μπρατσέτα και πήγε να διαπραγματευθεί με δημοσιογράφο, τι κάνατε; Τον καλέσατε στο γραφείο σας σήμερα το πρωί; Πώς υπερασπιστήκατε την τιμή της πολιτείας και τη δική σας τιμή; Ή έπρεπε σήμερα να έχετε μηνύσει τον Μάκη Τριανταφυλλόπουλο, ή έπρεπε να έχετε διώξει με κλωτσιές τον κ. Κλαδά, εάν και εφόσον πήγε σε μια τέτοια συμπαιγνία με τον δημοσιογράφο που δημόσια χθες τον κατήγγειλε. Δεν μπορούμε να επιτρέπουμε να έρπουν αυτά, γιατί βλάπτουν με ανήκεστη βλάβη την πολιτεία και την δημοκρατία.
      Ακούσαμε αυτές τις ημέρες, κύριε Υπουργέ, για διακίνηση μαύρου χρήματος. Διάβασα στην «ΑYΡΙΑΝΗ» της προηγούμενης Κυριακής ολόκληρους διαλόγους της κ. Τσέκου με τον κ. Ζαχόπουλο «σου έφερα τριακόσια δόσμου τα διακόσια». Παρακολουθώ στα κανάλια αυτές τις ημέρες να μιλάνε για πολύ μαύρο χρήμα σε δημοσιογράφους. Και σας ερωτώ, πού είναι ο Ζορμπάς; Σε ποια ναφθαλίνη βάλατε τον Ζορμπά και γιατί; Και ερωτώ τον Υπουργό Εθνικής Οικονομίας που είναι ο άμεσος άτυπος προϊστάμενος με πόσα λεφτά έχετε χρηματοδοτήσει αυτήν την αρχή την οποία κάνατε; Τους έχετε χρηματοδοτήσει με τη δυνατότητα να παίρνουν ένα λεωφορείο την ημέρα; Τους έχετε χρηματοδοτήσει; Έχουν τη δυνατότητα να κάνουν έλεγχο; 
      Όταν ακούμε για μαύρο χρήμα, τους έχετε απομονώσει. Πού είναι ο Ζορμπάς να μπει στην ιστορία; Ακούμε για διακίνηση μαύρου χρήματος. Μήπως θα τα λύσει ο υμέτερος κ. Κλαδάς ο οποίος απεδείχθη ότι είναι κλαδί αυτού του σάπιου δέντρου για το οποίο γίνεται σήμερα ο θόρυβος; Εκτός αν εσείς βγείτε και μιλήσετε του Τριανταφυλλόπουλου να καθίσει στο εδώλιο του κατηγορουμένου και να αποδειχθεί ότι λέει ψέματα. Αλλά, απ’ ό,τι φαίνεται, ουδείς από εσάς συγκινήθηκε να εκδώσει έστω και μια ανακοίνωση. 
      Όλοι οι Ελληνες πολίτες σ’ αυτόν τον τόπο έχουν επενδύσει επιτέλους σε αυτόν τον καυγά μπας και βγει κάτι, μπας και λάμψει επιτέλους η αλήθεια. Και πολλοί είναι εκείνοι που με ρώτησαν αν προβλέπω εξελίξεις τουλάχιστον από πλευράς πολιτείας. Ερωτώ τον Υπουργό Εθνικής Οικονομίας: Κύριε Υπουργέ, στον προηγούμενο καυγά που υπήρξε όπου απεκαλύφθησαν πολλά πράγματα και μπήκε μέσα η εφορία επί κυβερνήσεως ΠΑ.ΣΟ.Κ. και επεβλήθησαν πολλών δισεκατομμυρίων δραχμών πρόστιμα, πόσα πληρώθηκαν; Πείτε, κύριε Υπουργέ της Εθνικής Οικονομίας, πόσα εισπράξατε από την προηγούμενη κρίση; Και ξέρετε ποιόν. Γι’ αυτόν που έγινε θόρυβος επίσης δύο μήνες και χάλασε ο κόσμος. 
      Να σας πω ότι δεν εισπράξατε μία. Και δεν εισπράξατε μία, κύριε Υπουργέ, γιατί η εφημερίδα που στήριζε αυτήν την παράταξη για είκοσι πέντε χρόνια, το γύρισε τούμπα προεκλογικώς και στήριζε εσάς. Και καθόμουνα και έλεγα τι έχει συμβεί, τι έχει γίνει, ώσπου μου ήρθε η εγκύκλιός σας παραμονή των εκλογών ούτε καν πριν τρεις εβδομάδες πριν τις εκλογές με την οποία τους χαρίζατε όλα τα πρόστιμα. Ανακαλύψατε ξαφνικά ότι είναι αθώοι; Τι είδους συναλλαγές είναι αυτές; Και πως μπορείτε εσείς η κορυφή του Υπουργείου Εθνικής Οικονομίας να ενεργείτε με αυτόν τον τρόπο; Μήπως με αυτόν τον τρόπο κάποιοι σαν τον κ. Κλαδά παίρνουν το θάρρος να πάνε να κάνουν «κομπρομί» με δημοσιογράφους, θα πέσει χαμηλά ο συνέταιρός σου εάν εσύ μας βοηθήσεις και δεν μας κτυπάς. Δεν εμπλέκεις εμένα του είπε στην υπόθεση της Τσέκου και εγώ θα καθαρίσω τον συνέταιρό σου. Το ακούσατε και αφήσατε να περάσει έτσι. ‘Η είναι ψέματα; 
      Κύριε Υπουργέ, σας ερωτώ ευθέως. Βρήκαν οι αρμόδιες αρχές του Υπουργείου σας εικονικά τιμολόγια στο Υπουργείο Πολιτισμού; Αρκεί μια λέξη, ένα όχι. Ερωτώ ευθέως. Ευρέθησαν τιμολόγια μαϊμού στο Υπουργείο Πολιτισμού; Ναι, ή όχι;
Θα μου απαντήσετε, κύριε Υπουργέ, επί του ερωτήματος; Δεν μπορείτε να απαντήσετε, γιατί, βεβαίως, δεν ξέρετε τι να πείτε. 
      Ερωτώ τον Υπουργό Εθνικής Οικονομίας της χώρας: Κύριε Υπουργέ, από έλεγχο των συνεργείων σας, ευρέθησαν μαϊμού τιμολόγια στη Δ.Ε.Η. τόσα όσα, που αν δεν είχαν μπει τα τιμολόγια, θα άλλαζε πέρσι ο ισολογισμός της; Περιμένω απάντηση τώρα. Απαντήστε, κύριε Υπουργέ. Απαντήστε. Πείτε, λοιπόν, τι πάτε να κάνετε. Υπάρχουν μαύρα τιμολόγια στην τιμή που θα άλλαζαν το ισοζύγιο; Γιατί δεν το βγάζετε; Ερωτώ. 
      Ποια στοιχεία υπάρχουν για τη δολοφονία του Μουλά, το Μάρτιο του 2004, τη στιγμή που πήγαινε να καταθέσει για μαύρα τιμολόγια στo Σ.Δ.Ο.Ε. στην οδό Κηφισίας; Πείτε μου. 
      Υπήρχε η δολοφονία του Μουλά, να ψάξετε στις εφημερίδες να τη βρείτε. Εγώ ρωτάω τι έγινε. Ποια τιμολόγια εννοούσε; Ποιες εταιρείες εννοούσε; Υπάρχει δίκτυο εικονικών τιμολογίων από έναν φορέα; Ναι ή όχι; Από τον ίδιο φορέα, μου φαίνεται λέγεται Αμοργιανός, με δεκαπέντε εταιρείες μαϊμού και πολλά εξ αυτών των τιμολογίων είναι στο Υπουργείο Πολιτισμού επί θητείας Υπουργών και των δύο κυβερνήσεων; 
      Αυτήν τη φορολογία θέλω να πιάσω. Αυτές τις κομπίνες θέλω να πιάσετε, κύριε Υπουργέ, και όχι τον άλλο φουκαρά που έχει ένα στουντιάκι και τον οδηγούμε εις τον έφορο μέσα στη δυστυχία του, ανεξαρτήτως εάν είναι εργένης ή εάν έχει πέντε παιδιά, καμμία εξαίρεση. Εκείνους να πιάσουν. 
      Πόσα πλήρωσε, λοιπόν, ο εκδότης για να αλλάξει πολιτική και να στηρίξει τη Νέα Δημοκρατία; Και γιατί του «τα χαρίσατε»; Θα πρέπει επιτέλους να απολογηθείτε στον ελληνικό λαό μέσω του Κοινοβουλίου. Γιατί του «τη χαρίσατε» και ποια συμφωνία έχει γίνει;
      Δεν πηγαίνω στην άλλη πλευρά, κύριε Υπουργέ, γιατί εάν πάω στην άλλη πλευρά, θα βρεθούμε προ παρεξηγήσεως που υπήρχε με την ομάδα των λοχαγών. Πώς η άλλη πλευρά βοηθούσε στην έκδοση του περιοδικού των λοχαγών; Πώς ωφελήθηκε, εν συνεχεία, αυτός από τη διαγραφή κάποιων χρεών; Και αν θέλετε και εάν τολμάτε, ελάτε να ανοίξουμε τη συζήτηση. 
      ΓΙΑΝΝΗΣ ΚΟΥΤΣΟΥΚΟΣ: Τα λέτε μεταξύ σας και δεν καταλαβαίνουμε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Να διαβάσετε, κύριε, καλύτερα. Να διαβάσετε την πραγματικότητα, αλλά και εσείς σε αντιπαροχή πάτε, γιατί...
      ΓΙΑΝΝΗΣ ΚΟΥΤΣΟΥΚΟΣ: Ποιος κρατάει ποιον; Δεν καταλαβαίνουμε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. Αρχηγός Κόμματος βρίσκεται στο Βήμα. Μη διακόπτετε. 
       ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): …όταν είπα εγώ για εξεταστική των πραγμάτων επιτροπή, τώρα που το πράγμα τρέχει, τώρα που οι γλώσσες είναι λυμένες, τώρα που οι τρύπες μπάζουν, λέτε αργότερα. Και το λέτε, γιατί; Γιατί δεν θέλετε να τα βάλετε με το Βενιζέλο που ήταν Υπουργός εκείνη την περίοδο. Επειδή φοβάται ο Αρχηγός σας να μην ανοίξει η πληγή, πάτε πίσω το θέμα. 
      Εμείς, όμως, θέλουμε εδώ και τώρα εξεταστική των πραγμάτων επιτροπή. Ελάτε αύριο να το υπογράψουμε. Δεν έχω πενήντα Βουλευτές. Έχω μόνο δέκα. Στις άλλες εκλογές, που θα έχω πενήντα, θα τα κάνω μόνος μου τα κουμάντα. Ελάτε αύριο το πρωί να κάνουμε εξεταστική των πραγμάτων επιτροπή. Δεν ερχόσαστε. 
      Περιμένετε να πάμε στην Επιτροπή Μορφωτικών Υποθέσεων και να πούμε το παραμύθι. Ελάτε να κάνουμε την εξεταστική που έχει ανατρεπτικά στοιχεία. Ελάτε να καλέσουμε εμείς, εφόσον έχουν βάλει στο χρονοντούλαπο τον κ. Ζορμπά, όλους αυτούς. Αυτό θέλω, αλλά δεν ακολουθείτε και δεν παρακολουθείτε. Αφήστε, λοιπόν, τα λόγια και προχωρήστε στην πράξη. 
      Εγώ θέλω συγκεκριμένα στοιχεία. Αν θέλετε, βοηθήστε εσείς που είστε «μεγαλύτεροι», να μπορέσει να φύγει η δυσοσμία από τον τόπο. Πολύ φοβούμαι, όμως, ότι τα πράγματα οδηγούνται, με ακρίβεια σχεδόν μαθηματική, στο μεγάλο deal, σε μια υπόθεση Αγγέλας Μέρκελ και στην Ελλάδα. Εκεί οδηγούνται τα πράγματα και οδηγούνται από εκείνα τα Μέσα Ενημέρωσης σήμερα, τα οποία προσπαθούν να ελέγξουν ακόμα περισσότερο τον πολιτικό βίο, αλλά ο λαός θα αντισταθεί. 
      Δεν θα επιτρέψουμε εδώ αυτά τα ανίερα σενάρια, τα οποία γίνονται ερήμην του λαού. Και αν σήμερα υπάρχει αυτή η βρώμα, δεν γεννήθηκε επί Νέας Δημοκρατίας. Γεννήθηκε, γιατί την καλλιεργήσατε εσείς, την τροφοδοτήσατε εσείς. 
      ΓΙΑΝΝΗΣ ΚΟΥΤΣΟΥΚΟΣ: Τώρα το ισορρόπησες. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και να πάτε να δείτε όλα τα κονδύλια που δόθηκαν σ’ όλους αυτούς που σήμερα είναι πρωταγωνιστές των σκανδάλων. 
      Επιτέλους, μάθετε να κάνετε Αντιπολίτευση. Τα τελευταία πέντε λεπτά τα πήρατε εσείς, ενώ θα τα έπαιρνε ο Υπουργός. 
      Ευχαριστώ πάρα πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον Πρόεδρο του ΛΑ.Ο.Σ. κ. Καρατζαφέρη.
      Το λόγο έχει τώρα ο Βουλευτής του ΠΑ.ΣΟ.Κ. στη Β΄ Περιφέρεια Αθηνών κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέλω μόνο να πω στον κ. Καρατζαφέρη ότι το ΠΑ.ΣΟ.Κ. δεν δέχεται μαθήματα Αντιπολίτευσης. Ξέρει να κάνει Αντιπολίτευση μαχητική, υπεύθυνη και αποτελεσματική. Και στο συγκεκριμένο θέμα έχει αρχίσει να κλιμακώνει τις ενέργειές του, να αξιοποιεί όλες τις δυνατότητες που του δίνει το Σύνταγμα και ο Κανονισμός της Βουλής, έτσι ώστε πραγματικά να αναγκαστεί η Κυβέρνηση –και είχε την πρώτη επιτυχία- να σταματήσει την προσπάθεια συγκάλυψης του θέματος και να λάμψει η αλήθεια. Θα κλιμακώσουμε λοιπόν τις ενέργειες,  κύριε Καρατζαφέρη, και μην ανησυχείτε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ώσπου να κλιμακώσετε τις ενέργειες θα έχει αλλάξει η κλίμακα! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέλω να πω στην αρχή ότι συζητούμε πραγματικά αυτό το νομοσχέδιο σ’ ένα κλίμα δυσοσμίας, κύριε Υπουργέ, και οφείλετε να απαντήσετε και για τις χθεσινές καταγγελίες. Πραγματικά επί των ημερών σας έχει καταρρακωθεί η δημόσια ηθική. Θύλακες σήψης έχουν αναπτυχθεί στα κυβερνητικά κέντρα και στο Μαξίμου και δεν μπορεί να σιωπάτε. Αυτή είναι η αλήθεια και δεν μπορεί να συγκαλυφθεί. 
      Όσον αφορά το νομοσχέδιο, τώρα, κύριε Υπουργέ. Σας άκουσα να λέτε προηγουμένως πως η πολιτική σας έφερε καρπούς. Δεν ξέρω ποιοι γεύονται τους καρπούς αυτής της πολιτικής. Πάντως όχι ο ελληνικός λαός! Και οι αλλαγές που κάνετε, κύριε Υπουργέ, στην φορολογία της ακίνητης περιουσίας, αυτές που εισηγείστε μ’ αυτό το νομοσχέδιο, εκφράζουν την ίδια ταξική αντίληψη για τη φορολογία. Είναι η δική σας αντίληψη που είδαμε στην τετραετία, με επιβαρύνσεις και  φοροαφαίμαξη στα χαμηλά και μεσαία εισοδήματα,  φοροελαφρύνσεις και φοροαπαλλαγές στους ισχυρούς. 
      Το ίδιο γίνεται και στη λεγόμενη από σας «τρίτη φάση» της «μεγάλης» σας μεταρρύθμισης, δηλαδή τις αλλαγές στη φορολογία της ακίνητης περιουσίας. Η τρίτη αυτή φάση κάνει το φορολογικό σύστημα ακόμη πιο άδικο και ανοίγει την ψαλίδα των αδικιών. Αυτή είναι η αλήθεια. 
      Για του λόγου το αληθές, κύριε Υπουργέ, να δούμε πιο συγκεκριμένα τι ακριβώς κάνετε με το νομοσχέδιό σας. Για να το καταλάβουν κι οι πολίτες.
      Πρώτον, αυξάνετε τους φόρους. Αυξάνετε τα έσοδα από τη φορολογία και επομένως ο μύθος να παρουσιαστεί ως φιλολαϊκό το νομοσχέδιο με δήθεν φοροελαφρύνσεις καταρρίπτεται. Είδαμε στον προϋπολογισμό ότι συνολικά το 2008 προβλέπονται πρόσθετοι φόροι 6,2 δισεκατομμύρια ευρώ και από την ακίνητη περιουσία πρόσθετοι φόροι 660.000.000 ευρώ. Κι έρχεται το νομοσχέδιο και το  επαληθεύει. Η Έκθεση του Γενικού Λογιστηρίου, κυρίες και κύριοι συνάδελφοι, είναι αποκαλυπτική. Ενώ προβλέπει απώλεια εσόδων 417,5 εκατομμύρια ευρώ από την άλλη προβλέπει αύξηση εσόδων από το Ενιαίο Τέλος Ακίνητης Περιουσίας 900.000.000 ευρώ. Ουσιαστικά δηλαδή με το «καρότο» της κατάργησης του φόρου κληρονομιάς και γονικών παροχών έρχεται και το ραβδί στους πολλούς, με το νέο φόρο κατοχής. Αυτή είναι η πρώτη επίπτωση από το νομοσχέδιό σας. 
      Δεύτερον, ανατρέπετε –ήταν εδώ πράγματι αποκαλυπτικός και αναλυτικός ο εκπρόσωπος της Γ.Σ.Ε.Ε.- την αρχή της αναλογικότητας στη φορολογία, αυτή που επιβάλλει το Σύνταγμα. Δηλαδή το να συνεισφέρει ο κάθε πολίτης στα δημόσια βάρη ανάλογα με τις δυνάμεις του. Είναι μια συνταγματικά κατοχυρωμένη αρχή στην Ελλάδα, πάγια αρχή σ’ όλα τα ευνομούμενα κράτη. Και αυτό είναι μια επικίνδυνη διολίσθηση. 
      Τρίτη επίπτωση: Καταργείτε το φόρο μεγάλης ακίνητης περιουσίας. Χαράς ευαγγέλια για τους μεγαλοϊδιοκτήτες!
      Τους χαρίζετε 240.000.000 ευρώ. Λέτε ότι υπήρξαν λειτουργικά προβλήματα, προβλήματα στην είσπραξη. Πράγματι, υπήρξαν. Αντί, όμως, να το λύσετε, εσείς ουσιαστικά καταργείτε το φόρο, καταπατώντας τις αρχές της φορολογικής δικαιοσύνης.
      Η φορολόγηση της μεγάλης περιουσίας είναι κοινωνικά δίκαιη και ενισχύει, κυρίες και κύριοι συνάδελφοι, το ρόλο του φορολογικού συστήματος ως αναδιανεμητικού εργαλείου. Εμείς είμαστε εντελώς αντίθετοι σε αυτό, στην κατάργησή του.
      Τέταρτη επίπτωση. Με την κατάργηση του φόρου κληρονομιάς και γονικών παροχών και την επιβολή 1% επί δικαίους και αδίκους, ουσιαστικά καταργείται η προοδευτική κλίμακα που ισχύει σε όλη την Ευρώπη. Κατέχοντες και μη μπαίνουν στην ίδια μοίρα. Και τα 115.000.000 ευρώ που χάνετε ουσιαστικά, κατά  την Έκθεση του Λογιστηρίου, τα κερδίζουν δυσανάλογα οι κατέχοντες. Μικρή και μεγάλη ιδιοκτησία, όπως ειπώθηκε από αυτό το Βήμα, στο χωριό ή στην πόλη, στο Καματερό ή στην Εκάλη, ανεξάρτητα από την αξία της, φορολογείται με τον ίδιο συντελεστή.
      Για να αντιληφθούν οι πολίτες την αδικία, θα πω ένα παράδειγμα. Ο ιδιοκτήτης ακινήτου, αξίας 120.000 ευρώ, κερδίζει από αυτήν την αλλαγή 1.000 ευρώ, δηλαδή το 0,8% της αξίας του ακινήτου, λόγω μείωσης του φόρου. Ενώ ο ιδιοκτήτης ακινήτου, αξίας 500.000 ευρώ, κερδίζει 58.000 ευρώ, δηλαδή το 12% της αξίας του ακινήτου. Αυτή είναι η νεοδημοκρατική αντίληψη για φορολογική δικαιοσύνη! Μπράβο σας.
      Πέμπτη επίπτωση. Με την επιβολή του Ενιαίου Τέλους Ακινήτων, όχι μόνο εισάγεται ένας νέος φόρος -και αυτό έχει ιδιαίτερη σημασία- αλλά ανοίγει και η κερκόπορτα που θα επιβαρύνει συνεχώς τα πλατιά λαϊκά στρώματα. Γιατί επιβάλλετε μεν τώρα το 1‰, με βάση την αντικειμενική αξία, αλλά κανένας δεν εγγυάται ότι αυτό αύριο μπορεί να αυξάνεται, ανάλογα με το τι θέλει η Κυβέρνηση. Και, επίσης, κανένας δεν εγγυάται ότι αυτό δεν θα είναι κινητήριος μοχλός για να αυξάνονται γρηγορότερα οι αντικειμενικές αξίες. Και επίσης επιβάλλετε το 1‰ και αυτό με εξισωτική λογική, χωρίς αναλογικότητα. Άρα, ουσιαστικά, δημιουργείτε τις προϋποθέσεις να επιβαρύνονται πάλι οι πολλοί.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Για να μη ξοδέψω άλλο χρόνο δεν θα αναφερθώ στο κεφάλαιο Γ΄ και ιδιαίτερα, στο άρθρο 22 για την εξίσωση των ειδικών φόρων στο πετρέλαιο θέρμανσης και κίνησης. Θα αναφερθώ στη συζήτηση επί των άρθρων. Απλώς αυτό που θέλω να πω προκαταβολικά επί της αρχής, είναι ότι κανένας δεν θα μπορούσε να είναι αντίθετος προς αυτήν την εξίσωση. Εκείνο, όμως, που λέμε είναι ότι φέρνετε ουσιαστικά μία ρύθμιση, όπως ειπώθηκε και από τους φορείς, ατελέσφορη, μια ρύθμιση η οποία δεν είναι μελετημένη, ίσως δεν μπορεί να εφαρμοσθεί. Και, σε επιβεβαίωση αυτών που λέμε, είναι το γεγονός ότι την τελευταία ώρα, αναβάλατε την εφαρμογή της για ένα μήνα.
      Κλείνω, όσον αφορά το νομοσχέδιο, λέγοντας ότι, κύριε Υπουργέ, με όλη την πολιτική σας -και με την πρώτη και με τη δεύτερη και με την τρίτη φάση της φορολογικής σας πολιτικής, αλλά συνολικά με όλη την πολιτική σας- ανοίγετε συνεχώς τη ψαλίδα, σε μια εποχή, μάλιστα, που τα νοικοκυριά δυσπραγούν κάτω από το βάρος της ακρίβειας και της υπερχρέωσης.
      Ο τόπος, όσον αφορά τη φορολογία, χρειάζεται μια άλλη πολιτική δίκαιη… Ένα δίκαιο φορολογικό σύστημα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ούτε μισό λεπτό δεν έχω, κύριε Πρόεδρε. Παρακαλώ την ανοχή σας. Εδώ μίλησαν συνάδελφοι και δώδεκα λεπτά.
      Λοιπόν, λέω ότι ο τόπος χρειάζεται πραγματικά, η χώρα, η ανάπτυξη, ένα δίκαιο φορολογική σύστημα, το οποίο να διέπεται από κοινωνική ευαισθησία και από αναπτυξιακή λογική. Ένα τέτοιο σύστημα προτείνει το ΠΑ.ΣΟ.Κ. Και ιδιαίτερα, όσον αφορά τη φορολογία των ακινήτων, εμείς, όπως ειπώθηκε και από τον εισηγητή μας, προτείνουμε αύξηση, διπλασιασμό, ουσιαστικά, των αφορολογήτων ορίων για τις κληρονομιές και της γονικές παροχές και ενιαιοποίηση του φόρου και προοδευτικότητα στη φορολογία των ακινήτων.
      Προς αυτήν την κατεύθυνση, θα ήταν μια σωστή μεταρρύθμιση. Γι’ αυτό, είμαστε αντίθετοι, με τις δικές σας ρυθμίσεις και καταψηφίζουμε το νομοσχέδιο.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Γείτονα.
      Το λόγο έχει τώρα ο κ. Δημήτριος Κουσελάς.
      ΔΗΜΗΤΡΙΟΣ ΚΟΥΣΕΛΑΣ:  Κυρίες και κύριοι συνάδελφοι, η συζήτηση για το φορολογικό νομοσχέδιο διεξάγεται σήμερα μέσα σ’ ένα γενικευμένο, θα έλεγα, κλίμα σήψης και διαφθοράς, που δημιουργείται από τον αδιαφανή τρόπο άσκησης της κυβερνητικής εξουσίας αλλά και από τις συμπεριφορές μιας σειράς κυβερνητικών στελεχών που ο ίδιος ο Πρωθυπουργός τοποθέτησε, συμπεριφορές που αντιμετωπίζουν τη Δημόσια Διοίκηση και το κράτος σαν να είναι φέουδό τους, βάζοντας πάνω από όλα την εξυπηρέτηση των προσωπικών τους συμφερόντων και χωρίς να υπολογίζουν το δημόσιο συμφέρον.
      Εμείς δεν είμαστε σε καμμία περίπτωση διατεθειμένοι να αφήσουμε τα πράγματα έτσι. Και θέλω από το βήμα αυτό να διαβεβαιώσω και τους συναδέλφους και τον ελληνικό λαό ότι θα εξαντλήσουμε κάθε κοινοβουλευτική διαδικασία και κάθε δυνατότητα που μας δίνει το Κοινοβούλιο και οι δημοκρατικοί θεσμοί, προκειμένου να λάμψει η αλήθεια και να τιμωρηθούν οι πραγματικά υπαίτιοι. 
      Θέλω στο σημείο αυτό να αποτανθώ στον Πρόεδρο του ΛΑ.Ο.Σ. και να του πω ότι δεν γνωρίζει τις θέσεις του ΠΑ.ΣΟ.Κ., από ό,τι φαίνεται από αυτά που είπε από το Βήμα αυτό στη Βουλή, γιατί από την εξάντληση των κοινοβουλευτικών διαδικασιών που ανέφερα δεν εξαιρείται ούτε η εξεταστική των πραγμάτων Επιτροπή, που είναι μέσα στις προθέσεις μας. Θα προχωρήσουμε εξαντλώντας, όπως είπα, κάθε περιθώριο σχετικά με το ζήτημα αυτό.
      Μέσα σ’ αυτό το κλίμα, αγαπητές συναδέλφισσες και συνάδελφοι, η Κυβέρνηση προσπαθεί να παρουσιάσει ότι το νομοσχέδιο αυτό είναι μια μεταρρύθμιση του φορολογικού συστήματος. 
      Είναι, όμως, μεταρρύθμιση, κύριε Υπουργέ της Οικονομίας, η ισοπέδωση και η ανατροπή κάθε έννοιας προοδευτικής φορολόγησης; Είναι μεταρρύθμιση η κατάργηση της αρχής της φορολογικής δικαιοσύνης; Είναι γνωστό ότι με βάση αυτήν την αρχή, ο καθένας φορολογείται ανάλογα με τη δυνατότητά του και όχι όλοι με τον ίδιο συντελεστή, ανεξάρτητα από το εισόδημα και το μέγεθος του κατεχόμενου ή του μεταβιβαζόμενου πλούτου. 
      Φανταστείτε τι θα γινόταν, αν εφαρμοζόταν η ισοπεδωτική αυτή λογική που ήδη εφαρμόζεται στην έμμεση φορολογία, με την επιβολή ενιαίου συντελεστή για όλους, σ το φόρο εισοδήματος!
      Κυρίες και κύριοι συνάδελφοι, 115.000.000 ευρώ ωφελούνται οι μεγαλοιδιοκτήτες από την αντικατάσταση του φόρου κληρονομιάς και γονικών παροχών από ένα τέλος 1%, ανεξάρτητα από το μέγεθος της κληρονομούμενης περιουσίας, αντί για μια εύλογη αύξηση του αφορολόγητου, όπως θα περίμενε ο καθένας. Είναι οι ίδιοι αυτοί που ωφελούνται από την κατάργηση και του φόρου μεγάλης ακίνητης περιουσίας και την αντικατάστασή του από το τέλος ακίνητης περιουσίας, ένα τέλος το οποίο θα πληρώσουν οι πολλοί, όσοι έχουν ακόμη και μια μικρή αποθήκη, ένα κοτέτσι, ένα εξοχικό, ένα πατρικό στο χωριό.
      Αυτό που η Κυβέρνηση προσχηματικά ονομάζει «διεύρυνση της φορολογικής βάσης», δεν είναι τίποτα άλλο παρά μια μετατόπιση της άντλησης των φορολογικών εσόδων σε εκείνους που ήδη επωμίζονται τα περισσότερα φορολογικά βάρη, σε όφελος αυτών που κατέχουν την «υψηλή τέχνη» της φοροαποφυγής, της φορολογικής ασυλίας, των μεταλοϊδιοκτητών και των μεγαλοεπενδυτών ακινήτων, ανθρώπων που προκαλούν, αν θέλετε, το αίσθημα δικαίου της κοινωνίας.
      Κυρίες και κύριοι συνάδελφοι, η αντικατάσταση του φόρου μεγάλης ακίνητης περιουσίας από το δήθεν ενιαίο τέλος ακίνητης περιουσίας είναι ένα δώρο, όπως είπε και ο εισηγητής μας, στους έχοντες και κατέχοντες, γιατί το 2007 σαράντα χιλιάδες μεγαλοϊδιοκτήτες πλήρωσαν 240.000.000 ευρώ και τώρα καλούνται δύο εκατομμύρια πολίτες να πληρώσουν όχι 240.000.000 ευρώ, αλλά 900.000.000 ευρώ που θα εισπράξει, όπως υπολογίζει, το Γενικό Λογιστήριο του Κράτους.
      Η Κυβέρνηση, βέβαια, ισχυρίζεται, κάνοντας σημαία την απαλλαγή αγοράς πρώτης κατοικίας, ότι δήθεν ενισχύει τη φορολογική δικαιοσύνη με την απαλλαγή αυτή. 
      Όμως, κυρίες και κύριοι συνάδελφοι, αυτή η σημαία είναι σημαία από νάιλον! Είναι σημαία ψευδεπίγραφη –θα έλεγα εγώ- γιατί είναι δώρο άδωρο για την πλειοψηφία των μικρομεσαίων αγοραστών ακινήτων. Ήδη υπάρχει αφορολόγητο όριο, το οποίο εμείς, μέσω του εισηγητού μας, προτείναμε να διπλασιαστεί και να φθάσει στις 190-200.000 ευρώ, για να καλύπτει επαρκώς τις σύγχρονες ανάγκες, χωρίς διευκολύνσεις στους οικονομικά ισχυρότερους. 
      Προφανώς αυτή η πρότασή μας δεν συνάδει με το αίσθημα φορολογικής δικαιοσύνης έτσι όπως το αντιλαμβάνεται η Κυβέρνηση. Καμμιά από τις αλλαγές που εισάγονται στη φορολογία ακινήτων δεν απηχεί μια σύγχρονη και δίκαιη φορολογική λογική. Το αντίθετο συμβαίνει. Ο «νεωτερισμός» του φόρου κατοχής σε συνδυασμό με την κατάργηση της αναλογικότητας στο φόρο κληρονομιάς, μάς επαναφέρει σε λογικές που εγκαταλείφθηκαν μαζί με τη φεουδαρχία στην Ευρώπη, σε λογικές που αναστήθηκαν από το θατσερικό πρότυπο ανάπτυξης. Υπηρετεί τη φθηνή και ανέξοδη αναπαραγωγή εισοδηματιών και μεγαλοκληρονόμων, που δεν χρειάζεται να κοπιάσουν, για να δημιουργήσουν τίποτα από μόνοι τους, καθώς και τη συγκέντρωση της ακίνητης περιουσίας σε ακόμα λιγότερα χέρια. 
      Σε ό,τι αφορά τους φόρους στα καύσιμα, η ενοποίηση των ειδικών φόρων θέρμανσης, κίνησης είναι ένα μεγάλο εισπρακτικό στοίχημα για την Κυβέρνηση από την έκβαση του οποίου πιστεύω ότι θα εξαρτηθούν πολλά σε ό,τι αφορά την υλοποίηση του προϋπολογισμού του 2008. Αυτό το εγχείρημα ενέχει, όπως είπα και στην επιτροπή, τον κίνδυνο να οδηγήσει σε επιβαρύνσεις τους καταναλωτές, αν οι εταιρείες επιχειρήσουν να τους μεταθέσουν το διαχειριστικό κόστος, αλλά και σ’ ένα νέο γραφειοκρατικό αλαλούμ. Θα είναι πάρα πολύ δύσκολος ο έλεγχος των εικονικών τιμολογίων. 
      Κλείνω με τις προτεινόμενες στο σχέδιο νόμου αλλαγές στο αγροτικό πετρέλαιο. Μπορεί να είναι θετικό και είναι θετικό για τους κινητήρες των αγροτικών μηχανημάτων και για το περιβάλλον να χρησιμοποιούν κανονικά πετρέλαιο κίνησης και όχι πετρέλαιο θέρμανσης. 
      Πιστεύετε, όμως, κύριοι της Κυβέρνησης, πως οι αγρότες έχουν τη δυνατότητα να πληρώσουν πρώτα και μετά να τους επιστρέφει το κράτος τη διαφορά και μάλιστα τεκμαρτά με τα δεδομένα του Ο.Σ.Δ.Ε.; Τόσο πλούσιους, κύριε Υπουργέ, νομίζετε ότι έχετε κάνει το τελευταίο χρονικό διάστημα τους αγρότες; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από την άλλη πλευρά, οι εκτιμήσεις –και κλείνω με αυτό, κύριε Πρόεδρε- για την κατανάλωση του αγροτικού πετρελαίου αποκλίνουν σοβαρά. Η ΠΑ.Σ.Ε.ΓΕ.Σ. με πολύ συντηρητικούς υπολογισμούς ανεβάζει τον όγκο της κατανάλωσης στα εξακόσιες ογδόντα χιλιάδες χιλιόλιτρα. Οι εκτιμήσεις, όπως σας είπα και στην επιτροπή, από έγκυρους τελωνειακούς κύκλους μιλούν για ένα εκατομμύριο, ενώ η Κυβέρνηση κάνει λόγο για τριακόσιες ογδόντα χιλιάδες χιλιόλιτρα. Ο κύριος Υπουργός πριν είπε ότι προσεγγίσατε. Πού προσεγγίσατε; Στα τριακόσιες ογδόντα χιλιάδες χιλιόλιτρα; Βρέθηκε λύση σε σχέση με το ζήτημα αυτό; 
      Και γιατί –αλήθεια πείτε μας- δεν υιοθετείτε για τους αγρότες το ίδιο σύστημα που εισηγείστε για τους καταναλωτές πετρελαίου θέρμανσης; Γιατί; Οι αγρότες είναι παιδιά άλλου Θεού και θα πρέπει να ισχύουν διαφορετικά γι’ αυτούς; 
Ειλικρινά, δεν θέλω να φανταστώ τις συνέπειες τέτοιων αποκλίσεων και την αναστάτωση που θα υπάρξει στον ήδη πολύπαθο αγροτικό χώρο, όταν οι αγρότες κληθούν πρώτα να δίνουν το «ζεστό χρήμα» από το υστέρημά τους και μετά να περιμένουν πότε και πόσο θα τους επιστραφεί. Φανταστείτε τι έχει να γίνει! 
	Για όλους αυτούς, τους λόγους αλλά και για τους λόγους που εκτενώς ανέπτυξε ο εισηγητής μας, καταψηφίζουμε το παρόν σχέδιο νόμου. 
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε. 
    Το λόγο έχει ο Βουλευτής του ΠΑ.ΣΟ.Κ. κ. Γιάννης Κουτσούκος. 
	ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, παρακολούθησα μετά μεγίστης προσοχής τον Υπουργό Οικονομίας και Οικονομικών κ. Αλογοσκούφη σε μία ομιλία που δεν μας έχει συνηθίσει με την έννοια ότι ήταν επίπεδη, ρηχή και εντελώς διαχειριστική και στην οποία παρουσίασε ουσιαστικά τα άρθρα του νομοσχεδίου. Δεν έκανε τίποτα παραπάνω από το να προσπαθεί να μας πείσει ότι αυτό το νομοσχέδιο είναι μέρος μιας μεταρρυθμιστικής πολιτικής της Νέας Δημοκρατίας η οποία, όπως έχουμε επανειλημμένα αναφέρει σ’ αυτήν την Αίθουσα, δεν κάνει τίποτε άλλο στον φορολογικό τομέα από το να παίρνει από τους πολλούς και να δίνει στους λίγους.
      Θα αναφερθώ στα συγκεκριμένα στοιχεία του νομοσχεδίου απαντώντας σ’ αυτά που είπε ο κ. Αλογοσκούφης. Όμως, αγαπητοί συνάδελφοι και συναδέλφισσες, επιτρέψτε μου να σχολιάσω το γεγονός ότι ο τόνος και ο τρόπος του κυρίου Υπουργού σήμερα νομίζω ότι συνδέονται απολύτως με το βεβαρημένο κλίμα που έχει να κάνει με την πολιτική επικαιρότητα και με τη συγκυρία διότι αυτός ο Υπουργός, ο πρώτος τη τάξει Υπουργός που πάντα έπαιρνε στην «πλάτη» του την κυβερνητική πολιτική, σήμερα περιορίστηκε ακριβώς ως να ήταν εισηγητής του νομοσχεδίου, ως να μη συμβαίνει τίποτα έξω απ’ αυτήν την Αίθουσα, ως να μην συγκλονίζεται η χώρα και το πολιτικό σύστημα από συστήματα διαπλοκών. Δεν απαντά ως αρμόδιος Υπουργός ούτε σε ερωτήματα που έχουν τεθεί από χθες το βράδυ δημοσιογραφικά και που τέθηκαν και σήμερα σ’ αυτήν την Αίθουσα. Τόλμησε μάλιστα σε μία αποστροφή της ομιλίας του να μας πει ότι αυτό το νομοσχέδιο έχει να κάνει με μέτρα κατά της φοροδιαφυγής την οποία συστηματικά καταπολεμά η Κυβέρνηση και μάλιστα σε μία προσπάθεια να αλλάξει και νοοτροπίες. Δεν ξέρω αν με την αλλαγή των νοοτροπιών εννοούσε την υπόγεια και «κάτω από το τραπέζι» διαπραγμάτευση του επικεφαλής των αρμόδιων υπηρεσιών με μεσολαβητές Βουλευτές της Νέας Δημοκρατίας για να ρυθμίσουν ζητήματα των εκδοτών γιατί δεν ξέρω ποιος κρατάει ποιον σ’ αυτήν την υπόθεση.
	Μιας και διέκοψα τον Πρόεδρο του ΛΑ.Ο.Σ. ο οποίος φαίνεται ότι ως δημοσιογράφος έχει τη δυνατότητα να εντρυφά πολύ περισσότερο σ’ αυτά που με μεγάλη έκπληξη μαθαίνει σήμερα ο ελληνικός λαός γύρω από τα ζητήματα που αφορούν τη διαφθορά στο κυβερνητικό στρατόπεδο, θέλω να πω ότι το έκανα αυτό γιατί πιστεύω ότι έχει την υποχρέωση ο καθένας από μας να μην μετατρέπει αυτό το Βήμα της Βουλής σε τηλεοπτικό «παράθυρο», να μην πετάει κατά πάντων λάσπη, ούτε να αφήνει υπονοούμενα και να μην λέει όλη την αλήθεια στον ελληνικό λαό. Είναι φανερό ότι ένα μέρος απ’ αυτά που είπε ο αξιότιμος Πρόεδρος του ΛΑ.Ο.Σ. εδώ έχει να κάνει με εκκαθάριση εσωτερικών λογαριασμών της Νέας Δημοκρατίας, μ’ αυτά που έλεγε περί λοχαγών και περί αποκαλύψεων όπου ενδεχόμενα έχει υπ΄όψιν του στοιχεία. Οφείλει, όμως, ως υπεύθυνος πολιτικός αυτά να τα καταθέσει επώνυμα από το Βήμα της Βουλής, αλλιώς δεν κάνουμε τίποτε άλλο εδώ εμείς, οι εκλεγμένοι εκπρόσωποι του λαού, από το να βοηθάμε στην καταβαράθρωση του πολιτικού συστήματος και στην απαξία του. Δημιουργείται ένα κλίμα γενικότερο δηλαδή πάνω στο οποίο σήμερα στήνονται διάφορα σενάρια απ’ αυτούς που έχουν συμφέροντα να καθοδηγήσουν τις πολιτικές εξελίξεις.
      Κλείνω αυτό το θέμα με την παρατήρηση και με το σχόλιο ότι την αντιπολιτευτική τακτική του ΠΑ.ΣΟ.Κ. απέναντι στα ζητήματα που σήμερα απασχολούν τη χώρα και έχουν εγκλωβίσει την ίδια την πολιτική της χώρας και την Κυβέρνηση στα μεγάλα σκάνδαλα δεν θα την καθορίσει ούτε ο κ. Καρατζαφέρης ούτε κανένας άλλος. Θα την ξεδιπλώσει το ΠΑ.ΣΟ.Κ. στις επιτροπές της Βουλής, στην Ολομέλεια, στην Εξεταστική Επιτροπή και με άλλες κινήσεις όταν χρειαστεί.
	Έρχομαι τώρα να συνδέσω αυτό το νομοσχέδιο με τη γενικότερη πολιτική της Κυβέρνησης. Είναι ξεκάθαρο ότι παίρνει από τους πολλούς για να δώσει στους λίγους. Πώς αλλιώς να δικαιολογηθεί η εγγραφή στον αντίστοιχο κωδικό του προϋπολογισμού η αύξηση κατά περίπου 660.000.000 ευρώ του τέλους της ακίνητης περιουσίας; Πώς γίνεται αυτό; Είναι πάρα πολύ απλό. Καταργείται μία προοδευτική κλίμακα. Εμείς τουλάχιστον που περάσαμε από μία σχολή και έχουμε στοιχειώδεις γνώσεις οικονομικών, έχουμε διδαχθεί για την προοδευτικότητα της φορολογικής κλίμακας και πάμε σε μία επίπεδη εφαρμογή ενός συντελεστή όπου ο πλούσιος πληρώνει τα ίδια με το φτωχό.
      Ποιος ωφελείται; Ωφελείται αυτός που απαλλάσσεται από τον συντελεστή με βάση τον οποίο ήταν υποχρεωμένος να καταβάλει ένα φόρο στο κράτος, ένα φόρο περιουσίας –γιατί το κράτος πρέπει να ασκεί μια πολιτική εξισορρόπησης απ’ αυτούς που κερδίζουν και πλουτίζουν συνέχεια- και επιβαρύνεται ο απλός και φτωχός.
      Αυτό γίνεται ιδιαίτερα με το ειδικό τέλος, όπου υπάρχει το πρωτοφανές να υπολογίζεται, όταν το ένα τοις χιλίοις, εν πάση περιπτώσει, δεν αποδίδει, με το τετραγωνικό: ένα ευρώ το τετραγωνικό.
      Και ενώ η Κυβέρνηση προσπάθησε να απαντήσει στο φόβο μεγάλης πλειονότητας των κατοίκων της υπαίθρου και ιδίως των αγροτών, ότι δεν θα φορολογήσει τα αγροτεμάχια, έρχεται με το νομοσχέδιο –αν κάποιος το διαβάσει καλά- να επιβάλει αυτήν τη φορολογία σε όλες τις αγροτικές εγκαταστάσεις, είτε είναι βουστάσια, είτε είναι ποιμνιοστάσια, είτε είναι στάβλοι, είτε είναι πτηνοτροφία, κοτέτσια, τα πάντα.
      Αυτοί οι άνθρωποι μέχρι σήμερα δεν είχαν καμμία επιβάρυνση, όπως γνωρίζετε. Διότι δεν του έπιανε καθόλου ο φόρος της μεγάλης ακίνητης περιουσίας, που καταργείται.
      Καταργείται, λοιπόν, ο φόρος της μεγάλης ακίνητης περιουσίας, ωφελούνται αυτοί που έπρεπε να καταβάλλουν και το κράτος δεν έκανε τη δουλειά που έπρεπε να κάνει, για να εισπράττει το φόρο, και μεταφέρουμε τα βάρη σε αυτούς τους μικρούς, σε αυτούς τους πένητες, σε αυτούς που ποτίζουν το χωράφι με τον ιδρώτα του προσώπου τους κάθε μέρα για να βγάλουν το μεροκάματό τους. Αυτή είναι η πολιτική σας!
      Και έρχεστε να τους κοροϊδέψετε, κυρίως τους κατοίκους της υπαίθρου, λέγοντάς τους ότι θα τους προκαταβάλετε το φόρο στο πετρέλαιο, για να μη χαλάσουν τα μηχανήματα. Είχατε μεγάλη έγνοια για τα μηχανήματα. Και θα τους δώσετε τώρα πετρέλαιο ντίζελ. Βάζετε τον κάθε αγρότη να δώσει δανεικά στο Υπουργείο Οικονομικών, στη φορολογία του κράτους περίπου 30% παραπάνω απ’ ό,τι πλήρωνε σήμερα στο κόστος της καλλιέργειας με το φόρο στα καύσιμα.
      Και βέβαια, κύριε Υπουργέ, μια και είστε σε οικονομικό Υπουργείο, ανοίξτε το site της Εθνικής Στατιστικής Υπηρεσίας, να δείτε ότι τουλάχιστον 10% έχει αυξηθεί το κόστος των εφοδίων στην καλλιέργεια με τα λιπάσματα, με το πετρέλαιο, με όλα τα γεωργικά εφόδια, για να δείτε ότι εγκαταλείπουν οι αγρότες και δεν καλλιεργούν πλέον, γιατί είναι ασύμφορη η καλλιέργεια.
      Και έρχεστε σε αυτόν το δοκιμαζόμενο αγρότη και του λέτε «πλήρωσε τα προκαταβολικά από την τσέπη σου και θα δούμε εμείς πότε θα σου τα επιστρέψουμε». Εκτός και νομίζετε ότι θα τους ξεγελάσετε με αυτό το παραμύθι ότι θα μπαίνουν προκαταβολικά στα βιβλιάρια. Γιατί νομίζω ότι είστε μακριά νυχτωμένοι από τον τρόπο που σκέφτονται, από τον τρόπο που λειτουργούν και από τον τρόπο που καλλιεργούν οι Έλληνες αγρότες.
      Αν θέλετε να το προσεγγίσουμε και μακροοικονομικά σε σχέση με τα στοιχεία, είμαστε στη διάθεσή σας. Να δούμε, λοιπόν, ποιες είναι οι καλλιεργούμενες εκτάσεις, ποιο είναι το κόστος των καυσίμων και ούτω καθ’ εξής. Σημασία έχει ότι βρήκατε τον πιο αδύναμο κρίκο αυτής της υπόθεσης, να τον εκμεταλλευτείτε παίρνοντάς του προκαταβολικά έσοδα και με την αόριστη υπόσχεση ότι θα τους τα επιστρέψετε με αντικειμενικά κριτήρια.
      Νομίζω ότι αυτά είναι άλλη μία ένδειξη της αναξιοπιστίας της κυβερνητικής πολιτικής απέναντι σε μια μεγάλη κατηγορία, τους κατοίκους της ελληνικής υπαίθρου. Είναι άλλη μία ένδειξη του πώς αντιλαμβάνεται η ελληνική Κυβέρνηση και συγκεκριμένα η Κυβέρνηση του κ. Καραμανλή τις υποσχέσεις που είχε δώσει επανειλημμένα στους Έλληνες αγρότες ότι θα πάρει όλα τα μέτρα, για να μειώσει το κόστος παραγωγής.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει τώρα η Βουλευτής του ΠΑ.ΣΟ.Κ. κ. Αικατερίνη Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, είμαστε στην αρχή της νέας χρονιάς και η Κυβέρνηση της Νέας Δημοκρατίας δίνει ακόμα ένα μποναμά στους έχοντες και κατέχοντες, έτσι, για να τους πάει καλά η χρονιά.
      Φέρνει αυτό το νομοσχέδιο που ευνοεί τους μεγαλοϊδιοκτήτες ακινήτων και το λογαριασμό τον στέλνει να τον πληρώσουν και πάλι οι πολλοί, δηλαδή αυτοί που οικονομικά είναι μικροί και μεσαίοι. Μοιράζει δυσανάλογα τα φορολογικά βάρη και καταργεί κάθε έννοια δίκαιης κατανομής στις υποχρεώσεις των πολιτών προς το κράτος.
      Η ουσία και αυτής της νομοθετικής πρωτοβουλίας της Νέας Δημοκρατίας είναι η διαιώνιση του πλούτου γι’ αυτούς που ήδη την κατέχουν και η οικονομική αφαίμαξη, βέβαια, της μεγάλης μάζας των πολιτών αυτού του τόπου.
      Η Κυβέρνηση με την κίνησή της αυτή, μπαίνει στην πρωτοπορία του παγκόσμιου νεοφιλελευθερισμού και τολμά αυτό που δεν τόλμησαν να κάνουν συντηρητικές κυβερνήσεις άλλων κρατών. Τα μέτρα αυτά, άλλωστε, τα είχε ενσωματώσει η Κυβέρνηση στον προϋπολογισμό του 2008 που συζητήσαμε πριν από ένα μήνα περίπου. Σήμερα η Κυβέρνηση με πρωθύστερο τρόπο ζητά από την Εθνική Αντιπροσωπεία να εγκρίνει αυτήν την ταξική πολιτική.
      Κυρίες και κύριοι συνάδελφοι, είναι αντιλαϊκά ταξική η κατάργηση του φόρου μεγάλης ακίνητης περιουσίας, του φόρου που εισήγαγε το ΠΑ.ΣΟ.Κ. για να γίνει πιο δίκαιο το φορολογικό μας σύστημα και που βρήκε βέβαια τη σθεναρή αντίσταση των μεγαλοϊδιοκτητών όλα αυτά τα χρόνια. Είναι κοινωνικά άδικη η κατάργηση της προοδευτικής κλίμακας φορολογίας στις κληρονομιές και στις γονικές παροχές και η εισαγωγή του μέτρου του 1% επί της εκάστοτε αξίας του ακινήτου μετά,  βέβαια, από τις προβλεπόμενες απαλλαγές. 
      Είναι ακραίος φιλελευθερισμός η επιβολή ενιαίου τέλους ακινήτων με 1o/oo, επί της συνολικής αξίας της ακίνητης περιουσίας, μετά την αφαίρεση της αξίας της κύριας κατοικίας όπως προβλέπεται στο νομοσχέδιο. Το τέλος που αναλογεί δεν μπορεί να είναι μικρότερο από 1 ευρώ ανά τετραγωνικό. Ξεκινάει, λοιπόν, ένας νέος φόρος και οι μικροϊδιοκτήτες εκτός από τις κατοικίες που ιδιοκατοικούνται θα φορολογούνται με αυτό το ποσοστό. Ακόμα και εάν η αντικειμενική αξία είναι κάτω από 1.000 ευρώ το τετραγωνικό, ο υπόχρεος του τέλους θα πληρώνει 1 ευρώ. Είναι προφανές ποιοι ευνοούνται και ποιοι πληρώνουν δυσανάλογα. 
      Κύριοι συνάδελφοι, διπλασιάστε το αφορολόγητο. Μην καταργείτε, όμως, την προοδευτικότητα στη φορολογική κλίμακα. Όσο μεγαλώνει η περιουσία κάποιου τόσο αυξάνεται το όφελος από τον τρόπο φορολόγησης για τους ιδιοκτήτες. Τα μέτρα αυτά παρουσιάζονται από την Κυβέρνηση ως εξισωτικά. Είναι, όμως, ισοπεδωτικά για τους πολίτες και την τσέπη τους. Οι οικονομικοί επιτελείς λένε ότι χτυπιέται η γραφειοκρατία. Εκείνο που χτυπιέται στην πράξη, είναι το πενιχρό εισόδημα και η μικρή ιδιοκτησία και βέβαια, υπάρχει και ο φόβος της μετακύλησης του φόρου στους ενοικιαστές.
      Αν ήθελε η Κυβέρνηση να κάνει κάτι για τη δίκαιη ανακατανομή θα έπρεπε να διατηρήσει το μέτρο της φορολόγησης της μεγάλης ακίνητης περιουσίας, όχι να φορολογεί τους πάντες με τα ίδια μέτρα και τα ίδια σταθμά. Αλλά αποδεικνύεται για άλλη μια φορά ότι το μόνο που ενδιαφέρει την Κυβέρνηση, είναι η είσπραξη φόρων χωρίς λογική, χωρίς ιεράρχηση, χωρίς αναλογικότητα, χωρίς βέβαια καμμία αναπτυξιακή λογική. Όπως τόνισαν και οι εκπρόσωποι των φορέων, το σχέδιο νόμου δεν εξυπηρετεί τη φορολογική δικαιοσύνη και δεν συμβάλλει στην ανάπτυξη. 
      Όσον αφορά ένα άλλο μεγάλο θέμα του νομοσχεδίου, δηλαδή το σχέδιο για την πάταξη του λαθρεμπορίου στα καύσιμα, δεν αποδείχθηκε ούτε στη συζήτηση που έγινε με τους φορείς στη Διαρκή Επιτροπή ότι μπορούν να υπάρξουν αποτελέσματα. Χωρίς μηχανισμούς, χωρίς λογισμικά, χωρίς ψηφιακή διοίκηση δεν υπάρχουν εγγυήσεις ότι το προτεινόμενο πλάνο θα αποδώσει. Η εξειδίκευση του μέτρου της εξομοίωσης του πετρελαίου θέρμανσης με το πετρέλαιο κίνησης με έξι υπουργικές αποφάσεις, δημιουργεί σοβαρές επιφυλάξεις για την αποτελεσματικότητα αυτού του μέτρου. 
      Σχετικά τώρα με το θέμα του πετρελαίου για τη ναυτιλία, ο κύριος Υφυπουργός δήλωσε ότι επεξεργάζονται σχετικές διατάξεις, που θα εισαχθούν σε επόμενα νομοσχέδια. Ξεκινάτε πάντα αντίστροφα, κύριοι της Κυβέρνησης. Όταν είναι να τα βάλετε με τα μεγάλα συμφέροντα, πάντα το παραπέμπετε στο μέλλον. 
      Όσον αφορά τώρα τους αγρότες και την υποχρέωσή τους να προπληρώνουν το φόρο που θα τους επιστραφεί, βάζετε πάλι μπροστά φτωχούς αγρότες, φτωχούς ανθρώπους της υπαίθρου να σας προπληρώνουν, να σας δίνουν μπροστά χρήματα, τα οποία θα αργήσουν πάρα πολύ να τα πάρουν, εάν κρίνουμε από την πολιτική σας όλα αυτά τα χρόνια, που αγανακτούν για να πάρουν ακόμα και τις επιδοτήσεις που δικαιούνται. Επί μήνες ή επί χρόνια περιμένουν οι αγρότες και ζητάτε εσείς σήμερα να σας προπληρώνουν αυτό το φόρο και να τον δίνετε μετά. 
      Θέλω, επίσης, στο λίγο χρόνο που μου μένει ακόμα να αναφερθώ στη λαθρεμπορία του πετρελαίου και στην κλεψιά που γίνεται στο κράτος και στα νοικοκυριά. Είναι τραγικό αυτό που συμβαίνει με τη διακίνηση του πετρελαίου και έρχομαι να ρωτήσω τα εξής: Πώς λειτουργούν οι έλεγχοι; Πώς εφαρμόζονται οι νόμοι; Ποιός προστατεύει τον τελικό καταναλωτή από τις λαθροχειρίες των επιτηδείων; 
      Είναι απαράδεκτο να συμβαίνουν τέτοια φαινόμενα σ΄ ένα ανεπτυγμένο κράτος. Το κράτος θα πρέπει να έχει μηχανισμούς και να παρεμβαίνει. Εδώ,  σήμερα βρισκόμαστε σ΄ ένα κράτος που είτε δεν έχει μηχανισμούς είτε δεν μπορεί να τους θέσει σε λειτουργία. Βέβαια, αυτό το βλέπουμε και σε όλους τους άλλους τομείς να γίνεται.
      Κυρίες και κύριοι συνάδελφοι, τα μέτρα που παίρνει σήμερα η Κυβέρνηση πολύ σύντομα θα αυξήσουν τις ανισότητες στην ελληνική κοινωνία και το αίσθημα της κοινωνικής αδικίας θα γίνει ακόμη μεγαλύτερο για τους πολίτες. Αυτό το νομοσχέδιο θα καταγραφεί στη συνείδηση του κόσμου ως μία από τις πιο διαλυτικές ενέργειες της Νέας Δημοκρατίας για την κοινωνική δικαιοσύνη και την ανάπτυξη. Είναι προφανές ότι καταψηφίζω ένα τέτοιο νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Χαίρομαι που διαδέχομαι μια ωραία κυρία στο Βήμα. Ξέρω ότι παρεμβάλλομαι μεταξύ πολλών Βουλευτών του ΠΑ.ΣΟ.Κ., οι οποίοι γίνονται τιμητές της άγριας φορολογίας. Δεν μπορώ να καταλάβω. Κάνετε, λες και ζούμε στον Άρη. Είκοσι χρόνια κυβερνούσε αυτό το κόμμα, ξέρουν όλοι οι Έλληνες τι σημαίνει άγρια φορολογία με το ΠΑ.ΣΟ.Κ., άγρια και άδικη φορολογία και ξαφνικά εκφράζει την αγανάκτησή του το ΠΑ.ΣΟ.Κ.!
      Για να γυρίσω στην Κυβέρνηση, βλέπουμε σήμερα κονδύλια να υπερίπτανται των κεφαλών των πολιτών, πολλά ποσά, πολλά χρήματα. Βλέπουμε κυβερνητικά στελέχη να ίπτανται και να πέφτουν από τα μπαλκόνια, ο κόσμος να υποφέρει. Ειλικρινά, είναι ένα ζοφερό σκηνικό και νομίζω ότι ταιριάζει περισσότερο σε λατινοαμερικανική χώρα. Εκεί έχουμε φθάσει. 
      Ας μιλήσουμε, όμως, λίγο για το νομοσχέδιο. Ας κωδικοποιήσουμε το τι αναφέρει αυτός ο νόμος, γιατί μετά από την κοκορομαχία μεταξύ ΠΑ.ΣΟ.Κ. και Νέας Δημοκρατίας, αλλά και του Κ.Κ.Ε. περιέργως, το οποίο λείπει, χάνεται η ουσία. 
      Κατ΄ αρχάς, καταργείται ο φόρος της μεγάλης ακίνητης περιουσίας. Ωραία. Καταργείται ο φόρος μεταβίβασης της πρώτης κατοικίας και μειώνεται στο 1% ο Φόρος Κληρονομιών για τα στενά συγγενικά πρόσωπα. Ωραία. 
      Επιβάλλεται, όμως, φόρος κατοχής. Είμαστε σαφέστατα εναντίον του φόρου κατοχής, γιατί επιβαρύνονται οι έχοντες ελάχιστα και από την άλλη, απαλλάσσεται η μεγάλη ακίνητη περιουσία, δηλαδή οι πλούσιοι, οι κατέχοντες. Άρα, η πρόσθετη επιβάρυνση ισούται, όπως είπαν πολλοί ομιλητές, με 660.000.000 ευρώ. 
      Πραγματικά, θαυμάζει κάποιος την επινοητικότητά σας, κύριε Υπουργέ -όχι εσάς προσωπικά, της Κυβέρνησής σας- στην επιβολή φόρων. Διάβασα στο «ΕΘΝΟΣ» ότι άλλα 250.000.000 ευρώ θα εισπράξετε από την αύξηση του φόρου στα φθηνά τσιγάρα. Είναι αλήθεια;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι λάθος.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Είναι λάθος το ρεπορτάζ του «ΕΘΝΟΥΣ»; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ναι, είναι λάθος.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Είναι λάθος το ρεπορτάζ του «ΕΘΝΟΥΣ»; Ωραία, να το διορθώσει τότε το «ΕΘΝΟΣ», αφού λέει ο Υπουργός ότι είναι λάθος το ρεπορτάζ. 
      Εγώ ξέρω ότι καταστρέφεται η εγχώρια καπνοβιομηχανία. Μειώθηκε στο 1/5 ο όγκος των καπνών μας, εισάγουμε αμερικανικά καπνά και από τις πέντε άκρες του πλανήτη και εσείς επιβάλετε φόρους στα φθηνά ελληνικά τσιγάρα. Δηλαδή, διαλύετε την εγχώρια καπνοβιομηχανία. 
      Δεν είναι, όμως, μόνο αυτό.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, μην αναφέρεσθε σε αυτό το ζήτημα, δεν υπάρχουν τέτοιες διατάξεις στο νομοσχέδιο.
       ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αφήστε, κύριε Υπουργέ, δεν είστε Προεδρείο. Εγώ σας είπα κάτι για τα τσιγάρα και μου λέτε ότι είναι λάθος το ρεπορτάζ του «ΕΘΝΟΥΣ».
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας απαντώ. Είναι λανθασμένο το ρεπορτάζ.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Άρα, φαντάζομαι ότι, αφού δώσατε την εξήγηση, θα το διορθώσει το «ΕΘΝΟΣ».
      Διάβασα και πάλι στο «ΕΘΝΟΣ» -μπορείτε να μου πείτε ότι είναι και αυτό λάθος- κάτι που θέλω να το ακούσουν και οι ελεύθεροι επαγγελματίες ότι, πριν τελειώσει η προηγούμενη χρονιά, ο Οργανισμός Ασφάλισης Ελευθέρων Επαγγελματιών πήρε προκαταβολικά 170.000.000 ευρώ από τα 200.000.000 ευρώ που δικαιούται από την κρατική χρηματοδότηση, για να πληρώσει τις συντάξεις. Να ακούσει ο κόσμος ότι εκεί οδηγήσατε τα δύο παλαιά, τα δύο παμπάλαια κόμματα εξουσίας, στο να μη φθάνουν τα λεφτά για να πληρωθούν οι συντάξεις και πριν αρχίσει το 2008, να τραβούν λεφτά από το 2008, σχεδόν το σύνολο, δηλαδή 170.000.000 από τα 200.000.000. Το «ΕΘΝΟΣ» το γράφει και δεν ξέρω, εάν θα το διαψεύσετε.
      Γι’ αυτά τα δύο θέματα, για την καπνοβιομηχανία και για την ιστορία με τους ελεύθερους επαγγελματίες, δεν άκουσα τίποτε από το απουσιάζον Κ.Κ.Ε.. Το λέω, επειδή γίνεται και το Κ.Κ.Ε. πολλές φορές τιμητής.
      Με τον φόρο κατοχής, λοιπόν, διπλοφορολογείται ο Έλληνας. Είπε πολύ σωστά ο κ. Βορίδης ότι: «τον φορολογούμε, όταν έχει εισόδημα, όλη του τη ζωή δουλεύει και φορολογείται, ό,τι περισσέψει πάει να το κάνει κατοικία και τον ξαναφορολογούμε». Είναι η κοινωνική αδικία και το φορολογικό κυνηγητό στην αποθέωσή του και με τη Νέα Δημοκρατία, όπως άλλωστε γινόταν και με το ΠΑ.ΣΟ.Κ..
      Για τις off shore εταιρείες, κατ΄αρχάς νομίζω ότι είναι απόλυτη κοροϊδία κάθε διακήρυξη ότι θα ελεγχθούν αυτές οι εταιρείες.
     Δεν υπάρχει εντοπισμός των off shore εταιρειών, το ξέρουν καλά τα όργανα της Ευρωπαϊκής Ένωσης, που χρόνια προσπαθούν να τις εντοπίσουν, χωρίς αποτέλεσμα. 
     Φυσικά θα πρέπει να καθιερωθεί ένα γενναίο αφορολόγητο για τα παιδιά, όσων δουλεύουν μια ζωή και θέλουν να αφήσουν κάτι στους απογόνους τους και όχι βέβαια για όλους αυτούς που αφήνουν περιουσίες 5, 6 και 10.000.000 ευρώ και θα είναι αφορολόγητες κληρονομιές. 
     Φυσικά είμαστε υπέρ της αλλαγής της πρώτης κατοικίας. Όσο για το λαθρεμπόριο καυσίμων, προφανώς, θα γίνει «λαθρεμπόριο χαρτιών» από δω και πέρα, αφού εικονικά τιμολόγια θα εκδίδονται, χωρίς να υπάρχει κάποιος ελεγκτικός μηχανισμός. Αλλά μιλάμε για ελεγκτικό μηχανισμό, όταν όπως προσφυώς είπε και ο συνάδελφος ο κ. Πολατίδης, πριν τρεις-τέσσερις μέρες, εδώ δεν μπορείτε να ελέγξετε την απώλεια του Φ.Π.Α. στο κατώφλι του  Υπουργείου σας. Όποιος έχει περπατήσει στην οδό Ερμού, το βλέπει. Την απώλεια του Φ.Π.Α., έξω από το Υπουργείο σας, δεν μπορείτε να την ελέγξετε. Και απορεί κάποιος πραγματικά, με τους εγκεφάλους που επινόησαν αυτή τη διαδικασία με τη χαρτούρα, τα καύσιμα και το λαβύρινθο όλης αυτής της διαδικασίας, η οποία απλώς, τι κάνει; Βασανίζει επαγγελματίες και πολίτες. 
     Το απίστευτο τώρα, για να γυρίσω στο ΠΑ.ΣΟ.Κ., επειδή άκουσα πριν κάποιες διαμαρτυρίες είναι ότι το ΠΑ.ΣΟ.Κ. γίνεται τιμητής και εκπλήσσομαι με το πάθος με το οποίο καταδικάζει το ΠΑ.ΣΟ.Κ. τους φόρους και έτσι είναι το όψιμο ενδιαφέρον του για τη Δραπετσώνα, ή τον Κορυδαλλό, όταν επί είκοσι χρόνια έγδαρε τους πολίτες με τη φορολογία, όταν ευνόησε τους κατέχοντες και το κεφάλαιο, κι έκανε συνείδηση το «γρηγορόσημο» και τη διαφθορά στις δημόσιες υπηρεσίες. Και φυσικά, οι πρακτικές του παίρνουν «πανευρωπαϊκό βραβείο» άδικης φορολογίας. Είναι είκοσι χρόνια κυβερνητικές τακτικές του ΠΑ.ΣΟ.Κ., το οποίο σήμερα δημαγωγεί και δήθεν υποφέρει για τη φορολογική καταιγίδα που επεφύλαξε η Νέα Δημοκρατία  στους πολίτες. Είναι, το κόμμα του ΠΑ.ΣΟ.Κ., οι πρώτοι διδάξαντες και η πολιτική είναι γνωστή τους.
      Όμως, η Κυβέρνηση μιλά για ελάφρυνση από φόρους. Ποιους φόρους, εκτός του φόρου μεγάλης ακίνητης περιουσίας καταργείτε, κύριε Υπουργέ; Έναν φόρο καταργείτε, πλην του φόρου μεγάλης ακίνητης περιουσίας; Ό,τι μένει στους πολίτες -και αυτή είναι η αλήθεια- είναι η νέα «άγρια» φορολογία για τους πολλούς και μη έχοντες που θα φθάσει τα 660.000.000 ευρώ. Οι μεγαλοκατέχοντες απαλλάσσονται. Έτσι αποδεικνύεται για άλλη μια φορά ότι εφαρμόζετε μια τακτική μιας «μουχλιασμένης» Δεξιάς, μιας Δεξιάς με παλαιοκομματικά αντανακλαστικά της εποχής του «Μαυρογιαλούρου» και γι’ αυτό θα το καταψηφίσουμε επί της αρχής, γιατί κλείνει το μάτι το νομοσχέδιο που μας φέρατε στους πλουσίους και βάζει βαθιά το χέρι στην τσέπη στους μη έχοντες και στους μη προνομιούχους. 
     Ευχαριστώ. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Αναστάσιος Νεράντζης): Από την Κοινοβουλευτική Ομάδα του ΠΑ.ΣΟ.Κ. ήρθε η εξής επιστολή. 
     «Κύριε Πρόεδρε, σας γνωρίζω ότι κατά τη συζήτηση επί της αρχής, των άρθρων και του συνόλου του σχεδίου νόμου: «Κατάργηση φόρου κληρονομιών και γονικών παροχών, απαλλαγή πρώτης κατοικίας, ενιαίο τέλος ακινήτων, αντιμετώπιση λαθρεμπορίου και λοιπών διατάξεων» του Υπουργείου Οικονομίας και Οικονομικών, Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Μαγκριώτης». 
     Στο σημείο αυτό θέλω να επισημάνω ότι στην αρχή της συνεδριάσεως ο κ. Πάγκαλος ομίλησε, ως Κοινοβουλευτικός Εκπρόσωπος. Έχουμε, λοιπόν, δύο κοινοβουλευτικούς εκπροσώπους οι οποίοι εκπροσωπούν ένα και το αυτό Κόμμα; Τι συμβαίνει; 
     ΕΥΣΤΑΘΙΟΣ ΚΟΥΤΜΕΡΙΔΗΣ: Δεν ξεκινήσαμε...
     ΠΡΟΕΔΡΕΥΩΝ (Αναστάσιος Νεράντζης): Τι θα πει δεν ξεκινήσαμε; Στα Πρακτικά ο κ. Πάγκαλος δηλώνει: «Ως Κοινοβουλευτικός Εκπρόσωπος, δηλώνω τα εξής…» 
     ΙΩΑΝΝΗΣ ΜΑΓΚΡΙΩΤΗΣ: Ακριβώς. 
     ΠΡΟΕΔΡΕΥΩΝ (Αναστάσιος Νεράντζης): Άρα, λοιπόν, ήδη ξεκίνησε να μιλάει. Δυνατότητα αναπληρώσεως του Κοινοβουλευτικού Εκπροσώπου, διαρκούσης της συνεδριάσεως, δεν προβλέπει ο Κανονισμός, πλην αν συντρέξει λόγος ανωτέρας βίας, τον οποίο δεν επικαλείστε. Όταν, λοιπόν, ο κ. Πάγκαλος έρχεται εδώ και μας λέει ότι: «Ως Κοινοβουλευτικός Εκπρόσωπος ομιλώ» -πρέπει να ανατρέξουμε στα Πρακτικά- δεν είναι δυνατόν με οποιονδήποτε τρόπο να αναπληρωθεί. Και εδώ, κατά μείζονα λόγο, δεν κάνετε μνεία, περί αναπληρώσεως. Θα μπορούσε, κατ’ άκρατη οικονομία και άκρατη επιείκεια, να λέγατε, «σε αντικατάσταση του κωλυομένου, κ. Παγκάλου Κοινοβουλευτικού Εκπροσώπου», θα μιλήσει ο κ. Μαγκριώτης. Αντ’ αυτού, εσείς μας λέτε, Κοινοβουλευτικός Εκπρόσωπος του ΠΑ.ΣΟ.Κ., ορίζεται ο κ. Μαγκριώτης. Ως Κοινοβουλευτικός όμως Εκπρόσωπος ομίλησε και ο κ. Πάγκαλος. Κατά συνέπεια, προβάλλει μία αντίφαση, η οποία είναι καταλυτική και εν όψει του ότι δεν προβλέπεται από τον Κανονισμό τέτοιο πράγμα, δηλαδή η δυνατότητα αναπληρώσεως, διαρκούσης της συνεδριάσεως, του Κοινοβουλευτικού Εκπροσώπου, κύριε Μαγκριώτη λυπούμαι -παρά τα φιλικά αισθήματα που τρέφω στο πρόσωπό σας- δεν μπορώ να σας δώσω το λόγο, τουλάχιστον με αυτή την ιδιότητα. 
     ΑΝΔΡΕΑΣ ΛΟΒΕΡΔΟΣ:  Κύριε Πρόεδρε, το λόγο παρακαλώ. 
     ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Λοβέρδο, σας παρακαλώ. 
     ΑΝΔΡΕΑΣ ΛΟΒΕΡΔΟΣ:  Το λόγο παρακαλώ, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Λοβέρδο, δεν έχετε το λόγο. Υπό ποία ιδιότητα θα μιλήσετε; 
     ΑΝΔΡΕΑΣ ΛΟΒΕΡΔΟΣ: Μία λέξη θέλω να πω. 
     ΠΡΟΕΔΡΕΥΩΝ (Αναστάσιος Νεράντζης): Συγγνώμη, υπό ποία ιδιότητα; Νομιμοποιηθείτε πρώτα και ευχαρίστως. 
     ΑΝΔΡΕΑΣ ΛΟΒΕΡΔΟΣ:  Είμαι εισηγητής του ΠΑ.ΣΟ.Κ. στο σχέδιο νόμου….
     ΠΡΟΕΔΡΕΥΩΝ (Αναστάσιος Νεράντζης): Δεν ακούγεστε, κύριε Λοβέρδο. 
     
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, είμαι εισηγητής του ΠΑ.ΣΟ.Κ. στο σχέδιο νόμου. Εάν δεν μου δώσετε το λόγο, θα μιλήσω επί του Κανονισμού επικαλούμενος την ανάγκη να μιλήσω και ζητώντας δυο υπογραφές από τους συναδέλφους. Μισό δευτερόλεπτο θέλω να σας πω κάτι. 
      ΠΡΟΕΔΡΕΥΩΝ (Αναστάσιος Νεράντζης): Ορίστε έχετε το λόγο.
      ΑΝΔΡΕΑΣ ΛΟΒΕΡΔΟΣ: Ο κ. Πάγκαλος, πράγματι, μίλησε ως Κοινοβουλευτικός Εκπρόσωπος όταν εσυζητήτο η κύρωση διεθνούς συμβάσεως. Τελείωσε αυτή η συζήτηση, έφυγε ο κ. Πάγκαλος, η Προεδρεύουσα κ. Παπαδημητρίου, εξήγγειλε τη συζήτηση του σχεδίου νόμου…
      ΠΡΟΕΔΡΕΥΩΝ (Αναστάσιος Νεράντζης): Να ανατρέξουμε στα Πρακτικά. Εάν είναι έτσι όπως το λέτε, δεν υπάρχει καμμία αντίρρηση.
      ΑΝΔΡΕΑΣ ΛΟΒΕΡΔΟΣ: Κοιτάξτε το, σας παρακαλώ. 
      ΙΩΑΝΝΗΣ ΜΑΓΚΡΙΩΤΗΣ: Έτσι είναι. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ να περιμένουμε λίγο. Έχω ζητήσει τα Πρακτικά. Κύριε Μαγκριώτη, θα προχωρήσουμε στον επόμενο ομιλητή και αν είναι έτσι δεν υπάρχει καμμία αντίρρηση εκ μέρους του Προεδρείου, να μιλήσετε. Δεν το συζητάμε καθόλου. 
      Ο κ. Κουτμερίδης έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, δυστυχώς η συζήτησή μας σήμερα διεξάγεται σε ένα νοσηρό πολιτικό κλίμα που πραγματικά δηλητηριάζει την πολιτική ζωή του τόπου μας. Σύσσωμη η ελληνική κοινωνία, απογοητευμένη, παρακολουθεί όλα αυτά που εξελίσσονται στα Μέσα Μαζικής Ενημέρωσης και αυτό γιατί; Διότι η μετωπική σας σύγκρουση με τη διαφθορά την αύξησε ακόμη περισσότερο. Η «μηδενική ανοχή» σας με τη διαφθορά, την ενθάρρυνε ακόμη περισσότερο! Γι’ αυτό σταματήστε να συγκρούεστε με τη διαφθορά και κοιτάξτε γύρω σας, γιατί δυστυχώς η διαφθορά είναι δίπλα σας.
      Κυρίες και κύριοι συνάδελφοι, συζητούμε το σχέδιο νόμου που αφορά την κατάργηση των φόρων κληρονομιάς και γονικών παροχών, την απαλλαγή πρώτης κατοικίας, την καθιέρωση του ενιαίου τέλους στα ακίνητα και την αντιμετώπιση του λαθρεμπορίου στα καύσιμα.
       Είναι αλήθεια πως το σχέδιο νόμου που συζητούμε είναι ένα συνονθύλευμα, ένα πλέγμα θα έλεγα, όλων περίπου των φορολογιών.  Έχουμε θέματα φορολογίας κεφαλαίου, έχουμε θέματα φορολογίας εισοδήματος, έχουμε θέματα Φ.Π.Α. και έχουμε θέματα Κώδικα Βιβλίων και Στοιχείων. 
      Δεν θα ήθελα να μπω σε όλα τα κεφάλαια, αλλά θα ήθελα να εστιάσω την κριτική μου, κυρίως, στα πρώτα τρία κεφάλαια. 
      Όσον αφορά το πρώτο κεφάλαιο, για την κατάργηση του φόρου κληρονομιών και γονικών παροχών, είναι αλήθεια, και πρέπει να το παραδεχθούμε αυτό, πως υπάρχει μια πληθώρα νόμων και μια πολυπλοκότητα νόμων που αναφέρεται στην φορολογία των ακινήτων. Σίγουρα χρειάζεται μια απλούστευση και μια συγκέντρωση, αν θέλετε, όλων αυτών των φόρων. 
      Η Κυβέρνηση με μόνο κριτήριό της την δαιδαλώδη πολυνομία στο χώρο της φορολογίας των ακινήτων προχώρησε σ’ αυτήν την νομοθετική πρωτοβουλία με την δήθεν απλούστευση του συστήματος φορολόγησης των ακινήτων, έχοντας ένα και μοναδικό στόχο. Να συγκεντρώσει χρήματα από τους πολλούς μικροϊδιοκτήτες, από τα χαμηλά οικονομικά στρώματα. 
      Το σχέδιο νόμου δεν στοχεύει να πετύχει καμμία απλούστευση διότι και το ίδιο είναι γραφειοκρατικό. Στοχεύει περισσότερα έσοδα διευρύνοντας την φορολογική βάση με μια ισοπεδωτική αντίληψη, με έναν άδικο κοινωνικά τρόπο, παραβαίνοντας οικονομικούς και συνταγματικούς ακόμα κανόνες. 
      Με την κατάργηση του φόρου μεγάλης ακίνητης περιουσίας δημιουργείται μια παρατεταμένη αδικία. Είναι αλήθεια, πως ο φόρος μεγάλης ακίνητης περιουσίας δεν απέδωσε τα αναμενόμενα, διότι υπήρχε δυνατότητα φοροαποφυγής. Θα μπορούσε όμως να βελτιωθεί. Θα μπορούσε, αφού δούμε τις αδυναμίες του, να το βελτιώσουμε ούτως ώστε να είναι πιο παραγωγικός και πιο δίκαιος. 
      Με την καθιέρωση του 1% για όλες τις περιουσίες, για τη μεταβίβαση της περιουσίας λόγω θανάτου ή γονικής παροχής αποτυπώνεται μια νεοφιλελεύθερη αντίληψη όπου μεγάλοι και μικροί κληρονόμοι έχουν ένα ενιαίο ισοπεδωτικό τέλος. Δηλαδή έχουμε μια άδικη κατάργηση της προοδευτικότητας της κλίμακας και μια πραγματικά συντριβή της αναλογικότητας με την ισοπεδωτική αντίληψη ότι πλούσιοι και φτωχοί έχουν το ίδιο φορολογικό τέλος, 1%. Δηλαδή, ίσα φορολογικά βάρη σε άνισα οικονομικά υποκείμενα. 
      Στο κεφάλαιο Β΄, κι εκεί εφαρμόζετε την ίδια και χειρότερη εξισωτική αντίληψη με την καθιέρωση του ενιαίου τέλους ακινήτων, χωρίς αναλογικότητα, ισοπεδωτικά σε όλους τους ιδιοκτήτες ακινήτων με τον συντελεστή 0,01‰ σε όλα τα ακίνητα. Δηλαδή, δημιουργείτε κατ’ αρχάς μια σταθερή μεγάλη φορολογική  βάση η οποία μπορεί να διευρυνθεί στο μέλλον.
      Δεύτερον, χρησιμοποιείτε ανάλογα την αντικειμενική αξία της οποίας προτίθεστε, το αμέσως επόμενο χρονικό διάστημα, να αυξήσετε τις τιμές των αντικειμενικών αξιών. Ο συντελεστής 0,01‰ δεν κατοχυρώνει κανέναν ότι θα παραμείνει ο ίδιος και δεν θα αυξηθεί τα επόμενα χρόνια. 
      Υπάρχουν πολλές ασάφειες και επικαλύψεις όσον αφορά την εφαρμογή του.
      Καταργείτε τον φόρο μεγάλης ακίνητης περιουσίας και με αυτόν τον τρόπο ευνοείτε σαράντα χιλιάδες περίπου μεγαλοϊδιοκτήτες και εισάγετε το Ε.Τ.Α.Κ. όπου επιβαρύνονται περισσότεροι από δυόμισι εκατομμύρια μικροϊδιοκτήτες. 
      Τίθεται ως ελάχιστο ποσό φόρου το 1 ευρώ ανά τετραγωνικό μέτρο. Δηλαδή, όταν η αντικειμενική αξία του ακινήτου είναι κάτω από 1000 ευρώ, καταχρηστικά φορολογείται σε άλλη αξία πολλαπλάσια της αντικειμενικής. Άρα, δηλαδή, έχουμε καταστρατήγηση του τέλους 0,01‰.
      Για την απαλλαγή της πρώτης κατοικίας, μετά το πρώτο έτος εφαρμογής το 2008, ορίζεται ως προϋπόθεση η ιδιοκατοίκηση. Δηλαδή, αν κάποιος έχει ένα σπίτι σε μια πόλη και δεν το ιδιοκατοικεί και μετατίθεται αναγκαστικά και νοικιάζει αυτό το σπίτι, τότε θα πληρώσει τέλος κατοχής; 
      Με την επιβολή του ενιαίου τέλους κατοχής στα ακίνητα δεν καταργείται το τέλος ακίνητης περιουσίας που πληρώνουμε στα τιμολόγια της Δ.Ε.Η.. Δηλαδή, έχουμε δύο φόρους για το ίδιο ακίνητο.
      Φορολογείται και η επικαρπία και η υψηλή κυριότητα ανάλογα. Δηλαδή, ένας γονέας που μεταβιβάζει την υψηλή κυριότητα στο παιδί του και ο ίδιος διατηρεί την επικαρπία, το ακίνητο αν είναι πρώτη κατοικία για το παιδί και δεύτερη κατοικία για τον γονέα, θα πληρώσει ο γονέας ενιαίο τέλος ακινήτου για την επικαρπία; 
      Κύριε Υπουργέ, όλοι γνωρίζουμε ότι ο αγροτικός κόσμος της χώρας μας βρίσκεται σε μια πραγματικά άθλια κατάσταση. Θα σας παρακαλούσα να δείτε με κατανόηση την πρόταση να απαλλαγούν οι αγρότες από το ενιαίο τέλος ακινήτου για τα κτίσματα τα οποία χρησιμοποιούνται για την αγροτική τους καλλιέργεια. 
      Στην περίπτωση που έχουμε ένα οικόπεδο στο χωριό, εντός σχεδίου, φορολογείται, ενώ ένα οικόπεδο στη Μύκονο, εκτός σχεδίου, δεν φορολογείται;
      Κυρίες και κύριοι συνάδελφοι, είναι γεγονός ότι το κριτήριο της δήθεν απλοποίησης είναι παραπλανητικό. Η Κυβέρνηση, ευκαιριακά, για τις ανάγκες του προϋπολογισμού μαζεύει λεφτά από τους πολλούς που δεν έχουν και χαρίζει σ’ αυτούς που έχουν και κατέχουν. Η δήθεν απλοποίηση θα φέρει περισσότερα έσοδα στο Κράτος κατά 660.000.000 ευρώ.
      Στο Κεφάλαιο Γ΄ υπάρχει η ίδια φιλοσοφία και στην εξίσωση του φόρου πετρελαίου θέρμανσης και κίνησης. Γνωρίζουμε όλοι ότι πραγματικά υπάρχει εκτεταμένη φοροδιαφυγή στο χώρο της εμπορίας και διακίνησης των καυσίμων. Αλλά είναι γεγονός ότι δεν γνωρίζουμε με ποιο τρόπο θα εφαρμοστεί αυτή η διάταξη γιατί υπολείπονται πολλές υπουργικές αποφάσεις.
      Εδώ, πραγματικά, έχουμε μια εξοντωτική ρύθμιση για τους αγρότες γιατί η όλη διαδικασία επιστροφής, για τους αγρότες, γίνεται με τεκμαρτό τρόπο και πραγματικά είναι κάτι το οποίο θα επιβαρύνει τον Έλληνα αγρότη.
      Κύριε Υπουργέ, είναι γεγονός πως η πολιτική προσέγγιση στη φορολογική σας πολιτική αναδεικνύει, πραγματικά, το βαθύ ιδεολογικό και πολιτικό χάσμα που υπάρχει ανάμεσα σε μια σοσιαλιστική αντίληψη από μία νεοφιλελεύθερη πολιτική προσέγγιση.
      Εσείς βαφτίζετε απλοποίηση τα περισσότερα έσοδα από τον προϋπολογισμό. Εσείς βαφτίζετε μεταρρύθμιση το ίδιο ισοπεδωτικό τέλος και σε φτωχούς και σε πλούσιους, ενώ για μας φορολογική μεταρρύθμιση είναι ένα δίκαιο φορολογικό σύστημα που όλοι οι Έλληνες θα συνεισφέρουν στα δημόσια βάρη ανάλογα με τις δυνάμεις τους. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κύριε συνάδελφε.
      Επανερχόμεθα επί του αιτήματος να μιλήσει ο κ. Μαγκριώτης ως Κοινοβουλευτικός Εκπρόσωπος. Τα Πρακτικά μού ήλθαν μόλις τώρα, αλλά δυστυχώς έχει διαταχθεί η διαγραφή των Πρακτικών εξαιτίας ενός επεισοδίου το οποίο έγινε εδώ. Επομένως, αρκούμεθα στη διαβεβαίωση του κ. Λοβέρδου ότι η φράση του κ. Πάγκαλου ως Κοινοβουλευτικού Εκπροσώπου αφορούσε την κύρωση συμβάσεως και καλείται ο κ. Μαγκριώτης να μιλήσει ως Κοινοβουλευτικός Εκπρόσωπος. 
      Θα ήθελα να σας προσθέσω, προς άρση κάθε, κακόβουλης ενδεχομένως, παρεξηγήσεως: πρώτον ότι το Προεδρείο δεν εννοεί ότι η Αξιωματική Αντιπολίτευση είναι δυνατόν να μείνει χωρίς κοινοβουλευτικό εκπρόσωπο σε ένα τόσο σημαντικό νομοσχέδιο όπως αυτό και δεύτερον, και σπουδαιότερον …
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, …
                                (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ δεν έχετε το λόγο.
      Δεύτερον, δεν θέλουμε να δημιουργηθεί προηγούμενο «οιονεί» δεδικασμένου, σε θέμα, το οποίο δεν θίγει ο Κανονισμός, όπως και αυτό δηλαδή το οποίο είναι η αναπλήρωση του Κοινοβουλευτικού Εκπροσώπου.
      Κύριε Μαγκριώτη, έχετε το λόγο για δεκαπέντε λεπτά.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Μόνο που αυτό που αναφέρατε ως δικαιολογία, για να μου δώσετε το λόγο είναι αυτό που σας διαψεύδει κύριε Πρόεδρε, γιατί το σημείο της διαγραφής των Πρακτικών είναι πριν από την έναρξη της συζήτησης του νομοσχεδίου. Είναι αυτό ακριβώς που σας διευκρίνισα προηγουμένως και το οποίο έπρεπε να το επιβεβαιώσετε, πριν σχολιάσετε από του Βήματος της Βουλής δημόσια το αίτημα του ΠΑ.ΣΟ.Κ.
      Γι’ αυτό, κύριε Πρόεδρε, θεωρούμε ότι υπερβήκατε τα καθήκοντά σας ως Προεδρεύων της σημερινής διαδικασίας της Ολομέλειας του Κοινοβουλίου και γι’ αυτό οφείλετε απέναντι στην κοινοβουλευτική τάξη και το ΠΑ.ΣΟ.Κ. ή να ζητήσετε συγγνώμη ή να διαγράψετε το μέρος των Πρακτικών, όπου περιέχονται οι προηγούμενοι απαράδεκτοι χαρακτηρισμοί και σχολιασμοί σας για το ΠΑ.ΣΟ.Κ. Περιμένουμε, κύριε Πρόεδρε, την απάντηση και τη στάση σας στην τοποθέτησή μας αυτή για να κρίνουμε και να αξιολογήσουμε τη σημερινή σας Προεδρία.
      ΕΥΣΤΑΘΙΟΣ ΚΟΥΤΜΕΡΙΔΗΣ: Άκρα του τάφου σιωπή! 
      ΠΡΟΕΔΡΕΥΩΝ (Αναστάσιος Νεράντζης):  Μόλις ανακαλύψω μειωτική για το κόμμα σας και εσάς προσωπικά, νύξη δική μου, ευχαρίστως να σας απαντήσω. 
      Προχωρήστε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Ασφαλώς, κύριε Πρόεδρε και δεν είναι μειωτικός ο σχολιασμός. Ήταν όμως σκόπιμος για την καλλιέργεια εντυπώσεων νομίζοντας έτσι, κύριε Πρόεδρε, ότι θα διασώσετε την καταρρέουσα Κυβέρνησή σας. Γι’ αυτό ακριβώς το τονίζω και σας ξαναζητώ, κύριε Πρόεδρε, να αναζητήσετε στα Πρακτικά τον προηγούμενο απαράδεκτο και αντιδεοντολογικό σχολιασμό σας για το ΠΑ.ΣΟ.Κ. και τότε, είμαι βέβαιος ότι θα έχετε το πολιτικό θάρρος να διαγράψετε τις φράσεις αυτές από τα Πρακτικά ή να ζητήσετε συγγνώμη από το ΠΑ.ΣΟ.Κ. 
      Προχωρώ όμως για την οικονομία του χρόνου περιμένοντας όμως, κύριε Πρόεδρε, την πράξη σας αυτή, γιατί θα είναι πράξη γενναιότητας και θάρρους και για το Κοινοβούλιο και για τους θεσμούς μας. Σε κάθε περίπτωση θέλουμε να σας πούμε ότι εμείς δεν πρόκειται να ανεχθούμε τέτοιες πρακτικές και τέτοιες συμπεριφορές από το Προεδρείο.
      Κυρίες και κύριοι συνάδελφοι, ήδη ο εισηγητής μας και οι αγορητές του ΠΑ.ΣΟ.Κ., αλλά και των άλλων κομμάτων της Αντιπολίτευσης έχουν αποκαλύψει το ουσιαστικό περιεχόμενο του συζητούμενου νομοσχεδίου, είτε αυτό αναφέρεται στη φορολογία των ακινήτων είτε αυτό αναφέρεται στην καταπολέμηση του λαθρεμπορίου.
       Όσον αφορά τη φορολογία των ακινήτων, το γνωστό «παραμύθι» της Κυβέρνησης είναι ότι τα πρόσθετα φορολογικά έσοδα θα προκύψουν από τη διεύρυνση της φορολογικής βάσης. Αυτό είναι ψευδές, γιατί τα πρόσθετα φορολογικά έσοδα προέρχονται από την επιβολή νέων φόρων. Δεν προέρχονται δηλαδή από την είσπραξη φόρων που διαφεύγουν, δεν προέρχονται από την περιστολή της φοροδιαφυγής ή της φοροκλοπής. Επιβάλλατε πριν από ένα χρόνο –και το αναλύσαμε εκτενώς- τον φόρο προστιθέμενης αξίας, αφού τον προαναγγείλατε ενάμιση χρόνο πιο μπροστά μαζί με τις τρεις κλιμακούμενες αυξήσεις των αντικειμενικών κριτηρίων. 
Είπατε, δηλαδή, στους πολίτες: «Τρέξτε να πάρετε στεγαστικά δάνεια, τρέξτε γρήγορα στον επόμενο χρόνο να πάρετε άδειες για οικοδομές, στους εργολάβους και τους κατασκευαστές, τρέξτε να αγοράσετε από τα θεμέλια ή τον αέρα, για να έχετε μελλοντικά φτηνό διαμέρισμα». Προκαλέσατε μια έκρηξη στην οικοδομική δραστηριότητα και κάθε έκρηξη είναι παράλογη και οδηγεί στην κερδοσκοπία. Οδηγήσατε στην έκρηξη των τιμών, η οποία βοήθησε στο να κερδοσκοπήσουν κάποιοι εργολάβοι και φυσικά οι τράπεζες. Σε κάθε περίπτωση, δεν μπόρεσαν οι οικογένειες, τα μεσαία και τα λαϊκά εισοδήματα να αξιοποιήσουν τη μεγάλη κατάκτηση και την επιτυχία της χώρας μας με τις Κυβερνήσεις του ΠΑ.ΣΟ.Κ., την είσοδό μας στην Οικονομική και Νομισματική Ένωση και τη δραστική μείωση των επιτοκίων που έφερε αυτό το αγαθό, δηλαδή τη στέγη, πολύ πιο φθηνή και προσβάσιμη στα λαϊκά και στα μεσαία στρώματα. 
      Δεν είχατε σχεδιασμό να αξιοποιήσετε θετικά και παραγωγικά και για την ανάπτυξη της οικοδομικής δραστηριότητας και για την υποστήριξη όλων των συναφών επαγγελμάτων και για τη στήριξη της λαϊκής στέγης και φυσικά, για την είσπραξη των πρόσθετων φόρων, όπως θα έφερνε η ανάπτυξη της παραγωγικής δραστηριότητας. Στο μυαλό σας ήταν πώς θα προσθέσετε στα κρατικά ταμεία πρόσθετα κερδοσκοπικά έσοδα. Δεν σας ενδιέφερε η υγιής ανάπτυξη, δεν σας ενδιέφερε η φθηνή και καλή κατοικία για τα μεσαία και τα λαϊκά στρώματα. Αυτή ήταν η πολιτική σας, αυτά είναι τα αποτελέσματα. Γνωρίζετε πάρα πολύ καλά ότι τα επισφαλή δάνεια στη χώρα μας, στεγαστικά αλλά και καταναλωτικά, είναι υπερτριπλάσια του μέσου ευρωπαϊκού όρου, όταν ξέρουμε μάλιστα ότι η στεγαστική πίστη στη χώρα μας έχει μικρό παρελθόν, γιατί αναπτύχθηκε με αυτούς τους ρυθμούς, ενώ ξεκίνησε με καλούς ρυθμούς, αλλά πήρε αυτούς τους εκρηκτικούς ρυθμούς τα τελευταία χρόνια.
      Κυρίες και κύριοι συνάδελφοι, ήδη η οικοδομική δραστηριότητα είναι σε κάμψη, γι’ αυτό και παρατηρήθηκε η μείωση της αύξησης του Ακαθάριστου Εθνικού Προϊόντος κατά 0,4% τους προηγούμενους μήνες. Απεκαλύφθη πόσο τεχνητή ήταν η συγκράτηση αυτών των ρυθμών ανάπτυξης, υποδεέστερων βεβαίως, που κληρονομήσατε από τις κυβερνήσεις του ΠΑ.ΣΟ.Κ.. Απεκαλύφθη πως δεν στηρίχθηκε σ’ έναν σχεδιασμό αναπτυξιακό και παραγωγικό, αλλά ήταν τυχάρπαστη και κερδοσκοπική. 
      Ήδη πιάνουμε οροφή στα στεγαστικά και καταναλωτικά δάνεια. Ο κ. Γκαργκάνας, το ΠΑ.ΣΟ.Κ., βεβαίως, από την πρώτη στιγμή, από το Νοέμβρη του 2005, επισημαίνουν και σας τονίζουν πως πρέπει να πληροφορήσετε τις οικογένειες, πρέπει να πληροφορήσετε τους πολίτες ότι πρέπει να περιορίσουν τον αλόγιστο δανεισμό, γιατί θα τους οδηγήσει σε πολύ επώδυνα αποτελέσματα. Ευτυχώς, ο διοικητής της Τράπεζας της Ελλάδος το Νοέμβρη του 2006 στην επιτροπή της Βουλής για πρώτη φορά κρούει και επισήμως, ως θεσμικός παράγων, τον κώδωνα του κινδύνου. Η Κυβέρνηση κωφεύει, γιατί βολεύεται σε αυτό το κερδοσκοπικό καθεστώς. 
      Πείτε μας τώρα τα επόμενα χρόνια που ήδη υπάρχουν διαθέσιμα τετρακόσιες χιλιάδες διαμερίσματα σε όλη τη χώρα και ιδιαίτερα στα αστικά κέντρα, τα οποία θα οδηγήσουν σε πτωχεύσεις πολλές μεσαίες και μικρές κατασκευαστικές επιχειρήσεις, τα οποία θα οδηγήσουν σε απώλεια μέσα από κατασχέσεις πολλών διαμερισμάτων και ακινήτων για πολλές οικογένειες, πείτε μας πώς και με ποιες πολιτικές θα βρείτε τους πόρους για να κρατήσετε σ’ αυτό το υψηλό επίπεδο, όπως μας ανακοινώσατε το απόγευμα στη Διαρκή Επιτροπή Οικονομικών της Βουλής, το επίπεδο ανάπτυξης του Ακαθάριστου Εθνικού Προϊόντος, στο ύψος του 4%. Εάν θεωρήσουμε σταθερές τις κοινοτικές εισροές, τότε πείτε μας ποιος θα είναι ο μηχανισμός και ο μοχλός χρηματοδότησης αυτής της πρόσθετης ανάπτυξης, όταν χάνεται αυτός ο κερδοσκοπικός μηχανισμός που εσείς δημιουργήσατε με την πολιτική σας.
      Κυρίες και κύριοι συνάδελφοι, ήδη έχει αναλυθεί από τους αγορητές του ΠΑ.ΣΟ.Κ., γιατί, αυτό το νομοσχέδιο, για το μόνο που ενδιαφέρεται είναι πώς θα περιορίσει την καταβολή φόρων από τους έχοντες και κατέχοντες μεγάλη ακίνητη περιουσία και πώς θα ενθυλακώσει πρόσθετα φορολογικά έσοδα από τα μεσαία και λαϊκά στρώματα. Αυτή είναι η φορολογική σας φιλοσοφία, αυτή είναι η οικονομική σας πολιτική, αυτή είναι η καθημερινή σας πρακτική και συμπεριφορά. Απεκαλύφθη από τους αγορητές του ΠΑ.ΣΟ.Κ. με κάθε λεπτομέρεια ότι επιλέγετε από την προοδευτική κλίμακα φορολόγησης των ακινήτων την εξισωτική  φορολογική πολιτική.
    Θέλει, δηλαδή, να πληρώνει με το ίδιο τίμημα, η λαϊκή οικογένεια, η φτωχή οικογένεια και αυτός που είναι κάτω από το όριο της φτώχειας, η μεσαία οικογένεια και οι έχοντες και κατέχοντες μεγάλη ακίνητη περιουσία. Σε συνδυασμό με το αφορολόγητο της γονικής παροχής για όλη την έκταση της ακίνητης περιουσίας δημιουργείται ένα συνδυαστικό θεσμικό και νομικό πλαίσιο, όπου χαρίζετε στις οικογένειες με τα πολύ μεγάλα εισοδήματα και ακίνητα πρόσθετους φόρους. 
    Κύριε Υπουργέ, πέρα από το ότι δημιουργείτε ένα άδικο φορολογικό σύστημα, πέρα από το ότι καταρρακώνετε βασικές αξίες, οικογενειακές αξίες, κοινωνικές αξίες συγκρούεστε και με την αίσθηση της κοινής γνώμης για τη δίκαιη φορολογία. Συγκρούεστε με την κοινωνική συνοχή γιατί όταν ο πολίτης μαζί με τα μυριάδες άλλα προβλήματα που καθημερινά αντιμετωπίζει νιώθει ότι η Κυβέρνησή του δεν τον αντιμετωπίζει ίσα και ισότιμα. Τότε η κοινωνική ειρήνη και η κοινωνική συνοχή διασαλεύεται και η άσκηση κάθε πολιτικής δεν μπορεί να υπάρξει. Γι’ αυτό, λοιπόν, δημιουργείτε προϋποθέσεις κοινωνικών εκρήξεων και ακόμη παραπέρα απαξίωσης του πολιτικού συστήματος. 
    Τι άλλο θα κάνετε μέχρι να αποχωρήσετε από τη διακυβέρνηση της χώρας; 
    Έρχομαι τώρα, κύριε Υπουργέ, στο θέμα της καταπολέμησης του λαθρεμπορίου. Σας αποδείξαμε με τους πίνακες του προϋπολογισμού με πολλή σαφήνεια και καθαρότητα πως όχι μόνο δεν θα χτυπήσετε το λαθρεμπόριο και τη φοροδιαφυγή αλλά θα τα διευρύνετε, γιατί τώρα θα υπάρχει μια διακίνηση πλαστών χαρτιών πολύ πιο εύκολη από τη μέχρι τώρα διακίνηση του πετρελαίου θέρμανσης ως πετρελαίου κίνησης. Γιατί δεν σκεφθήκατε στα τέσσερα χρόνια να αξιοποιήσετε την προεργασία που είχε κάνει η κυβέρνηση του ΠΑ.ΣΟ.Κ. και να εισάγετε το ενιαίο ηλεκτρονικό σύστημα που θα ξεκινά από την εισαγωγική εταιρεία, από τα διυλιστήρια, από τις εταιρείες διανομής και από τους δικαιούχους του πετρελαίου θέρμανσης ή από τους δικαιούχους του αγροτικού πετρελαίου.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ποια προεργασία, κύριε συνάδελφε; 
    ΙΩΑΝΝΗΣ ΜΑΓΚΡΙΩΤΗΣ: Αυτή την προεργασία επί τέσσερα χρόνια τώρα δεν την αξιοποιήσατε. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αν έχετε κάνει προεργασία, δείξτε την στη Βουλή.
    ΙΩΑΝΝΗΣ ΜΑΓΚΡΙΩΤΗΣ: Και σήμερα έρχεστε να θεσμοθετήσετε μια σωστή αρχή για την εξίσωση της τιμής του πετρελαίου θέρμανσης με το πετρέλαιο κίνησης με απροετοίμαστη όμως την πολιτεία, πράγμα που θα οδηγήσει στην έκρηξη του λαθρεμπορίου, της φοροκλοπής και της φοροδιαφυγής. Και δεν κάνετε το πρώτο βήμα που θα έπρεπε να κάνετε, να χτυπήσετε το λαθρεμπόριο στα ναυτιλιακά καύσιμα. Και μας είπατε στην επιτροπή ότι εκεί θα είναι το επόμενο βήμα αφού παραδέχεστε εσείς και όλοι οι εκπρόσωποι των παραγωγικών τάξεων ότι εκεί είναι το λαθρεμπόριο και όχι στη μικρή λαϊκή οικογένεια με τα λίγα λίτρα που καταναλώνει για πετρέλαιο θέρμανσης. Όλα αυτά αποκαλύπτουν την ουσία της πολιτικής σας.
    Σας αποκαλύψαμε ότι προεκλογικά εξαγγείλατε νομοσχέδια για να ξεγελάσετε την κοινή γνώμη και να υφαρπάξετε την ψήφο της. Είπατε ότι αυτό το νομοσχέδιο και η πολιτεία θα είναι πανέτοιμοι για να χτυπήσουν το λαθρεμπόριο από τις 15 Οκτωβρίου. Κύριε Υπουργέ, περάσαμε στις 15 Ιανουαρίου και δεν είστε ακόμη έτοιμοι και το νομοσχέδιο τώρα συζητείται στη Βουλή. Και μας είπε ο κ. Αλογοσκούφης στην επιτροπή ότι φταίνε οι πρατηριούχοι για τη νέα αναβολή που δώσατε γιατί δεν είναι έτοιμοι. Μα, η Κυβέρνηση είχε πει προεκλογικά ότι θα είναι έτοιμη στις 15 Οκτωβρίου. Και τώρα βρήκατε εξιλαστήρια θύματα τους πρατηριούχους; Δεν έχετε τουλάχιστον τη βεβαιότητα να πείτε τη στοιχειώδη αλήθεια και πάντα λέτε, ότι φταίνε κάποιοι άλλοι, όταν δεν φταίνε κάποια κέντρα που συνωμοτούν στο εξωτερικό για το κύρος και την αξιοπιστία της Κυβέρνησης; 
    Απευθυνόμενος προς την Κυβέρνηση και προς τα κόμματα της Αντιπολίτευσης, προς το ΛΑ.Ο.Σ. απαντώντας στην αγόρευση του Αρχηγού του αλλά και στα κόμματα της αριστερής Αντιπολίτευσης, θέλω να σας πω ότι αύριο είναι μια κρίσιμη ημέρα, διότι αύριο συνέρχεται η Επιτροπή Μορφωτικών Υποθέσεων και θα συζητήσει τη διαδικασία με την οποία θα κληθούν να απολογηθούν οι Υπουργοί Πολιτισμού με πρώτον, τον Πρωθυπουργό και πρώτο Υπουργό Πολιτισμού της Κυβέρνησης της Νέας Δημοκρατίας. 
      Τονίζω, προς τον Αρχηγό του Λαϊκού Ορθόδοξου Συναγερμού αλλά και προς τα κόμματα της αριστερής Αντιπολίτευσης, ότι σ’ αυτή την επιτροπή έχουμε τη μεγάλη ευκαιρία να αρχίσει επιτέλους η αποκάλυψη του μεγάλου ηθικού και πολιτικού σκανδάλου που ταλαιπωρεί την πολιτική ζωή. 
      Τα κόμματα της Αντιπολίτευσης έχουν την Πλειοψηφία της Επιτροπής. Είναι λοιπόν στο χέρι των κομμάτων της Αντιπολίτευσης να δείξουν πως εννοούν όσα λένε όταν ομιλούν για τη διαφάνεια ή όταν εγκαλούν τα άλλα κόμματα της Αντιπολίτευσης. 
      Εκεί λοιπόν θα κριθεί η αξιοπιστία όλων των κομμάτων της Αντιπολίτευσης, αύριο, αν η Πλειοψηφία της Βουλής θα φέρει τον Πρωθυπουργό της χώρας και πρώτο Υπουργό Πολιτισμού, τον πρώτο έχοντα την ευθύνη για τη διαχείριση, το βίο και την πολιτεία του κ. Ζαχόπουλου, στην Επιτροπή Μορφωτικών Υποθέσεων, σ’ έναν ανοιχτό, γενναίο και ειλικρινή διάλογο για να λυτρώσει το πολιτικό σύστημα. Γατί, ο κ. Καραμανλής, είναι υπεύθυνος για όλη αυτή την πραγματικότητα, την γκρίζα πραγματικότητα που επικρατεί την τελευταία περίοδο. 
      Δεν αρκούν οι δακρύβρεχτες διακηρύξεις στις δημόσιες εκδηλώσεις και στις δημόσιες αναφορές για τη μηδενική ανοχή στη διαφθορά. Σήμερα, το Διεθνές Παρατηρητήριο είπε, κατάμουτρα, στον κύριο Πρωθυπουργό πως αντί να περιοριστεί η διαφθορά και το λαθρεμπόριο στη χώρα μας πήραν εκρηκτικές διαστάσεις τα τελευταία τέσσερα χρόνια.
      Αύριο, λοιπόν, στην Επιτροπή Μορφωτικών Υποθέσεων θα γίνει το πρώτο βήμα. Στη συνέχεια το ΠΑ.ΣΟ.Κ. θα προχωρήσει στο επόμενο βήμα, στη σύσταση εξεταστικής επιτροπής και βέβαια σε προ ημερησίας διατάξεως συζήτηση στη Βουλή για να υπάρξει η πλήρη ανάπτυξη του κοινοβουλευτικού ελέγχου. 
      Τώρα, λοιπόν, είναι η μεγάλη ευκαιρία και η μεγάλη πρόκληση, πρώτα-πρώτα στα κόμματα της Αντιπολίτευσης, αλλά και στην Κυβέρνηση και στον ίδιο τον Πρωθυπουργό, να κάνουμε το πρώτο βήμα για να δώσουμε την ελάχιστη αξιοπιστία στο πολιτικό μας σύστημα που κατρακυλά, κατρακυλά από την πολιτική σας. Δεν θέλουμε όμως να το συμπαρασύρετε, δεν θέλουμε να συμπαρασύρετε μαζί του και την Αντιπολίτευση, τον παραγωγικό και κοινωνικό ιστό της χώρας.
      Τώρα είναι μεγάλη ευκαιρία. Σας καλούμε να αναλάβετε τις ευθύνες σας. Εμείς τις έχουμε αναλάβει και θα ανταποκριθούμε απόλυτα στο καθήκον μας ως Αξιωματική Αντιπολίτευση απέναντι τόσο στους πολίτες που μας ψήφισαν, αλλά και στο σύνολο της ελληνικής κοινωνίας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Το λόγο έχει ο κ. Παναγιώτης Σγουρίδης, Βουλευτής του ΠΑ.ΣΟ.Κ.
      Απών. Διαγράφεται.
      Το λόγο έχει η Βουλευτής του ΠΑ.ΣΟ.Κ., κ. Λούκα Κατσέλη.
      ΛΟΥΚΑ ΚΑΤΣΕΛΗ: Κυρίες και κύριοι συνάδελφοι, πριν μπω στη συζήτηση των επιμέρους διατάξεων του νομοσχεδίου, επιτρέψτε μου να κάνω μια επισήμανση σχετικά με τη διασύνδεση του φορολογικού νομοσχεδίου που συζητάμε με τη διαφάνεια και τη χρηστή διοίκηση στον ευρύτερο δημόσιο τομέα.
      Κυρίες και κύριοι συνάδελφοι, μια Κυβέρνηση επιβάλλει φόρους γιατί χρειάζεται έσοδα –υποτίθεται- για να προωθήσει τις επενδύσεις, να αναβαθμίσει τις δημόσιες υπηρεσίες και να προωθήσει το δημόσιο συμφέρον. 
      Σήμερα, ο Έλληνας πολίτης καλείται να πληρώσει περισσότερους φόρους, ενώ ακούει από τα Μέσα Μαζικής Ενημέρωσης ότι ο επικεφαλής του πρώην Σ.Δ.Ο.Ε., ο κ. Κλαδάς, εμπλέκεται σε παράνομες συναλλαγές με εκπροσώπους του Τύπου. Επίσης ακούει και διαβάζει ότι η διοίκηση του κ. Φιλιππίδη στο Ταχυδρομικό Ταμιευτήριο αποστέλλει σήμερα σε ξένη τράπεζα εξώδικο, γιατί –λέει- το Ταχυδρομικό Ταμιευτήριο έχει απολέσει 30% με 35% των κεφαλαίων του από εσφαλμένες επικίνδυνες τοποθετήσεις σε δομημένο προϊόν υψηλού κινδύνου. 
      Όταν ρωτήσαμε τον Υπουργό Οικονομίας και Οικονομικών στην επιτροπή γι’ αυτό το θέμα, μας είπε ότι το Ταχυδρομικό Ταμιευτήριο είναι ιδιωτική εταιρεία και το θέμα δεν τον αφορά. Το δημόσιο όμως, κύριε Υπουργέ, έχει το 35% των μετοχών του Ταχυδρομικού Ταμιευτηρίου και το 10% μέσω των ΕΛ.ΤΑ., ενώ διορίζει τη διοίκηση. Είναι έτσι ή όχι;
      Με ποια λογική λοιπόν ζητάτε από τον Έλληνα φορολογούμενο περισσότερα έσοδα, όταν αντί για αναβάθμιση των υπηρεσιών, έχετε καταλύσει κάθε έννοια χρηστής διοίκησης και δεν ζητάτε ευθύνες από κανέναν, ούτε από τον κ. Κλαδά ούτε από τον κ. Τσουπίδη;
      Ας μιλήσουμε, λοιπόν, τώρα για το νομοσχέδιο. Κυρίες και κύριοι συνάδελφοι, μέχρι σήμερα ίσχυε ο φόρος μεγάλης ακίνητης περιουσίας. Ήταν ένας φόρος προοδευτικός, που επιβάρυνε αναλογικά περισσότερο όσους είχαν στην κατοχή τους ακίνητα μεγάλης αξίας. Και δεν είναι αλήθεια, κύριοι συνάδελφοι του ΛΑ.Ο.Σ., ότι η φορολογία ήταν άδικη επί ΠΑ.ΣΟ.Κ., γιατί ο φόρος μεγάλης ακίνητης περιουσίας ήταν ένας δίκαιος φόρος.
      Με αυτό το νομοσχέδιο η Κυβέρνηση εισάγει ένα ενιαίο τέλος 1o/oo, το Ε.Τ.Α.Κ., σε όλους όσους έχουν στην κατοχή τους ακίνητα, με εξαίρεση την πρώτη κατοικία. Η φορολογική επιβάρυνση κάποιου που έχει ένα κατάστημα ή ένα κτίσμα στο Περιστέρι ή στο Μενίδι εξισώνεται, τουλάχιστον όσον αφορά στο φορολογικό συντελεστή, με κάποιον που έχει ένα κτίσμα στη Μύκονο, στην Εκάλη ή στην Κηφισιά. 
      Το πιο σημαντικό όμως –και σ’ αυτό θα ήθελα να επιμείνω- είναι ότι με τον Ε.Τ.ΑΚ. φορολογούνται και θα φορολογούνται εφεξής όλα τα ακίνητα στην ελληνική επικράτεια. Δημιουργείται έτσι μια νέα, σίγουρη και μόνιμη φορολογική βάση, που θα επιβαρύνει όλα τα νοικοκυριά της χώρας μας, μιας χώρας όπου το ποσοστό ιδιοκατοίκησης είναι πολύ υψηλό και το ακίνητο αποτελεί τη βασική και πολλές φορές μοναδική επενδυτική επιλογή για πολλούς πολίτες. 
      Τα νοικοκυριά χρόνο με το χρόνο θα επιβαρύνονται περισσότερο. Αυτή, κυρίες και κύριοι συνάδελφοι, είναι η πραγματική φορολογική μεταρρύθμιση. Είναι σίγουρο ότι κάθε φορά που τα έσοδα θα υπολείπονται από τα αναμενόμενα είτε θα αυξάνονται οι αντικειμενικές αξίες των ακινήτων είτε θα αυξάνεται το τέλος ακινήτων, δηλαδή το 1o/oo,, που αυτή τη στιγμή είναι πολύ χαμηλό για ευνόητους λόγους.
      Η πραγματικότητα είναι αμείλικτη. Η Κυβέρνηση καταργεί έναν προοδευτικό φόρο, που επιβάρυνε αναλογικά περισσότερο τους μεγαλοϊδιοκτήτες και ανοίγει την πόρτα για μια συνεχή φορολογική αφαίμαξη όλων όσων έχουν στην κατοχή τους ακίνητα. Πρόκειται για την αποθέωση μιας φοροεισπρακτικής πρακτικής που θα τη δούμε σ’ όλο της το μεγαλείο το 2008, όταν θα αυξηθούν οι αντικειμενικές αξίες των ακινήτων. Γι’ αυτό άλλωστε στον προϋπολογισμό του 2008 τα έσοδα από το φόρο ακίνητης περιουσίας προβλέπεται να αυξηθούν από 240.000.000, που ήταν το 2007, σε 900.000.000, δηλαδή αύξηση 275%.. Αυτή σιγά σιγά θα γίνει η νέα πηγή άντλησης πρόσθετων εσόδων, μαζί με τους έμμεσους φόρους. 
      Τι κάνει, επομένως, η Κυβέρνηση με τη φορολογική της μεταρρύθμιση; Μειώνει τους συντελεστές φορολόγησης στα εισοδήματα φυσικών προσώπων κατά δύο ποσοστιαίες μονάδες και φορολογεί σε μόνιμη, σταθερή βάση την ακίνητη περιουσία. Η θέσπιση επομένως του Ε.Τ.ΑΚ. δεν αποτελεί σε καμμία περίπτωση μέτρο απλούστευσης ή εκσυγχρονισμού του φορολογικού μας συστήματος. Είναι ένα μέτρο που επιδιώκει με κάθε τρόπο το Υπουργείο Οικονομικών εδώ και είκοσι πέντε χρόνια, με στόχο τη διεύρυνση της φορολογικής βάσης. Μια νέα και μόνιμη βάση για την άντληση εσόδων όποτε το χρειαστεί. Δεν διστάζει δηλαδή το Υπουργείο επιβάλλει ουσιαστικά έναν νέο έμμεσο φόρο, φορολογώντας διπλά και τριπλά τους πολίτες. Γιατί διπλή φορολογία; Γιατί στην ουσία το Ε.Τ.ΑΚ. είναι ένας ακόμα φόρος στην κατανάλωση ακινήτων. Η Κυβέρνηση φορολογεί πρώτα, το εισόδημα κάθε ιδιοκτήτη κι ακολούθως τα περιουσιακά ακίνητα που αποκτώνται απ’ αυτό. 
      Γιατί για κάποιους είναι τριπλή φορολογία; Γιατί πολλοί συμπολίτες μας πριν τρία χρόνια πίστεψαν την Κυβέρνηση, όταν θέσπισε ρυθμίσεις για τις γονικές παροχές και έσπευσαν να πληρώσουν τα χρωστούμενα και να μεταφέρουν την ψιλή κυριότητα στους απογόνους τους. Αυτοί, πράγματι, τιμωρούνται σήμερα τριπλά. Φορολογήθηκε το εισόδημά τους μια φορά, πλήρωσαν στη συνέχεια τα χρωστούμενα για τις γονικές παροχές -για τα οποία σήμερα κάποιοι άλλοι απαλλάσσονται- και καλούνται τώρα να πληρώσουν το ενιαίο τέλος ακινήτων. Τουλάχιστον θα έπρεπε να αφαιρεθεί από τον Ε.Τ.ΑΚ. ο φόρος που έχει κάποιος καταβάλει για προγενέστερες γονικές παροχές, καθώς κι ο φόρος που αποδεδειγμένα καταβλήθηκε ή οριστικά και τελεσίδικα βεβαιώθηκε για δωρεές κινητών και ακινήτων, όπως θα έπρεπε και να αφαιρεθεί τουλάχιστον από τη φορολογητέα βάση η αξία τυχόν οφειλομένων τόκων και χρεολυσίων που επιβαρύνουν το ακίνητο, όπως γινόταν στην περίπτωση του φόρου μεγάλης ακίνητης περιουσίας. 
      Τέλος, η επιβολή του Ε.Τ.ΑΚ. πλήττει και αναπτυξιακά έναν ευαίσθητο τομέα της οικονομίας, όπως είναι ο τουρισμός, σε μία εποχή που υπάρχει σημαντικό πρόβλημα ανάπτυξης και ανταγωνιστικότητας, καθώς η επιβολή του Ε.Τ.Α.Κ. θα ανεβάσει το κόστος παροχής τουριστικών υπηρεσιών για όσους μισθώνουν δωμάτια και σπίτια. Γι’ αυτό άλλωστε, η όποια φορολογία περιουσίας αποτελεί στις περισσότερες χώρες έσοδο της Τοπικής Αυτοδιοίκησης, ώστε να χρηματοδοτείται αντίστοιχα η παροχή υπηρεσιών στις τοπικές κοινωνίες. 
      Ας πω δύο λόγια για την αναλογικότητα του φόρου. Ο φόρος αυτός είναι αναλογικός και δεν είναι προοδευτικός. Θεσπίζεται ένα ενιαίο τέλος, ανεξάρτητα από τη φοροδοτική ικανότητα του φορολογουμένου.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε. 
      Θα πρέπει να τονιστεί ότι το μέτρο αυτό καταργεί κάθε έννοια προοδευτικότητας. Στην Κύπρο, για ακίνητα αξίας έως 100.000 κυπριακές λίρες, ο φόρος είναι μηδενικός και αυξάνει στο 4% για ακίνητα αξίας 500.000 κυπριακών λιρών και άνω. Γιατί άραγε η Κυβέρνηση δεν προτίμησε μια αντίστοιχη ρύθμιση; Γιατί δεν θέλει με κανένα τρόπο να επιβαρύνει τους μεγαλοιδιοκτήτες. 
      Εμείς προτείνουμε το διπλασιασμό του αφορολόγητου ποσού για τη φορολογία κληρονομιάς και γονικών παροχών και εμμένουμε στην προοδευτικότητα της φορολογικής κλίμακας. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κυρία συνάδελφε. 
      Το λόγο έχει η Βουλευτής της Νέας Δημοκρατίας, κ. Πατριανάκου. 
      ΦΕΒΡΩΝΙΑ ΠΑΤΡΙΑΝΑΚΟΥ: Κυρίες και κύριοι συνάδελφοι, μέσα από την όζουσα πολιτική ειδησιογραφία και τη μεταφορά της πολιτικής στην παραπολιτική και συνεπακόλουθα στην πολιτική απαξίωση, έχουμε μοναδικό καθήκον όλοι μας σ’ αυτήν την Αίθουσα, όλες οι πολιτικές δυνάμεις, να υπηρετήσουμε ιδέες, αρχές και συγκροτημένες πολιτικές. 
      Ο ελληνικός λαός, πριν από τέσσερις μήνες, εμπιστεύθηκε για δεύτερη φορά στη διακυβέρνηση της χώρας τη Νέα Δημοκρατία και σε αυτούς τους τέσσερις μήνες, με αλλεπάλληλες πολιτικές μας προτάσεις, υπηρετούμε με συνέπεια τις υποσχέσεις μας στον ελληνικό λαό και ξεδιπλώνουμε την ιδεολογική μας πρόταση στην ελληνική κοινωνία. 
      Μεγάλα στρώματα της κοινωνίας και πρώτα απ’ όλα τα ασθενέστερα επωφελούνται της οικονομικής μας πολιτικής. Οι χαμηλοσυνταξιούχοι, οι άνεργοι, οι αγρότες επωφελούνται με το διπλασιασμό του Ε.Κ.Α.Σ., με το επίδομα ανεργίας, την αγροτική σύνταξη. 
      Ταυτόχρονα, φέραμε το νόμο για τη φοροδιαφυγή, προκειμένου να τεκμηριώσουμε τις αρχές δικαίου πάνω στις οποίες δομείται το αποτελεσματικό κοινωνικό κράτος. Ψηφίσαμε το Εθνικό Ταμείο Κοινωνικής Συνοχής, προκειμένου με νέα εργαλεία να πολεμήσουμε τις αναποτελεσματικές πολιτικές φτώχειας, μέχρι σήμερα. Ψηφίσαμε ένα φιλόδοξο προϋπολογισμό που μέσα από την ήπια δημοσιονομική προσαρμογή επιχειρεί το συνδυασμό ανάπτυξης και κοινωνικής δικαιοσύνης. 
      Όσον αφορά το σχόλιο που έκανε, προηγουμένως, η συνάδελφος κ. Κατσέλη, σχετικά με τη διαφάνεια, θα ήθελα να θυμίσω τη χθεσινή συνάντηση του Πρωθυπουργού με την Πρόεδρο της Διεθνούς Διαφάνειας, παρουσία του Υπουργού Δικαιοσύνης, όπου γνωστοποίησε ότι σύντομα θα προωθηθεί η επικύρωση της σχετικής σύμβασης που αποσκοπεί στην ενίσχυση των μέτρων καταπολέμησης της διαφθοράς. Μάλιστα, με το σχέδιο νόμου θα προβλέπεται η επέκταση των διατάξεων του Ποινικού Κώδικα περί δωροδοκίας υπαλλήλων και στους διοικητικούς παράγοντες των οργανισμών και του ευρύτερου δημόσιου τομέα, σύμφωνα με τις δημοσιογραφικές πληροφορίες. 
      Κατά συνέπεια, ερχόμαστε με μία σειρά νομοσχέδια, όπως και το σημερινό, προκειμένου να επιχειρήσουμε τον εξορθολογισμό της πολιτικής και της φορολογίας. Με το σημερινό νομοσχέδιο επιχειρείται ο εξορθολογισμός της πολιτικής των ακινήτων, μεταφέροντας βάρη από τους κοινωνικά ασθενέστερους σε αυτούς που έχουν, κατέχουν και μπορούν να πληρώσουν. 
      Από τα μέτρα του παρόντος νομοσχεδίου προβλέπεται μείωση εσόδων περίπου 417.000.000 ευρώ, λόγω της κατάργησης του φόρου κληρονομιάς, της γονικής παροχής, του φόρου μεγάλης ακίνητης περιουσίας και την απαλλαγή φόρου για την απόκτηση πρώτης κατοικίας. 
      Ταυτόχρονα, όμως, προβλέπεται αύξηση εσόδων, κατά κύριο λόγο, από την επιβολή του τέλους ενιαίας ακίνητης περιουσίας, όπου για πρώτη φορά, όμως, διευρύνεται η φορολογική βάση σε ακίνητα νομικών προσώπων, κερδοσκοπικού και μη χαρακτήρα. Προβλέπεται η είσπραξη 450.000.000 ευρώ περίπου από την πάταξη του λαθρεμπορίου καυσίμων, 140.000.000 ευρώ από τη φορολόγηση των αφορολογήτων κερδών αποθεματικών των τραπεζών.
      Με το παρόν νομοσχέδιο, υλοποιείται μία βασική μας προεκλογική δέσμευση. Καταργείται ο φόρος κληρονομιάς και ο φόρος γονικής παροχής για τους συγγενείς πρώτου και δεύτερου βαθμού, δηλαδή, πρώτης και δεύτερης κατηγορίας, δηλαδή, τους κοντινούς συγγενείς, όπως προβλέπονταν στα προηγούμενα νομοσχέδια, χαρακτηρίζοντας τις κατηγορίες Α’ και Β’. Κάθε χρόνο, εκατόν εξήντα χιλιάδες ελληνικές οικογένειες δεν θα πληρώνουν φόρο κληρονομιάς.
      Ο στόχος; Θέλουμε να διευκολύνουμε τον εργαζόμενο, τον αγρότη, το βιοπαλαιστή, αυτόν που μια ζωή αγωνίζεται να φτιάξει ένα περιουσιακό στοιχείο, να το μεταβιβάσει ομαλά στους κληρονόμους του ή να διευκολύνουμε τους κληρονόμους του να αποδεχθούν την κληρονομιά, χωρίς να χρειάζεται να υποθηκεύσουν το μέλλον τους.
      Με το παρόν νομοσχέδιο, απαλλάσσεται η αγορά πρώτης κατοικίας έως 200 τετραγωνικά μέτρα. Το 200 τετραγωνικά μέτρα είναι μια αυθαίρετη ρύθμιση; Όχι βέβαια. Με βάση τα στατιστικά στοιχεία του Ε9, αποδεικνύεται ότι η συντριπτική πλειονότητα των Ελλήνων αγοράζει πρώτη κατοικία μικρότερη από 200 τετραγωνικά μέτρα Άρα, ωφελείται η συντριπτική πλειονότητα των νέων ζευγαριών, των νέων που προσπαθούν να κάνουν την οικογένειά τους, να φτιάξουν το σπίτι τους.
      Με το παρόν νομοσχέδιο, επιχειρείται και καταργείται ο φόρος μεγάλης ακίνητης περιουσίας και ταυτόχρονα, επιβάλλεται Ενιαίο Τέλος Ακινήτων 1‰ για τα φυσικά πρόσωπα και τα ιδιοχρησιμοποιούμενα ακίνητα των επιχειρήσεων και των νομικών προσώπων μη κερδοσκοπικού χαρακτήρα. Εδώ, ερχόμαστε να απαντήσουμε σε ένα πολύ μεγάλο μύθο που καλλιεργείται όλον αυτόν τον καιρό. Ερχόμαστε και καταργούμε το φόρο μεγάλης ακίνητης περιουσίας, προκειμένου να ωφελήσουμε αυτούς που έχουν τις τεράστιες περιουσίες και επιβάλλουμε το Τέλος Ακίνητης Περιουσίας στους μικρούς; Όχι, βέβαια.
      Η πολιτική σας όλα αυτά τα χρόνια έδειξε ότι ο φόρος μεγάλης ακίνητης περιουσίας ήταν μια μεγάλη αποτυχία. Και αυτό, διότι αφορούσε τριάντα πέντε χιλιάδες περίπου, οι οποίοι υπαγόντουσαν στο συγκεκριμένο φόρο, σύμφωνα με τα στοιχεία της Ομοσπονδίας Ιδιοκτητών Ακινήτων και οι οποίοι, βεβαίως, έχοντες και κατέχοντες, όταν έχουν τη δυνατότητα να μεταβιβάσουν αυτά τα περιουσιακά στοιχεία τους είτε σε εταιρείες είτε σε υπεράκτιες εταιρείες off shore κ.λπ., είναι προφανές ότι διέφευγαν του φόρου μεγάλης ακίνητης περιουσίας με νόμιμους τρόπους.
      Τι προβλεπόταν μέχρι σήμερα στη φορολόγηση των υπεράκτιων εταιρειών; Συντελεστές της τάξεως από 0,3354% έως 0,949%. Για ποιο λόγο, σήμερα, αποθαρρύνονται αυτού του είδους οι πολιτικές; Διότι, πλέον στις υπεράκτιες εταιρείες θα πληρώνεται ο φόρος 3%, όπως επίσης και το 0,6% του Ειδικού Τέλους Ακίνητης Περιουσίας, οπότε δεν θα είναι συμφέρον για οποιονδήποτε κατέχει μεγάλη και ακίνητη περιουσία να το δηλώνει σε υπεράκτιες, διότι θα τον συμφέρει να πληρώνει το Ειδικό Τέλος Ακίνητης Περιουσίας.
      Δεν τα λέμε εμείς. Τα δημοσιεύματα όλων των εφημερίδων έγραφαν: «Με δύο τροποποιήσεις, το οικονομικό επιτελείο έστειλε τις επιχειρήσεις από το φορολογικό παράδεισο, στην κόλαση. Πρώτη φορά, επιβάλλεται φόρος κατοχής στα ιδιοχρησιμοποιούμενα ακίνητα κ.λπ.». Όπως, επίσης και αυτό δεν το λέμε εμείς, αλλά πρόκειται για κοινή συνέντευξη, την οποία έκαναν οι μεγαλύτερες οργανώσεις, ομοσπονδίες που αφορούν τα ακίνητα, όσον αφορά την κριτική για τα μέτρα, λένε: «Στην αγορά δημιουργούνται προϋποθέσεις για την αναθέρμανση της κτηματαγοράς και της οικοδομής». Η ελληνική οικογένεια απαλλάσσεται από το άγχος της φορολογίας για τη μεταβίβαση της ακίνητης περιουσίας στην επόμενη γενεά μέσω της εξομοίωσης της φορολογικής μεταχείρισης.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε. Τελειώνω. 
      Τρίτον, δημοσιονομικά βελτιώνεται σημαντικά η σχέση άμεσων-έμμεσων φόρων υπέρ των πρώτων. 
      Κατά συνέπεια –και κλείνοντας- αυτό που δεν άκουσα από κανέναν σε αυτό το νομοσχέδιο είναι ότι, ενώ σε όλα τα νομοσχέδια του Υπουργείου Οικονομικών το μόνιμο ρεφρέν της Αντιπολίτευσης είναι τι γίνεται με τα κέρδη των Τραπεζών, πρώτη φορά τηρείτε σιγή για τη διάταξη που εισάγεται και φορολογούμε τα αφορολόγητα αποθεματικά τους και προβλέπουμε έσοδα 140.000.000 ευρώ από ειδική διάταξη που προβλέπει αυτό το νομοσχέδιο. 
      Αγαπητοί συνάδελφοι, αυτό το νομοσχέδιο που έφερε το Υπουργείο Οικονομικών έχει σαφές ιδεολογικό στίγμα, είναι κοινωνικά δίκαιο, είναι αναδιανεμητικό, αποθαρρύνει τη φοροδιαφυγή και τη φοροαπαλλαγή, διευρύνει τη φορολογική βάση με τα ακίνητα των νομικών προσώπων. Είναι μία πλήρης πολίτικη πράξη επ’ ωφελεία του λαού και του τόπου και το υπερψηφίζουμε. 
      Ευχαριστώ για την ανοχή σας, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ. 
    Έχει ζητήσει να αναλώσει το χρόνο της τριτολογίας του ο Κοινοβουλευτικός Εκπρόσωπος του Κ.Κ.Ε. κ. Νικόλαος Καραθανασόπουλος. 
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, μπορούμε να καταλάβουμε την πρόκληση που υπάρχει σε αρκετούς ομιλητές για αναφορά πάνω στα ζητήματα της επικαιρότητας, στα σκάνδαλα και στις διαπλοκές. Όμως, αυτό έχει ένα όριο. Και το λέω αυτό, γιατί συστάσεις το Κ.Κ.Ε. από τους πολιτικούς εκπροσώπους που στηρίζουν τα συμφέροντα της πλουτοκρατίας για τη στάση του απέναντι στη διαφθορά δεν δέχεται. 
    Χρειαζόταν, κατά τη γνώμη μας, με πολύ μεγαλύτερη σεμνότητα ο Κοινοβουλευτικός Εκπρόσωπος του ΠΑ.ΣΟ.Κ. να αναφερθεί προς το Κ.Κ.Ε., μιλώντας για την υπόλοιπη Αντιπολίτευση, υπενθυμίζοντάς του ότι σε τούτα εδώ τα μάρμαρα κακιά σκουριά δεν πιάνει! Η ενενηντάχρονη ιστορία του Κ.Κ.Ε. είναι απόδειξη γι’ αυτό. Γιατί αυτή η ίδια η ιστορική εμπειρία μάς έχει διαβεβαιώσει και έχει επιβεβαιωθεί από την ίδια τη ζωή ότι η διαφθορά στο παρόν σύστημα εντοπίζεται στο πεδίο της συνδιαλλαγής ανάμεσα στα επιχειρηματικά συμφέροντα, στο πολιτικό της προσωπικό και στα Μέσα Μαζικής Ενημέρωσης που ελέγχονται απ’ αυτά τα συμφέροντα. Για να παταχθεί η συγκεκριμένη διαφθορά πρέπει συνολικά το συγκεκριμένο κοινωνικοοικονομικό σύστημα, το πολιτικό σύστημα να ανατραπεί. Οι όποιοι δακρύβρεχτοι λόγοι περί διαφάνειας και περί πάταξης της διαπλοκής δεν αφορούν τίποτα άλλο παρά μια προσπάθεια, μια διαπάλη ανάμεσα στα κόμματα της πλουτοκρατίας για τη νομή της εξουσίας, την προστασία του πολιτικού συστήματος που εξυπηρετεί αυτά τα συμφέροντα, την προστασία και θωράκιση της αντιλαϊκής πολιτικής. 
    Το Κ.Κ.Ε. –το έχουμε τονίσει επανειλημμένα και με τον πιο επίσημο τρόπο- ζητεί την πλήρη και ουσιαστική διερεύνηση των ζητημάτων που αφορούν την υπόθεση Ζαχόπουλου, χωρίς παράλληλα να καλλιεργούμε αυταπάτες. Γιατί το συγκεκριμένο έργο το έχουμε δει πολλές φορές στο παρελθόν και έχει επιβεβαιωθεί η λαϊκή παροιμία ότι «κόρακας κοράκου μάτι δεν βγάζει».
    Τελειώνοντας και συνοψίζοντας, για το Κ.Κ.Ε., η πάλη κατά της διαφθοράς είναι πάλη κατά της αντιλαϊκής πολιτικής, είναι πάλη κατά των κομμάτων που την υπηρετούν, είναι πάλη για ριζικές ανατροπές. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
    Το λόγο έχει η Βουλευτής της Νέας Δημοκρατίας στο Νομό Κορινθίας κ. Αθηνά Κόρκα -  Κώνστα. 
    ΑΘΗΝΑ ΚΟΡΚΑ – ΚΩΝΣΤΑ: Ευχαριστώ, κύριε Πρόεδρε. 
    Κυρίες και κύριοι συνάδελφοι, θα ήθελα, πριν μιλήσω επί του σημαντικότατου νομοσχεδίου που συζητάμε σήμερα, όσον αφορά την κατάργηση του φόρου κληρονομιάς, των γονικών παροχών, την απαλλαγή της πρώτης κατοικίας, τη θέσπιση του ενιαίου τέλους ακινήτων, καθώς και την αντιμετώπιση του λαθρεμπορίου καυσίμων, να σχολιάσω και να κάνω κριτική σε εκφράσεις που άκουσα πριν από συναδέλφους και πιο συγκεκριμένα από συνάδελφο του ΠΑ.ΣΟ.Κ., ο οποίος διατυμπάνιζε ότι «την ώρα που αποχωρείτε από τη διακυβέρνηση της χώρας». Αυτό δικαιολογείται μόνο από το προμεσονύκτιο της ώρας». Γιατί μόλις τρεισήμισι μήνες μετά τη νωπή λαϊκή εντολή εμπιστοσύνης του ελληνικού λαού εγώ θα εκλάβω αυτό ως όνειρο όχι θερινής αλλά χειμερινής νυκτός. 
      Κυρίες και κύριοι συνάδελφοι, η κατάθεση αυτού του νομοσχεδίου δείχνει τη συνέπεια της Κυβέρνησης, αλλά και του ίδιου του Πρωθυπουργού, του Κώστα Καραμανλή, σε αυτά τα οποία εξήγγειλε το καλοκαίρι, τα οποία μέσα σ’ ένα τρίμηνο έγιναν νόμοι του κράτους. 
      Θα θυμίσω επιγραμματικά την ψήφιση του Ε.Σ.Π.Α. για την προγραμματική περίοδο 2007-2013, όπου επιδιώκεται η μεγιστοποίηση του αναπτυξιακού οφέλους κατά την εφαρμογή των προγραμμάτων για το όφελος της ελληνικής οικονομίας και ιδιαίτερα της ελληνικής περιφέρειας, καθώς και την αποφυγή απωλειών κοινοτικών πόρων και τη χρησιμοποίησή τους με εποικοδομητική απορρόφηση για την ανάπτυξη του τόπου μας. 
      Θα θυμίσω την ψήφιση του νομοσχεδίου για την αντιμετώπιση της φοροδιαφυγής, ενός φαινομένου που οδηγεί σε σοβαρές κοινωνικές αδικίες και τη θέσπιση κάποιων κανόνων φορολογικής δικαιοσύνης και ενός πλαισίου πλέον, την αύξηση των συντάξεων και των αποδοχών δικαστικών και στρατιωτικών, την ψήφιση της πράξης νομοθετικού περιεχομένου για τις κοινωνικές παροχές και τις οικονομικές ενισχύσεις που δόθηκαν στους πληγέντες και στις πυρόπληκτες περιοχές από τις καταστροφικές πυρκαγιές του Αυγούστου για την επούλωση των πληγών που άφησαν. Θυμίζω επίσης τη σύσταση του Εθνικού Ταμείου Συνοχής για τη βοήθεια των οικονομικά ασθενέστερων, με ολοκληρωμένα προγράμματα για την αντιμετώπιση της φτώχειας συν τη χορήγηση του πολυτεκνικού επιδόματος στους τρίτεκνους. 
      Το νομοσχέδιο αυτό αποτελεί την απαρχή μιας τρίτης φάσης φορολογικής μεταρρύθμισης, που αφορά την απλοποίηση και τον εκσυγχρονισμό της φορολογίας των ακινήτων. Θα υπενθυμίσω πάλι επιγραμματικά τη μείωση των συντελεστών φορολόγησης για τις επιχειρήσεις, γεγονός που έδωσε ώθηση στην ανάπτυξη και στη δημιουργία νέων θέσεων απασχόλησης. Θα θυμίσω τη δεύτερη φάση της φορολογικής μεταρρύθμισης από το 2006 που προϋποτίθετο με τη σταδιακή μείωση της φορολογίας στα φυσικά πρόσωπα με την παράλληλη αύξηση του αφορολόγητου ορίου, αντίστοιχα με την κατάργηση του φόρου μεταβίβασης ακινήτων και την αντικατάστασή του με το τέλος συναλλαγής, κάνοντας τα πρώτα βήματα αλλαγών και στη φορολογία κεφαλαίου και με την εισαγωγή του Φ.Π.Α. στα νεόδμητα ακίνητα. Θυμίζω επίσης τον τετραπλασιασμό του αφορολόγητου ορίου για τους κληρονόμους πρώτης κατηγορίας και τους εγγονούς που είχαμε τότε συζητήσει. Επίσης είχαμε το 2007 τη σταδιακή κατάργηση του τέλους χαρτοσήμου για τα εισοδήματα και τα μισθώματα των ακινήτων.
      Με το νέο αυτό νομοσχέδιο η Κυβέρνηση τηρεί τις προεκλογικές της δεσμεύσεις για την απαλλαγή και την κατάργηση του φόρου κληρονομιών και γονικών παροχών και την αντικατάστασή τους με ένα τέλος με θετικές επιπτώσεις σε πάρα πολλά νοικοκυριά. Καταλαβαίνουμε όλοι ότι αυτό είναι κάτι που το ήθελε ο κόσμος, η κοινή γνώμη, γιατί καταργείται μία αδικία, η αδικία που γινόταν όλα τα χρόνια να χάνει την αξία του ένα ακίνητο με δύο μεταβιβάσεις από πατέρα σε παιδί και από παιδί σε εγγόνι αντίστοιχα. 
      Ας πάρουμε άλλη περίπτωση: Ανήλικα και χήρες πολλές φορές έχαναν ένα ακίνητο που είχε δουλευτεί από προηγούμενη γενιά με ιδρώτα γιατί ίσως χάθηκε πρόωρα ο πατέρας και σύζυγος και δεν μπορούσαν να ανταποκριθούν στα μέχρι τώρα βάρη της κληρονομιάς.
      Επίσης λαμβάνεται μία σημαντική κοινωνική μέριμνα για τα άτομα με αναπηρία καθώς αφαιρούνται επιπλέον 2.000 ευρώ, όπως αναλυτικά και με παραδείγματα ειπώθηκε από τον εισηγητή μας. Αυτό επίσης αναλυτικά με πάρα πολλά παραδείγματα συζητήθηκε και φαίνονταν οι διαφορές του φόρου και κατά τη συζήτηση στην επιτροπή. Το νομοσχέδιο αυτό δείχνει λοιπόν τη συμπαράσταση και τη μέριμνα της πολιτείας για την ελληνική οικογένεια, τη μέση και μικρή ελληνική οικογένεια.
      Ταυτόχρονα με το παρόν νομοσχέδιο η πρώτη κατοικία απαλλάσσεται από το φόρο μεταβίβασης όταν αυτή είναι μέχρι διακόσια τετραγωνικά και αξίας μέχι 300.000 ευρώ και υπάρχει ένας συγκεκριμένος λόγος: Η συντριπτική πλειοψηφία των Ελλήνων αγοράζει μία κατοικία που είναι μικρότερη από διακόσια τετραγωνικά. Αυτή είναι η κατοικία για να στεγάσει την οικογένειά του.
      Κατά αυτόν τον τρόπο βοηθούνται και νεαρά ζευγάρια, γιατί μπορούν να αποκτήσουν το δικό τους σπίτι, αλλά και οικογένειες με τρία παιδιά και πολύτεκνοι, για τους οποίους το εμβαδό προσαυξάνεται αντιστοίχως κατά είκοσι πέντε τετραγωνικά από το τρίτο παιδί και πάνω. Αυξάνεται με αυτόν τον τρόπο και εμφαίνεται η κοινωνική ευαισθησία του φορολογικού συστήματος, γιατί λαμβάνεται ειδική μέριμνα για την κύρια κατοικία, που είναι το γνωστό βασικό στοιχείο της ελληνικής οικογένειας και με αυτόν τον τρόπο ενισχύονται οι θεσμοί.
      Ακούστηκε, επίσης, από τους συναδέλφους της Αντιπολίτευσης ότι με αυτό το σχέδιο νόμου βοηθούνται τα μεγάλα εισοδήματα. Εγώ θα πω το εξής: Πιστεύει κάποιος ότι ο φόρος κληρονομιάς δεν επιβάρυνε πάντοτε μικρά και μεσαία εισοδήματα και κατά κύριο λόγο αυτούς που δεν μπορούσαν να κάνουν τη μεταβίβαση; 
      Επίσης, στη μεταβίβαση της πρώτης κατοικίας έως διακόσια τετραγωνικά δεν υπάρχει καθόλου φόρος, ενώ αντικαθίσταται με ένα ενιαίο τέλος ακίνητης περιουσίας, που ορίζεται στο ποσό για τα φυσικά πρόσωπα του 1o/oo, και για τα νομικά πρόσωπα αντίστοιχα στο 6o/oo,, ενώ για τα ιδιοχρησιοποιούμενα ακίνητα και για την παραγωγή, αλλά και για την άσκηση κάποιου επαγγέλματος, κάποιας δραστηριότητας, το τέλος θα είναι 1o/oo,, όπως επίσης και για γεωργικές εκτάσεις που ιδιοχρησιμοποιούνται από αγρότες, από κτηνοτρόφους. Απαλλάσσεται συνεπώς και η πρώτη κατοικία. 
      Το 2008 θα είναι η πρώτη χρονιά εφαρμογής του ενιαίου τέλους ακίνητης περιουσίας και όπως στατιστικά έχει ελεγχθεί, περίπου δυόμισι εκατομμύρια νοικοκυριά δεν θα πληρώσουν καθόλου τέλος για την κύρια κατοικία τους, όπως επίσης και για αγρούς, για αγροτεμάχια, για εκτός σχεδίου οικόπεδα. Χαρακτηριστικό είναι πως για πρώτη φορά μπαίνουν σε αυτό το φόρο και τα ακίνητα δήμων, δημοτικών επιχειρήσεων. Στηριζόμαστε, λοιπόν, σε μία αρχή και δημιουργούμε ένα τοπίο, από το οποίο μπορεί να έρθει μία ριζική αλλαγή στη φορολογία των ακινήτων.
      Δύο λόγια θα πω, κυρίες και κύριοι συνάδελφοι, για την αντιμετώπιση της στρέβλωσης στην αγορά καυσίμων, που οφείλεται στη μέχρι τώρα παράνομη χρήση του πετρελαίου θέρμανσης ως κίνησης. Με αυτόν τον τρόπο δίνεται μία λύση παράλληλα, ώστε να αντιμετωπιστεί η φοροδιαφυγή σε αυτόν τον τομέα με την καθιέρωση συντελεστών ειδικού φόρου κατανάλωσης. 
      Όσον αφορά το πετρέλαιο που καταναλώνουν οι αγρότες, επειδή ειπώθηκε και αυτό, προβλέπεται με στοιχεία, τα οποία τηρούνται ήδη στο Ο.Π.Ε.Κ.Ε.Π.Ε.  η επιστροφή του φόρου που δικαιούται ο κάθε αγρότης και φυσικά πολύ σωστά είναι ανάλογη με το ύψος της εκμετάλλευσης της κάθε καλλιέργειας και με την έκταση που καλλιεργεί και την περιοχή και το είδος και τα μηχανήματα που διαθέτει. Το σημαντικό που σηματοδοτεί αυτό το νομοσχέδιο είναι ότι περνάμε σε μία εποχή για την αντιμετώπιση και την αποφυγή της εισφοροδιαφυγής.
      Κυρίες και κύριοι συνάδελφοι, κλείνοντας θα ήθελα να πω ότι μιλάμε για μία σημαντική εξέλιξη. Η Κυβέρνηση διευρύνει τη φορολογική βάση, προωθεί με τομές τη φορολογική δικαιοσύνη, δημιουργεί μία δυναμική οικονομία και ταυτόχρονα ένα δικαιότερο, ορθολογικότερο και σύγχρονο σύστημα με γερές βάσεις, με συνέπεια αλλά και συνέχεια για το μέλλον.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κυρία συνάδελφε.
      Το λόγο έχει ο Βουλευτής του ΠΑ.ΣΟ.Κ. κ. Βασίλειος Έξαρχος.
      ΒΑΣΙΛΕΙΟΣ ΕΞΑΡΧΟΣ: Κυρίες και κύριοι συνάδελφοι, η Νέα Δημοκρατία ήρθε στην εξουσία διακηρύσσοντας προεκλογικά ότι είναι το κόμμα της ηθικής, ότι είναι η παράταξη που θα συντρίψει τη διαπλοκή και τη διαφθορά και οι Έλληνες πολίτες βλέπουν ότι ύστερα από τέσσερα χρόνια αυτή η περίφημη διακήρυξη αποδεικνύεται γράμμα κενό, αφού κορυφαία στελέχη της Κυβέρνησης (Υπουργοί, Γενικοί Γραμματείς, Πρόεδροι Οργανισμών) έχουν υποχρεωθεί σε παραίτηση για λόγους ηθικής τάξης και ορισμένοι και για κακοδιαχείριση. 
      Προεκλογικά, επίσης, η Νέα Δημοκρατία διακήρυσσε ότι θα καταπολεμήσει και θα κατατροπώσει την ακρίβεια, ότι θα προστατεύσει το καλάθι της νοικοκυράς. Σήμερα, ύστερα από τέσσερα χρόνια, τα περισσότερα ελληνικά νοικοκυριά ζουν με το άγχος και την αγωνία, αφού τα εισοδήματά τους δεν επαρκούν για να καλύψουν βασικές τους ανάγκες, βασικές τους υποχρεώσεις. 
      Προεκλογικά επίσης η Νέα Δημοκρατία διακήρυσσε ότι θα μειώσει τις κρατικές σπατάλες. Ούτε αυτό το είδαμε. Ότι θα μειώσει τους φόρους. Και ύστερα από τέσσερα χρόνια οι Έλληνες πολίτες διαπιστώνουν ότι με την οικονομική πολιτική και τα φορολογικά μέτρα η Κυβέρνηση έχει διευρύνει τη φτώχεια στη χώρα μας, έχει κάνει τους φτωχούς φτωχότερους και την ίδια στιγμή έχει συγκεντρώσει τον πλούτο στα χέρια και τις τσέπες ολίγων.
      Άλλο ένα κλασικό παράδειγμα μιας τέτοιας πολιτική πρακτικής αποτελούν οι ρυθμίσεις που περιλαμβάνονται στο υπό συζήτηση νομοσχέδιο, νομοσχέδιο που αναφέρεται κυρίως στη φορολογία των ακινήτων και στη φορολόγηση των καυσίμων.
      Βεβαίως, κάθε νομοθετική πρωτοβουλία για το φορολογικό σύστημα κρίνεται και πρέπει να κρίνεται από τους πολιτικούς στόχους που επιδιώκει. Κρίνεται και πρέπει να κρίνεται από το αν προωθεί τη δίκαια κατανομή των φορολογικών βαρών και αν προωθεί συγχρόνως και την ανάπτυξη της χώρας.
      Είναι σαφές από τις συζητούμενες διατάξεις ότι ο βασικός στόχος της Κυβέρνησης, παρά τα λεγόμενά της για εκσυγχρονισμό, για απλοποίηση του φορολογικού συστήματος, είναι να αυξήσει τα έσοδα, για να καλύψει διάφορες μαύρες τρύπες που δημιουργεί με την πολιτική της.
      Με την επιβολή του ειδικού τέλους επί των ακινήτων, όπως τουλάχιστον καταγράφεται στον κρατικό προϋπολογισμό που ψήφισε η κυβερνητική Πλειοψηφία πριν από λίγο καιρό, η Κυβέρνηση προσδοκά ετήσια έσοδα 900.000.000 ευρώ.
      Με δεδομένο ότι στον κρατικό προϋπολογισμό του 2007 προβλέπονταν έσοδα 240.000.000 ευρώ από το φόρο μεγάλης ακίνητης περιουσίας και ότι θα υπάρξει επίσης μια απώλεια εσόδων από την αλλαγή του τρόπου υπολογισμού του φόρου κληρονομιάς και γονικής παροχής και από την απαλλαγή του φόρου της πρώτης κατοικίας, είναι φανερό ότι η Κυβέρνηση προσδοκά μια μεγάλη αύξηση των εσόδων από τη φορολόγηση των ακινήτων.
      Και αυτή η αύξηση των εσόδων θα γίνει με το γνωστό κόλπο της επιβολής φόρου επί όλων των ακινήτων την ίδια στιγμή που καταργείται ο φόρος μεγάλης ακίνητης περιουσίας. Αυτό σημαίνει ότι υπάρχει προκλητικά προνομιακή μεταχείριση των εχόντων και των κατεχόντων μεγάλη ακίνητη περιουσία και συγχρόνως επιβάρυνση των χαμηλών και μεσαίων εισοδηματικών τάξεων.
      Και δεν είναι βεβαίως επιχείρημα το γεγονός ότι υπήρξαν αδυναμίες, ότι παρουσιάζονταν αδυναμίες στην είσπραξη του φόρου μεγάλης ακίνητης περιουσίας. Αν αυτό ήταν το πρόβλημα, θα μπορούσε η Κυβέρνηση να έρθει να προτείνει συγκεκριμένες διατάξεις για τη βελτίωση του ελεγκτικού συστήματος.
      Φαίνεται από όλα αυτά ότι άλλη μία προεκλογική διακήρυξη της Νέας Δημοκρατίας πάει περίπατο. Πάει περίπατο η περίφημη διακήρυξη ότι είναι το κόμμα του κοινωνικού κέντρου. Άλλη μία επιβεβαίωση ότι με την πολιτική της η Κυβέρνηση κάνει τους πλούσιους πλουσιότερους.
      Έρχομαι τώρα, κυρίες και κύριοι συνάδελφοι, σε ένα άλλο θέμα που θεωρώ σημαντικό. Αναφέρομαι στη ρύθμιση με την οποία επιβάλλεται ενιαίο τέλος ακινήτων και στις εγκαταστάσεις που χρησιμοποιούν οι αγρότες για την εξυπηρέτηση της αγροτικής τους εκμετάλλευσης.
      Πρέπει, κύριε Υπουργέ, να κατανοήσετε ότι αυτή η ρύθμιση δεν προωθεί την περιφερειακή ανάπτυξη. Και πρέπει επίσης να συνειδητοποιήσετε ότι οι γεωργοί και οι κτηνοτρόφοι αντιμετωπίζουν πολύ μεγάλα προβλήματα λόγω της μεγάλης αύξησης του κόστους παραγωγής, της μεγαλύτερης αύξησης του κόστους παραγωγής, όπως υποχρεώνονται να επιβεβαιώσουν και τα στοιχεία της Εθνικής Στατιστικής Υπηρεσίας, που δημοσιεύτηκαν πριν λίγες μέρες.
      Επιπρόσθετα πρέπει να σας πω ότι η ίδια η Κυβέρνηση αναγνωρίζει ότι υπάρχει μια μεγάλη δυσκολία στους κτηνοτρόφους και δίνει ένα δάνειο –βεβαίως είναι ψίχουλα- προκειμένου να μπορέσουν να αντεπεξέλθουν στις ανάγκες της ζωής. Διότι υπάρχει τεράστιο πρόβλημα ιδιαίτερα στην ελληνική κτηνοτροφία. Δεν αντέχουν, λοιπόν, άλλα βάρη οι γεωργοί και οι κτηνοτρόφοι.
      Η πολιτεία αυτό που πρέπει να κάνει είναι να προσπαθήσει με μέτρα να μειώσει το κόστος παραγωγής, να τους διευκολύνει να μείνουν στον τόπο που κατοικούν, να μπορέσουν να εξασφαλίσουν εισοδήματα, γιατί είναι πλέον φανερό ότι ύστερα από την εφαρμογή της Κοινής Αγροτικής Πολιτικής με τη νέα απόφαση που πάρθηκε για πολλά προϊόντα –αναφέρομαι στον καπνό, αναφέρομαι στα ζαχαρότευτλα, αναφέρομαι και στα οπωροκηπευτικά- είναι φανερό ότι πολλοί Έλληνες αγρότες εγκαταλείπουν τις καλλιέργειές τους.
      Αυτό είναι ένα μείζον πρόβλημα, είναι μία ισχυρή καμπάνα, είναι ισχυρό το κτύπημα το οποίο έρχεται. Εάν οι πολιτικές δυνάμεις κάνουν πως δεν το ακούν και πορεύονται στο δρόμο τους, είναι βέβαιο ότι θα έχουμε πολύ οδυνηρές επιπτώσεις στην κοινωνική συνοχή.
      Φαίνεται, κυρίες και κύριοι συνάδελφοι, από όλα τα παραπάνω ότι και με το συγκεκριμένο νομοσχέδιο η Κυβέρνηση επιβεβαιώνει αυτό που αποτελεί τη βασική αρχή της πολιτικής της. Πρόσθετα βάρη για τους πολλούς, προνόμια για τους λίγους. Γι’ αυτό και εμείς καταψηφίζουμε το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε, και για την εξοικονόμηση χρόνου.
      Το λόγο έχει ο Βουλευτής του ΠΑΣΟΚ κ. Βασίλειος Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η συζήτηση αυτού του νομοσχεδίου γίνεται την ώρα που η Κυβέρνηση έχει οδηγήσει τη χώρα σε μία μεγάλη δίνη. Το νοσηρό κλίμα που επικρατεί, το νοσηρό κλίμα που διαχέουν παντού οι κυβερνητικές πρακτικές, δεν αφήνει ανεπηρέαστο κανένα θεσμό, δεν αφήνει αδιάφορο κανέναν πολίτη, δεν θα πρέπει να βρει ανοχή από κανέναν πολιτικό. Ο αγώνας για την ηθική και τη διαφάνεια πρέπει να ενταθεί. Δεν υπάρχουν άλλα περιθώρια, για να διασύρεται το πολιτικό σύστημα και η ίδια η κοινωνία. Ας πάνε, επιτέλους, στο σπίτι τους όλοι όσοι δεν τιμούν την εντολή του λαού, δεν τιμούν τον όρκο τους, όσο ψηλά και αν βρίσκονται. 
      Όσον αφορά την αντιπολιτευτική τακτική του ΠΑ.ΣΟ.Κ. για την οποία πολλά ειπώθηκαν, όταν καταθέσαμε πρόταση για σύγκλιση της Επιτροπής Μορφωτικών Υποθέσεων -που σημειώνω ότι είναι η μόνη επιτροπή στην οποία έχει πλειοψηφία η Αντιπολίτευση- κάποιοι έστριψαν διά του αρραβώνος. Έτσι, εκ των πραγμάτων στήριξαν την κυβερνητική παράταξη.
      Στην επιτροπή έχουν κληθεί, για να καταθέσουν ο Πρωθυπουργός και οι Υπουργοί Πολιτισμού. Εκεί θα φανεί και η στάση της κάθε παράταξης. Βέβαια, ελπίζουμε, όταν θα κατατεθεί η πρόταση για τη σύσταση εξεταστικής των πραγμάτων επιτροπής, να μη βρουν κάποιοι άλλοι αφορμή, ο κ. Καρατζαφέρης, ο κ. Αλαβάνος, για να μας πουν τότε ότι προτιμούν επίκαιρη ερώτηση ή αίτηση κατάθεσης εγγράφων.
      Κυρίες και κύριοι συνάδελφοι, οι επιλογές της Κυβέρνησης σε σχέση με τη φορολογική πολιτική εκφράζονται με τα δεκαπέντε ή δεκαέξι φορολογικά νομοσχέδια που έχουν κατατεθεί και ψηφιστεί και δεν αποτελούν μέρος ενός ενιαίου συνόλου, που μάλιστα, λέει, σε τρεις φάσεις εκτυλίχθηκε, αλλά ήταν νομοσχέδια, που εκ των πραγμάτων η Κυβέρνηση έφερε για ψήφιση είτε λόγω της επιτήρησης και των έκτακτων φοροεισπρακτικών μέτρων είτε λόγω του ότι οι προϋπολογισμοί έπεφταν έξω ως προς τα έσοδα και υπήρχε ανάγκη για αύξηση των εσόδων. 
      Όλα, όμως, ανεξαιρέτως τα φορολογικά νομοσχέδια έχουν ένα κοινό στοιχείο. Υπακούουν στην ίδια πολιτική γραμμή, όπως αυτή εκφράστηκε διαχρονικά στον τόπο μας από τη συντηρητική, τη λαϊκή παράταξη. Και δεν λέει τίποτα άλλο αυτή η γραμμή από συγκέντρωση του πλούτου στα χέρια των λίγων και ενίοτε διανομή ψιχίων στους αδυνάτους για την πολιτική τους εξαπάτηση. 
      Η επίμονη προσπάθεια της Κυβέρνησης για την ελάφρυνση των υψηλών εισοδημάτων και την επιβάρυνση των χαμηλών και μεσαίων εισοδημάτων είναι πράγματι επιτυχημένη. Η Κυβέρνηση, ομολογώ, πέτυχε όχι μόνο στις εξετάσεις που έδωσε στο μεγάλο κεφάλαιο, αλλά και στην πρακτική της εξάσκηση. Πράγματι, πολλές μεγάλες επιχειρήσεις είναι ωφελημένες. Οι τράπεζες με τα υπερκέρδη –σιγά τα ωά για το φόρο που τους βάλατε!- οι εφοπλιστές, οι μεγαλοεισαγωγείς, όλοι είναι ικανοποιημένοι από τη δραστική μείωση της φορολογίας τους βέβαια, αφού η απώλεια των εσόδων καλύπτεται από αύξηση των έμμεσων φόρων, από αύξηση της φορολογίας της εργασίας και από την επιβάρυνση χαμηλών και μεσαίων εισοδημάτων.
      Κυρίες και κύριοι, η Νέα Δημοκρατία με το νομοσχέδιο που συζητούμε επιχειρεί να υλοποιήσει μία ακόμα δέσμευση προς τους λίγους. Ενώ ο προϋπολογισμός του 2007 προέβλεπε έσοδα από φορολόγηση της μεγάλης ακίνητης περιουσίας ύψους 240.000.000 ευρώ, ο προϋπολογισμός του 2008 προβλέπει έσοδα 900.000.000 ευρώ.
      Αν λάβουμε υπ’ όψιν μας ότι καταργείται ο φόρος μεγάλης ακίνητης περιουσίας, οι μικροί και μεσαίοι ιδιοκτήτες είναι αυτοί που θα επιβαρυνθούν, με πάνω από 660.000.000 ευρώ. Η Κυβέρνηση καταργεί το φόρο μεγάλης ακίνητης περιουσίας που τον πλήρωναν μερικές χιλιάδες Έλληνες, έχοντες και κατέχοντες και επιβάλλει νέο φόρο σε όλα σχεδόν τα ακίνητα, ακόμη και στις αγροτικές εγκαταστάσεις, εξισώνοντας τις φορολογικές υποχρεώσεις της μικρής και μεσαίας ιδιοκτησίας, με αυτές της μεγάλης.
      Το ενιαίο τέλος ακινήτων, όπως ονομάζεται ο νέος φόρος, είναι 0,1% και μάλιστα με ελάχιστο πλαφόν, το 1 ευρώ ανά τετραγωνικό μέτρο, που αδικεί διπλά τους ιδιοκτήτες ακινήτων χαμηλής αντικειμενικής αξίας. Ο φόρος κατοχής ή κατοχικός φόρος, όπως τον ονόμασαν οι πολίτες από την πρώτη στιγμή, παραπέμπει σε ανάλογους συνειρμούς και αντιστοιχίσεις.
      Κυρίες και κύριοι συνάδελφοι, η Κυβέρνηση προεκλογικά είπε ψέματα στους Έλληνες και στις Ελληνίδες, ότι δήθεν καταργείται ο φόρος κληρονομιάς και γονικής παροχής. Η αλήθεια είναι ότι σήμερα καταργείται μόνο η φορολογική κλίμακα για την αναλογική και δίκαιη φορολόγηση, όπως ίσχυε. Με το νομοσχέδιο, άσχετα από το μέγεθος της κληρονομιάς και της γονικής παροχής, άσχετα αν βρίσκεται στο Ψυχικό ή σε ένα απομακρυσμένο δήμο, ανεξάρτητα από έκταση και ιδιοκτήτη, η επιβάρυνση, κατά τη μεταβίβαση, είναι η ίδια και φορολογείται με 1% επί της αξίας των ακινήτων.
      Αυτές οι νεοφιλελεύθερες επιλογές καταργούν κάθε έννοια φορολογικής αναλογικότητας και δικαιοσύνης. Ανατρέπουν κάθε έννοια ίσης αντιμετώπισης. Δεν δημιουργούν ευνοϊκό αναπτυξιακό περιβάλλον και κυρίως είναι αντίθετες με τη συνταγματική επιταγή του άρθρου 4, παράγραφος 5 που λέει ότι οι Έλληνες πολίτες συνεισφέρουν, χωρίς διακρίσεις στα δημόσια βάρη, ανάλογα με τις δυνάμεις τους. 
      Έρχομαι τώρα στο δεύτερο μέρος του νομοσχεδίου που αφορά την υποτιθέμενη πάταξη της λαθρεμπορίας καυσίμων. Η Κυβέρνηση της Νέας Δημοκρατίας τέσσερα χρόνια τώρα ουσιαστικά αποδυνάμωσε τους ελεγκτικούς μηχανισμούς, αφήνοντας ανεξέλεγκτη την κερδοσκοπία. Τα διυλιστήρια και οι εταιρείες διανομείς δημιούργησαν υπερκέρδη. Οι τιμές καυσίμων στη χώρα μας είχαν τη μεγαλύτερη ποσοστιαία επιβάρυνση, από ό,τι σε άλλες χώρες της Ευρωπαϊκής Ένωσης. Ταυτόχρονα, η Κυβέρνηση στάθηκε ανίκανη να αντιμετωπίσει τα κυκλώματα λαθρεμπορίας και παράνομης διακίνησης πετρελαίου που εκμεταλλεύονται το αφορολόγητο πετρέλαιο, το ναυτιλιακό, αλλά και τη μικρότερη φορολόγηση που ίσχυε για το  πετρέλαιο θέρμανσης.
      Αντί να αξιοποιήσει την τεχνολογία με ένα ολοκληρωμένο σύστημα ηλεκτρονικής παρακολούθησης διακίνησης πετρελαιοειδών, από το διυλιστήριο μέχρι την κατανάλωση, έρχεται τώρα, τέσσερα χρόνια μετά, να αυξήσει και να εξισώσει το συντελεστή φόρου κατανάλωσης του πετρελαίου θέρμανσης με αυτόν του πετρελαίου κίνησης, μόνο και μόνο για προεισπρακτικούς λόγους.
      Η εφαρμογή του νέου συστήματος επαφίεται πάλι στη διενέργεια ελέγχων, οι οποίοι έχουν αποδειχθεί στην πράξη αναποτελεσματικοί. Σε κάθε περίπτωση, έχουν κατατεθεί προτάσεις και πρέπει να τις λάβει υπ’ όψιν της η Κυβέρνηση, για ένα απλό σύστημα επιστροφής του φόρου, με προκαταβολή, όμως, επιδότησης της θέρμανσης, απευθείας στους καταναλωτές και με προκαταβολή της επιδότησης του πετρελαίου κίνησης για τους αγρότες, με βάση αντικειμενικά κριτήρια και τεκμαρτά, που έτσι ή αλλιώς, ισχύουν και σήμερα. Έτσι, δεν θα χρειαζόταν η πολύπλοκη γραφειοκρατική και αναποτελεσματική διεργασία, στην οποία εμπλέκεται το πρατήριο και ο καταναλωτής και η οποία δεν διασφαλίζει την πάταξη της λαθρεμπορίας, ούτε αγγίζει το μεγάλο ζήτημα του ναυτιλιακού πετρελαίου.
      Κυρίες και κύριοι συνάδελφοι, όταν ο τόπος μας συγκλονίζεται από τα σκάνδαλα και τα φαινόμενα διαφθοράς που ξεκινούν από την κυβερνητική παράταξη και τον αδιαφανή τρόπο άσκησης της εξουσίας, όταν δημοσιοποιείται, χωρίς να έχει διαψευστεί η μέχρι τώρα πρόταση κυβερνητικών στελεχών για συγκάλυψη απάτης, τότε η όποια φοροδιαφυγή από τη χρήση πετρελαίου θέρμανσης, ως κίνησης, φαίνεται να είναι ένα απλό πταίσμα. Ο τόπος σήμερα έχει ανάγκη από ένα νέο φορολογικό σύστημα που θα κατανείμει δίκαια και αναλογικά τα βάρη. Ένα ριζικά διαφορετικό φορολογικό σύστημα που θα εξασφαλίζει τη δίκαιη ανακατανομή του παραγόμενου πλούτου. Μπροστά σ’ αυτό που έκανε το στέλεχος, ο Γενικός Γραμματέας του Υπουργείου σας, ναι, φαίνεται σαν πταίσμα. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι πταίσμα; Τότε να καταργήσουμε τη λαθρεμπορία. 
      ΠΡΟΕΔΡΕΥΩΝ (Αναστάσιος Νεράντζης): Ο Βουλευτής του ΠΑ.ΣΟ.Κ. στο Νομό Λέσβου κ. Σηφουνάκης έχει το λόγο.
     ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, ήδη είναι αργά, έχει παρέλθει η δωδεκάτη νυχτερινή και αντιλαμβάνομαι ότι όλοι είναι κουρασμένοι. Εξάλλου υπολείπονται λίγοι ομιλητές. 
     Σαφέστατα σ’ αυτό το νοσηρό κλίμα των ημερών, δυστυχώς το ενδιαφέρον των Μ.Μ.Ε. σ’ αυτό το σημαντικό νομοσχέδιο είναι πάρα πολύ μειωμένο. Και το λέω σημαντικό διότι ξέρετε ότι σε όλο τον κόσμο και στη χώρα μας, ο βασικός φόρος επί της περιουσίας ήταν εκείνος ο φόρος της κληρονομιάς. Αυτός ισχύει -και αν θέλετε είναι το άλφα και το ωμέγα σε ένα φορολογικό σύστημα- σε όλες τις ευνομούμενες πολιτείες. 
     Εσείς ερχόσαστε σήμερα, η Βουλή θα έρθει να επικυρώσει με την πλειοψηφία που υπάρχει, τον κατοχικό, όπως αποκαλέστηκε φόρο. 
     Εκείνο, όμως, στο οποίο εγώ θα ήθελα να σταθώ, είναι ότι σαφέστατα οι πολίτες  ξέρουν ότι αυτός ο φόρος θα υποβληθεί για πρώτη φορά. Όταν του χρόνου θα πάνε να πληρώσουν, τότε θα κατανοήσουν τι έχει συμβεί. Και βεβαίως  σήμερα δεν έχει δοθεί αυτή η δημοσιότητα και δεν έχουν κατανοήσει πάρα πολύ τι σημαίνει, ποια είναι δηλαδή η ειδοποιός διαφορά όταν έχεις το φόρο μεγάλης ακίνητης περιουσίας, που πράγματι δεν είχε μια καθολική εφαρμογή και αυτές είναι οι αδυναμίες του κράτους όσον αφορά τη βελτίωση των υπηρεσιών, της μηχανοργάνωσης, της σχέσης των διαφόρων υπηρεσιών, μη εξαιρουμένων των υπηρεσιών του Υ.ΠΕ.ΧΩ.Δ.Ε. που εκδίδουν οικοδομικές άδειες. Εγώ θα σας πω ότι από ορισμένα μόνο νησιά τα κτήρια, οι επαύλεις των εκατοντάδων τετραγωνικών, θα μπορούσαν να σας αποφέρουν αν όχι το ποσό των 900.000.000 ευρώ που προβλέπετε, αλλά ένα πάρα πολύ μεγάλο ποσοστό. Αν δηλαδή το κράτος ήταν σωστά οργανωμένο, θα μπορούσε να ισχύσει και σε μας αυτό που ισχύει σε όλο τον κόσμο, όπου τα Κοινοβούλια λειτουργούν δημοκρατικά και που είναι η αρχή της προοδευτικότητας του φορολογικού συστήματος. 
     Ξεπερνώντας αυτό και μη επαναλαμβάνοντας όλα όσα είπαν οι προηγούμενοι συνάδελφοι, εγώ θα ήθελα να μου πείτε πώς ο κάτοικος ενός χωριού της Λήμνου ή της Ηπείρου, όπου εκεί ξέρετε ότι παραμένουν κάποιοι ηλικιωμένοι, αυτός θα πρέπει να πληρώσει, επειδή θα έχει τα τετραγωνικά εκείνα που προβλέπετε, τον ίδιο φόρο με εκείνον –και εδώ βάζω το ίδιο ερώτημα που βάζουν όλοι- που ζει στα βόρεια προάστια της Αθήνας. 
     Εγώ θέλω να αναφερθώ και σε κάτι άλλο που έχει να κάνει με τη φτώχεια που διακατέχει τη σημερινή Κυβέρνηση, όχι τη φτώχεια των ιδεών, αλλά τη φτώχεια που μας οδηγεί να είμαστε μια χώρα που να μη μπορούμε να ανταγωνιστούμε τις άλλες χώρες της Ευρωπαϊκής Ένωσης. 
     Είναι δυνατόν, κύριε Υπουργέ, σε ένα τέτοιο νομοσχέδιο να μην υπάρχει το παραμικρό που να αναφέρεται στις ευθύνες που έχει η ελληνική πολιτεία παραδείγματος χάριν για το περιβάλλον; Ξέρετε –και το ξέρετε πολύ καλά, κύριε Υπουργέ- ότι πριν από ένα χρόνο το Ευρωπαϊκό Κοινοβούλιο ψήφισε μια ντιρεκτίβα που προτρέπει τα κράτη-μέλη σε όλη τη νομοθετική πρωτοβουλία τους να υπάρχουν εκείνες οι μέριμνες προκειμένου να συνεισφέρουμε στις ανανεώσιμες πηγές ενέργειας. Γιατί παραδείγματος χάριν να μην επιβάλετε ένα μπόνους σε εκείνον ο οποίος κτίζει ένα οικολογικό σπίτι και δεν χρησιμοποιεί πετρέλαιο και δεν χρησιμοποιεί στην ουσία ρεύμα; Δεν θα πρέπει επιτέλους το ελληνικό κράτος ή τα Υπουργεία που καταθέτουν νομοσχέδια, να  προβλέπουν αυτά τα πράγματα και τόσα άλλα που μπορώ να σας πω; 
     Έρχομαι στην πρόταση που σας έκανα και στην επιτροπή. Ξέρετε πάρα πολύ καλά ότι η Ελλάδα ήταν μια χώρα που δεν είχε να ζηλέψει τίποτα από την άποψη του δομημένου περιβάλλοντος, δηλαδή ποια ήταν η μορφή των πόλεων, ποια ήταν η μορφή των κωμοπόλεων, ποια ήταν η μορφή των οικισμών, από καμμία χώρα της Ευρώπης. 
     Το 1911 ή το 1933 έγινε το παγκόσμιο συνέδριο αρχιτεκτονικής και ήταν ο Λε Κορμπιζιέ εδώ. Είχε πει ότι δεν έχω δει ωραιότερη πόλη από την Αθήνα, που ήταν η νεοκλασική Αθήνα και οι δρόμοι ουσιαστικά ήταν ακόμα χωμάτινοι. 
     Εγώ σας έχω κάνει  μια τροπολογία στο άρθρο 8. Θα πρέπει να εξαιρεθούν τα ελάχιστα που εσώθησαν από τη μπουλντόζα της εικοσαετίας ΄55-΄75, γιατί τότε καταστράφηκε η Ελλάδα, τότε καταστήσαμε τις πόλεις μας τριτοκοσμικές. Αυτά να απαλλαγούν. 
      Όχι στη λογική, αν θέλετε, να τους δώσουμε αυτά που έχασαν από την αξία του ακινήτου τους, γιατί άλλοι τα κατεδάφισαν και έχτισαν πολυκατοικίες, αυτοί δεν μπόρεσαν. 
      Σας επαναλαμβάνω και αυτά που είναι κηρυγμένα από το Υπουργείο Πολιτισμού και αυτά που είναι κηρυγμένα από το Υ.ΠΕ.ΧΩ.Δ.Ε., το 90% είναι οι κηρύξεις που έγιναν όταν άρχισε να καταλαβαίνει η Ελλάδα τι γίνεται και πόσο καταστροφικά λειτουργήσαμε την εικοσαετία, από το 1975 περίπου και μετά άρχισε να λαμβάνει κάποιες πρόνοιες, αρχίσαμε, κατά κάποιον τρόπο, να προσπαθούμε να προστατέψουμε ότι είχε απομείνει από τη μπουλντόζα. Αυτά, λοιπόν, πρέπει να εξαιρεθούν. 
      Βάλτε τις υπηρεσίες σας -να η συνέπεια- να στείλουν ένα φαξ αύριο το πρωί, ένα e-mail του Υπουργείου Πολιτισμού να σας πει πόσα είναι τα κηρυγμένα, στείλτε ένα στο Υ.ΠΕ.ΧΩ.Δ.Ε. να σας πει πόσα είναι τα κηρυγμένα, δείτε πόσοι είναι οι οικισμοί, οι αμιγώς παραδοσιακοί κηρυγμένοι και από τα δύο Υπουργεία και να τους εξαιρέσετε. Κάντε έναν υπολογισμό να δείτε πόσα είναι αυτά τα χρήματα.
      Θέλω, λοιπόν, να πω κλείνοντας ότι η Κυβέρνηση της Νέας Δημοκρατίας και δυστυχώς ο Πρωθυπουργός, τον οποίο πολλοί Έλληνες πίστεψαν από το 2004, ότι είναι νέος, ότι θα μπορούσε να κάνει τις καινοτομίες, φέρνει την προοπτική της Ελλάδας στα επίπεδα που ήταν τις περασμένες δεκαετίες, διότι δεν υπάρχει αυτή η φαντασία, δεν υπάρχει αυτό το σφρίγος που πρέπει να υπάρχει.
      Από την άλλη πλευρά εσείς λέτε «εγώ θέλω να εισπράξω χρήματα, είμαι Υπουργείο Οικονομικών και πρέπει να πληρώνω», άρα καταθέτετε ένα νομοσχέδιο προκειμένου να εισπράξετε και δεν καταθέτετε ένα νομοσχέδιο το οποίο να είναι σφαιρικό, να πιάνει όλες τις πτυχές της ζωής αυτού του τόπου και ταυτόχρονα να του δίνει τη δυνατότητα, τις προϋποθέσεις που έχουμε υπογράψει από το Κιότο, το 2012 τουλάχιστον να καλύψουμε εκείνες τις παραμέτρους για τις οποίες έχουμε δεσμευθεί. Και αν η κάθε νομοθετική πρωτοβουλία των Υπουργείων έρχεται και δεν παίρνει αυτό, δεν θα έρθετε στη συνέχεια να πείτε στη χώρα μας ότι «ξέρετε θα πρέπει να πάμε να αγοράσουμε τώρα ρύπους», γιατί θα φτάσουμε σ’ αυτό το σημείο, ουσιαστικά να αγοράζουμε ρύπους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Σηφουνάκη και για την οικονομία του χρόνου.
      Το λόγο έχει η κ. Θεοδώρα Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η Κυβέρνηση εισάγει προς ψήφιση το νομοσχέδιο που συζητάμε σήμερα, βαπτίζοντας απλούστευση τη νεοφιλελεύθερη πολιτική της, η οποία είναι εμφανώς στραμμένη σε μια λογική, όπου οι έχοντες και κατέχοντες συμβάλλουν αναλογικά το ελάχιστον δυνατόν στα έσοδα αυτής της χώρας, εν αντιθέσει με τους απλούς πολίτες, τους μισθωτούς και τους μικρομεσαίους.
      Με την κατάθεση του σχεδίου αυτού καθίσταται συγχρόνως σαφές ότι η προεκλογική εξαγγελία για κατάργηση του φόρου κληρονομιάς ακινήτων δεν ήταν παρά ένα προεκλογικό τέχνασμα για να κρύψει η Κυβέρνηση την πρόθεσή της να επιβάλει ενιαίο φόρο κατοχής σε όλα τα ακίνητα. Σε μια εποχή που η ακρίβεια, οι φόροι και ο υπερδανεισμός αποτελούν τον τριπλό εφιάλτη των νοικοκυριών, όπου κάθε χρόνο τα νοικοκυριά συνειδητοποιούν ότι η πραγματική αξία των χρημάτων τους λιγοστεύει, τα χαράτσια πολλαπλασιάζονται και ο οικογενειακός προϋπολογισμός βγαίνει σε πέρας με δανεικά, η Κυβέρνηση αντιτάσσει φορολογικές μεταρρυθμίσεις που ευνοούν μόνο τους λίγους και εκλεκτούς. 
      Πιστοί λοιπόν, κύριοι της Κυβέρνησης, στην αρχή στην οποία στηρίζετε όλη η οικονομική σας πολιτική, ότι για να παραχθεί πλούτος στη χώρα μας πρέπει οι πλούσιοι να γίνουν πλουσιότεροι, προβήκατε τα προηγούμενα χρόνια σε μείωση της φορολογίας των μερισμάτων από 35% σε 25%, με αποτέλεσμα οι λίγοι μερισματούχοι να κερδίσουν εκατοντάδες, χιλιάδες ευρώ και συνεχίσατε με τη μείωση του συντελεστή της φορολογίας των τόκων κατά πέντε ποσοστιαίες μονάδες και αυτό είχε ως αποτέλεσμα οι μικροί καταθέτες να κερδίζουν μερικά ευρώ ετησίως και οι μεγαλοκαταθέτες αρκετές χιλιάδες ευρώ. 
      Σήμερα, βαδίζοντας πάντα στην ίδια γραμμή και ψάχνοντας αυτούς που θα πληρώσουν τα 660.000.000 ευρώ έσοδα του νέου προϋπολογισμού, έρχεστε με το νέο νομοσχέδιο να συνεχίζετε το έργο που αφήσατε ημιτελές. Τι λέει το νομοσχέδιο αυτό; Καταργεί το φόρο κληρονομιάς στα ακίνητα για τους κληρονόμους πρώτου και δευτέρου βαθμού, καθώς και το φόρο γονικής παροχής για απόκτηση πρώτης κατοικίας και θεσπίζει ένα τέλος με συντελεστή 1% επί της αντικειμενικής αξίας των ακινήτων, ενώ διατηρεί αναλλοίωτα, στο ίδιο επίπεδο δηλαδή, τα αφορολόγητα όρια. 
      Αν, για παράδειγμα, μεταβιβάσει κάποιος περιουσία αξίας 500.000 ευρώ, από 62.750 ευρώ φόρο που θα πλήρωνε το 2007, τώρα θα πληρώσει φόρο μόλις 4.000 ευρώ. Δηλαδή θα κερδίσει περί τις 58.000 ευρώ. Αντίθετα, αν κάποιος μεταβιβάσει περιουσία της τάξεως των 200.000 ευρώ, θα κερδίσει μόλις 1000 ευρώ από το φόρο. 
      Συνεπώς, όσο μεγαλύτερη είναι η αξία της περιουσίας, που μεταβιβάζεται, τόσο μεγαλύτερη είναι και η φοροαπαλλαγή. Και επειδή «κοντά στο βασιλικό ποτίζεται και η γλάστρα», όπως λέει και η λαϊκή παροιμία, και προκειμένου να ευνοηθούν μεγαλοϊδιοκτήτες, ευνοούνται έστω και στοιχειωδώς οι μικροϊδιοκτήτες. 
      Αυτή είναι, αγαπητοί συνάδελφοι, όλη η αλήθεια. Η εξίσωση, όμως, που εισάγεται εδώ είναι πρωτοφανής σε επίπεδο Ευρωπαϊκής Ένωσης. Και σ’ όλο τον κόσμο. Όμως, με στόχο την ήπια αναδιανομή του πλούτου και τις ισότητες των ευκαιριών  θεωρείται λογικό και δίκαιο από κάποιο ποσό κληρονομιάς και πάνω να επιβάλλεται μεγαλύτερος φόρος. Εάν δεν ακολουθούνταν ήδη μέχρι σήμερα η πολιτική της αναλογικής φορολόγησης κληρονομίας στη χώρα μας, πιθανόν να είχαμε σήμερα στη χώρα μας ακόμη κοτζαμπάσηδες και κολίγους. Διότι πέρα από την οικονομική διάσταση υπάρχει και η κοινωνική διάσταση και είναι γεγονός ότι με τη νέα διάταξη πλέον στην Ελλάδα οι μεγαλοϊδιοκτήτες  πριμοδοτούνται να παραμείνουν οι ίδιοι και τα παιδιά των παιδιών τους ισόβιοι ιδιοκτήτες του εθνικού πλούτου. 
      Εμείς στο πρόγραμμά μας έχουμε προτείνει το διπλασιασμό του αφορολόγητου ορίου για τις κληρονομιές και τις γονικές παροχές, δηλαδή από τις 95.000 ευρώ που είναι σήμερα, στις 200.000 ευρώ. Διότι αυτό πράγματι θα ήταν μια παρέμβαση που θα ευνοούσε τους μικρούς και μεσαίους ιδιοκτήτες. 
      Το ότι η πολιτική σας είναι καθαρά ταξική και στοχεύει να ευνοεί το μεγάλο κεφάλαιο και μόνο, φαίνεται από το γεγονός ότι με το εν λόγω νομοσχέδιο καταργείτε το φόρο μεγάλης ακίνητης περιουσίας, ο οποίος είναι ένας δίκαιος και αναλογικός φόρος και τον αντικαθιστάτε με ένα τέλος κατοχής ακινήτων, ίδιο για όλους τους ιδιοκτήτες. Με την κατάργηση του φόρου μεγάλης ακίνητης περιουσίας ουσιαστικά, σύμφωνα με το Γενικό Λογιστήριο του Κράτους, χαρίζετε ετησίως σε όσους πλήρωναν το φόρο αυτό 240.000.000 ευρώ. 
      Αντί λοιπόν να δείτε τι φταίει και δεν εισπράττεται όλος ο φόρος μεγάλης ακίνητης περιουσίας και αντί να βρείτε τρόπους να θωρακίσετε και να ενισχύσετε τους τρόπους είσπραξής του, χρησιμοποιείτε ως δικαιολογία τη δυστοκία στην αποτελεσματικότητα της είσπραξης του εν λόγω φόρου και προχωράτε σε λύσεις, βολικές βέβαια προς την ιδεολογική σας ταυτότητα, φορολογώντας την κτήση της ακίνητης περιουσίας καλώντας δυόμισι εκατομμύρια νοικοκυριά, ιδιοκτήτες μικρής ακίνητης περιουσίας να πληρώνουν κάθε χρόνο φόρο με ενιαίο συντελεστή το 1‰ ανεξάρτητα από το μέγεθος της περιουσίας που κατέχουν. Καθιερώνετε, λοιπόν, το ενιαίο τέλος ακινήτων με το οποίο απαλλάσσεται η κύρια κατοικία μέχρι διακόσια τετραγωνικά και αξίας 300.000 ευρώ και αυτό εσείς το θεωρείτε ότι είναι κοινωνικά δίκαιο, διότι επιβάλλετε στο σύνολο των πολιτών, χωρίς τις εξαιρέσεις που υπήρχαν στον προηγούμενο φόρο μεγάλης ακίνητης περιουσίας, όπως χαρακτηριστικά αναφέρατε κι εσείς, κύριε Υπουργέ, κατά τη συζήτηση στην αρμόδια επιτροπή. Αναρωτιέμαι, όμως, κύριοι της Κυβέρνησης, πώς μπορείτε να λέτε ότι επέρχεται κοινωνική δικαιοσύνη με την κατάργηση του φόρου μεγάλης ακίνητης περιουσίας, με την κατάργηση της κλιμάκωσης του φόρου κληρονομίας και γονικής παροχής, με την κατάργηση του φόρου πρώτης κατοικίας για ακίνητα, είτε αυτά αξίζουν εκατομμύρια ευρώ είτε αυτά αξίζουν μερικές χιλιάδες ευρώ. 
      Με ποια λογική εξάλλου, κύριε Υπουργέ, διατάξεις αντισυνταγματικές τις βαφτίζετε κοινωνικά δίκαιες; Διότι, κύριε Υπουργέ, το Σύνταγμά μας, προβλέπει ότι οι πολίτες αυτής της χώρας, για λόγους κοινωνικής δικαιοσύνης συμβάλλουν στα έσοδα του κράτους, του κρατικού προϋπολογισμού, ανάλογα με τις δυνατότητές τους. Πουθενά το Σύνταγμά μας δεν μιλάει για ισοπέδωση και καταπάτηση κάθε έννοιας κοινωνικής δικαιοσύνης. Και σε τελευταία ανάλυση, είναι ηλίου φαεινότερο ότι δεν απαλλάσσετε την περιουσία από φόρους, δεν μειώνετε την είσπραξη των φόρων. Αντίθετα, αυξάνετε την είσπραξη των φόρων επιβαρύνοντας συγκεκριμένες κοινωνικές τάξεις, απαλλάσσετε από το φόρο μεγάλες περιουσίες και μεταφέρετε τα βάρη στους πολλούς με το ελαφρυντικό ότι το 1‰ είναι μικρό ποσό. Δεν υπάρχει όμως καμμία δέσμευση ότι το ποσοστό δεν θα αυξηθεί αύριο. Αλλά ακόμη και αυτό να μη γίνει, κάθε αύξηση της αντικειμενικής αξίας των ακινήτων θα επιφέρει αύξηση και του τέλους αυτού, αφού αυτό υπολογίζεται σύμφωνα με την αντικειμενική αξία.
      Όσον αφορά τώρα το δεύτερο μέρος αυτού του νομοσχεδίου, δηλαδή, την  προσπάθεια πάταξης του λαθρεμπορίου και της κερδοσκοπίας στα καύσιμα, με τον τρόπο που επιχειρείτε να την εφαρμόσετε, μάλλον αναποτελεσματικό θα καταλήξει. Το ότι ούτε η Κυβέρνηση δεν είναι έτοιμη για την εφαρμογή του νέου καθεστώτος ούτε και οι λιανοπωλητές φαίνεται από το γεγονός ότι αναγκαστήκατε να αναβάλλετε την έναρξη εφαρμογής του εν λόγω νόμου από τις 16 Ιανουαρίου μέχρι τις 16 Φεβρουαρίου και καθίσταται πλέον αμφίβολο αν η ρύθμιση αυτή θα έχει δημοσιονομικά αποτελέσματα από το φετινή χρονιά, καθώς απομένουν μόλις δύο μήνες που διακινείται το πετρέλαιο θέρμανσης στη χώρα μας. Επιπλέον, γεννάται το ερώτημα ποιος θα πληρώσει το χρηματοοικονομικό κόστος της αγοράς του πετρελαίου κίνησης και των χρονοβόρων διαδικασιών για την επιστροφή της αναλογούσας διαφοράς φόρου. Προφανώς, όπως συμβαίνει σε όλες τις περιπτώσεις, αυτό θα το επωμιστεί και πάλι ο καταναλωτής.
      Η πάταξη του λαθρεμπορίου στα καύσιμα αποδείχθηκε κατά το παρελθόν μια δύσκολη υπόθεση. Αυτό όμως δεν σημαίνει ότι είναι και ακατόρθωτη. Εσείς όμως, κύριοι της Κυβέρνησης, παραπαίοντας εδώ και πολλούς μήνες ανάμεσα σε ένα σωρό θέσεις, τις οποίες αφήνατε να διαρρεύσουν και τις μαζεύατε, όταν εκδηλώνονταν πάσης φύσεως αντιδράσεις, υιοθετείτε το σημερινό σύστημα, το οποίο είναι ελλιπές και ως προς την εφαρμογή του και ως προς το σύστημα ελέγχου του. Βούληση χρειάζεται βεβαίως και σίγουρα υπάρχουν τρόποι, αλλά αυτή η βούληση μάλλον σας λείπει, γιατί προϋποθέτει σύγκρουση με συμφέροντα, την οποία προφανώς δεν μπορείτε να αντέξετε. 
      Όσον αφορά τώρα τους αγρότες, αντί της εξαγγελίας σας για φθηνό πετρέλαιο, τους καλείτε τώρα να κάνουν αρκετούς μήνες υπομονή για να πάρουν πίσω τη διαφορά του φόρου που θα έχουν προπληρώσει, αφού αυτό γίνεται όχι βάσει των παραστατικών αγοράς αλλά με βάση την τεκμαρτή κατανάλωσή τους που προκύπτει από το είδος των καλλιεργειών τους σύμφωνα με τα στοιχεία του Υπουργείου Αγροτικής Ανάπτυξης και του Ο.Π.Ε.Κ.Ε.Π.Ε.. Δηλαδή, με λίγα λόγια, βάζετε δελτίο στη χρήση, στην κατανάλωση του πετρελαίου από τους ίδιους τους αγρότες και τους καθιστάτε ουσιαστικά δανειστές του κράτους και της Κυβέρνησης. Δεν μας είπατε όμως τι θα γίνει με τους επαγγελματίες της γης, δηλαδή με τους ανθρώπους που ενώ δεν διαθέτουν οι ίδιοι ούτε ένα στρέμμα καλλιεργήσιμης έκτασης, καλλιεργούν όμως χιλιάδες στρέμματα με τα μηχανήματα αξίας πολλών χιλιάδων ευρώ, στα οποία έχουν επενδύσει και σύμφωνα με τα οποία κερδίζουν το ψωμί τους. Τι θα γίνει, κύριε Υπουργέ, με αυτήν την κατηγορία των πολιτών μας; Θα πληρώσουν και αυτοί το ακριβότερο πετρέλαιο από την τσέπη τους; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τίποτα όμως δεν είναι τυχαίο. Γενικά οι αγρότες μας, κύριοι της Κυβέρνησης, είναι δύσπιστοι στις υποσχέσεις σας για ορθή και άμεση επιστροφή των χρημάτων τους, μέσω του Ο.Π.Ε.Κ.Ε.Π.Ε., στους τραπεζικούς τους λογαριασμούς. 
      Επειδή δεν έχω άλλο χρόνο, τελειώνοντας, θα ήθελα να πω ότι ο μύθος των φοροελαφρύνσεων, τις οποίες ευαγγελίζεστε, κύριε  Υπουργέ, καταρρίπτεται και από την έκθεση του Γενικού Λογιστηρίου του Κράτους, όπου εκεί αναφέρονται απώλειες εσόδων της τάξεως των 17,5 εκατομμυρίων ευρώ….
      ΠΡΟΕΔΡΕΥΩΝ (Αναστάσιος Νεράντζης): Έχει ήδη περάσει ο χρόνος.  Παρακαλώ τελειώνετε, κυρία συνάδελφε.
      ΘΕΟΔΩΡΑ ΤΖΑΚΡΗ: Ολοκληρώνω, κύριε  Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώνετε, αλλά το «ολοκληρώνω» είναι στιγμιαίο, δεν είναι διαρκές. Σας παρακαλώ, τελειώνετε. Περιμένουν και άλλοι συνάδελφοί σας.
      ΘΕΟΔΩΡΑ ΤΖΑΚΡΗ: Και αύξηση εσόδων 900.000.000 ευρώ από το ενιαίο τέλος, που ουσιαστικά το πληρώνουν δυσανάλογα οι πολλοί.
      Εκτιμώ, κύριε  Πρόεδρε, ότι το σύνολο του νομοσχεδίου βρίσκεται σε λάθος βάση, γι’ αυτό και το καταψηφίζω.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κυρία συνάδελφε.
      Το λόγο έχει η κ. Ελπίδα Τσουρή. Απούσα, διαγράφεται.
      Το λόγο έχει ο κ. Ιωάννης Αμοιρίδης, Βουλευτής του ΠΑ.ΣΟ.Κ.. Με τον κ. Αμοιρίδη ολοκληρώνεται και η συζήτηση γι’ απόψε.
      ΙΩΑΝΝΗΣ ΑΜΟΙΡΙΔΗΣ: Αγαπητές συναδέλφισσες και αγαπητοί συνάδελφοι, χρόνια τώρα η Κυβέρνηση επιβάλλει συνεχώς έμμεσους φόρους. Έτσι, συρρικνώνεται το εισόδημα των πολιτών και κυρίως των ασθενέστερων τάξεων. Θα περίμενα, λοιπόν, στους άμεσους φόρους να δείξει μια ευαισθησία. Αντί αυτού, έρχεται, λέγοντας ότι θα απλουστεύσει το νομοσχέδιο για τη φορολόγηση της μεγάλης ακίνητης περιουσίας, να επιβάλει φόρο πλέον σε όλα τα ακίνητα. Όταν μιλάς με παραδείγματα αριθμητικά, νομίζω γίνεται και πιο κατανοητά. Δηλαδή, ένας που θα πλήρωνε φόρο 10.000 ευρώ θα πληρώσει 1.500 ευρώ και θα γλιτώσει 8.500 ευρώ, αλλά ένας που πλήρωνε 700.000-800.000 ευρώ, θα πληρώσει 50.000 ευρώ και θα γλιτώσει 650.000-700.000 ευρώ. Και αν πούμε ότι το αφορολόγητο είναι 95.000 ευρώ, ήδη υπάρχει μία πρόταση τα 95.000 ευρώ να γίνουν 200.000 ευρώ. Έτσι, λοιπόν, πόσοι στην Ελλάδα έχουν μια περιουσία πάνω από 200.000 ευρώ που θα την κληρονομήσουν τα παιδιά τους;
      Αλλά πολύ φοβάμαι ότι αυτό το νομοσχέδιο θα γίνει για πολύ σύντομο χρονικό διάστημα, μέχρι να τακτοποιηθούν αυτοί που έχουν τις μεγάλες περιουσίες και περιμένουν και οι απόγονοι να τακτοποιηθούν πληρώνοντας λιγότερο φόρο. Δείτε τώρα ότι τα επόμενα χρόνια, πληρώνοντας 1 ευρώ το τετραγωνικό, ένας που έχει φτιάξει μια κτηνοτροφική μονάδα χιλίων τετραγωνικών, θα πληρώνει 1.000 ευρώ, ενώ δεν πλήρωνε καθόλου. Άρα, τι θα γλιτώσει ένας νέος που παίρνει σαν κληρονομιά μια κτηνοτροφική μονάδα, αφού τα επόμενα δέκα χρόνια θα τα δώσει πάλι πίσω; Άρα ποιος είναι ο κερδισμένος; 
      Αυτή είναι η λογική να προσπορίσουμε έσοδα για να κλείσει ο προϋπολογισμός, σκεπτόμενοι ότι μας λείπουν 660.000.000 και από πού θα τα πάρουμε; Θα βρούμε έναν τρόπο, θα κάνουμε ένα νομοσχέδιο και όταν τα παίρνεις από πολλούς πιθανόν να μη φαίνεται, τους δίνεις μια ελιά και παίρνεις έναν τενεκέ λάδι σε βάθος χρόνου. Έτσι, λοιπόν, για να κλείσει ο προϋπολογισμός, από τα 260.000.000 να πάει στα 700.000.000 ευρώ, επιβαρύνουμε τους πολίτες, επιβαρύνουμε τους αγρότες, επιβαρύνουμε τους πάντες και επιβαρύνουμε και την Τοπική Αυτοδιοίκηση, μια Τοπική Αυτοδιοίκηση που από το φόρο μεγάλης ακίνητης περιουσίας δεν πήρε ποτέ το ποσοστό που της αντιστοιχεί. Και τι γίνεται τώρα; Επιβάλλουμε φορολογία και στα ακίνητα της Αυτοδιοίκησης και των δημοτικών επιχειρήσεων. Ποιος τα πληρώνει αυτά; Ο δήμος ή οι δήμοι είναι μια αφηρημένη έννοια; Είναι οι πολίτες ενός τόπου που πληρώνουν για να καλύψει η Κυβέρνηση τις τρύπες του προϋπολογισμού.
    Για το υπόλοιπο του νομοσχεδίου που αφορά το λαθρεμπόριο, πιστεύει κάποιος ότι το λαθρεμπόριο θα καταπολεμηθεί με ένα νομοσχέδιο, με αυτόν τον τρόπο όταν δεν μπόρεσε η Κυβέρνηση τόσα χρόνια να το καταπολεμήσει; Πιστεύετε ότι θα βρεθεί ο τρόπος, ο εισπρακτικός μηχανισμός; Πολύ φοβάμαι ότι γίνεται ένας καινούργιος μηχανισμός και καινούργιες θέσεις εργασίας πιθανόν και προμήθειας σε εξοπλισμό, χωρίς να υπάρξει αποτέλεσμα σε βάθος χρόνου.
    Αν είχε ευαισθησία η Κυβέρνηση, θα ψήφιζε την πρόταση του ΠΑ.ΣΟ.Κ. για το πετρέλαιο θέρμανσης. Αντ’ αυτού είπε ότι θα δώσει την ελεημοσύνη της μέσα από το ταμείο συνοχής, το ταμείο φτώχειας, για να εξομαλύνει λίγο την κατάσταση, όπως έκανε και με τις πυρκαγιές στην Πελοπόννησο. Τι είναι αυτή η ελεημοσύνη; Έχω κάποιον αιχμάλωτο. Του δίνω κάτι και τον έχω αιχμάλωτο. Αυτό είναι το σοβαρό πολιτικό ατόπημα. Δεν μπορεί μια κυβέρνηση να ελεεί το λαό. Δεν μπορεί να λέει ο λαός «ευχαριστούμε που μας ελεείτε». Δεν είναι αυτό πολιτική πρόταση και πολιτική στάση ζωής. 
    Έτσι πιστεύετε ότι θα καταπολεμήσετε και τη διαφθορά και το λαθρεμπόριο. Είναι μια διαφθορά στην οποία είμαστε πρώτοι στην Ευρώπη. Ενώ ο μέσος όρος του δείκτη στην Ευρώπη είναι στο 8%, εμείς είμαστε στο 27%, δηλαδή τριπλάσιο ποσοστό. Και εσείς πιστεύετε ότι με αυτό το νομοσχέδιο θα καταπολεμηθεί η διαφθορά; 
    Καθημερινό σήριαλ έχει γίνει η αναφορά του Πρωθυπουργού στη μηδενική ανοχή. Τελευταία βέβαια δεν το λέει με χαμόγελο αλλά με μαυρισμένο πρόσωπο. Έχει χάσει το χρώμα του γιατί δεν γίνεται πιστευτός. Το καταλαβαίνει και ο ίδιος. Όμως δεν μπορεί να κάνει αλλιώς. Καθημερινά τα φαινόμενα επαναλαμβάνονται.
    Έκπληκτοι οι Έλληνες βλέπουν κάθε ημέρα ένα καινούργιο σήριαλ στην τηλεόραση και δεν ξέρουν από ποιο κανάλι να ξεκινήσουν. Παίζουν με τα κουμπιά και γυρίζουν από κανάλι σε κανάλι, γιατί κάτι καινούργιο βγαίνει σε κάθε κανάλι. Είναι εκπληκτικό! Και εσείς λέτε ότι θα καταπολεμήσετε τη διαφθορά και το λαθρεμπόριο; 
    Και αυτό σε μια Ευρώπη που η Ευρωπαϊκή Κεντρική Τράπεζα έδωσε σε ένα βράδυ 350.000.000.000 ευρώ δάνειο σε άλλες τράπεζες στις 17 Δεκεμβρίου του 2007. Και αυτό το δάνειο το έδωσε με χαμηλότερο επιτόκιο απ’ αυτό που ισχύει στην αγορά, τη στιγμή που απαιτούν από τους Ευρωπαίους πολίτες να ζουν με 500 και 600 ευρώ. Την ίδια εποχή αυτή η Κυβέρνηση απαιτεί από τον αγρότη να ζει με 230 ευρώ και καμαρώνει που του έδωσε 30 ευρώ παραπάνω, όταν του παίρνει απ’ αυτήν τη φορολόγηση 1.000 ευρώ το χρόνο. Δίνει 260 ευρώ και 1.000 ευρώ παίρνει πίσω από την οικογένεια του αγρότη, γιατί τα παιδιά του αγρότη δεν είναι ξεκομμένα. 
    Πιστεύετε ότι το δικό μου κόμμα και εγώ προσωπικά θα συναινέσουμε σ’ αυτό το έγκλημα; 
    Καταψηφίζουμε το νομοσχέδιο.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.30΄ λύεται η συνεδρίαση για σήμερα ημέρα Τετάρτη 16 Ιανουαρίου 2008 και ώρα 10.30΄ πρωινή με αντικείμενο εργασιών του Σώματος: νομοθετική εργασία: συνέχιση της συζήτησης του σχεδίου νόμου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών –Απαλλαγή πρώτης κατοικίας -Ενιαίο τέλος ακινήτων -Αντιμετώπιση λαθρεμπορίου καυσίμων και λοιπές διατάξεις», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 15/1/08	ΣΕΛ.1

