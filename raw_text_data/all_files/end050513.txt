      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΡΞΒ’
      Παρασκευή 13 Μαΐου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το 25ο Δημοτικό Σχολείο Βόλου, σελ.
      2. Συζήτηση προ Ημερησίας Διατάξεως με πρωτοβουλία του Προέδρου του Πανελλήνιου Σοσιαλιστικού Κινήματος κ. Γ. Παπανδρέου με θέμα τον προσανατολισμό και τις προτεραιότητες της εξωτερικής πολιτικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 16 Μαΐου 2005, σελ.
      ΟΜΙΛΗΤΕΣ
      Επί της Ειδικής Ημερήσιας Διάταξης:
      ΑΛΑΒΑΝΟΣ Α., σελ.
      ΚΑΚΛΑΜΑΝΗΣ Α., σελ.
      ΚΑΡΑΜΑΝΛΗΣ Κ., σελ.
      ΜΟΛΥΒΙΑΤΗΣ Π., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΠΑΠΑΝΔΡΕΟΥ Γ., σελ.
      ΠΑΠΑΡΗΓΑ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΞΒ΄
      Παρασκευή 13 Μαΐου 2005
      Αθήνα, σήμερα στις 13 Μαΐου 2005, ημέρα Παρασκευή και ώρα 11.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12/5/2005 εξουσιοδότηση του Σώματος επικυρώθηκαν με ευθύνη του Προεδρείου  τα πρακτικά της ΡΞΑ΄ συνεδριάσεώς του, της Πέμπτης 12 Μαίου 2005).
      (Στο σημείο αυτό εισέρχεται στην Αίθουσα ο Πρωθυπουργός κ. Κωνσταντίνος Καραμανλής, χειροκροτούμενος από τους Βουλευτές του κόμματός του)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Δημήτριο Γαλαμάτη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Στυλίδας ζητεί την πρόσληψη γεωπόνου στο Αγροτικό ΚΕΠ του Δήμου του.
      2) Ο Βουλευτής Β΄ Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Σωματείο Συνταξιούχων ΤΕΒΕ – ΟΑΕΕ Νίκαιας – Κορυδαλλού ζητεί την ικανοποίηση συνταξιοδοτικών και λοιπών αιτημάτων.
      3) Ο Βουλευτής Β΄ Πειραιά κ. ΙΩΑΝΝΗΣ ΔΙΑΜΑΝΤΙΔΗΣ κατέθεσε αναφορά με την οποία το Σωματείο Συνταξιούχων ΤΕΒΕ – ΟΑΕΕ Νίκαιας – Κορυδαλλού ζητεί την ικανοποίηση συνταξιοδοτικών και λοιπών αιτημάτων.
      4) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Κυριακούλα Αλεβιζάκη ζητεί να διοριστεί διοικητική υπάλληλος στην εκπαίδευση.
      5) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Αδελφότης Θεολόγων «Ο ΣΩΤΗΡ» ζητεί την υπαγωγή των περιοδικών τα οποία εκδίδει στο ειδικό μειωμένο τιμολόγιο των ΕΛΤΑ.
      6) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Σιδηροκάστρου ζητεί την αναβάθμιση του Πυροσβεστικού Κλιμακίου Σιδηροκάστρου.
      7) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Αγροτικός Συνεταιρισμός Βαμβακιάς Σερρών ζητεί την επιστροφή του ΦΠΑ στους ρυζοπαραγωγούς της περιοχής του και τη δημιουργία Ταμείου Εμπόρων Αγροτικών Προϊόντων.
      8) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Κεντρικής Μακεδονίας διαμαρτύρεται για αποσπάσεις πυροσβεστικών υπαλλήλων.
      9) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά με την οποία η Πρόεδρος της Δημοτικής Επιτροπής Παιδείας του Δήμου Ερεσσού – Αντίσσης Λέσβου ζητεί την ανεξαρτητοποίηση του Γυμνασιακού Παραρτήματος Ερεσσού.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πολιτιστικός Σύλλογος Κνωσού υποβάλλει προτάσεις για την ανάπλαση της περιοχής της Κνωσού και τη σωστή διαβίωση των κατοίκων της περιοχής.
      11) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται στη σύσταση μητροπολιτικών δήμων.
      12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία επιχειρηματίες του Νομού Μαγνησίας ζητούν την υπαγωγή τους σε πρόγραμμα επιδότησης νέων επιχειρήσεων.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη χάραξη της νέας σιδηροδρομικής γραμμής Κορίνθου – Πατρών.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η δημιουργία εξεταστικών κέντρων  στο Νομό Αχαΐας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατάργηση των διοδίων της εθνικής οδού Πατρών – Κορίνθου.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση χρηματοδότηση  του οδικού άξονα Πατρών – Καλαβρύτων.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει πως οι χώροι στάθμευσης στο κέντρο των Πατρών παραμένουν χωρίς νομική κάλυψη.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εξεύρεση πόρων για τη συνέχιση του προγράμματος «Ψυχαργώς ΙΙ».
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα των ιδιοκτητών χωματουργικών μηχανημάτων στην Πάτρα από την έλλειψη χωματερών.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απόφαση κατάργησης του τέλους αποπεράτωσης του Ιερού Ναού Αγίου Ανδρέα από τους λογαριασμούς της ΔΕΗ.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής για την προσέλκυση του φυσικού αερίου στο Νομό Αχαΐας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η βελτίωση της εκπαίδευσης των εργαζομένων στη Δημοτική Αστυνομία.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αναβάθμιση του περιβάλλοντος και της ποιότητας ζωής των κατοίκων των Πατρών.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αξιοποίηση του Σκαγιοπουλείου Ιδρύματος στην Πάτρα.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η υλοποίηση της κατασκευής του φράγματος Πείρου – Παραπείρου.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Καταστηματαρχών VIDEOCLUBS Ελλάδος διαμαρτύρεται για τη δωρεάν διάθεση DVD από τις εφημερίδες.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Οικολογική Κίνηση Πάτρας καταγγέλλει τη ρύπανση του ανατολικού Κορινθιακού από τα κατάλοιπα βωξίτη της εταιρείας «Αλουμίνιον της Ελλάδος».
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Ελλήνων Χημικών ζητεί τη στελέχωση του ΕΦΕΤ με έμπειρο επιστημονικό προσωπικό.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Νικόλαος Ζήκος, κάτοικος Πατρών, καταγγέλλει ανάρμοστη συμπεριφορά εις βάρος του, από αστυνομικό στην Ε.Ο. Πατρών – Αθηνών.
      30) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Ένωσις Ποδοσφαιρικών Σωματείων Ηπείρου ζητεί την κατασκευή γηπέδου 40.000 θέσεων στο Δήμο Ιωαννίνων.
      31) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Περιφέρεια Δυτικής Ελλάδος της Ένωσης Αξιωματικών Ελληνικής Αστυνομίας ζητεί την άμεση καταβολή των δικαιουμένων αποζημιώσεων για τη νυκτερινή εργασία σε όλους τους αστυνομικούς υπαλλήλους.
      32) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Περιφέρεια Δυτικής Ελλάδος της Ένωσης Αξιωματικών Ελληνικής Αστυνομίας αναφέρεται στο θέμα της προαγωγής Αστυνομικών Υποδιευθυντών της περιοχής της.
      33) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Πανελλήνια Ένωση Συμβασιούχων Εκπαιδευτικών ΟΑΕΔ ζητεί την αναγνώριση της προϋπηρεσίας μελών της στον ΟΑΕΔ και στο Υπ. Εθν. Παιδείας.
      34) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Λάρισας ζητεί την αποζημίωση των καλλιεργητών σιτηρών και ψυχανθών της περιοχής του που υπέστησαν ζημιές από ανομβρία.
      35) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία οι κυρίες Κων/να Σλιάκα και Ελένη Καρίκη, εργαζόμενες στο Κ.Υ. Σιδηροκάστρου Σερρών ζητούν να ενταχθούν σε οργανικές θέσεις του Κ.Υ. Σιδηροκάστρου Σερρών.
      36) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η άμεση επιδιόρθωση  του ακτινολογικού μηχανήματος του Κέντρου Υγείας Πύλου Μεσσηνίας.
      37) Οι Βουλευτές κύριοι Β΄ Αθηνών και Β΄ Πειραιώς αντιστοίχως ΣΤΑΥΡΟΣ ΜΠΕΝΟΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Αναπτυξιακός Σύνδεσμος Δυτικής Αθήνας ζητεί την απομάκρυνση των στρατοπέδων από τη Δυτική Αθήνα και την παραχώρηση των χώρων τους στην Τοπική  Αυτοδιοίκηση.
      38) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Αναπτυξιακός Σύνδεσμος Δυτικής Αθήνας ζητεί τη λήψη μέτρων προστασίας του Ποικίλου Όρους από τους καταπατητές.
      39) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Αναπτυξιακός Σύνδεσμος Δυτικής Αθήνας ζητεί να του καταβληθούν από το ΥΠΕΧΩΔΕ καθυστερούμενες οφειλές που δικαιούται.
      40) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Παραλίας Αχαΐας ζητεί την ίδρυση Κέντρου Υγείας, αστικού τύπου, στην περιοχή του. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8137/24-2-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ900α/4526/7877/24-3-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8137/24-2-2005 ερώτησης, που κατέθεσε στη Βουλή ο Βουλευτής κ. Θανάση Λεβέντης, με θέμα τα Στρατόπεδα στην Παλλήνη και στη Νέα Πέραμο, σας γνωρίζουμε τα ακόλουθα:
      Το Στρατόπεδο «ΛΑΜΠΡΟΥ» στο Δήμο Παλλήνης δεν έχει συμπεριληφθεί στους Πίνακες Αποδεσμευμένων Στρατοπέδων, ώστε να αξιοποιηθεί από την Υπηρεσία Αξιοποίησης Μετεγκατάστασης Στρατοπέδων (ΥΑΜΣ), σύμφωνα με το ν. 2745/99, είναι ιδιοκτησίας του ΤΕΘΑ από απαλλοτρίωση με δαπάνη του ΤΕΘΑ και έχει έκταση περίπου 77 στρεμμάτων.
      Ο Δήμος Παλλήνης από το 1994 διεκδικεί το Στρατόπεδο για κατασκευή αποκλειστικά αθλητικών χώρων, δωρεάν και χωρίς διάθεση δομήσιμης εκτάσεως στο ΤΕΘΑ.
      Σε απάντηση του ΓΕΣ προς το Δήμο ότι η Στρατιωτική Υπηρεσία (ΣΥ) προτίθεται να αξιοποιήσει το παραπάνω Στρατόπεδο, ο Δήμος, αυθαιρέτως και παρανόμως, το ενέταξε στο Γ΄ ΠΣ, το 1999, ως αποκλειστικά αθλητικό χώρο, χωρίς να έχει την έγκριση του ΥΠΕΘΑ και χωρίς να αφήσει έκταση για αξιοποίηση στο ΤΕΘΑ, όπως προβλέπει ο ν. 2745/99.
      	Το ΤΕΘΑ είναι ΝΠΔΔ, η περιουσία του είναι δημόσια και όχι δημοτική και κατά συνέπεια, ως τοιαύτη, απαγορεύεται να διατεθεί δωρεάν στο Δήμο.
      	Κάθε αποδέσμευση εκτάσεως Στρατοπέδου ιδιοκτησίας ΤΕΘΑ εντάσσεται πλέον στο ν. 2745/1999, με βάση τον οποίο αξιοποιείται εν μέρει η αποδεσμευόμενη γη ως αντισταθμιστικό όφελος για την εξασφάλιση των πιστώσεων μετεγκαταστάσεων, αφήνοντας παράλληλα τεράστιες ακάλυπτες εκτάσεις πρασίνου και κοινωφελών χώρων για διάθεση στην τοπική κοινωνία.
      Προς το παρόν στο Στρατόπεδο στρατωνίζονται μονάδες της Αττικής και υλοποιείται το πρόγραμμα της Στρατιωτικής Υπηρεσίας, αφού το Στρατόπεδο δεν ανήκει στα «αποδεσμευόμενα».
      Σχετικά με το Στρατόπεδο «ΦΑΝΑΡΙΩΤΗ», που βρίσκεται στη Νέα Πέραμο, μέρος της έκτασης του ανήκει σε ιδιώτες και το υπόλοιπο στον Οργανισμό Διαχείρισης Εκκλησιαστικής Περιουσίας (ΟΔΕΠ). Όπως γίνεται κατανοητό σε περίπτωση αποδέσμευσης του συγκεκριμένου Στρατοπέδου, οι εκτάσεις του θα επιστραφούν στους ιδιοκτήτες τους, επομένως δεν είναι δυνατό να ικανοποιηθεί το αίτημα του ενδιαφερομένου Δήμου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      2. Στην με αριθμό 8107/24-2-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1970Β/18-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε τα εξής:
      Η Ελλάδα με επισπεύδοντα φορέα το ΥΠΕΧΩΔΕ σε θέματα αρμοδιότητας του, προωθεί με συνέπεια την εφαρμογή της εναρμονισμένης Κοινοτικής Νομοθεσίας στο Εθνικό Δίκαιο έχοντας μειώσει σημαντικά τον αριθμό των υποθέσεων καταγγελιών.
      Το Μάρτιο του 2004 ο αριθμός των εκκρεμών Υποθέσεων Καταγγελιών Εφαρμογής ήταν 52.
      Σήμερα, Μάρτιος 2005, ο αριθμός των εκκρεμών Υποθέσεων Καταγγελιών Εφαρμογής ανέρχεται σε 35.
      Εκ των ανωτέρω 35 Υποθέσεων:
      - Τρεις (3) βρίσκονται σε προχωρημένο στάδιο στο Δικαστήριο των Ευρωπαϊκών Κοινοτήτων (ΔΕΚ)/διαδικασία άρθρου 228 μετά την πρώτη καταδικαστική και πριν το πρόστιμο.
      - Για δύο (2) έχει ήδη εκδοθεί η πρώτη καταδικαστική απόφαση
      - Επτά (7) βρίσκονται στο στάδιο προσφυγής στο ΔΕΚ (προ καταδικαστικής)
      - Επτά (7) βρίσκονται στο στάδιο της αιτιολογημένης γνώμης
      - Έξι (6) βρίσκονται στο στάδιο της προειδοποιητικής επιστολής
      - Δέκα (10) βρίσκονται στο στάδιο της επιστολής όχλησης
      Στα πλαίσια παρακολούθησης της εξέλιξης και ευνοϊκότερης ρύθμισης των εν λόγω υποθέσεων το ΥΠΕΧΩΔΕ βρίσκεται σε διαρκή επαφή με τις αρμόδιες υπηρεσίες της Ε.Ε, ενώ σε συνεργασία με το ΥΠΕΞ/ΕΝΥΕΚ (επισπεύδων φορέας) διοργανώνει ετήσιες τακτικές συναντήσεις μεταξύ εκπροσώπων της Ε. Επιτροπής και εκπροσώπων των Ελληνικών Αρχών.
      - Για το θέμα της κτηματογράφησης, έχει ολοκληρωθεί στην παρούσα φάση η διαδικασία κτηματογράφησης σε 135 Ο.Τ.Α. που είχαν συμπεριληφθεί στο Α΄, Β΄ Πιλοτικό και 1ο Κύριο Πρόγραμμα και λειτουργούν 54 Κτηματολογικά Γραφεία, στα οποία υπάγονται οι εν λόγω κτηματογραφημένες περιοχές. Ο ρυθμός ολοκλήρωσης της κτηματογράφησης είναι σταθερός και εντατικός, η δε έναρξη ισχύος του Κτηματολογίου σε καθεμία περιοχή σηματοδοτεί την αντικατάσταση του υφισταμένου σήμερα συστήματος μεταγραφών και υποθηκών από ένα πιο αξιόπιστο κτηματοκεντρικό σύστημα, με το οποίο για πρώτη φορά ταυτοποιούνται τα ακίνητα και οι δικαιούχοι τους. Το Ελληνικό Δημόσιο δεν υπείχε εκ του νόμου υποχρέωση υποβολής δήλωσης του ν. 2308/1995 για τα ακίνητά του, κατά κανόνα όμως και ιδίως στην περίπτωση των δασικών εκτάσεων παρενέβη στη διαδικασία κτηματογράφησης με δηλώσεις ή ενστάσεις, που υπεβλήθησαν από τις κατά τόπον αρμόδιες Δ/νσεις Δασών και τούτο είχε ως αποτέλεσμα να συμπεριληφθεί το Δημόσιο ως δικαιούχος κυριότητας στα ακίνητα που καταγράφηκαν ως δημόσια λόγω του δασικού τους χαρακτήρα. Τέλος, ανεξαρτήτως της συμμετοχής του Ελληνικού Δημοσίου στη διαδικασία κτηματογράφησης, οι ανάδοχοι των μελετών όφειλαν να αξιοποιήσουν κάθε πρόσφορη πληροφορία που συγκέντρωσαν κατά την εκπόνηση της μελέτης τους και αφορούσε δημόσιες εκτάσεις (π.χ. οριοθετημένοι αιγιαλοί).
      - Όσον αφορά τον Κεντρικό Χωροταξικό σχεδιασμό - όπως ήδη σας έχουμε ενημερώσει με το υπ' αρ. πρωτ. 1822/4-3-05 έγγραφό μας σε ανάλογη ερώτησή σας (αρ.πρωτ. 7548/8-2-05) ισχύουν τα εξής:
      Σύμφωνα με τον ν. 2742/99 για «τον Χωροταξικό Σχεδιασμό και την αειφόρο ανάπτυξη και άλλες διατάξεις προωθήθηκαν οι παρακάτω δράσεις:
      Α. Η προηγούμενη Κυβέρνηση, είχε συντάξει Έκθεση «Γενικού Πλαισίου Χωροταξικού Σχεδιασμού και Αειφόρου Ανάπτυξης», την οποία δεν προώθησε ποτέ προς έγκριση.
      Β. Για την θεσμοθέτηση του Γενικού και των Ειδικών Πλαισίων Χωροταξικού Σχεδιασμού και Αειφόρου Ανάπτυξης απαιτείται σύμφωνα με τα άρθρα 6 και 7 του ν.2742/99 η έγκριση τους από την «Επιτροπή Συντονισμού της Κυβερνητικής Πολιτικής, στο τομέα του Χωροταξικού Σχεδιασμού και της Αειφόρου Ανάπτυξης», που προβλέπεται στο άρθρο 3 του Ν.2742/99.
      Επίσης το Γενικό Πλαίσιο υπόκειται περαιτέρω και σε έγκριση της ολομέλειας της Βουλής.
      Το Εθνικό Χωροταξικό Σχέδιο και τα Ειδικά Χωροταξικά Πλαίσια θα συνταχθούν με βάση τα σημερινά δεδομένα και ειδικότερα: α) τις νεώτερες πολιτικές της Ε.Ε. (διεύρυνση της Ε.Ε., Πολιτικές διαρθρωτικών ταμείων κ.α.), β) την αναθεώρηση Γ΄ ΚΠΣ (Εθνικό σκέλος, Τομεακά), γ) τις νεώτερες εθνικές τομεακές πολιτικές (ιδιαίτερα των παραγωγικών δραστηριοτήτων, αγροτικού χώρου, ενέργειας, τουρισμού, βιομηχανίας, δικτύου μεταφορών και επικοινωνιών κ.α) και δ) την προώθηση της διαδικασίας κατάρτισης του Εθνικού Στρατηγικού Σχεδίου Ανάπτυξης και των τομεακών Επιχειρησιακών Προγραμμάτων 2007-2013.
      Στο πλαίσιο της παραπάνω διαδικασίας θα προκύψουν προτάσεις για:
      - Προώθηση νέων Ειδικών Πλαισίων, κυρίως αυτών που αφορούν σε τομεακές πολιτικές (τουριστικών δραστηριοτήτων κλπ., προκειμένου να συμπληρωθεί η «Έκθεση» του Γενικού Πλαισίου και επομένως
      - Εκπόνηση νέων μελετών στήριξης των παραπάνω Ειδικών Πλαισίων, σε συνεργασία με τους αρμόδιους φορείς.
      Γ. Έχει ολοκληρωθεί επίσης η θεσμοθέτηση των Περιφερειακών Πλαισίων Χωροταξικού Σχεδιασμού και Αειφόρου Ανάπτυξης όλων των Περιφερειών της χώρας (εκτός της Αττικής, που αντιμετωπίζεται ειδικά ).
      Λόγω του ότι τα Περιφερειακά Πλαίσια προωθήθηκαν με τις μεταβατικές διατάξεις του νόμου 2742/99, άρθρο 18, προκύπτουν ζητήματα τροποποίησης - συμπλήρωσης και ομογενοποίησής τους, σε θέματα κυρίως που αφορούν εφαρμογές τομεακών πολιτικών, καθώς και στην πολιτική χρήσης - εφαρμογής των χωροταξικών και πολεοδομικών εργαλείων, και κατά συνέπεια τα προγράμματα δράσης εθνικού-διαπεριφερειακού και περιφερειακού επιπέδου.
      Η παραπάνω τροποποίηση, συμπλήρωση και η ομογενοποίηση των Περιφερειακών Πλαισίων θα γίνει στο πλαίσιο της προβλεπόμενης από τον νόμο διαδικασίας παρακολούθησης και αξιολόγησης τους.
      Τέλος απαιτείται να διασφαλιστεί η αλληλοτροφοδότηση -συντονισμός μεταξύ των διαφόρων επιπέδων σχεδιασμού και ειδικότερα μεταξύ των μη ακόμη θεσμοθετημένων Γενικού και Ειδικών Πλαισίων και των ήδη θεσμοθετημένων Περιφερειακών Πλαισίων.
      Τα παραπάνω λαμβάνονται υπόψη στην Κατάρτιση του Προγράμματος Δράσης του Υ.ΠΕ.ΧΩ.Δ.Ε. για το 2005-2006.
      Ο Υπουργός
      Γ. ΣΟΥΦΛΙΑΣ»
      3. Στην με αριθμό 8173/25-2-05 ερώτηση των Βουλευτών κυρίων Μιχάλη Καρχιμάκη, Γρηγορίου Νιώτη, Βασιλείου Οικονόμου, Αντωνίας Αντωνίου και Κίμωνα Κουλούρη δόθηκε με το υπ’ αριθμ. Φ 900α/4482/7814/21-3-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8173/25-2-2005 ερώτησης, που κατέθεσαν στη Βουλή οι Βουλευτές κύριοι Μιχάλης Καρχιμάκης, Γρηγόρης Νιώτης, Βασίλης Οικονόμου, Τόνια Αντωνίου και Κίμων Κουλούρης, με θέμα τα ανταλλακτικά διασύνδεσης των TOR-Ml, σας γνωρίζουμε τα ακόλουθα:
      Επί του θέματος των ανταλλακτικών που, υποτίθεται, αναμένουν στα αζήτητα του τελωνείου του Αεροδρομίου αλλά και γενικότερα για τα ζητήματα διασύνδεσης των TOR-Ml με τους S-300 και το ενοποιημένο σύστημα Aεράμυνας, γνωρίζεται ότι η Ελληνική αρμόδια Υπηρεσία για τη διασύνδεση των δύο συστημάτων, απάντησε δύο φορές στα τέλη Νοεμβρίου και Δεκεμβρίου και πρόσφατα κάλεσε την εταιρεία να προσέλθει για την υπογραφή σύμβασης μεταξύ της ελληνικής και της ρωσικής πλευράς, για τη συγκεκριμένη τροποποίηση της διασύνδεσης. Αν δεν υπογραφεί σύμβαση, δεν νομιμοποιείται, βάσει του ελληνικού νόμου, κανείς να προβεί σε εκτελωνισμό. Εάν οι Ρώσοι έστελναν τα ανταλλακτικά διασύνδεσης με δική τους πρωτοβουλία, αφορά τους ίδιους. Το ΥΠΕΘΑ δεν έχει στα χέρια του και δεν έχει υπογράψει καμία σύμβαση, καθώς δεν υπάρχει τραπεζική εγγύηση. Σημειώνεται ότι, χωρίς τη σύμβαση, οποιαδήποτε ενέργεια εκ μέρους του ΥΠΕΘΑ, σημαίνει παραβίαση του ελληνικού νόμου.
      Σήμερα, η πολιτική και στρατιωτική ηγεσία του Υπουργείου αλλά και όλοι οι υπηρεσιακοί παράγοντες καταβάλλουν κάθε δυνατή προσπάθεια για να τηρούν τα συστήματα TOR-Ml επιχειρησιακά και σε πλήρη ετοιμότητα. Αυτό είναι το αυτονόητο καθήκον τους απέναντι στον Ελληνικό Λαό που κατέβαλε μέσα από αμφισβητούμενες διαδικασίες υπέρογκα χρηματικά ποσά για την απόκτησή τους, προκειμένου να αισθάνεται ασφαλής.
      Επομένως, πριν ενημερωθούν σωστά οι κ.κ. Συνάδελφοι, καλό είναι να αποφεύγουν τους δυσμενείς χαρακτηρισμούς για την ηγεσία του ΥΠΕΘΑ, για να μη ρίχνουν έτσι νερό στο μύλο της διαπλοκής.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ
      4. Στην με αριθμό 8593/8-3-05 ερώτηση των Βουλευτών κυρίων Παναγιώτη Κοσιώνη και Γεωργίου Χουρμουζιάδη δόθηκε με το υπ’ αριθμ. 25978ΙΗ/1-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8593/8-3-05, την οποία κατέθεσαν στη Βουλή οι Βουλευτές κ. κ. Παν. Κοσιώνης και Γιώργος Χουρμουζιάδης και αφορά στο Πανεπιστήμιο Πελοποννήσου, σας γνωρίζουμε τα ακόλουθα:
      Ι. Το Υπουργείο Παιδείας έχει εγκρίνει με την αριθμ. Φ.121.1/1/104530/Β2/27-9-2004 Υπουργική Απόφαση, στο πλαίσιο του προγραμματισμού 2004 - 2005, συνολικά είκοσι μία (21) θέσεις μελών ΔΕΠ για το Πανεπιστήμιο Πελoπoννήσoυ. Η διαδικασία πλήρωσης των ως άνω θέσεων ανήκει στην αρμοδιότητα των οικείων Τμημάτων.
      ΙΙ. Το ΥΠ.Ε.Π.Θ., σε συνεργασία με όλα τα Πανεπιστήμια της χώρας, σχεδιάζει την ανάπτυξη της υλικοτεχνικής τους υποδομής για την τετραετία 2005-2008. Στο πλαίσιο αυτό στη συνάντηση που πραγματοποιήθηκε σε πρώτη φάση με το Πανεπιστήμιο Πελοποννήσου, προκειμένου να σχεδιαστεί η ανάπτυξη της υποδομής του, το Ίδρυμα πρότεινε μια σειρά έργων, μελετών και εξοπλισμού, από τα οποία, σε δεύτερη φάση συνεργασίας, θα αποφασιστεί ποια μπορούν να υλοποιηθούν στο διάστημα 2005-2008, με δεδομένα, τη δυνατότητα του Ιδρύματος για την υλοποίηση κάθε έργου και το συνολικό όριο πληρωμών που θα διατεθεί από το Υπουργείο Οικονομίας και Οικονομικών:
      Η ολοκλήρωση του σχεδιασμού ανάπτυξης της υλικοτεχνικής υποδομής για τα έτη 2005-2008, δεν έχει ακόμα ολοκληρωθεί.
      Το Ίδρυμα έχει υποβάλει προτάσεις στο Π.Ε.Π. Πελοποννήσου για την ανέγερση κτηρίων στην Καλαμάτα, στη Σπάρτη και την Τρίπολη. Οι προτάσεις ήδη αξιολογούνται και αφού εγκριθούν θα ξεκινήσουν οι διαδικασίες υλοποίησής τους.
      Τέλος, σχετικά με το θέμα στέγασης, στο Ν.1771/1988 (ΦΕΚ 71 Α΄) ορίζεται ότι «Μέχρι να οργανωθούν και να λειτουργήσουν οι φοιτητικές και σπουδαστικές λέσχες που προβλέπονται στο άρθρο 29 του Ν. 1268/1982 (ΦΕΚ 87Α) και στα άρθρα 31 και 49 του Ν. 1404/1983 (ΦΕΚ 173Α), η αρμοδιότητα αυτών για τη στέγαση των φοιτητών και των σπουδαστών, που προβλέπεται από την κείμενη. νομοθεσία περιέρχεται στα αντίστοιχα Εκπαιδευτικά Ιδρύματα Τριτοβάθμιας Εκπαίδευσης, τον προϋπολογισμό των οποίων βαρύνουν και οι σχετικές δαπάνες.
      Επισημαίνεται ότι στους φοιτητές, που το οικογενειακό τους εισόδημα δεν υπερβαίνει τα € 30.000 και υπό ορισμένες προϋποθέσεις, δίδεται ετησίως το επίδομα στέγασης ύψους € 1.000 (Ν. 3220/2004 ΦΕΚ 15Α).
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
      5. Στην με αριθμό 8989/22-3-05 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Ροδούλας Ζήση, Χρήστου Αηδόνη, Αθανασίας Μερεντίτη και Αικατερίνης Περλεπέ-Σηφουνάκη δόθηκε με το υπ’ αριθμ. Φ.900α/4544/7899/24-3-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8989/22-3-2005 ερώτησης, που κατέθεσαν στη Βουλή οι Βουλευτές κύριοι Μιχάλης Καρχιμάκης, Βασίλης Οικονόμου, Ροδούλα Ζήση, Χρήστος Αηδόνης, Αθανασία Μερεντίνη και Αικατερίνη Περλεπέ-Σηφουνάκη με θέμα την «κυκλοφορία γιατρού» στο ΕΠΥΕΘΑ και εταιρεία μεταφοράς οικοσκευών των Ενόπλων Δυνάμεων, σας γνωρίζουμε τα ακόλουθα:
      Στα γραφεία του ΕΠΥΕΘΑ δεν «κυκλοφορεί» κανένας γιατρός, ούτε απασχολείται με οποιαδήποτε σχέση συμβούλου, συνεργάτη, εμμίσθου ή αμίσθου.
      Τα καθήκοντα του ΕΠΥΕΘΑ είναι συγκεκριμένα και η ενασχόληση με εταιρείες μεταφορών οικοσκευών ουδέποτε το απασχόλησαν.
      Αναφορικά με την διαδικασία ανάληψης έργου από μεταφορικές εταιρίες ισχύουν τα ακόλουθα:
      Σύμφωνα με το άρθρο 23 του Ν. 2685/99, στους μετακινούμενους πολιτικούς και στρατιωτικούς υπαλλήλους, που αποστέλλονται στο εξωτερικό και αντίστροφα, για χρονικό διάστημα πέραν του έτους, καταβάλλονται δαπάνες μεταφοράς οικοσκευής ανάλογα με το βαθμό, τη θέση, την τυχόν επίπλωση της κατοικίας στην οποία εγκαθίστανται και την οικογενειακή τους κατάσταση.
      Με την με Αριθ. Πρωτ. 2/26512/0022/1-3-00/ΚYA, το ύψος της δαπάνης εγκρίνεται από Ειδική Επιτροπή, η οποία αποτελείται από δύο (2) υπαλλήλους του Υπ. Οικονομικών και ένα (1) υπάλληλο του Υπ. Εξωτερικών.
      Η Ειδική Επιτροπή εγκρίνει την τιμή μεταφοράς κατόπιν αξιολόγησης των προσκομιζόμενων προσφορών, διατηρώντας πάντα το δικαίωμα καθορισμού ενδεικτικής τιμής μειοδοσίας. Ως εκ τούτου, ο μετακινούμενος υπάλληλος, εάν το επιθυμεί, έχει το δικαίωμα να επιλέξει μεταφορική εταιρεία της προτίμησής του, αλλά με την εγκρινόμενη από την Επιτροπή τιμή, επιβαρυνόμενος την επιπλέον δαπάνη.
      Οι αρμόδιοι φορείς του ΥΠΕΘΑ αποστέλλουν μόνον τα δικαιολογητικά που υποβάλλονται από το μετακινούμενο προσωπικό προς το ΓΛΚ, για έλεγχο και έγκριση δαπάνης μεταφοράς οικοσκευής, προκειμένου στη συνέχεια να προβούν στην εξόφληση της μεταφορικής εταιρείας και ουδεμία συμμετοχή έχουν στην επιλογή της μεταφορικής εταιρείας.
      Ο μετακινούμενος στρατιωτικός - υπάλληλος έχει την αποκλειστική ευθύνη για την συγκέντρωση προσφορών από τις μεταφορικές εταιρείες. Επίσης έχει την υποχρέωση να απευθυνθεί σε τρεις αναγνωρισμένες μεταφορικές εταιρίες τις προσφορές των οποίων πρέπει να περιλάβει στα λοιπά δικαιολογητικά της δαπάνης μεταφοράς της οικοσκευής.
      Πέραν των ανωτέρω, ο κάθε υπάλληλος υποβάλει υπεύθυνη δήλωση, με την οποία δηλώνει αφενός μεν την οικογενειακή του κατάσταση, αφετέρου δε ότι οι μεταφορικές εταιρείες έλεγξαν την οικοσκευή πριν κάνουν την προσφορά τους, καθώς και τον ακριβή κυβισμό της οικοσκευής του. Επίσης υποβάλλει υπεύθυνη δήλωση για τον πραγματικό όγκο της οικοσκευής του, η δε διενέργεια ογκομετρικού ή δειγματοληπτικού ελέγχου γίνεται από την ειδική επιτροπή όταν το κρίνει σκόπιμο.
      Είναι αντιληπτό ότι οι κύριοι Συνάδελφοι έχουν κατά νου τα συμβαίνοντα επί ΠΑ.ΣΟ.Κ, όμως η Κυβέρνησή από 7 Μαρτίου 2004 έχει αλλάξει.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      6. Στην με αριθμό 7724/11-2-05  ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 15469/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7724/11-2-05 την οποία. κατέθεσε στη Βουλή η Βουλευτής κ. Ευαγγελία Σχοιναράκη - Ηλιάκη και η οποία αναφέρεται στην εισαγωγή αποφοίτων των ΤΕΕ Εσπερινών Ενιαίων Λυκείων και ΤΕΕ σε σχολές Υπαξιωματικών, Αστυφυλάκων και Πυροσβεστικής, σας γνωρίζουμε τα ακόλουθα:
      Με πρόσφατη τροπολογία που ψηφίστηκε στη Βουλή των Ελλήνων οι κάτοχοι πτυχίου Β΄ κύκλου. σπουδών ημερήσιου ΤΕΕ των Τομέων Μηχανολογικού, ηλεκτρολογικού, Ηλεκτρονικού, Κατασκευών, Οικονομίας και Διοίκησης, Ναυτικού και Ναυτιλιακού, Πληροφορικής-Δικτύων Η/Υ, Χημικών Εργαστηριακών Εφαρμογών, Υγείας και Πρόνοιας και Τομέα Γεωπονίας, τροφίμων και Περιβάλλοντός και των αντίστοιχων προς αυτούς τομέων των πρώην ΤΕΛ ή των Ναυτικών Λυκείων κατά τα έτη 2005, 2006 και 2007 έχουν δικαίωμα πρόσβασης στις σχολές Μονίμων Υπαξιωματικών Στρατού Ξηράς (Σ.Μ.Υ.), Υπαξιωματικών Πολεμικού Ναυτικού (Σ.Μ.Υ.Ν.) Τεχνικών Υπαξιωματικών Πολεμικής Αεροπορίας (Σ.Τ.Υ.Α.) και τις Σχολές Αστυφυλάκων της Eλληνικής Αστυνομίας:
      Για τις Ανώτερες Στρατιωτικές Σχολές Υπαξιωματικών (Α.Σ.Σ.Υ.) το ποσοστό του αριθμού των εισακτέων καθορίζεται σε 8% επί του ποσοστού που αναλογεί σε όσους διαγωνίζονταί κατ' έτος στα μαθήματα της Γ΄ τάξης του Ενιαίου Λυκείου ενώ για τις Σχολές Αστυφυλάκων της Ελληνικής Αστυνομίας ο αριθμός θέσεων ή το ποσοστό θέσεων επί του αριθμού των εισακτέων ορίζεται με κοινή απόφαση του Υπουργού Εθνικής Παιδείας και θρησκευμάτων και του Υπουργού Δημόσιας Τάξης.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      7. Στην με αριθμό 7122/28.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 728/21.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι προβλέπεται στις εγκεκριμένες προδιαγραφές οδοποιίας δίιχνη (δυο λωρίδες) διατομή με πρόσθετη λωρίδα (διαπλάτυνση) στα άκρα κατά τμήματα, ή πλατύσματα για διευκόλυνση της κυκλοφορίας, ή για προσωρινή στάθμευση και το έχουμε εφαρμόσει σε ορισμένους καινούργιους δρόμους.
      Αυτό όμως που εφαρμόζουμε περισσότερο (στα πλαίσια πάντοτε των διατιθεμένων πιστώσεων, είναι η διαπλάτυνση στα ανηφορικά τμήματα, οδών με μεγάλη κυκλοφορία φορτηγών. Πιο συγκεκριμένα σε ανηφορικά τμήματα των οδών γίνεται διαπλάτυνση, μόνο στο άκρο του οδοστρώματος της εκάστοτε ανηφορικής λωρίδας και για την κίνηση κυρίως των βαρέων οχημάτων φορτηγών κλπ. (όχι όμως και στο απέναντι άκρο της κατηφορικής λωρίδας), οπότε αυξάνεται και η ασφάλεια της κυκλοφορίας, όπως πρόκειται π.χ. σύντομα να αρχίσουμε παρόμοια διαπλάτυνση στο δρόμο Ελευσίνα-Ερυθρές πέραν του αρχικού διαπλατυνθέντος τμήματος.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 7543/8.2.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900α/4448/7767/3.3.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 7543/8-2-2005 ερώτησης, που κατέθεσε στη Βουλή ο Βουλευτής κ. Βασίλειος Κεγκέρογλου, με θέμα την εγκατάσταση των πυραύλων S-300 στο Αεροδρόμιο Ηρακλείου, σας γνωρίζουμε τα εξής:
      Με την απόφαση 184/19-10-04, εγκρίθηκε από το Ανώτατο Αεροπορικό Συμβούλιο(ΑΑΣ) / Ολομέλεια κατά την ΚΗ' Συνεδρίασή του, η μετακίνηση, εγκατάσταση και διοικητική υπαγωγή του οπλικού συστήματος (Ο/Σ) S-300, από την 138 ΣΜ (Τυμπάκι) στην 126 ΣΜ (Ηράκλειο), ως νέα θέση ειρηνικής περιόδου.
      Την 10 Νοεμβρίου 2004 δόθηκε η σύμφωνη γνώμη από το ΓΕΕΘΑ για την υπόψη μετεγκατάσταση και εστάλη έγγραφο στο ΑΤΑ για να εκδώσει διαταγή προς όλους τους εμπλεκόμενους φορείς για την υλοποίηση αυτής, με πέρας ενεργειών το τέλος Φεβρουαρίου 2005.
      Επί των ερωτημάτων του κ. Βουλευτού, αναφορικά με σχετική επιστολή του Τεχνικού Επιμελητηρίου της Ελλάδος, επισημαίνονται τα παρακάτω:
      Το ΑΑΣ ενέκρινε τη μετεγκατάσταση των πυραύλων S-300 από το Τυμπάκι στο Ηράκλειο λαμβάνοντας υπόψη κατά κύριο λόγο τις επιχειρησιακές και εκπαιδευτικές απαιτήσεις, όπως επίσης και την ελαχιστοποίηση των απαιτούμενων έργων υποδομής με την εκμετάλλευση των υφιστάμενων εγκαταστάσεων στο Αεροδρόμιο Ηρακλείου.
      Επίσης, με τη μετεγκατάσταση των S-300 επιτυγχάνεται και η ποίηση των απαιτήσεων σε θέματα Διοικητικής Μέριμνας, ασφάλειας και Συγκεκριμένα, αποφεύγονται οι καθημερινές μετακινήσεις προσωπικού - μέσων (Ηράκλειο - Τυμπάκι - Ηράκλειο) και εξασφαλίζεται η διαμονή του προσωπικού σε ΟΣΕΑΑΥ.
      Το αεροδρόμιο Ηρακλείου, όπως και κάθε αεροδρόμιο, εκ φύσεως αποτελεί στρατιωτικό στόχο, ανεξάρτητα της ύπαρξης εκεί των S-300. Επισημαίνεται όμως ότι η υπόψη εγκατάσταση αφορά μόνο την ειρηνική περίοδο, καθότι σε περίοδο έντασης - κρίσης θα μετακινηθεί σε άλλες θέσεις και δεν θα επιφέρει αύξηση της απειλής.
      Μετά τα παραπάνω, εκτιμούμε ότι δεν συντρέχουν ουσιαστικοί λόγοι ανησυχίας των κατοίκων της ευρύτερης περιοχής του Ηρακλείου, αντίθετα με την μετεγκατάσταση των S-300 στο αεροδρόμιο Ηρακλείου, ουδεμία αλλαγή επέρχεται και βελτιώνεται το επίπεδο ζωής ενός μεγάλου αριθμού μονίμων κατοίκων της εν λόγω περιοχής.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      9. Στην με αριθμό 7554/8.2.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4449/7768/3.3.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 7554/8-2-2005 ερώτησης, που κατέθεσε στη Βουλή ο Βουλευτής κ. Στέλιος Ματζαπετάκης, με θέμα το Επίδομα Εξομάλυνσης Αποστράτων Αξιωματικών Στρατού Ξηράς, σας γνωρίζουμε τα εξής:
      Με την υπ' αριθμ. 2075475/8630/0022/27-9-89 Κοινή Απόφαση των Υπουργών Οικονομίας-Οικονομικών και Εθνικής Άμυνας (ΦΕΚ Β' 737), η οποία κυρώθηκε με το άρθρο 11 παρ.32 του Ν. 1881/90 (ΦΕΚ Α' 42), χορηγήθηκε στους στρατιωτικούς επίδομα εξομάλυνσης. Το επίδομα αυτό καταβλήθηκε σε ποσοστό 50% από 1-7-89 και το υπόλοιπο από 1-1-90.
      Με την παρ. 2 του άρθρου 33 του Ν. 2109/92 (ΦΕΚ Α' 205), τροποποιήθηκε το άρθρο 17 του Ν. 398/74, παρέχοντας τη δυνατότητα συνυπολογισμού και του ανωτέρω επιδόματος στο εφάπαξ βοήθημα.
      Με τη Φ. 952.1/2/435346/19 Ιαν. 93 απόφαση ΥΕΘΑ (ΦΕΚ Β' 96),εγκρίθηκε ο συνυπολογισμός του επιδόματος από 29-12-92 στο χορηγούμενο από τον ΕΛ-ΜΤΣ (Πρώην ΤΑΣ) εφάπαξ βοήθημα.
      Με αλλεπάλληλα αιτήματά τους οι απόστρατοι Αξιωματικοί-Υπαξιωματικοί διεκδικούν την επέκταση των διατάξεων του άρθρου 33 του Ν. 2109/92 και στους αποστρατευθέντες, από 21-7-89 μέχρι και 29-12-92.
      Το ΔΣ/ΕΛ-ΜΤΣ αποφάσισε, με το υπ' αριθ. 2/3/3-2-2005 Πρακτικό, να δοθεί θετική απάντηση στο έγγραφο Φ.950/3/213334/Σ.863/4-10-2004 της ΓΓΟΣΑΕ/ΓΔΟΣ/ΔΟΙ/Τμ.Οικ.Μερ.&ΝΠ ως προς τη δυνατότητα χορήγησης συμπληρωματικών ποσών, λόγω συνυπολογισμού του επιδόματος εξομάλυνσης άπαξ, όσων αποστρατεύθηκαν από 1-7-89 έως 31-12-92, με τη διενέργεια, αναδρομικά των νομίμων κρατήσεων και με κάλυψη της δαπάνης που θα προκύψει με ειδική χρηματοδότησή του από τον κρατικό προϋπολογισμό.
      Το θέμα, λόγω της διακλαδικότητάς του, το χειρίζεται η ΓΓΟΣΕ/ΓΔΟΣ/ΔΟΙ σε συνεργασία με τα Μετοχικά Ταμεία των Κλάδων των Ενόπλων Δυνάμεων και με γνώμονα την κοινωνική αποστολή και τη διατήρηση της οικονομικής βιωσιμότητας των Ταμείων Αλληλοβοηθείας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      «Στην με αριθμό 7605/9.2.05 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. ΓΠ 15559/3.3.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7605/9-2-2005 ερώτηση που κατατέθηκε στη Βουλή από το Βουλευτή κ. Γ Ντόλιο σχετικά με τη στελέχωση του Γ.Ν. Διδυμοτείχου, σας επισημαίνουμε τα παρακάτω, Με την ΠΥΣ του έτους 2004 δόθηκαν oι παρακάτω θέσεις στο Γ.Ν. Διδυμοτείχου:
      . (1) θέση Δ/ντή Ακτινοδιαγνωστικής 
      . (1) θέση Δ/ντή Νεφρολογίας
      . (1) θέση Επιμ. Α' Νεφρολογίας
      . (2) θέσεις Επιμ. Β' για τη ΜΕΘ
      	Με την ΠΥΣ έτους 2005 και σε συνεννόηση με το ΠεΣΥΠ Ανατολικής Μακεδονίας Θράκης θα πληρωθούν κενές θέσεις ιατρών ΕΣΥ.
      Έχει ήδη εγκριθεί από το ΥΠΕΣΔΔΑ η προκήρυξη μέσα στο 2005 3.400 θέσεων μόνιμου Νοσηλευτικού, Παραϊατρικού και λοιπού προσωπικού για τα Νοσηλευτικά Ιδρύματα της χώρας.
      Τέλος, έχει εγκριθεί για το 2005 από το ΥΠΕΣΔΔΑ η πρόσληψη 1.000 ατόμων με σύμβαση ΙΔΟΧ, διάρκειας μέχρι 8 μήνες, για την αντιμετώπιση επειγουσών και επιτακτικών αναγκών των Νοσοκομείων, των Κέντρων Υγείας, των Μονάδων Εμφραγμάτων, Τεχνητού Νεφρού, Εντατικής Θεραπείας, Εγκαυμάτων, Αυξημένης Φροντίδας και Επειγόντων Περιστατικών. Η κατανομή του προσωπικού σε ειδικότητες και φορείς θα γίνει με απόφαση του Υπουργού Υγείας και Κοινωνικής Αλληλεγγύης.
      Όσον αφορά τις αποσπάσεις-μετακινήσεις, σας διευκρινίζουμε τα εξής:
      Στον κλάδο ΤΕ Νοσηλευτικής (3) υπάλληλοι έχουν αποσπαστεί για λόγους συνυπηρέτησης και (1) υπάλληλος μετακινήθηκε για οικογενειακούς λόγους στο ΠΓΝ Αλεξανδρούπολης και ήδη υπηρετούν στο Νοσοκομείο (3) υπάλληλοι με απόσπαση από άλλες υπηρεσίες.
      Στον κλάδο ΔΕ Noσηλευτικής εκ των (7) αποσπάσεων; (1) υπάλληλος υπηρετεί στο πολιτικό γραφείο του. Κ. Ντόλιου, (2) υπάλληλοι στο Κέντρο>Υγείας Δικαίων για την επάνδρωση του, (2) υπάλληλοί σε Περιφερειακά Ιατρεία; (2) για λόγους συνυπηρέτησης και από άλλες υπηρεσίες ήδη υπηρετούν με απόσπαση (10) υπάλληλοι και καλύπτουν τα κενά.
      Ο Υπουργός
      Ν. ΚΑΚΛΑΜΑΝΗΣ»
      11. Στην με αριθμό 7606/9.2.05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. ΠΛΟ62 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτηση ς των Βουλευτών κυρίων Νικολάου Γκαζτή και Δημητρίου Τσιόγκα με αρ. πρωτ. 7606/9.2.05, σας διαβιβάζουμε το Π/426/0537/21-2-2005 έγγραφο της Ελληνικής Επιτροπής Ατομικής Ενέργειας, με το οποίο δίδονται τα ζητούμενα στοιχεία.
      Ο Υπουργός
      Δ. ΣΙΟΥΦΑΣ»
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      12. Στην με αριθμό 7640/9.2.05 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 14415/ΙΗ/4.3.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7640/9.2.05 την οποία κατέθεσε στη Βουλή ο Βουλευτής κ. Γιάννης Μαγκριώτης και αφορά στα σχολεία της κεντρικής Μακεδονίας, σας γνωρίζουμε τα ακόλουθα:
      Α. Για το σχολικό έτος 2004-2005 στην περιοχή της Κεντρικής Μακεδονίας διορίστηκαν από όλους τους κλάδους 342 μόνιμοι εκπαιδευτικοί Δευτεροβάθμιας Εκπαίδευσης.
      Μετά τους μόνιμους διορισμούς, για την κάλυψη των λειτουργικών κενών τοποθετήθηκαν συνολικά πεντακόσιοι δεκαοκτώ (518) αναπληρωτές εκπαιδευτικοί όλων των κλάδων.
      Επιπλέον με την αρ. 93776/Δ2/9.9.2004 απόφαση έγινε η επαναπρόσληψη για το διδακτικό έτος 2004-2005 των προσωρινών αναπληρωτών του κλάδου ΠΕ11 για το πρόγραμμα Ολυμπιακής Εκπαίδευσης.
      Τέλος, στις Διευθύνσεις Δευτεροβάθμιας Εκπαίδευσης της Κεντρικής. Μακεδονίας δόθηκαν επαρκείς πιστώσεις για την πρόσληψη ωρομισθίων, προκειμένου να καλυφθούν τα εναπομείναντα κενά εκπαιδευτικών.
      Β. Σε ό,τι αφορά στην Πρωτοβάθμια Εκπαίδευση για το σχολικό έτος 2004-2005 στην περιοχή της Κεντρικής Μακεδονίας διορίστηκαν μόνιμα: 5 Δάσκαλοι, 16 Νηπιαγωγοί,1 καθηγήτρια Αγγλικής Γλώσσας και 5 καθηγητές Φυσικής Αγωγής.
      Επιπλέον, προσλήφθηκαν ως προσωρινοί αναπληρωτές: 257 Δάσκαλοι, 258 Νηπιαγωγοί και 51 Αγγλικής Γλώσσας. Επίσης, εγκρίθηκαν και δόθηκαν στην Κεντρική Μακεδονία πιστώσεις 462 ωρών ανά εβδομάδα για πρόσληψη ωρομισθίων εκπαιδευτικών. Συγκεκριμένα δόθηκαν από 36 ώρες στην Ημαθία, Κιλκίς Πιερία, 60 ώρες στη Χαλκιδική, 138 ώρες στη θεσσαλονίκη, 72 ώρες στις Σέρρες και 84 ώρες στην Πέλλα.
      Σε ό,τι αφορά τα λειτουργικά κενά αναπληρωτών στην Κεντρική Μακεδονία, εφόσον εγκριθούν συμπληρωματικές πιστώσεις θα καλυφθούν άμεσα.
      Τέλος, σας γνωρίζουμε ότι το ΥΠΕΠΘ θα αξιολογήσει τις προτάσεις των Διευθυντών Α/θμιας και Β/θμιας και Εκπ/σης και θα προβεί στην ίδρυση σχολείων στις περιοχές που εξασφαλίζονται οι αναγκαίες για τη δημιουργία βιώσιμων σχολικών μονάδων προϋποθέσεις, δηλαδή δυνατότητα στέγασης και ικανός αριθμός μαθητών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      13. Στην με αριθμό 8013/22.2.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1946Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε συνέχεια του ανωτέρω σχετικού, σας γνωρίζουμε τα εξής:
      1. Σχετικά με την εφαρμογή της ΚΥΑ 37591/2031/1-10-2003 (ΦΕΚ 1419/Β) που αφορά «Μέτρα και όρους για τη διαχείριση ιατρικών αποβλήτων από υγειονομικές μονάδες», απεστάλη το υπ' αρ. 113929/2456/20-10-2003 έγγραφο του ΥΠΕΧΩΔΕ προς όλες τις Περιφέρειες και Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας και Κοινωνικής Αλληλεγγύης. Με το εν λόγω έγγραφο, εκτός από την παροχή σχετικής ενημέρωσης, ζητήθηκαν από τους αποδέκτες του εγγράφου η ανάληψη ανάλογων ενεργειών και η ενημέρωση των υπόχρεων φορέων στον υπόψη τομέα.
      Γενικά, η παρακολούθηση της εφαρμογής της παραπάνω ΚΥΑ στις υγειονομικές μονάδες (ΥΜ) υπάγεται στην αρμοδιότητα του Υπουργείου Υγείας και Κοινωνικής Αλληλεγγύης.
      Σημειώνεται επίσης ότι, σύμφωνα με το άρθρο 13 της ίδιας ΚΥΑ, οι έλεγχοι στις ΥΜ, όσον αφορά ειδικότερα τη διαχείριση αποβλήτων, πραγματοποιούνται κατά τις σχετικές υγειονομικές διατάξεις και ενδεχομένως τον Εσωτερικό Κανονισμό Διαχείρισης ΕΙΑ.
      2. Σχετικά με τη δημοπράτηση και κατασκευή αποτεφρωτήρα μολυσματικών αποβλήτων στη ΒΙ.ΠΕ. Σίνδου Θεσσαλονίκης, δεν έχει υποβληθεί σχετικό αίτημα στο ΥΠΕΧΩΔΕ, προκειμένου να ληφθούν μέτρα επίσπευσης της σχετικής διαδικασίας. Γενικά, για τη δημιουργία εγκαταστάσεων διαχείρισης αποβλήτων και σύμφωνα με την ισχύουσα περιβαλλοντική νομοθεσία, ο ενδιαφερόμενος φορέας διαχείρισης αποβλήτων ή ιδιώτης υποβάλλει αίτηση συνοδευόμενη από φάκελο, σύμφωνα με τα προβλεπόμενα στο άρθρο 3 της ΚΥΑ Η.Π.11014/703/Φ104/20-3-2003, στο πλαίσιο της διαδικασίας Προκαταρκτικής Περιβαλλοντικής Εκτίμησης και Αξιολόγησης. Στη συνέχεια, σε περίπτωση θετικής απόφασης, ακολουθείται η διαδικασία Έγκρισης Περιβαλλοντικών Όρων (άρθρο 4 της παραπάνω ΚΥΑ), καθώς και τα λοιπά προβλεπόμενα στο άρθρο 11 της ΚΥΑ 37591/2031/2003 σχετικά με την άδεια εγκατάστασης επεξεργασίας επικίνδυνων ιατρικών αποβλήτων.
      Εφ’ όσον υποβληθεί αίτημα για την κατασκευή του προαναφερόμενου αποτεφρωτήρα, το ΥΠΕΧΩΔΕ θα μεριμνήσει για την ταχεία επίσπευση της διαδικασίας της περιβαλλοντικής αδειοδότησης, με γνώμονα την προστασία της δημόσιας υγείας και του περιβάλλοντος.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 8041/22.2.05 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 1956Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων του ΥΠΕΧΩΔΕ, σας γνωρίζουμε ότι μετά την ισχύ του N.2520/1997 (ΦΕΚ 173Α/1-9-97) «Μέτρα για τους νέους αγρότες, σύσταση Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης και άλλες διατάξεις» και ειδικότερα το άρθρο 26 αυτού, οι λεπτομέρειες εφαρμογής του οποίου καθορίστηκαν με την υπ' αριθ. 328983/25-2-98 ΚΥΑ των Υπουργών Οικονομικών και Γεωργίας, καθίσταται δυνατή η ατελής έκδοση οικοδ. αδειών καθώς και η μείωση κατά 50% έως 80% των αμοιβών μηχανικού, που αφορούν α) αγροτικές κατασκευές (πρώτη κατοικία ή προσθήκη ή επισκευή αυτής, επιφανείας μέχρι 140 τμ - αποθήκες - στάβλοι υπόστεγα - περιφράξεις - περιτοιχίσεις - αγροτοτουριστικές εγκαταστάσεις κλπ) που κατασκευάζονται από αγρότες, νέους αγρότες, νεοεισερχόμενους στον αγροτικό τομέα, ομογενείς και εργάτες γης εντός των αγροτικών περιοχών, και β) την πρώτη κατοικία ή προσθήκη ή επισκευή αυτής, επιφανείας μέχρι 140 τμ, που κατασκευάζονται εντός των ορεινών περιοχών από μόνιμους κατοίκους αυτών ανεξαρτήτως επαγγελματικής ιδιότητας.
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 8031/22.2.05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 1954Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση σας διαβιβάζουμε συνημμένα τα με αρ. πρωτ. 142/3-3-2005 και 29/ΝΔΧ/2451/25-1-2005 της καθ' ύλην αρμόδιας για το θέμα Νομαρχιακής Αυτοδιοίκησης Θεσσαλονίκης για την ενημέρωσή σας.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      16. Στην με αριθμό 8014/22.2.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1947Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης σας ενημερώνουμε ότι:
      Σε ό,τι αφορά το Πρόγραμμα μετρήσεων του ΕΛΚΕΘΕ στο Θερμαϊκό κόλπο, το Πρόγραμμα κατά τη διετία 2000-2002 χρηματοδοτήθηκε από την ΕΥΑΘ Α.Ε. με συγχρηματοδότηση από το Ταμείο Συνοχής. Στη συνέχεια, και μετά από σειρά προτάσεων από το ΕΛΚΕΘΕ, το Πρόγραμμα χρηματοδοτήθηκε για ένα χρόνο (Ιούνιος 2004-lούνιος 2005) από την ΕΥΔΕ Θεσσαλονίκης.
      Επίσης, στο πλαίσιο του ελέγχου και της προστασίας των νερών της χώρας, πραγματοποιείται το Πρόγραμμα Παρακολούθησης Θαλάσσιου Περιβάλλοντος (Πρόγραμμα ΜΕD-ΡΟL), το οποίο οργανώνει και συντονίζει το Υ.ΠΕ.ΧΩ.Δ.Ε. από το 1988. Το Πρόγραμμα περιλαμβάνει μετρήσεις δεικτών ρύπανσης σε κλειστούς κόλπους και ανοιχτές θάλασσες, σύμφωνα με την επίσημη συμφωνία της χώρας μας με την μονάδα του Μεσογειακού Σχεδίου Δράσης (UNEP-MAP) που εδρεύει στην Αθήνα. Εντάχθηκε και χρηματοδοτήθηκε μέσω του Β' ΚΠΣ το οποίο είχε διάρκεια από το 1996 έως το 2000, ενώ στη συνέχεια εντάχθηκε στο Γ΄ ΚΠΣ. Κατόπιν διενέργειας διαγωνισμού, για τη διετία 2004-2006, την υλοποίηση του Προγράμματος ανέλαβε το Δεκέμβριο του 2004 το Δίκτυο Εργαστηρίων Παρακολούθησης Ποιότητας Θαλάσσιου Περιβάλλοντος Ελληνικών Θαλασσών, στο οποίο συμπεριλαμβάνεται και το ΕΛΚΕΘΕ.
      Όσον αφορά το δεύτερο ερώτημα, σας γνωρίζουμε σχετικά ότι το θέμα της σύστασης ανεξάρτητου φορέα διαχείρισης του Θερμαϊκού έχει συζητηθεί κατά την συνάντηση συνεργασίας του Υπουργού Μακεδονίας - Θράκης με τον Πρωθυπουργό στις 7/2/05 στο Μέγαρο Μαξίμου και έχει εξαγγελθεί η ίδρυση ανεξάρτητου φορέα υπό την επωνυμία «Συμβούλιο Προστασίας και Ανάπτυξης του Θερμαϊκού Κόλπου».
      Ο Υπουργός
      Γ. ΣΟΥΦΛΙΑΣ»
      17. Στην με αριθμό 8018/22.2.05 ερώτηση των Βουλευτών κυρίων Παναγιώτου Κοσιώνη, Ιωάννου Πατσιλινάκου και Αντωνίου Σκυλλάκου δόθηκε με το υπ’ αριθμ. 1950Β/18.3.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε συνέχεια του ανωτέρω σχετικού, σας γνωρίζουμε τα εξής:
      Σχετικά με την εφαρμογή της ΚΥΑ 37591/2031/1-10-2003 (ΦΕΚ 1419/Β) που αφορά «Μέτρα και όρους για τη διαχείριση ιατρικών αποβλήτων από υγειονομικές μονάδες», απεστάλη το υπ' αρ. 113929/2456/20-10-2003 έγγραφο του ΥΠΕΧΩΔΕ προς όλες τις Περιφέρειες και Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας και Κοινωνικής Αλληλεγγύης. Με το εν λόγω έγγραφο, εκτός από την παροχή σχετικής ενημέρωσης, ζητήθηκαν από τους αποδέκτες του εγγράφου η ανάληψη ανάλογων ενεργειών και η ενημέρωση των υπόχρεων φορέων στον υπόψη τομέα.
      Γενικά, η παρακολούθηση της εφαρμογής της παραπάνω ΚΥΑ στις υγειονομικές μονάδες (ΥΜ) υπάγεται στην αρμοδιότητα του Υπουργείου Υγείας και Κοινωνικής Αλληλεγγύης.
      Σύμφωνα με την ισχύουσα περιβαλλοντική νομοθεσία, υπεύθυνες για τον έλεγχο τήρησης των περιβαλλοντικών όρων λειτουργίας των ΥΜ είναι οι κατά περίπτωση αρμόδιες για την έγκριση των όρων αυτών υπηρεσίες (υπηρεσίες περιβάλλοντος της οικείας Περιφέρειας ή Νομαρχίας), ενώ σχετική αρμοδιότητα, από πλευράς ΥΠΕΧΩΔΕ, έχει και η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ. Επιπλέον, σύμφωνα με το άρθρο 13 της ίδιας ΚΥΑ, οι έλεγχοι στις ΥΜ, όσον αφορά ειδικότερα τη διαχείριση αποβλήτων, πραγματοποιούνται κατά τις σχετικές υγειονομικές διατάξεις και ενδεχομένως τον Εσωτερικό Κανονισμό Διαχείρισης ΕΙΑ.
      Η επεξεργασία των αμιγώς μολυσματικών αποβλήτων με τη μέθοδο της αποστείρωσης πραγματοποιείται στην Ελλάδα με κινητές μονάδες στο χώρο παραγωγής τους (εντός των ΥΜ), διότι επί του παρόντος δεν υφίστανται κεντρικές μονάδες για το σκοπό αυτό. Η αίτηση για χορήγηση Έγκρισης Περιβαλλοντικών Όρων για την αποστείρωση υποβάλλεται από τις ΥΜ, λαμβανομένου υπόψη ότι οι κινητές μονάδες πρέπει να επεξεργάζονται τα απόβλητα σε ειδικά καθορισμένους χώρους, οι οποίοι διαθέτουν και τις κατάλληλες εγκαταστάσεις υποδομής.
      Αρμόδια αρχή για την ως άνω περιβαλλοντική αδειοδότηση είναι η Νομαρχιακή Αυτοδιοίκηση όπου βρίσκεται η ενδιαφερόμενη για αποστείρωση των αποβλήτων της ΥΜ. Και τούτο διότι, σύμφωνα με το Παράρτημα Ι της ΚΥΑ 15393/2332/2002 (ΦΕΚ 1022/Β), που αφορά την κατάταξη δημοσίων και ιδιωτικών έργων και δραστηριοτήτων σε κατηγορίες κ.λπ., οι κινητές μονάδες αποστείρωσης κατατάσσονται στην Ομάδα 4, κατηγορία δεύτερη, υποκατηγορία 3.
      Επιπλέον σας γνωρίζουμε ότι, στο πλαίσιο συνεργασίας με θέμα τα Νοσοκομειακά Απόβλητα που συντονίζεται από το Γενικό Επιθεωρητή Δημόσιας Διοίκησης, αποφασίστηκε ο δειγματοληπτικός έλεγχος σε νοσοκομεία, ιδιωτικές κλινικές, πολυιατρεία και διαγνωστικά κέντρα, από μικτό κλιμάκιο ΕΥΕΠ και ΣΕΥΥΠ (Σώμα επιθεωρητών Υπουργείου Υγείας-Πρόνοιας), για να διαπιστωθεί η τήρηση της νομοθεσίας και να συνταχθεί έκθεση με σχετικές προτάσεις.
      Ο Υπουργός
      Γ. ΣΟΥΦΛΙΑΣ»
      18. Στις με αριθμό 4250/19-10-04 και 4372/21-10-04 ερωτήσεις των Βουλευτών κυρίων Γεωργίου Λιάνη, Ανδρέα Φούρα και Χρήστου Αηδόνη δόθηκε με το υπ’ αριθμ. 190 και 198/10-11-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των ανωτέρω ερωτήσεων και κατά το μέρος που εμπίπτει στην αρμοδιότητα του Υπουργείου Δικαιοσύνης, επισημαίνεται ότι έχει σταλεί από τις υπηρεσίες του Υπουργείου Δικαιοσύνης έγγραφο στον Διευθύνοντα την Εισαγγελία Πρωτοδικών Αθηνών, προκειμένου να μας ενημερώσει για τη διαλαμβανόμενη στις ανωτέρω ερωτήσεις υπόθεση της εγκληματικής ενέργειας εις βάρος του κ. Φίλιππου Συρίγου. Αναμένεται η σχετική απάντηση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      19. Στην με αριθμό 4303/20-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4270/7526/10-11-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4303/20-10-04 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τα προγράμματα για την ενίσχυση της αμυντικής βιομηχανίας, σας γνωρίζουμε τα ακόλουθα:
      Όσον αφορά την ΕΑΣ (ΕΒΟ-ΠΥΡΚΑΛ) και για τα έτη 2004-2008, έχει εκδοθεί Αρχική Έγκριση (Αναγκαιότητα - Σκοπιμότητα) από τον ΕΟΕ και βρίσκονται σε διάφορα στάδια υλοποίησης, τα παρακάτω προγράμματα:
      1. Προμήθεια Kαπνογόνων βομβίδων 80mm, αξίας 1,5 εκατ. ευρώ.
      2. Προμήθεια Χειροβομβίδων (Λευκές - Νεφέλης - Ερυθρές - Πράσινες), αξίας 176.080 ευρώ.
      3. Προμήθεια 1300 φυσιγγίων 76/62 ΟΤΟ ΜELARA ΡFF άνευ πυροσωλήνα, αξίας 1.297.400 ευρώ.
      4. Προμήθεια Πλακούντων ΤΝΤ αξίας 264.130 ευρώ
      5. Προμήθεια Φυσιγγών Μ-551 ΗΕΑΤ των 84χιλ. Carl Gustaf, συνολικής αξίας 20,5 εκατ. ευρώ.
      6. Προμήθεια πυρομαχικών εκπαιδεύσεως (30mm ασκήσεων Ε/Π ΑΡ ACHE και βομβίδων ασκήσεων 40mm χαμηλής ταχύτητας), συνολικής αξίας 300χιλ. ευρώ.
      7. Προμήθεια Πυρομαχικών Εκπαιδεύσεως (Φυσίγγια 7,62mm - Βομβίδες Ασκήσεων 40mm - Χαιρετιστήριες Βολές 75 & 105mm, Φυσίγγια 30mm Ασκήσεων Μ788 Ε/Π, Χειροβομβίδες Ασκήσεων Καπνογόνες Πυροσωλήνες Χειροβομβίδων Ασκήσεων ARGES) συνολικής αξίας 8.342.750€
      8. Προμήθεια πυρομαχικών αρμάτων διαμετρήματος 120mm (ΣΥΜΠΑΡ ΑΓΩΓΗ) μάχης - ασκήσεων κινητικής και χημικής ενέργειας), συνολικής αξίας 129.347.024 ευρώ, αναγκών του ΓΕΣ.
      9. Προμήθεια βλημάτων 155 χιλ. Βομβιδοφόρων αξίας 52.425.477 ευρώ αναγκών του ΓΕΣ.
      10. Προμήθεια βλημάτων 155 xιλ. Βομβιδοφόρων CBB αξίας 42.000.000 ευρώ (ΣΥΜΠΑΡΑΓΩΓΉ) αναγκών του ΓΕΣ.
      11. Προμήθεια Βλημάτων 155χιλ. ERA αξίας 40.247.032 ευρώ αναγκών του ΓΕΣ.
      12. Προμήθεια βομβίδων 40mm υψηλής ταχύτητας, συνολικής αξίας 10,27 εκατ. ευρώ.
      13. Προμήθεια Βλημάτων Όλμων 120χιλ. λείου σωλήνα (Εκρηκτικά - Βομβιδοφόρα - Καπνογόνα - Φωτιστικά - Έξυπνα & Αυτοκατευθυνόμενα - Ασκήσεων), συνολικής αξίας 65.339.574 Ευρώ, αναγκών του ΓΕΣ.
      14. Προμήθεια Βλημάτων Α-Τ MILAN ΙΙ, (ΣΥΜΠΑΡΑΓΩΉ) συνολικής αξίας 39.063.642 Ευρώ, αναγκών τoυ ΓΣ.
      15. Προμήθεια νέας ποσότητας εμπυρευμάτων τύπου DM 191Α2, συνολικής αξίας 2,9 εκατ. ευρώ περίπου, αναγκών του ΓΕΣ.
      16. Προμήθεια 19 πολυβόλων ΜΙΝΙΜΙ, συνολικής αξίας 207.370 ευρώ.
      17. Προμήθεια 112.370 τυφειάων 5.56 χιλιοστών συνολικής αξίας 122.523.840 ευρώ.
      18. Προμήθεια πολεμικού επιχειρησιακού υλικού (345 υποπολυβόλα ΜΡ5 και 1350 πιστόλια 9Χ19), συνολικής αξίας 1.096.111,52 ευρώ.
      19, Προμήθεια 7.500 στoλών ΡΒΧΙΙ για  κάλυψη αναγκών του ΓΕΝ και ΓΕΑ, συνολικής αξίας 1.875.000 ευρώ.
      Όσον αφορά τα πυρομαχικά αρμάτων διαμετρήματος 120mm:
      1. Με απόφαση της νέας πολιτικής ηγεσίας του ΥΠΕΘΑ ζητήθηκε από το ΓΕΣ και έγινε τροποποίηση της αρχικής έγκριση προμήθειας, ώστε να γίνεται ειδική αναφορά του αποκλεισμού των πυρομαχικών με penetrator (διατρητή) από απεμπλουτισμένο ουράνιο (DU) ή οποιουδήποτε άλλου υλικού ικανού να εκπέμψει ραδιενεργό ακτινοβολία σύμφωνα με το 286 Πρακτικό του ΑΣΣ της 5 Νοε 2002.
      2. Παράλληλα αναμένεται από ΓΕΣ η επικαιροποίηση των συνολικά διατιθέμενων πιστώσεων του Προγράμματος καθώς και του χρονικού επί μέρους Προγραμματισμού τους.
      3. Μετά την ολοκλήρωση σχετικών ενεργειών του ΓΕΣ θα προωθηθεί εκ νέου στην Ιεραρχία του ΥΠΕΘΑ εισήγηση για την υλοποίηση της προμήθειας.
      Για τα προγράμματα ενίσχυσης της εγχώριας αμυντικής βιομηχανίας, εκδόθηκαν αρχικές εγκρίσεις προμήθειας, όπως φαίνονται στο Παράρτημα «Α».
      Για τα πυρομαχικά των αρμάτων, έχει εκδοθεί τον Απρ. 2003, αρχική έγκριση προμήθειας προς τη ΓΓΟΣΑΕ/ΓΔΑΕ ύψους 129.347.027€.
      Οι προμήθειες που βρίσκονται σε εξέλιξη και υλοποιούνται μέσω της εγχώριας βιομηχανίας από αρμόδιους φορείς της Π.Α, φαίνονται στους συνημμένους Πίνακες «1» και «2» (σχετικό 1).
      Παράλληλα τονίζεται, ότι στο εγκεκριμέvo ΕΜΠΑΕ 2001-2005 προβλέπονται εξοπλιστικά προγράμματα κυρίου υλικού, τα οποία την παρούσα περίοδο βρίσκονται στη φάση σχεδιασμού και ως εκ τούτου δεν κρίνεται σκόπιμο να αναφερθούν στην τελική οριστικοποίηση τοος. Εφόσον μελλοντικά εγκριθεί η υλοποίηση τους από αρμόδια όργανα, τότε μέρος της χρηματοδότησης τους θα καρπωθεί η εγχώρια αμυντική βιομηχανία.
      Όσον αφορά τα άρματα LEO ΙΙ, στη Σύμβαση 016Α/03 δεν έχει προβλεφθεί παράδοση αυτών με πυρομαχικά.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      20. Στην με αριθμό 3554/28-9-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. Φ90022/28633/1642/16-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατέθεσε στη Βουλή ο Βουλευτής κ. Δημήτριος  Κωνσταντάρας, η οποία μας διαβιβάστηκε από το Υπουργείο Υγείας και Κοινωνικής Αλληλεγγύης με το αρ. ΓΠ/97972/20-10-2004 έγγραφό του, αναφορικά με την ανάληψη των εξόδων νοσηλείας και θεραπείας των θυμάτων του δυστυχήματος στο πέταλο του Μαλιακού, σας γνωρίζουμε τα εξής:
      Οι ασφαλιστικοί οργανισμοί παρέχουν στους ασφαλισμένους και στα μέλη οικογενείας τους πλήρη ιατροφαρμακευτική και νοσοκομειακή περίθαλψη, παρακλινικές και ειδικές θεραπείες καθώς και ειδικό νοσήλιο σε κέντρα αποθεραπείας και αποκατάστασης. Επιπροσθέτως χορηγούν όλα τα θεραπευτικά μέσα και αναγκαίες προθέσεις, σύμφωνα με τον οικείο κανονισμό παροχών. Η αναγκαία περίθαλψη παρέχεται ανεξάρτητα αν η ανάγκη αυτής προκύπτει από κοινή νόσο ή ατύχημα.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      21. Στην με αριθμό 3877/7-10-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 404/15-11-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της υπ’ αριθ. πρωτ. 3877/7-10-04 ερώτησης του Βουλευτή κ. Α. Φωτιάδη που κατατέθηκε στη Βουλή των Ελλήνων και μας διαβιβάστηκε με το ανωτέρω σχετικό, σας γνωρίζουμε ότι για την αστυνόμευση της θαλάσσιας περιοχής αρμοδιότητας της Λιμενικής Αρχής Αλεξανδρούπολης έχει διατεθεί το περιπολικό σκάφος ΠΛΣ-144, με το οποίο διενεργούνται τακτικές περιπολίες στην εν λόγω περιοχή. Η παρουσία του εν λόγω σκάφους, έχει ήδη λειτουργήσει αποτρεπτικά στην είσοδο τουρκικών αλιευτικών στα ελληνικά χωρικά ύδατα. Για την καλύτερη αστυνόμευση της περιοχής έχει προγραμματιστεί η διάθεση στην ανωτέρω Λιμενική Αρχή ενός νεότευκτου περιπολικού ΠΛΣ (σε αντικατάσταση του προαναφερομένου), το οποίο βρίσκεται στη διαδικασία παραλαβής.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      22. Στην με αριθμό 4027/12-10-04 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 95/15-11-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 12/10/2004 ερώτησης του Βουλευτή κ. Γεωργίου Koντογιάννη, σας γνωρίζουμε ότι σύμφωνα με το άρθρο 33, παρ.9 του ν. 2725/99, η πιστοποίηση της υγείας των αθλητών είναι υποχρεωτική και αποτελεί προϋπόθεση για τη συμμετοχή τους σε προπονήσεις και αγώνες. Η πιστοποίηση αυτή γίνεται σε δελτίο υγείας που εκδίδει η οικεία αθλητική ομοσπονδία, και ισχύει για ένα έτος από τη θεώρησή του.
      Οι παθήσεις και οι βλάβες που δεν επιτρέπουν τη συμμετοχή αθλητών σε προπονήσεις και αγώνες, οι απαιτούμενες ιατρικές εξετάσεις για τη θεώρηση του δελτίου υγείας, οι προϋποθέσεις, η διαδικασία και τα αρμόδια όργανα για τη θεώρηση του δελτίου, καθώς και κάθε άλλο συναφές θέμα καθορίζονται με απόφαση του Υπουργού Υγείας και Πρόνοιας, που εκδίδεται ύστερα από εισήγηση του Ελληνικού Κέντρου Αθλητικής Έρευνας και Τεχνολογίας (Ε.Κ.Α.Ε.Τ.).
      Παρ' ότι ειδικά για το ποδόσφαιρο ο Κ.Α.Π. περιλαμβάνει σχετικές διατάξεις, τόσο για την προσκόμιση των δελτίων υγείας κατά την τέλεση των αγώνων όσο και για την παρουσία γιατρού, δυστυχώς από τη ψήφιση του ν. 2725/1999 μέχρι και σήμερα δεν έχει εκδοθεί η παραπάνω υπουργική απόφαση, η οποία και αποτελεί μία μόνο παράλειψη ανάμεσα σε μεγάλο αριθμό κανονιστικών πράξεων που θα έπρεπε εδώ και χρόνια να έχουν εκδοθεί σε εφαρμογή του ν. 2725/1999 και που η παρούσα κυβέρνηση επιδιώκει ουσιαστικά να φέρει εις πέρας.
      Τέλος, σημειώνουμε ότι , όπως προκύπτει και από τα προαναφερόμενα, η λύση του σοβαρού αυτού θέματος άπτεται της αρμοδιότητας και του Υπουργείου Υγείας, στο οποίο και διαβιβάζουμε, συνημμένα, την υπόψη ερώτηση.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      23. Στην με αριθμό 3646/30-9-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 58100/15-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε τα ακόλουθα: το ΥΠΕΣΔΔΑ από το Πρόγραμμα Ε.Π.Τ.Α και τα διαδημοτικά έργα του Ν. Αργολίδας χρηματοδότησε το Δήμο Άργους για το έργο «Μελέτη ύδρευσης Δήμων Άργους, Μιδέας, Κουτσοποδίου, Μυκηναίων», με το ποσό των 440.205,43€. Η ανωτέρω μελέτη ανατέθηκε το έτος 2002 και μέχρι σήμερα (8/11/04) έχει πληρωθεί το ποσό των 294.986,64€.
      Επίσης, σας γνωρίζουμε ότι στο Πρόγραμμα Δημοσίων Επενδύσεων ΣΑΕ 055/2004 του ΥΠΕΣΔΔΑ εντάχθηκε το υπ' αριθμ 2004ΣΕ05500007 έργο με τίτλο « Υδροδότηση Δήμου Άργους και Δημοτικών Διαμερισμάτων» με προϋπολογισμό 1.000.000,00€ και πίστωση 2004 1.000.000,00€. Το έργο αυτό αφορά α) στην αντικατάσταση του τροφοδότη αγωγού από τις πηγές Λέρνης και Κεφαλαρίου και β) στην υδροδότηση των δημοτικών διαμερισμάτων του δήμου Άργους από τις δεξαμενές Κρούσκουζας. Το αναφερόμενο έργο είναι ώριμο και θα ξεκινήσουν άμεσα οι διαδικασίες υλοποίησής του.
      Ο Υφυπουργός
      Α. ΝΑΚΟΣ»
      24. Στην με αριθμό 3806/6-10-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 90022/28145/576/16-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ΑΠ 3806/6.10.04 ερώτηση, που κατέθεσε στη Βουλή των Ελλήνων ο Βουλευτής κ. Νίκος Nικολόπoυλoς και η οποία μας διαβιβάστηκε από το Υπουργείο Αγροτικής Ανάπτυξης και Τροφίμων με το ΑΠ 705/27.10.04 έγγραφο, σχετικά με την εγγραφή στα Μητρώα Ασφαλισμένων του ΟΓΑ των νέων Αγροτών, που άπτεται της αρμοδιότητας μας, σας γνωρίζουμε τα ακόλουθα:
      Σύμφωνα με όσα μας γνώρισε ο ΟΓΑ με το ΑΠ 88294/3.11.04 έγγραφο, για την εξέταση των αιτήσεων για ασφάλιση στον ΟΓΑ και την εγγραφή στα Μητρώα Ασφαλισμένων απαιτείται, λόγω φόρτου εργασιών της αρμόδιας Υπηρεσίας χρονικό διάστημα 5 έως 7 μηνών περίπου ή και μεγαλύτερο σε περίπτωση που υποβληθούν ελλιπή δικαιολογητικά και διενεργηθούν συμπληρωματικές αλληλογραφίες. Στο παραπάνω διάστημα περιλαμβάνεται και ο απαιτούμενος για την μηχανογραφική επεξεργασία χρόνος 1 έως 2 μηνών.
      Για να αντιμετωπισθεί το πρόβλημα της καθυστέρησης στην έκδοση βεβαίωσης εγγραφής, θα πρέπει, εφόσον εκκρεμεί η εξέταση αίτησης για εγγραφή στα Μητρώα του ΟΓΑ Νέων Αγροτών, αντί της βεβαίωσης, οι αρμόδιες Υπηρεσίες να δέχονται φωτοαντίγραφο της αίτησης (απογραφικό δελτίο) που έχει κατατεθεί από τους ενδιαφερόμενους.
      Ο ΟΓΑ πάντως είναι πρόθυμος να συνεργαστεί με τις αρμόδιες Υπηρεσίες του Υπουργείου Αγροτικής Ανάπτυξης & Τροφίμων, στο οποίο κοινοποιείται η απάντησή μας, προκειμένου να δοθεί λύση στο πρόβλημα αυτό.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      25. Στην με αριθμό 4065/13-10-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 43757/1027Β/5-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ως άνω ερώτηση, σας ενημερώνουμε τα εξής, στο πλαίσιο των αρμοδιοτήτων μας:
      Η εφαρμογή της πολεοδομικής νομοθεσίας ανήκει στην αρμοδιότητα των πολεοδομικών υπηρεσιών, οι οποίες, σύμφωνα με τον Ν. 2218/94, ανήκουν πλέον οργανικά και διοικητικά στις οικείες τοπικές Αυτοδιοικήσεις Α' και Β' βαθμού.
      Ειδικότερα σχετικά με τα αναφερόμενα για τη διασφάλιση του κοινόχρηστου χαρακτήρα κεντρικής πλατείας του Δήμου Φιλοθέης, επισυνάπτεται, για ενημέρωσή σας, φωτοαντίγραφο του με αριθμ. πρωτ. οικ.11039/ 19-10-2004 εγγράφου του Νομάρχη Αθηνών καθώς και του συνημμένου με αριθμ. πρωτ. 15366/1286/19-10-2004 εγγράφου της οικείας Διεύθυνσης Πολεοδομίας, σε απάντηση της ενημέρωσης που ζητήθηκε.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      26. Στην με αριθμό 5415/23-11-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 944/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε στη Βουλή ο Βουλευτής κ. Λ. Γρηγοράκος, σας πληροφορούμε τα εξής:
      Τα λάθη που δημιουργήθηκαν κατά την κατάρτιση του ΣΓΠ- ΕΤ κατηγοριοποιούνται, ώστε να αντιμετωπιστούν το συντομότερο δυνατόν και ανάλογα με το είδος τους, είτε αιrό την αρμόδια Δ/νση του Υπουργείου Αγροτικής Ανάπτυξης και Τροφίμων είτε από τους τοπικούς φορείς είτε από τους νέους αναδόχους που θα προκύψουν από τον διαγωνισμό της ενημέρωσης των μητρώων. Ο εν λόγω διαγωνισμός βρίσκεται σε εξέλιξη και το κόστος του βαρύνει τον Κρατικό Προϋπολογισμό.
      Οι αιτήσεις τροποποίησης των δηλώσεων καλλιέργειας υποβάλλονται, σύμφωνα με τον Καν. 2366/98, στις Ο.Π. Όπου έχουν υποβληθεί τα απαιτούμενα δικαιολογητικά για τη δήλωση καλλιέργειας σε προηγούμενες περιόδους στις Ο.Π., δεν απαιτείται η επανυποβολή τους.
      Οι παραγωγοί που είναι εγγεγραμμένοι στα παραπάνω μητρώα ή έχουν υποβάλει αίτηση τροποποίησης ή νέας εγγραφής στο πλαίσιο της ενημέρωσης των μητρώων, έχουν κατοχυρώσει όλα τα δικαιώματα συμμετοχής τους σε Κοινοτικά προγράμματα και ενισχύσεις που αφορούν στις εν λόγω καλλιέργειες, με την επιφύλαξη της επεξεργασίας των δηλώσεών τους όπως αναφέρεται παραπάνω.
      Όσον αφορά την προθεσμία υποβολής των αιτήσεων τροποποίησης ή νέας δήλωσης στο ΣΓΠ - ΕΤ, έχει δοθεί παράταση μέχρι και την 31η Ιανουαρίου 2005.
      Ο Υφυπουργός
      Α. ΚΟΝΤΟΣ»
      27. Στην με αριθμό 5564/29-11-04 ερώτηση της Βουλευτού κ. Ασημίνας Ξηροτύρη-Ακατερινάρη δόθηκε με το υπ’ αριθμ. 970/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε στη Βουλή η Βουλευτής κ. Α. Ξηροτύρη - Αικατερινάρη, σας πληροφορούμε τα εξής:
      1. Η παράδοση του έργου του Συστήματος Γεωγραφικών Πληροφοριών στον Ελαιοκομικό Τομέα και του Αμπελουργικού Μητρώου, έγινε σταδιακά από τις αρχές μέχρι και το τέλος του 2003. Μετά από τους ποιοτικούς ελέγχους των επιτροπών παραλαβής του έργου και του τεχνικού συμβούλου, το σύνολο των συμβάσεων που είχαν συναφθεί με το Υπουργείο Γεωργίας για την Kατάρτιση του ΣΓΠ-ΕΤ και του ΑΜ έχει παραληφθεί. Εκκρεμεί μια σύμβαση που αφορά την Ήπειρο και τα Ιόνια Νησιά, όπου έχει προταθεί από την επιτροπή παραλαβής η καταγγελία της σύμβασης.
      Παράλληλα αποστάλθηκαν τα αποσπάσματα των τεμαχίων στους παραγωγούς μέσω των Δ/νσεων Αγροτικής Ανάπτυξης /Γεωργίας.
      Τα σφάλματα που διαπιστώνονται, κατηγοριοποιούνται ώστε να αντιμετωπιστούν το συντομότερο δυνατό και ανάλογα με το είδος τους, είτε από την αρμόδια Δ/νση του Υπουργείου Αγροτικής Ανάπτυξης και Τροφίμων είτε από τους τοπικούς φορείς, είτε από τους νέους αναδόχους που θα προκύψουν από τον διαγωνισμό της ενημέρωσης των μητρώων, ο οποίος βρίσκεται σε εξέλιξη και του οποίου το κόστος βαρύνει τον Κρατικό Προϋπολογισμό.
      Για τα προβλήματα αυτά έχει ενημερωθεί ο ΟΠΕΚΕΠΕ και η Δ/νση Πληροφορικής, έτσι ώστε αυτά από κοινού να ληφθούν υπόψη στην καταβολή της ενίσχυσης του ελαιολάδου.
      Για τις ανάγκες της ενημέρωσης των μητρώων, οι παραγωγοί που είχαν μεταβολές υπέβαλαν αιτήσεις τροποποιητικών δηλώσεων μέσω των Οργανώσεων Παραγωγών ή των Δ/νσεων Α.Α. Γεωργίας. Η προθεσμία των παραπάνω αιτήσεων ήταν μέχρι τις 29 Φεβρουαρίου 2004 για Το ΣΓΠ-ΕΤ (ελαιοκομικής περιόδoυ 2003-2004) και μέχρι τις 31 Ιουλίου 2004 για το ΑΜ (αμπελουργικής περιόδου 2004-2005).
      Επίσης, στο πλαίσιο της ενημέρωσης είχαν δικαίωμα να υποβάλλουν αίτηση νέας εγγραφής και όλοι οι παραγωγοί που δεν είχαν εγγραφεί στα εν λόγω μητρώα.
      Όλες οι παραπάνω αιτήσεις θα επεξεργαστούν και θα καταχωρηθούν στο ΣΓΠ - ΕΤ και στο ΑΜ από ανάδοχες εταιρείες που θα προκύψουν από το. διαγωνισμό της ενημέρωσης των μητρώων, ο οποίος βρίσκεται σε εξέλίξη. Επί του παρόντος αναμένεται απάντηση από το ΣτΕ για μια προσφυγή που κατατέθηκε για τον εν λόγω διαγωνισμό.
      Μετά την παραλαβή των αποσπασμάτων και όσοι παραγωγοί έχουν διαφωνίες, μπορούν να υποβάλουν αίτηση τροποποίησης στο σύστημα της ενημέρωσης του ΣΓΠ-ΕΤ για την περίοδο 2004-2005 και μέχρι την 31 Ιανουαρίου 2005. Αντίστοιχα για το ΑΜ θα μπορούν οι παραγωγοί με την ίδια διαδικασία να υποβάλουν ανάλογες αιτήσεις στις αρχές του καλοκαιριού.
      Οι παραγωγοί που είναι εγγεγραμμένοι στα παραπάνω μητρώα ή έχουν, υποβάλει αίτηση τροποποίησης ή νέας εγγραφής στο πλαίσιο της ενημέρωσης των μητρώων, έχουν κατοχυρώσει όλα τα δικαιώματα συμμετοχής τους σε Κοινοτικά προγράμματα και ενισχύσεις που αφορούν τις εν λόγω καλλιέργειες, με την επιφύλαξη της επεξεργασίας των δηλώσεών τους, όπώς αναφέρεται παραπάνω.
      Σύμφωνα με τους Καν. (ΕΟΚ)136/66 και 2366/98, καθώς και την υπ' αριθμ. 295530/ 5-10-2004 Κοινή Υπουργική Απόφαση για την εφαρμογή του κοινοτικού καθεστώτος της ενίσχυσης στην παραγωγή του ελαιολάδου, οι Οργανώσεις Παραγωγών οφείλουν να δέχονται ηλεκτρονικά στη Διεύθυνση Διαχείρισης Μητρώων τις αιτήσεις των παραγωγών -μελών τους και εν συνεχεία να τις αποστέλλουν ηλεκτρονικά στο ΣΓΠ - ΕΤ, χωρίς να τους υποχρεώνουν να καταβάλουν οιοδήποτε ποσό για την εργασία αυτή.
      Για την εξυπηρέτηση των παραγωγών - μελών τους παρακρατείται ένα ποσοστό επί του ποσού της ενίσχυσης στην παραγωγή ελαιολάδου, κατ' εφαρμογή του Καν. ΕΟΚ (136/66).
      2. Για τη χορήγηση της ενίσχυσης στην παραγωγή ελαιολάδου περιόδου 2003/04, διαβιβάζεται συνημμένα το με αριθμ. πρωτ. 108718/9-12-2004 έγγραφο του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      28. Στην με αριθμό 5548/26-11-04 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 966/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 23179/ 8-12-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Γ. Κοντογιάννη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      29. Στην με αριθμό 5574/29-11-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 8760/20-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 5574/2004 ερώτηση, που κατατέθηκε στη Βουλή από τους Βουλευτές κ.κ. Α. Τζέκη και Γ. Χουρμουζιάδη, σχετικά με την ιδιωτικοποίηση του ξενοδοχείου «Αστέρας Αλεξανδρούπολης», σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Έβρου, μας πληροφόρησε ότι το προαναφερόμενο Ξενοδοχείο - ιδιοκτησίας της Εθνικής Τράπεζας - μετά την γενόμενη ανακαίνισή του εξακολουθεί να λειτουργεί με 31 μισθωτούς, οι οποίοι είναι μόνιμοι και εποχιακοί. Από δήλωση του Προέδρου του Σωματείου Επισιτιστικών Επαγγελμάτων Νομού Έβρου, ο οποίος ανήκει στη δύναμη του εν λόγω Ξενοδοχείου, κανένα πρόβλημα δεν υφίσταται στην εξόφληση των δεδουλευμένων αποδοχών του συνόλου των εργαζομένων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      30. Στην με αριθμό 5561/29-11-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β1/10021/32488/5715/17-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της αριθ. 5561/29-11-2004 ερώτησης που κατατέθηκε στη Βουλή από το Βουλευτή κ. Ανδρέα Δ. Μακρυπίδη, σχετικά με την με την αξιοποίηση ανεκμετάλλευτου χώρου του Ε.Ο.Κ., για την ανέγερση σύγχρονου κτιρίου στέγασης των υπηρεσιών του Ι.Κ.Α.- Ε.Τ.Α.Μ. Αγρινίου, σας γνωρίζουμε τα εξής:
      Για την παραπάνω έκταση υπήρχε παλαιότερα αίτημα του Ε.Ο.Κ. για την αγορά του από το Ι.Κ.Α.- Ε.Τ.Α.Μ. και συντάχθηκε προς τούτο τεχνική έκθεση αρχιτέκτονα του Ιδρύματος, από την οποία προκύπτει ότι πρόκειται για οικόπεδο χαρακτηρισμένο ως κοινόχρηστο - κοινωφελές και η χρήση γης είναι κατοικία. Η δε συνολική κτιριακή του απόδοση ανέρχεται σε 9.600 τ.μ..
      Επειδή στο οικοδομικό πρόγραμμα που καταρτίζεται αυτή τη στιγμή στο Ίδρυμα προβλέπεται η αγορά οικοπέδου στο Αγρίνιο για τη στέγαση των Υπηρεσιών του Τοπικού Υποκαταστήματος Ι.Κ.Α.- Ε.Τ.Α.Μ. (1η ομάδα προτεραιότητας), η παραχώρηση κατά χρήση της ως άνω έκτασης θα επανεξεταστεί.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      31. Στην με αριθμό 5091/12-11-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 129724/ΙΗ/9-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5091/12-11-04 την οποία κατέθεσε στη Βουλή ο Βουλευτής κ. Φώτης Kουβέλης και η οποία αναφέρεται στη θέσπιση προστατευτικών διατάξεων για τα άτομα που πάσχουν από δυσλεξία, σας γνωρίζουμε τα ακόλουθα:
      Ο Ν. 2643/98 (άρθρο 1 παρ. 1) ορίζει ότι στις διατάξεις του υπάγονται τα «άτομα με ποσοστό αναπηρίας 50% τουλάχιστον που έχουν περιορισμένες δυνατότητες για επαγγελματική απασχόληση εξαιτίας οποιασδήποτε χρόνιας σωματικής ή πνευματικής ή ψυχικής πάθησης ή βλάβης».
      Επίσης στο άρθρο 13 του Π.Δ. 50/96 (ΦΕΚ 45Α'), και στο άρθρο 1 παρ. 8 του Ν. 3194/2003 (ΦΕΚ 267 Α΄) γίνεται σαφής μνεία των ασθενειών που δικαιολογούν την κατά προτεραιότητα μετάθεση εκπαιδευτικών.
      Τέλος το Υπουργείο Υγείας και Κοινωνικής Αλληλεγγύης προς το οποίο διαβιβάζουμε την ως άνω ερώτηση είναι -αρμόδιο να ορίσει αν η δυσλεξία -είναι αναπηρία με ποσοστό τουλάχιστον 50%.
      Ο Υφυπουργός
      ΓΕΩΡΓΙΟΣ ΚΑΛΟΣ»
      32. Στην με αριθμό 5089/12-11-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 129723/ΙΗ/9-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5089/12-11-04, που κατέθεσαν στη Βουλή οι Βουλευτές κύριοι Νίκος Γκατζής και Τάκης Τσιόγκας σχετικά με την κάλυψη εκπαιδευτικών κενών στο Δημοτικό σχολείο Αλοννήσου, σας γνωρίζουμε τα ακόλουθα:
      Στο Νομό Μαγνησίας διορίστηκαν επιπρόσθετα ως προσωρινοί αναπληρωτές στα σχολεία Α/θμιας Εκπ/σης, 21 Δάσκαλοι, 22 Νηπιαγωγοί και 7 Αγγλικής Γλώσσας. 
      Όσον αφορά στο Δημοτικό Σχολείο Αλοννήσου του Ν. Μαγνησίας σας γνωρίζουμε ότι το εν λόγω σχολείο καθώς και το Ολοήμερο λειτουργούν με πλήρη σύνθεση. Επιπλέον, έχει εγκριθεί η πρόσληψη ωρομίσθιων εκπαιδευτικών ειδικοτήτων (Αγγλικής, Φυσικής Αγωγής, Μουσικής) κατά νομό και η πρόσληψη των εκπαιδευτικών αυτών θα γίνει από τις κατά τόπους Δ/νσεις Α/θμιας Εκπ/σης για την κάλυψη των λειτουργικών αναγκών.
      Επίσης, επισημαίνεται ότι το εκπαιδευτικό κενό στο Τμήμα Ένταξης που έχει ιδρυθεί στο Δημοτικό Σχολείο Αλοννήσου οφείλεται στην έλλειψη εκπαιδευτικών με τα τυπικά προσόντα για της ΣΜΕΑ. Το ΥΠΕΠΘ έστειλε άμεσα την πίστωση στη Δ/νση Α/θμιας Εκπ/σης Μαγνησίας για την κάλυψη του κενού, αλλά όπως μας ενημέρωσε η εν λόγω Δ/νση δεν υπάρχει δυνατότητα κάλυψής του, λόγω μη εύρεσης εκπαιδευτικού με τα τυπικά προσόντα. Παρά τις αντικειμενικές δυσκολίες, συνεχίζονται οι ενέργειες, ώστε να είναι εφικτή η δυνατότητα στελέχωσης του Τμήματος Ένταξης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      33. Στην με αριθμό 5914/8-12-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 51796/31-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Μάνος Φραγκιαδουλάκης, σας διαβιβάζουμε τα σχετικά έγγραφα των αρμοδίων υπηρεσιών.
      Ο Υφυπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).   )
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 16 Μαΐου 2005, ώρα 18:00.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4, του Κανονισμού της  Βουλής)
      1. Η με αριθμό 909/10-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικόλαου Σαλαγιάννη προς τον Υπουργό Οικονομίας και Οικονομικών, σχετικά με την πληρωμή των ντοματοπαραγωγών του Νομού Καρδίτσας για τις ποσότητες που παρέδωσαν στην εταιρεία «ΠΡΟΝΤΑΚΤΑ» κλπ..
      2. Η με αριθμό 913/10-5-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κυρίας Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την πορεία ανέγερσης του νέου Ογκολογικού Νοσοκομείου Κηφισιάς. 
      3. Η με αριθμό 912/10-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εθνικής Άμυνας και Οικονομίας και Οικονομικών, σχετικά με την παραχώρηση των εκτάσεων του παλαιού αεροδρομίου Αγρινίου για την ανάπτυξη των εγκαταστάσεων και της λειτουργίας του Πανεπιστημίου Αγρινίου.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4,  του Κανονισμού της Βουλής)
      1. Η με αριθμό 915/10-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τον Υπουργό Μεταφορών και Επικοινωνιών, σχετικά με τη διακοπή των δρομολογίων του INTERCITY για Λιβαδειά και Θήβα. 
      2. Η με αριθμό 914/10-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζομένους της βιομηχανίας «FEROR» στο Νομό Κιλκίς, τη λήψη μέτρων για την επαναλειτουργία της κλπ.
      3. Η με αριθμό 911/10-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων βελτίωσης των συνθηκών διαβίωσης στο Θεραπευτήριο Χρόνιων Παθήσεων Παίδων στο Σκαραμαγκά. 
      
      
      
      
      
      
      
      
      ΠΡΟΕΔΡΟΣ (Άννα Μπενάκη – Ψαρούδα): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ Ημερησίας Διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος, κ. Γεωργίου Παπανδρέου, με θέμα τον προσανατολισμό και τις προτεραιότητες της εξωτερικής πολιτικής.
      (Στο σημείο αυτό εισέρχεται στην Αίθουσα ο Πρόεδρος του Πανελλήνιου Σοσιαλιστικού Κινήματος, κ. Γεώργιος Παπανδρέου, χειροκροτούμενος από τους Βουλευτές του Κόμματός του)
      Σύμφωνα με το άρθρο 143, παράγραφος 4 του Κανονισμού η διάρκεια της αγόρευσης του Πρωθυπουργού είναι τριάντα (30) λεπτά της ώρας, του Προέδρου της Κοινοβουλευτικής Ομάδας του Πανελληνίου Σοσιαλιστικού Κινήματος, με πρωτοβουλία του οποίου πραγματοποιείται η σημερινή συζήτηση, επίσης τριάντα (30) λεπτά, των Προέδρων των δύο άλλων Κοινοβουλευτικών Ομάδων είκοσι πέντε (25) λεπτά της ώρας και των Υπουργών δεκαπέντε (15) λεπτά.
      Δικαίωμα δευτερολογίας έχουν για δεκαπέντε (15) λεπτά της ώρας ο Πρωθυπουργός και για δέκα (10) λεπτά της ώρας οι Πρόεδροι των Κοινοβουλευτικών Ομάδων και οι Υπουργοί.
      Ο Πρωθυπουργός μπορεί να τριτολογήσει για πέντε (5) λεπτά της ώρας.
      Ο χρόνος αγόρευσης του Υπουργού, που παρεμβαίνει στο στάδιο των κυρίων αγορεύσεων ή των δευτερολογιών πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται.
      Ο Πρόεδρος της Κυβερνήσεως κ. Κωνσταντίνος Καραμανλής έχει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, μια πολύ σημαντική κατάκτηση –ίσως από τις πιο σημαντικές της μεταπολιτευτικής περιόδου- είναι η επίτευξη πλατιάς, ευρείας συναίνεσης, η επίτευξη της ευρύτερης δυνατής συμφωνίας ως προς τους στρατηγικούς στόχους της εξωτερικής μας πολιτικής.
      Δεν είναι κάτι που έγινε εύκολα, ούτε βέβαια από τη μια στιγμή στην άλλη. Υπήρξαν και σε αυτή την περίοδο αντιπαραθέσεις, εντάσεις, εξάρσεις. Εκδηλώθηκαν όμως και πολύ σημαντικές συναινέσεις σε βασικές επιλογές της εξωτερικής μας πολιτικής.
      Εφαρμόστηκαν, με τη συμβολή όλων των πολιτικών δυνάμεων, εθνικές στρατηγικές που έφεραν θετικά αποτελέσματα.
      Οι κοσμογονικές αλλαγές της περιόδου αυτής ξεθώριασαν τις διαχωριστικές γραμμές του παρελθόντος.
      Η σταθερότητα του δημοκρατικού πολιτεύματος συνέβαλε στην άμβλυνση των εντάσεων και στην αναβάθμιση του δημοκρατικού διαλόγου. 
      Η συμμετοχή της Ελλάδας στην Ευρωπαϊκή Ένωση επέδρασε -και συνεχίζει να επιδρά- καταλυτικά σε τομείς της οικονομικής, της πολιτικής, της καθημερινής ζωής. Λειτούργησε και λειτουργεί ως κινητήρια δύναμη προσέγγισης, σύγκλισης, συνεννόησης, συναίνεσης. Όρισε και ορίζει, για όλους τους Έλληνες, κοινούς στόχους και κοινή προοπτική.
      Κυρίες και κύριοι συνάδελφοι, η ευρωπαϊκή προοπτική είναι, σήμερα, η πιο ισχυρή βάση για το νέο ελληνικό όραμα. Είναι η βάση για το όραμα της ανάπτυξης και της ασφάλειας, της ισχυρής και συνεκτικής κοινωνίας, είναι η βάση για το όραμα της Ελλάδας, που εξελίσσεται δυναμικά στο σύγχρονο κόσμο.
      Εργαζόμαστε, έτσι ώστε, ώστε η χώρα, ενισχύοντας διαρκώς τη θέση της, να βρίσκεται στην πρωτοπορία του κοινού ευρωπαϊκού μέλλοντος. Κυρώσαμε από τους πρώτους και με μεγάλη διακομματική πλειοψηφία, την Ευρωπαϊκή Συνταγματική Συνθήκη και υπηρετούμε με συνέπεια τις προσπάθειες που έχουν ως στόχο τους την ευρωπαϊκή ολοκλήρωση.
      Εργαζόμαστε για την Ευρώπη, που εφαρμόζει κοινές πολιτικές ασφάλειας, την Ευρώπη που καθιστά ολοένα και πιο αποτελεσματική την κοινοτική αλληλεγγύη, τόσο απέναντι σε εξωτερικές απειλές όσο και απέναντι στα καθημερινά προβλήματα που αναδύονται στις ευρωπαϊκές κοινωνίες.
      Εργαζόμαστε για την Ευρώπη που προχωρά, πέρα από την οικονομική, στην πολιτική, αλλά και την αμυντική ενοποίηση, την Ευρώπη που συνασπίζει τους λαούς της και όχι μόνο τα κράτη που τη συγκροτούν, την Ευρώπη των αρχών και των αξιών του πολιτισμού της.
      Για μας, κυρίες και κύριοι συνάδελφοι, η Ευρωπαϊκή Ένωση είναι η μεγάλη μεταρρυθμιστική δύναμη, που αλλάζει την ιστορία της ηπείρου μας, μια ιστορία που είναι γνωστό πως είναι γεμάτη από συγκρούσεις και πολέμους. Είναι η δύναμη που μεταβάλλει θετικά, μεταβάλλει ελπιδοφόρα την προοπτική ολόκληρης της ηπείρου μας.
      Κυρίες και κύριοι συνάδελφοι, είμαστε περήφανοι, γιατί υπήρξαμε πρωτοπόροι κα αυθεντικοί εκφραστές του ευρωπαϊκού οράματος στη χώρα μας. Εργαζόμαστε σταθερά για μια ισχυρή Ελλάδα στην καρδιά, στον πυρήνα της Ευρωπαϊκής Ένωσης, μια Ελλάδα με ενεργό, με πολύπλευρο ρόλο στη νοτιοανατολική Ευρώπη και στην ανατολική Μεσόγειο, μια Ελλάδα παράγοντα ειρήνης, παράγοντα προόδου και πολιτισμού στην ευρύτερη περιοχή.
      Και, ακόμα, ενισχύουμε, διευρύνουμε και αναβαθμίζουμε τη συνεργασία μας με τις Ηνωμένες Πολιτείες της Αμερικής. Μετά τις πρόσφατες, επιτυχημένες επισκέψεις των Υπουργών Εξωτερικών, Άμυνας, Δημόσιας Τάξης, πραγματοποιώ, σε λίγες μέρες, τη δεύτερη επίσκεψή μου στη χώρα αυτή. Συνεργαζόμαστε για την προώθηση κοινών συμφερόντων, με εκατέρωθεν αμοιβαίο σεβασμό.
      Εργαζόμαστε για τη διαρκή ενίσχυση της θέσης της χώρας στη διεθνή σκηνή, αξιοποιώντας τη συμμετοχή μας στους μεγάλους διεθνείς οργανισμούς, τις δυνατότητες της γεωστρατηγικής μας θέσης, τα συγκριτικά μας πλεονεκτήματα, τον πολιτισμό μας.
      Κυρίες και κύριοι συνάδελφοι, η στρατηγική μας συνοψίζεται στον άξονα «ειρήνη, συνεργασία, ανάπτυξη». Εντείνουμε τις προσπάθειές μας, για να διαμορφώσουμε σχέσεις στενότερης συνεργασίας με χώρες που βρίσκονται μακριά, αλλά δείχνουν ενδιαφέρον για την περιοχή μας, όπως είναι η Κίνα και η Ιαπωνία. Δίνουμε, όπως σηματοδοτήθηκε με την πρόσφατη επίσκεψή μου στην Αίγυπτο, μια νέα διάσταση στη μεσογειακή μας πολιτική. Υποστηρίζουμε, ένθερμα, την ευρωμεσογειακή εταιρική σχέση, με στόχο τη δημιουργία, έως το 2010, μιας ευρωμεσογειακής ζώνης ελεύθερου εμπορίου.
      Υποστηρίζουμε, επίσης, σταθερά τις προσπάθειες επίλυσης του μεσανατολικού και τη δημιουργία συνθηκών, που να εγγυώνται πλήρη ασφάλεια τόσο στους Ισραηλινούς όσο και στους Παλαιστινίους, σε ένα δικό τους κράτος. Αναπτύσσουμε κάθε προσπάθεια για την ενδυνάμωση της διμερούς, αλλά και πολυμερούς συνεργασίας, τόσο στη Μεσόγειο όσο και σε ολόκληρη τη νοτιοανατολική Ευρώπη.
      Στο διάστημα που πέρασε δώσαμε ιδιαίτερη έμφαση στη διεύρυνση και τη σύσφιξη της πολιτικής και οικονομικής συνεργασίας μας με τη Ρωσία. Όπως ξέρετε, επισκέφθηκα τη Ρωσία, όπου είχαμε γόνιμες διαβουλεύσεις, τα αποτελέσματα των οποίων άρχισαν ήδη να φαίνονται, με χαρακτηριστικότερο παράδειγμα την πρόσφατη συμφωνία για τον αγωγό Μπουργκάς-Αλεξανδρούπολη. Έντονο είναι και το ενδιαφέρον μας για τις χώρες του Καυκάσου και του Ευξείνου Πόντου. Ασκήσαμε, όπως αναγνωρίζεται από τα μέλη του, την πιο δυναμική Προεδρία του Οργανισμού Οικονομικής Συνεργασίας Εύξεινου Πόντου. Διοργανώσαμε επιχειρηματικό forum, διακοινοβουλευτική συνδιάσκεψη, έξι υπουργικές συναντήσεις. Δρομολογήσαμε πρακτικές συνεργασίας, μεταξύ των κρατών του Οργανισμού, στους τομείς της ενέργειας, των μεταφορών, του τουρισμού, του εμπορίου, της χρηστής διακυβέρνησης και της αντιμετώπισης του οργανωμένου εγκλήματος. Πραγματοποιήθηκαν επισκέψεις, σχεδόν, σε όλα τα κράτη του Οργανισμού και συμβάλαμε, ώστε να έρθουν πιο κοντά προς την Ευρωπαϊκή Ένωση. Καταφέραμε ένα νέο πολιτικό, οικονομικό και πολιτιστικό άνοιγμα στον Εύξεινο Πόντο, όπου, έτσι κι αλλιώς, η παρουσία του Ελληνισμού είναι έντονη εδώ και αιώνες.
      Επενδύουμε, κυρίες και κύριοι συνάδελφοι, στην ανάπτυξη σχέσεων εμπιστοσύνης με όλους τους γείτονές μας. Ακολουθούμε πολιτική διαβαλκανικής συνεργασίας, με στόχο να δημιουργήσουμε, όλοι μαζί οι λαοί της περιοχής, μια γειτονιά ειρήνης και σταθερότητας, γειτονιά ανάπτυξης και ευημερίας, γειτονιά δημοκρατίας και προόδου με σεβασμό στο απαραβίαστο των συνόρων, τα ανθρώπινα δικαιώματα, τη θρησκευτική ελευθερία, την προστασία των μειονοτήτων. Με αυτό τον στόχο –είχα την ευκαιρία να το υπογραμμίσω στην πρόσφατη επίσκεψή μου στο Βουκουρέστι- αναλάβαμε την Προεδρία της διαβαλκανικής συνεργασίας και, σ’ αυτό το πλαίσιο, εργαζόμαστε, έτοιμοι να αναπτύξουμε κάθε προσπάθεια, για να δώσουμε –και αυτό επισημαίνεται στη διακήρυξη του Βουκουρεστίου- νέα ώθηση στη διαβαλκανική συνεργασία. 
      Θέλω, στο σημείο αυτό, να υπογραμμίσω ότι στον χρόνο που πέρασε, παρά τα οικονομικά, τα τεχνικά ή άλλα προβλήματα, καταφέραμε να δώσουμε νέα δυναμική στο ελληνικό σχέδιο για την οικονομική ανασυγκρότηση των Βαλκανίων. Εγκαινιάσαμε, ήδη, τα πρώτα έργα στην Αλβανία και ξεκινούμε, σε συνεργασία με τα ευρωπαϊκά θεσμικά όργανα, την υλοποίηση του πρώτου μεγάλου έργου στη Βοσνία-Ερζεγοβίνη. 
      Συνεχίσαμε, με επιτυχία, το άνοιγμά μας στα Βαλκάνια, όπου ήδη, κυρίες και κύριοι συνάδελφοι, έχουν αναπτυχθεί περίπου 3.500 ελληνικές επιχειρήσεις και 400 παραρτήματα ελληνικών τραπεζών. Ενισχύσαμε την ελληνική επιχειρηματικότητα στη βαλκανική αγορά, αυξήσαμε, με επίμονες προσπάθειες, τις εξαγωγές μας στα Βαλκάνια κατά 18% σε σχέση με το 2003. Είμαστε, ως χώρα, η πρώτη επενδυτική δύναμη στη Βουλγαρία, στην πρώην Γιουγκοσλαβική Δημοκρατία της Μακεδονίας και στην Αλβανία. Είμαστε μέσα στους τρεις μεγαλύτερους ξένους επενδυτές στη Ρουμανία και προχωρούμε, με νέα δυναμική, στη Βοσνία-Ερζεγοβίνη, αλλά και στη Σερβία-Μαυροβούνιο.
      Ιδιαίτερη έμφαση, κυρίες και κύριοι συνάδελφοι, έχουμε δώσει στις πρωτοβουλίες για την αναβάθμιση της διεθνούς συνεργασίας της χώρας μας στον τομέα της ενέργειας. Υπογραμμίζω: 
      Πρώτον, τον πρωταγωνιστικό ρόλο που αναπτύσσει η χώρα μας στο πλαίσιο της λεγόμενης «Διαδικασίας των Αθηνών» για τη δημιουργία ενεργειακής κοινότητας της Νοτιοανατολικής Ευρώπης με τη συμμετοχή δεκατεσσάρων χωρών της ευρύτερης περιοχής, από τις οποίες οι πέντε είναι μέλη της Ευρωπαϊκής Ένωσης. Μετά από έντονες προσπάθειες, ελπίζουμε η σχετική Συνθήκη να υπογραφεί στην Αθήνα τους αμέσως προσεχείς μήνες.
      Δεύτερον, την πρόσφατη υπογραφή, στη Σόφια, του Μνημονίου Συνεργασίας μεταξύ της χώρας μας, της Ρωσίας και της Βουλγαρίας για την κατασκευή του πετρελαιαγωγού Μπουργκάς-Αλεξανδρούπολη. Απλώς, να σημειώσω ότι είναι μια προσπάθεια δεκατριών ετών, στην οποία συνέβαλαν όλες, αναμφισβητήτως, οι προηγούμενες κυβερνήσεις και εισέρχεται, τώρα, στην τελική της φάση.
      (Χειροκροτήματα από την πτέρυγα της Νέας Δημοκρατίας)
      Τρίτον, την προώθηση της συνεργασίας Ελλάδας-Τουρκίας για την κατασκευή του αγωγού μεταφοράς αερίου από τις χώρες της Κασπίας, μέσω Τουρκίας, στην Ελλάδα. Ελπίζω στο αμέσως επόμενο διάστημα, ίσως μέσα στον Ιούνιο, να πραγματοποιήσουμε στον Έβρο, από κοινού με τον Τούρκο ομόλογό μου, τα εγκαίνια των εργασιών για την κατασκευή αυτού του αγωγού.
      Τέταρτον, την επιτάχυνση των διαδικασιών για την κατασκευή του υποθαλάσσιου αγωγού μεταφοράς φυσικού αερίου από την Ελλάδα στην Ιταλία, έτσι ώστε να δημιουργηθεί ένας δακτύλιος φυσικού αερίου που θα συνδέει την περιοχή της Κασπίας με τις χώρες, με τις αγορές της Δυτικής Ευρώπης. Δημιουργούμε, με το σύνολο αυτών των έργων, έναν πολυσήμαντο ενεργειακό κόμβο που αναβαθμίζει τον γεωστρατηγικό ρόλο της χώρας και δημιουργεί νέες σημαντικές προοπτικές ανάπτυξης. 
      Κυρίες και κύριοι συνάδελφοι, μείζονος πολιτικής και οικονομικής σημασίας, τόσο για τη χώρα μας όσο και για ολόκληρη τη Νοτιοανατολική Ευρώπη, είναι η μεταρρυθμιστική δύναμη της Ευρωπαϊκής Ένωσης, δύναμη και δυναμική. Παρέχουμε έμπρακτα την υποστήριξή μας στον ευρωπαϊκό προσανατολισμό και τις προσπάθειες που αναπτύσσουν οι γείτονές μας, για την προσαρμογή τους στο ευρωπαϊκό κεκτημένο. Υποστηρίζουμε την ενσωμάτωση της Νοτιοανατολικής Ευρώπης στην Ευρωπαϊκή Ένωση. Στηρίζουμε την ολοκλήρωση της πορείας ένταξης της Βουλγαρίας και της Ρουμανίας ως αναπόσπαστο τμήμα της πέμπτης διεύρυνσης. Στηρίζουμε την ευρωπαϊκή προοπτική της Κροατίας. Πιστεύουμε ότι και η Σερβία-Μαυροβούνιο θα βρει τη θέση της στη διαδικασία της ευρωπαϊκής ολοκλήρωσης. 
      Θεωρούμε, παράλληλα, ότι το ευρωπαϊκό πλαίσιο είναι ο πιο σημαντικός μοχλός για τη λύση στο πρόβλημα του Κοσόβου. Υποστηρίζουμε, για τον σκοπό αυτό, την έναρξη διαλόγου, στο πλαίσιο των Ηνωμένων Εθνών αλλά και σε στενή συνεργασία με την Ευρωπαϊκή Ένωση, με τις ΗΠΑ, με τη Ρωσία, για μια βιώσιμη λύση που θα βασίζεται στα ευρωπαϊκά πρότυπα, το Χάρτη των Ηνωμένων Εθνών, την τελική πράξη του Ελσίνκι και το Χάρτη των Παρισίων του 1990.
      Σε ό,τι αφορά, κυρίες και κύριοι συνάδελφοι, στη γειτονική Πρώην Γιουγκοσλαβική Δημοκρατία της Μακεδονίας, επιδιώξαμε και επιδιώκουμε την άρση της εκκρεμότητας στην ονομασία της, ώστε να υπάρξει πλήρης εξομάλυνση των, κατά τα άλλα, καλών διμερών σχέσεων. Επιδιώξαμε την ενεργοποίηση της διαδικασίας των Ηνωμένων Εθνών και είχαμε μια νέα πρόταση-πλαίσιο από τον ειδικό εκπρόσωπο του Γενικού Γραμματέα του Ο.Η.Ε.. 
      Από την πρώτη στιγμή, κάναμε σαφές δημοσίως ότι η πρόταση αυτή δεν ικανοποιεί πλήρως τη θέση μας, αλλά θα ήμασταν έτοιμοι να προσέλθουμε σε έναν τελικό κύκλο διαλόγου, ώστε να φτάσουμε σε αμοιβαία αποδεκτή λύση, να ενισχυθεί, ακόμα περισσότερο, η σταθερότητα ολόκληρης της περιοχής και να αρθούν τα εμπόδια που υπάρχουν στον δρόμο της γειτονικής χώρας για τους ευρωατλαντικούς θεσμούς. Αυτό, άλλωστε, προβλέπεται και από το άρθρο 11 της ενδιάμεσης συμφωνίας. Διπλωματικές πρωτοβουλίες που αναπτύξαμε κατέστησαν σαφή τη βούλησή μας για οριστική επίλυση του ζητήματος και στρέφουν, για πρώτη φορά μετά από πολλά χρόνια, τα βλέμματα της διεθνούς κοινότητας προς τα Σκόπια. 
      Σε αντίθεση με ό,τι συνέβαινε την προηγούμενη δεκαετία, ενημερώσαμε όλα τα κόμματα και την ελληνική κοινωνία για τη νέα πρόταση, δημοσιοποιώντας τη θέση μας. Αποδείξαμε, κυρίες και κύριοι συνάδελφοι, ότι σε κάθε περίπτωση προχωρούμε με σοβαρότητα, με σύνεση, με υπευθυνότητα, με πλήρη συναίσθηση του εθνικού συμφέροντος. Και έχω ήδη διευκρινίσει -και είναι ευκαιρία να το επαναλάβω- ότι στην πορεία αυτή, όπως και σε κάθε εθνική υπόθεση, επιδιώκουμε τη συνεργασία όλων των πολιτικών δυνάμεων. Έχω ήδη κάνει σαφές ότι, πριν από οποιοδήποτε βήμα, θα συγκαλέσουμε, όπως συγκαλέσαμε και στην περίπτωση του Κυπριακού, το συμβούλιο των πολιτικών αρχηγών για πλήρη ενημέρωση, διάλογο και συνεννόηση. Για εμάς, κυρίες και κύριοι συνάδελφοι, οι εθνικές υποθέσεις είναι πάνω από κόμματα και κυβερνήσεις και αυτό θέλω να το υπογραμμίσω.
      (Χειροκροτήματα από την πτέρυγα της Νέας Δημοκρατίας)
      Τώρα, βασική επιλογή μας, επιλογή που υιοθετείται από την πλειοψηφία των πολιτικών δυνάμεων και της κοινωνίας, είναι η συνεχής βελτίωση και η πλήρης εξομάλυνση των σχέσεών μας με τη γειτονική Τουρκία. Επιδιώκουμε την αναβάθμιση της διμερούς συνεργασίας σε όλους τους τομείς, ιδίως μάλιστα σε τομείς όπως είναι η ενέργεια, ο τουρισμός, το εμπόριο, οι συγκοινωνίες, τομείς όπου υπάρχουν μεγάλες δυνατότητες. Στηρίξαμε και στηρίζουμε τον ευρωπαϊκό προσανατολισμό της γείτονος, με την πεποίθηση ότι ο δρόμος αυτός οδηγεί σε μια νέα προοπτική ειρήνης και συνεργασίας.
      Πιστεύουμε ότι μία Τουρκία που βρίσκεται σε ευρωπαϊκή πορεία, μία Τουρκία που προσαρμόζεται σταδιακά στο κεκτημένο, στις αρχές, στις αξίες της Ευρωπαϊκής Ένωσης, μπορεί να λειτουργεί καλύτερα, τόσο για τον λαό της αλλά και για τους γείτονές της. 
      Όμως, η πορεία της γείτονος προς την Ευρώπη, ο ρυθμός και η κατάληξη αυτής της πορείας, όπως τελικά και για κάθε άλλη χώρα, εξαρτώνται, πριν απ’ όλα, από την ίδια. 
      Η απόφαση της 17ης Δεκεμβρίου, του περασμένου Δεκεμβρίου, του 2004 δεν επιτρέπει αυταπάτες σε κανέναν, κυρίες και κύριοι συνάδελφοι. Αντιθέτως, υπαγορεύει ένα ξεκάθαρο ευρωπαϊκό πλαίσιο, ορίζει μία συγκεκριμένη διαδικασία που υποχρεούται να ακολουθήσει η Τουρκία, ώστε να προσαρμοστεί στο κεκτημένο της Ένωσης.
      Η Τουρκία δεσμεύεται, ανάμεσα στα άλλα, να επιδιώξει σχέσεις καλής γειτονίας και να υιοθετήσει ειρηνικές διαδικασίες στην εξωτερική της πολιτική, για το σεβασμό των ανθρωπίνων, των θρησκευτικών, των μειονοτικών δικαιωμάτων. Δεσμεύεται σε ό,τι αφορά στο Πρωτόκολλο της Τελωνειακής Ένωσης, αλλά και στη συμπεριφορά της απέναντι στην Κυπριακή Δημοκρατία. 
      Η απόφαση της 17ης Δεκεμβρίου άνοιξε ένα μακρύ δρόμο για τη γειτονική χώρα. Ένα δρόμο που θα ελέγχεται διαρκώς απ’ όλα τα κράτη-μέλη της Ένωσης και, κατ’ επέκταση, θα περνά τόσο από την Αθήνα όσο και από τη Λευκωσία. 
      Αυτή είναι η πραγματικότητα που διαμορφώνεται. Και η πραγματικότητα αυτή, κυρίες και κύριοι συνάδελφοι, φάνηκε ξεκάθαρα στο πολύ πρόσφατο Συμβούλιο Σύνδεσης Ευρωπαϊκής Ένωσης-Τουρκίας, στις 26 Απριλίου, πριν από δύο εβδομάδες περίπου, στο Λουξεμβούργο. Υπογραμμίζω ότι, στο κείμενο αυτό, που ενισχύει και εξειδικεύει το πλαίσιο της 17ης Δεκεμβρίου, διατυπώνονται με σαφήνεια κοινές θέσεις των 25 που δείχνουν στην Τουρκία τον δρόμο για την προσαρμογή της στο ευρωπαϊκό κεκτημένο, τη βελτίωση των ελληνοτουρκικών σχέσεων, την επίλυση του Κυπριακού. 
      Ανάμεσα στα άλλα, στην κοινή θέση των 25, για πρώτη φορά γίνεται ρητή αναφορά στην ανάγκη να αντιμετωπίσει η Τουρκία οποιαδήποτε πηγή έντασης στις σχέσεις με τους γείτονές της και, ιδίως, να απέχει από κάθε πράξη που θα μπορούσε να επηρεάσει αρνητικά την ειρηνική διευθέτηση. 
      Για πρώτη φορά, γίνεται ρητή αναφορά στην ελληνική μειονότητα της Ίμβρου και της Τενέδου και καλείται η Τουρκία να επιλύσει τα προβλήματά της. 
      Για πρώτη φορά, καλείται ρητά η Τουρκία όχι μόνο να υπογράψει, αλλά και να εφαρμόσει το Πρωτόκολλο Προσαρμογής της Συμφωνίας της Άγκυρας. 
      Για πρώτη φορά, γίνεται αναφορά στην ανάγκη ομαλοποίησης των σχέσεών της με όλα τα κράτη-μέλη και υπογραμμίζεται ότι η λύση του Κυπριακού πρέπει να είναι όχι μόνο στο πλαίσιο των Ηνωμένων Εθνών, αλλά και σύμφωνη με τις αρχές στις οποίες βασίζεται η Ευρωπαϊκή Ένωση.
      Επιπλέον, καλείται η Τουρκία να μεταβάλει την πολιτική της σε ό,τι αφορά στη συμμετοχή της Κύπρου στους διάφορους διεθνείς οργανισμούς, να εφαρμόσει πλήρως τις αποφάσεις του Ευρωπαϊκού Δικαστηρίου Ανθρωπίνων Δικαιωμάτων, να άρει κάθε εμπόδιο στις μεταφορές και το εμπόριο με όλα τα κράτη-μέλη της Ένωσης. Να υιοθετήσει αμέσως το νόμο για τα ευαγή ιδρύματα, σύμφωνα με τα ευρωπαϊκά δεδομένα. Να ανοίξει το δρόμο στην επαναλειτουργία της Θεολογικής Σχολής της Χάλκης. Να δώσει λύση στα προβλήματα που αντιμετωπίζουν οι μη μουσουλμανικές κοινότητες. Να αναπτύξει παραπέρα προσπάθειες, για να εξασφαλίσει τον πλήρη έλεγχο της πολιτικής έναντι της στρατιωτικής εξουσίας.
      Κυρίες και κύριοι συνάδελφοι, το συμπέρασμα είναι σαφές: Εάν η Τουρκία θέλει, πράγματι, να προχωρήσει προς την Ευρώπη, υποχρεούται να σέβεται το διεθνές δίκαιο, τις διεθνείς συνθήκες, τους διεθνείς κανόνες, τις αρχές και τις αξίες της Ευρώπης.
      Εμείς στηρίζουμε την επιλογή αυτή με σταθερότητα. Η στρατηγική μας είναι προσανατολισμένη στο αύριο και όχι αιχμάλωτη στο χθες.
      (Χειροκροτήματα από την πτέρυγα της Νέας Δημοκρατίας)
      Επιμένουμε στην αποκατάσταση της εκατέρωθεν εμπιστοσύνης και την ανάπτυξη σχέσεων καλής γειτονίας. Αυτή είναι η επιλογή μας, αυτή είναι η πολιτική μας και είναι πολιτική ευθύνης και προοπτικής.
      Όμως, όπως, κυρίες και κύριοι συνάδελφοι, όλες και όλοι αντιλαμβανόμαστε, ο δρόμος αυτός έχει εμπόδια. Εμπόδια που δεν παραμερίζονται από τη μια στιγμή στην άλλη. Έχει σκαμπανεβάσματα που απαιτούν ιδιαίτερη προσοχή.
      Οι διερευνητικές επαφές που άρχισαν από την προηγούμενη κυβέρνηση συνεχίζονται, αλλά, όπως και πριν, επηρεάζονται και δυσχεραίνονται από στρατιωτικές δραστηριότητες, δραστηριότητες που έχουν βαρύτατο οικονομικό κόστος, δημιουργούν κινδύνους ατυχήματος, και βέβαια, πάνω απ’ όλα, επιβαρύνουν τόσο το γενικότερο κλίμα όσο και την ατμόσφαιρα των διμερών επαφών.
      Από την πλευρά μας, κυρίες και κύριοι συνάδελφοι, επιδιώκουμε σταθερά, ανυπόκριτα, με επιμονή, με αυτοπεποίθηση την πλήρη εξομάλυνση των ελληνοτουρκικών σχέσεων. Σε κάθε περίπτωση, όμως, απαραίτητη προϋπόθεση είναι και η λειτουργική, η βιώσιμη λύση του Κυπριακού προβλήματος. Και έρχομαι σε αυτό το θέμα τώρα. 
      Κυρίες και κύριοι συνάδελφοι, οι Ελληνίδες και οι Έλληνες περισσότερο από κάθε άλλον θέλουμε την επίλυση του Κυπριακού, ώστε να πέσουν και τα τελευταία τείχη που παρέμειναν σε ευρωπαϊκό έδαφος, να επανενωθεί η Κύπρος και να απολαύσουν όλοι οι κάτοικοί της, -Ελληνοκύπριοι και Τουρκοκύπριοι- τα πλεονεκτήματα από την ένταξη του νησιού στην Ευρωπαϊκή Ένωση. 
      Ενθαρρύνουμε την επανέναρξη διαπραγματεύσεων μεταξύ των  δύο κοινοτήτων υπό την αιγίδα των Ηνωμένων Εθνών, χωρίς επιδιαιτησία και ασφυκτικά χρονοδιαγράμματα, που μπορεί να επιφυλάξουν νέα αδιέξοδα. 
      Θεωρούμε απόλυτα αναγκαία την προσεκτική προετοιμασία, τόσο ως προς τη διαδικασία όσο και ως προς την ουσία των διαπραγματεύσεων, ώστε να εξασφαλιστούν οι καλύτερες προϋποθέσεις για την επίτευξη συμφωνίας των δυο πλευρών, η οποία στη συνέχεια, να τεθεί σε χωριστά δημοψηφίσματα. 
      Στόχος, κυρίες και κύριοι συνάδελφοι, είναι η επίτευξη λειτουργικής και βιώσιμης λύσης, ύστερα από διαπραγματεύσεις στη βάση των αποφάσεων του Συμβουλίου Ασφαλείας, του σχεδίου Ανάν και των αρχών στις οποίες στηρίζεται η Ευρωπαϊκή Ένωση. Στόχος μας είναι να υπάρξει λύση λειτουργική, διότι μια λύση που δεν θα είναι λειτουργική δεν θα είναι ούτε βιώσιμη. Και λύση που δεν είναι βιώσιμη, δεν είναι λύση. 
      Για όλα αυτά είμαστε σε συνεχή επικοινωνία και στενή συνεργασία με την κυβέρνηση, τον Πρόεδρο, την πολιτική ηγεσία της Κυπριακής Δημοκρατίας. 
      Ιδιαίτερη έμφαση δίνουμε στην ενεργοποίηση του οικουμενικού ελληνισμού. Προωθούμε νέο νομικό πλαίσιο στη βάση των προτάσεων που προήλθαν από την οργανωμένη βάση των αποδήμων για την οργάνωση και λειτουργία του ΣΑΕ.
      Αναβαθμίζουμε τον ρόλο των ομογενειακών οργανώσεων και παίρνουμε πρωτοβουλίες για τον συντονισμό της δράσης τους με το εθνικό κέντρο. 
      Καθιερώνουμε διαρκή διάλογο με τις κοινότητες των απανταχού Ελλήνων, αλλά και με τις κυβερνήσεις των χωρών που τις φιλοξενούν. 
      Δημιουργούμε κέντρα εξυπηρέτησης αποδήμων και κάνουμε κάθε προσπάθεια, για να συμβάλλουμε, όσο πιο αποτελεσματικά μπορούμε, στην επίλυση των προβλημάτων τους. 
      Κυρίες και κύριοι συνάδελφοι, καταλήγοντας, θέλω να εκφράσω τη βαθιά μας λύπη για τα γεγονότα στο Ελληνορθόδοξο Πατριαρχείο των Ιεροσολύμων και να υπογραμμίσω την ανάγκη  πλήρους αποκατάστασης της διασαλευμένης τάξης, την ανάγκη καταλλαγής και συναδέλφωσης. 
      Από την πρώτη στιγμή, καταστήσαμε σαφή την αντίθεσή μας σε παράνομες ενέργειες και ζητήσαμε να υπάρξει άρση στο ύψος των περιστάσεων. Ενημερώθηκαν όλες οι πολιτικές δυνάμεις της χώρας και έγιναν επαφές και επισκέψεις στα Ιεροσόλυμα, στο Τελ Αβίβ, στη Ραμάλα, στο Αμάν, στην Κωνσταντινούπολη. Κινηθήκαμε με ευαισθησία, με προσοχή, με σοβαρότητα. Κύριο μέλημά μας ήταν και είναι η διαφύλαξη του ελληνορθόδοξου χαρακτήρα και του ισχύοντος STATUS QUO του πατριαρχείου, όπως και η ενότητα του ποιμνίου του, ελληνικού και αραβικού. 
      Τη χρονιά που πέρασε η  Ελλάδα διακρίθηκε διεθνώς ως πρωταγωνιστής στον τομέα της αναπτυξιακής συνεργασίας και της διεθνούς ανθρωπιστικής βοήθειας. Κορύφωση της κινητοποίησής μας ήταν η κοινή αντίδραση των Ελλήνων στην τραγωδία που έσπειρε το τσουνάμι στη νοτιοανατολική Ασία. Βρεθήκαμε από τους πρώτους κοντά στους πληγέντες πληθυσμούς και πετύχαμε, με τη βοήθεια όλου του ελληνικού λαού, αποτελέσματα που αναγνωρίζονται και εκθειάζονται διεθνώς ως στοιχεία ανθρωπιστικής πρωτοπορίας. 
      Είμαστε δυναμικά παρόντες στο διεθνή αγώνα για τον περιορισμό της φτώχειας και την υλοποίηση των στόχων της χιλιετίας. 
      Κυρίες και κύριοι συνάδελφοι, οι Ελληνίδες και οι Έλληνες, όταν ενώνουμε τις δυνάμεις μας και ακολουθούμε κοινή εθνική στρατηγική, πετυχαίνουμε μεγάλους στόχους. Το αποδείξαμε έμπρακτα στην ενταξιακή πορεία της Κύπρου, που άρχισε με Κυβέρνηση της παράταξής μας, συνεχίσθηκε και προωθήθηκε ουσιαστικά, στη διάρκεια των κυβερνήσεων του ΠΑΣΟΚ, και ολοκληρώθηκε τυπικά, λίγο μετά τις εκλογές της 7ης Μαρτίου.
      Το αποδείξαμε έμπρακτα στην εκπληκτική διοργάνωση των Ολυμπιακών και των Παραολυμπιακών Αγώνων της Αθήνας, στέλνοντας παντού στον κόσμο την εικόνα της σύγχρονης, της ασφαλούς, της φιλόξενης Ελλάδας. Το αποδείξαμε και στην εκλογή της χώρας μας ως μη μονίμου μέλους του Συμβουλίου Ασφαλείας, η προετοιμασία της οποίας είχε αρχίσει και προχωρήσει από την προηγούμενη Κυβέρνηση και ολοκληρώθηκε στη διάρκεια της νέας διακυβέρνησης. Προσθέτω, σ’ αυτό το σημείο, την πρόσφατη εκλογή της χώρας μας στην Προεδρία της Επιτροπής για την εφαρμογή των κυρώσεων στο Σουδάν, γεγονός που αποδεικνύει την αυξημένη εμπιστοσύνη των μελών του Συμβουλίου και της Διεθνούς Κοινότητας προς την Ελλάδα.
      Όλα αυτά αποδεικνύουν σε όλους μας την ανάγκη διαρκούς σύνθεσης των απόψεων και συνένωσης των δυνάμεών μας. Αυτή ακριβώς είναι η μόνιμη επιδίωξή μας. Έχουμε -και το έχουμε αποδείξει έμπρακτα- τη γενναιότητα να κάνουμε επιλογές που ενισχύουν την ενότητα των Ελλήνων. Έχουμε τη βούληση να ακούμε όλες τις πολιτικές δυνάμεις με  γνώμονα το συλλογικό, το εθνικό συμφέρον. Έχουμε τη θέληση να συνεννοούμαστε για να προχωρούμε μπροστά, όλες και όλοι μαζί. 
      Ευχαριστώ για την προσοχή σας.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, καλά είναι τα λόγια περί συναίνεσης. Θέλω όμως να υπενθυμίσω ποια είναι η συναίνεση που εμείς είχαμε βρει σε πολύ δύσκολες στιγμές, όταν ξεκινήσαμε μία νέα πολιτική με την Τουρκία. Είχαμε ακούσει βαρύτατους χαρακτηρισμούς. Σήμερα είναι ωραία τα λόγια για τη συναίνεση. Όσον αφορά τη συναίνεση την οποία έχουμε δει από την Κυβέρνηση, θέλω να σας πω ότι το μόνο που έχουμε δει είναι μια προσπάθεια υποκλοπής της συναίνεσής μας για το θέμα του ονόματος της FYROM, με ελλιπέστατη πληροφόρηση από τη μεριά της Κυβέρνησης. Αυτή είναι η συναίνεση που θέλετε;
      (Χειροκροτήματα από την πτέρυγα του ΠΑΣΟΚ)
      Η διαφορά μας συνοψίζεται σε μια απλή σύγκριση. Πώς αισθανόταν και πως αισθάνεται ο Έλληνας πολίτης. Σκεφθείτε πως αισθανόταν στην έναρξη και στη λήξη των Ολυμπιακών Αγώνων. Υπήρχε ένας νέος πατριωτισμός, μια ισχυρή αυτοπεποίθηση, μία ελπίδα, μία σιγουριά για το αύριο, μία ασφάλεια για την πατρίδα, μία περηφάνεια για τον ελληνισμό. Ρωτήστε σήμερα τον πολίτη. Αισθάνεται βαθύτατο αίσθημα ανασφάλειας, έλλειψη κατεύθυνσης, έλλειψη σχεδιασμού.
      Άκουσα από τον Πρωθυπουργό ότι για πρώτη φορά η Ευρωπαϊκή Ένωση ασχολείται με την μειονότητα στην Κωνσταντινούπολη, στην Ίμβρο και στην Τένεδο. Για πρώτη φορά μιλάει για καλή γειτονία, για ανθρώπινα δικαιώματα, για τα μειονοτικά ιδρύματα. Πρώτη φορά μιλάει για τη Χάλκη και για επίλυση των διαφορών με ειρηνικά μέσα. Σας θυμίζω ότι όλα αυτά τα πετύχαμε εμείς μετά το Ελσίνκι το 1999. Εγώ προσωπικά τα είχα διαπραγματευθεί ως Προεδρεύων της Ευρωπαϊκής Ένωσης, όταν είχαμε την Προεδρία του 2003.
      (Χειροκροτήματα από την πτέρυγα του ΠΑΣΟΚ)
      Δεν είναι καθόλου περίεργο που ο κ. Καραμανλής θεωρεί ότι η ιστορία της εξωτερικής  πολιτικής αρχίζει και τελειώνει με τις πολιτικές της Νέας Δημοκρατίας. Δεν είναι καθόλου περίεργο να έχει εγκαταλείψει τη δική μας πετυχημένη πολιτική, διότι ποτέ δεν την γνώρισε, ποτέ δεν την πίστεψε και ποτέ δεν την κατάλαβε. Η δε συνεχής επίκληση της απόφασης της Νέας Δημοκρατίας του 1980 για ένταξη στην Ευρωπαϊκή Ένωση, υποδηλώνει μάλλον μεγάλη αμηχανία, παρά ουσιαστικό έργο και πρόταση για το μέλλον. 
      Μιλήσατε για το αυτονόητο. Είπατε για την καλή προεδρία σας στον Εύξεινο Πόντο, στον Οργανισμό Οικονομικής Συνεργασίας. Μπράβο σας! Όμως στην Ευρώπη τι κάνετε; Πριν από τις 17 Δεκεμβρίου, τα μόνα ταξίδια που έκανε ο Πρωθυπουργός της χώρας δεν ήταν στις ευρωπαϊκές πρωτεύουσες, αλλά στη Μόσχα και στο Κάιρο. Αυτή είναι η ευρωπαϊκή πολιτική για την οποία μιλάτε; Με αυτή την ευρωπαϊκή πολιτική θα καταφέρετε να διαμορφώσετε πλαίσιο για τα Βαλκάνια και την Τουρκία; 
      Ξέρω επίσης ότι θα εγκαινιάσετε σύντομα τον αγωγό φυσικού αερίου μεταξύ Ελλάδας και Τουρκίας. Πρέπει επίσης να σας ευχαριστήσω διότι απαριθμήσατε πάρα πολλά έργα του ΠΑΣΟΚ των τελευταίων ετών. Θα πρέπει επίσης να ξέρετε ότι και σε αυτό το έργο που εγκαινιάζετε, είχε υπογράψει ο τότε Υπουργός Άκης Τσοχατζόπουλος. Φαίνεται ότι θα κόβετε για πολλά χρόνια ακόμα κορδέλες των έργων του ΠΑΣΟΚ, ακόμα και στο εξωτερικό!
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΓΑΡΟΥΦΑΛΙΑΣ: Το «για πολλά χρόνια» μου άρεσε!
      (Διαμαρτυρίες από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεν σας αρέσει να κόβετε κορδέλες; Κάντε έργο γιατί δεν έχετε κάνει έργο μέχρι τώρα! 
      (Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι! 
      Παρακαλώ, κύριε Πρόεδρε!
      Έληξε το θέμα, κύριοι συνάδελφοι! 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Σας παρακαλώ, να διαμαρτυρηθείτε στον Πρωθυπουργό σας! Αυτός έχει την ευθύνη για το αν η Ελλάδα κάνει έργο ή όχι. 
      (Χειροκροτήματα από την πτέρυγα του ΠΑΣΟΚ)
       Ποιον αφορά η εξωτερική πολιτική και το θέμα της ασφάλειας; 
      Η εξωτερική πολιτική δεν αφορά απλώς τους διπλωμάτες. Αφορά τη νεολαία και το μέλλον της. Αφορά τη  νοικοκυρά και τη δική της σιγουριά. Αφορά το συνταξιούχο και την ηρεμία του. Αφορά τον επιχειρηματία και τη σταθερότητα του περιβάλλοντος για επένδυση. Αφορά τον εργαζόμενο για το μισθό του, την απασχόληση, το νοικοκυριό. Αφορά τον αγρότη και την εξωστρέφειά του. Αφορά τον επαγγελματία και την αφομοίωση των νέων γνώσεων παγκοσμίως. Αφορά θέματα πολύ σημαντικά για τον πολίτη, τον πολιτισμό, μέχρι το περιβάλλον και τη δημόσια υγεία. 
      Σήμερα οι πολίτες ανησυχούν και αισθάνονται δικαίως ότι η Ελλάδα δεν έχει προσανατολισμό. Δεν βλέπουν σχεδιασμό. Έχει χάσει την αυτοπεποίθησή της. Ήμασταν η Ελλάδα της πρωτοβουλίας και γινόμαστε η Ελλάδα του φόβου!
      Εμείς, από το 1974 και μετά, με τη μεγάλη φράση «η Ελλάδα στους Έλληνες», είπαμε ότι ο Έλληνας μπορεί να σχεδιάσει το μέλλον του. Τότε ήταν να αποτινάξουμε την ξενοκρατία. Σήμερα είναι πιο πολύπλοκο το περιβάλλον, αλλά ισχύει η ίδια αρχή: Να μην μας ξεπερνάει η ιστορία, αλλά να διαμορφώνουμε εμείς την ιστορία μας!
      Σήμερα ο κόσμος δεν είναι αυτός του 1960 και του 1970. Καθοριστικό χαρακτηριστικό είναι η παγκοσμιοποίηση. Τα σύνορα γίνονται λιγότερο ανθεκτικά, ίσως και λιγότερο σημαντικά. 
      Κυρίαρχο ζήτημα είναι να σχεδιάσουμε με πρωτοβουλία. Εμείς πιστέψαμε στις δυνατότητες της χώρας μας, κινητοποιήσαμε τις δυνάμεις μας, δημιουργήσαμε συναινέσεις, αξιοποιήσαμε το ανθρώπινο δυναμικό και εντός Ελλάδος, αλλά και της διασποράς, και ενισχύσαμε τα πλεονεκτήματά μας σε μια παγκοσμιοποιημένη κοινωνία.
      Υπάρχει όμως και μια άλλη πτυχή και αυτή είναι το ότι μας αφορούν όλα. Οι οικολογικές καταστροφές, η έλλειψη νερού, η οικονομική ανισότητα, η φτώχεια, η πείνα, η ανεργία, το aids, η νέα συγκέντρωση κεφαλαίων στον κόσμο, τα ολιγοπώλια των μέσων ενημέρωσης, ο θρησκευτικός φανατισμός, το εμπόριο λευκής σαρκός, η δύναμη του οργανωμένου δικτύου διακίνησης ναρκωτικών, η προσφυγιά, ο πόλεμος, οι δικτατορίες, η τρομοκρατία. Όλα αυτά απειλούν με νέες μορφές αποκλεισμού. Απειλούν και εμάς και γι’ αυτό, απέναντι σε αυτήν τη σύγχρονη πρόκληση, εμείς αντιπαραθέτουμε τη συμμετοχή, μέσα σ΄ ένα πλαίσιο αξιών και αρχών. 
      Αυτή είναι η Ελλάδα την οποία εμείς πιστέψαμε. Είναι ένας νέος πατριωτισμός που συνδυάζεται με ένα νέο διεθνισμό. Σχεδιάσαμε την πολιτική μας ακριβώς πάνω σε αυτές τις αρχές, αλλά δεν μείναμε μόνο σε αυτά. Προχωρήσαμε και στην πράξη, διότι η νέα μεγάλη ιδέα για μας είναι η δύναμη των αρχών και των ιδεών μας και όχι η δύναμη του ισχυρού! 
      Γι’ αυτό στα Βαλκάνια κινηθήκαμε σ’ ένα πλαίσιο αρχών που εξυπηρετούσε και το εθνικό μας συμφέρον, αλλά διασφάλιζε την ειρήνη και τη σταθερότητα στην ευρύτερη περιοχή. Γίναμε εμείς ο κεντρικός παίκτης των Βαλκανίων, αποτελώντας τον αξιόπιστο δίαυλο, την προωθητική δύναμη για την Ευρωπαϊκή Ένωση. 
      Η Ελλάδα, με υπευθυνότητα και χωρίς τις ακρότητες του παρελθόντος που εσείς είχατε δημιουργήσει, επωμίστηκε ένα νέο ρόλο για τη σταθεροποίηση στην περιοχή. Η ευρωπαϊκή προοπτική έγινε ακρογωνιαίος λίθος για την πολιτική μας, με περιφερειακή συνεργασία. 
      Ο φορέας που τώρα αναλαμβάνετε, κύριε Καραμανλή, ήταν δημιούργημα του ΠΑΣΟΚ επί πρωθυπουργίας Κώστα Σημίτη, όταν έγινε η πρώτη Διαβαλκανική συνάντηση στην Κρήτη. Βεβαίως, εμείς προωθήσαμε αυτήν τη συνεργασία. Σας εύχομαι καλή επιτυχία σε αυτόν το νέο ρόλο της Προεδρίας για τα Βαλκάνια. Εμείς προωθήσαμε αρχές, όπως τα ανθρώπινα δικαιώματα, τα δικαιώματα των μειονοτήτων, την ενεργή συμμετοχή της κοινωνίας των πολιτών, της ευρωπαϊκής προοπτικής των χωρών, επιχειρώντας την ενεργοποίηση και των δικών μας πολιτών, των δικών μας επιχειρηματιών, των Μη Κυβερνητικών Οργανώσεων, αλλά και διεθνώς, όλων, για την ειρήνη και τη σταθερότητα στην περιοχή. Το δίλημμά μας ήταν αν θα μας ξεπερνούσε η ιστορία ή αν εμείς θα γινόμασταν οι συγγραφείς της. Γι’ αυτό κάναμε δεκαετή προγραμματισμό και σχεδιασμό στο Υπουργείο Εξωτερικών, για να αλλάξουμε το χάρτη της περιοχής. 
      Δεν ήταν καθόλου τυχαίες οι κινήσεις μας, ο σχεδιασμός μας και οι επιτυχίες μας. Το 1999 με το Ελσίνκι, το θέμα της υφαλοκρηπίδας τίθεται σε μια νέα ευρωπαϊκή βάση. Το 2000 με την ΟΝΕ, η Ελλάδα εντάσσεται πια στο σκληρό πυρήνα της Ευρωπαϊκής Ένωσης. Το 2002 η Κύπρος, με απόφαση στο Συμβούλιο της Κοπεγχάγης, γίνεται  πλήρες μέλος της Ευρωπαϊκής Ένωσης. 
      Η Προεδρία μας το 2003, είχε στόχο την «Ευρώπη των αξιών», όπως ήταν το σύνθημά μας. Το 2004 προωθήσαμε με ομόφωνη απόφαση του ΟΗΕ μια πρώτη –πραγματικά- για τη διπλωματική ιστορία επιτυχία, την έννοια της Ολυμπιακής Εκεχειρίας, με αποτέλεσμα να έχουμε ουσιαστική και μεγάλη συμφωνία για τη δική μας υποψηφιότητα και εκλογή το 2005 στον ΟΗΕ. Το 2004, βεβαίως, είχαμε ως αποκορύφωμα τους Ολυμπιακούς Αγώνες. Οι Ολυμπιακοί Αγώνες εκτίναξαν την εικόνα της χώρας μας διεθνώς. Βεβαίως, μέσα στους στόχους μας είχαμε την αμοιβαία με την Τουρκία μείωση των εξοπλισμών, αλλά και μεγάλα συμβολικά και ουσιαστικά ζητήματα που θα προωθούσαν την εικόνα της χώρας μας, όπως την επιστροφή των μαρμάρων στον Παρθενώνα. 
      Μέσα σε αυτά είχαμε την ανάγκη μιας ισχυρής Ελλάδας, με έργα σημαντικά από το Β΄ και το Γ΄ Κοινοτικό Πλαίσιο Στήριξης. Εμείς, όμως, σκεφθήκαμε ότι μπορούμε να σκεφθούμε για την Ελλάδα του μέλλοντος, την Ελλάδα που πραγματοποιεί μεγάλους στόχους. Σήμερα υπάρχουν τέσσερις πυλώνες που πρέπει να ακολουθήσουμε. 
      Ο Έλληνας είναι πολίτης του κόσμου. Είναι ταξιδευτής, μετανάστης. Είναι οικουμενικός. Γι’ αυτό εμείς πρέπει να προωθήσουμε οικουμενικές αξίες. 
      Πρώτα απ’ όλα είναι την έννοια της δημοκρατίας, που είναι ταυτισμένη με τη δική μας παράδοση. Υπάρχει ένα σύγχρονο διακύβευμα για τον κόσμο. Αυτό σημαίνει ότι πολίτες, λαοί και έθνη πρέπει να συμμετέχουν ισότιμα σ΄ έναν κόσμο που  κυριαρχεί ένα πλαίσιο δικαίου. 
      Ο οικουμενικός πολιτισμός μας, η οικουμενική –αν θέλετε- ερμηνεία της ορθοδοξίας και των αρχών μας, όπως βεβαίως και της αρχαίας μας παράδοσης, αλλά σ΄ ένα σύγχρονο κόσμο, όπως αυτός των Ολυμπιακών Αγώνων. 
      Η γνώση που δίνει δύναμη στον ελληνισμό, και το περιβάλλον, που αποτελεί για την Ελλάδα συγκριτικό πλεονέκτημα. Έτσι, η Ελλάδα θα μπορεί να σχεδιάζει για τον Έλληνα και για την Ελληνίδα, με ελευθερία επιλογών, με ασφάλεια κινήσεων, με ικανότητα πρωτοβουλιών, σ΄ ένα πλαίσιο αρχών και αξιών, σε ένα πλαίσιο δικαίου, εκδημοκρατισμού της ίδιας της παγκοσμιοποίησης. 
      Είναι μέσα σε αυτά τα πλαίσια που προωθήσαμε το σχέδιο για το Ελσίνκι, όπου εξασφαλίσαμε την ένταξη της Κύπρου, άσχετα από τη λύση του προβλήματος, απελευθερώνοντας την Κύπρο από αυτό το βάρος και αυτό, παρά την αντίδραση της Τουρκίας, παρά την επιθυμία πολλών συνομιλητών μας, την αντίθετη και στις δύο όχθες του Ατλαντικού, παρά την παθολογική δυσπιστία της Νέας Δημοκρατίας. Η Ελλάδα και η Κύπρος συνεργαζόμενες τα κατάφεραν. 
      Είναι η πρώτη φορά τα τελευταία εκατόν πενήντα χρόνια που η Τουρκία δεν μπόρεσε να υλοποιήσει τις απειλές της. Αν είχαμε ακολουθήσει μια μίζερη πολιτική, της Νέας Δημοκρατίας, ούτε η Κύπρος θα εντασσόταν στην Ευρωπαϊκή Ένωση, ούτε η Τουρκία θα αισθανόταν την ενεργητική εποπτεία της Ένωσης. Πετύχαμε να συνδέσουμε την ευρωπαϊκή πορεία της Τουρκίας με τα θέματα τα δικά μας. Και αυτό ήταν επίσης θέμα σχεδιασμού, θέμα προγραμματισμού και κατευθύνσεων.
      Σχεδιάσαμε το 1999 μια υποψηφιότητα της Τουρκίας, όχι εικονική, αλλά πραγματική. Και τι σήμαινε πραγματική υποψηφιότητα; Σήμαινε ότι η Τουρκία, βεβαίως θα είχε το δικαίωμα να ελπίζει σε μια μελλοντική συμμετοχή της στην Ένωση, αλλά παράλληλα είχε την υποχρέωση να αλλάζει η ίδια και στο εσωτερικό της, αλλά και σε σχέση με τους γείτονές της. 
      Ο στόχος αυτός υιοθετήθηκε, διότι μας συμφέρει η πορεία της Τουρκίας στην Ευρώπη. Είναι προς όφελος και του δικού της λαού, είναι προς όφελος της Ελλάδας, είναι προς όφελος της Ευρώπης, είναι προς όφελος της περιοχής. 
      Έτσι «κοινοτικοποιήσαμε» τις Ελληνο-τουρκικές σχέσεις και υποχρεώθηκε η Τουρκία να αποδεχθεί λύσεις με την Ελλάδα, τις οποίες θα αναζητούσε έξω από συγκρούσεις και χωρίς την επιδίωξη και την επίδειξη στρατιωτικής ισχύος, αλλά μόνο μέσα από την εφαρμογή του διεθνούς δικαίου και του ευρωπαϊκού κεκτημένου, με επίκεντρο το Δικαστήριο της Χάγης. Αυτή ήταν η μεγάλη προσφορά της ειρήνης, της δικής μας, στην περιοχή. 
      Αφοπλίσαμε την αντίδραση της Τουρκίας που μιλούσε για δίχως όρια αντίδραση στην ένταξη της Κύπρου. Κερδίσαμε την κοινή γνώμη των Τουρκο-κυπρίων, σχεδιάσαμε τη διπλωματία των πολιτών, με χιλιάδες Μη Κυβερνητικές Οργανώσεις, που άλλαξαν ριζικά τις αντιλήψεις των λαών και των πολιτών και δημιούργησαν συνθήκες συνεννόησης για μόνιμη ειρήνη στην περιοχή. 
      Αυτά τα αποτελέσματα δεν ήταν καθόλου αυτονόητα. Δεν κερδήθηκε τίποτα χωρίς σκληρή διαπραγμάτευση. Αυτά τα χτίσαμε βήμα-βήμα, όπως χτίσαμε και σχεδιάσαμε και στα Βαλκάνια. Αυτή είναι η διαφορά μας με τη Νέα Δημοκρατία. Κατορθώσαμε να ανατρέψουμε την αρνητική εικόνα της χώρας, που είχε διαμορφωθεί στις αρχές της περασμένης δεκαετίας, πάλι επί Κυβέρνησης Νέας Δημοκρατίας. 
      Δημιουργήσαμε ένα πλαίσιο αρχών για την περιφέρεια, σε συνεργασία με όλους και ιδιαίτερα με την Ευρωπαϊκή Ένωση. Αποκαταστήσαμε σχέσεις εποικοδομητικής συνεργασίας με όλες τις χώρες της περιοχής. Υπογράφηκε η ενδιάμεση συμφωνία με τα Σκόπια. Διαχειριστήκαμε με υπευθυνότητα μια πολύ δύσκολη κρίση στο Κόσοβο. Αναπτύχθηκε το εμπόριο και οι επενδύσεις, οι χιλιάδες επενδύσεις που υπάρχουν στα Βαλκάνια. 
      Μπήκε μια τάξη, έστω κάποια τάξη, στη λαθρομετανάστευση από τις γειτονικές χώρες. Βελτιώθηκαν οι συνθήκες διαβίωσης των Ελλήνων της Αλβανίας. Έκλεισαν οι δύο και συμφωνήθηκε να κλείσουν του χρόνου και άλλοι δύο, επικίνδυνοι πυρηνικοί σταθμοί στο Κοσλοντούι της Βουλγαρίας. 
      Βρεθήκαμε πρώτοι να προωθούμε τη Βουλγαρία και τη Ρουμανία στην Ένωση, αλλά και στο ΝΑΤΟ. Στο Ευρωπαϊκό Συμβούλιο της Θεσσαλονίκης, σημείο αναφοράς για την Ευρώπη, εμείς συμβάλαμε αποφασιστικά σε μια απόφαση για το μέλλον των Δυτικών Βαλκανίων στην Ευρωπαϊκή Ένωση. 
      Παίξαμε ουσιαστικό ρόλο στην επίλυση της εμφύλιας κρίσης στη γειτονική πρώην Γιουγκοσλαβική Δημοκρατία της Μακεδονίας, που έθετε σε κίνδυνο και τη δική μας ασφάλεια. Οι δικές μας Ένοπλες Δυνάμεις συμμετέχουν σε ειρηνευτικό έργο σε όλες τις εστίες κρίσης της περιοχής, ενώ στη Θεσσαλονίκη άρχισε ο πρώτος απευθείας διάλογος Αλβανών, Κοσοβάρων και Βελιγραδίου. 
      Σε όλα αυτά τα καταφέραμε, γιατί διαμορφώσαμε ένα πλαίσιο αρχών αλλά και αξιοπιστίας, τελικά. Δεν υπήρχε χώρα στον κόσμο που να μην ζητά τη γνώμη της Ελλάδας πριν προχωρήσει σε οποιαδήποτε πρωτοβουλία στην περιοχή.
      
      
      ΄Ετσι, διαμορφώσαμε ένα νέο πατριωτισμό που αντιπαλεύει την εσωστρέφεια, έναν πατριωτισμό που δεν φοβάται το μικροπολιτικό κόστος της ανάληψης των πρωτοβουλιών, αλλά συμβάλλει στην ειρήνη, συμβάλλει στη διαμόρφωση ενός πλαισίου δημοκρατικού, πολυμερούς διεθνούς συστήματος ενάντια σε λογικές μονομερούς επιβολής. Και σ’ αυτήν τη νέα παγκόσμια πραγματικότητα, η Ελλάδα δεν αναμετριέται απλά με το θέμα του Κυπριακού, ή τις ελληνοτουρκικές σχέσεις. Αναμετριέται με την παγκόσμια οικονομία και κοινωνία. Και στην αναμέτρηση αυτή, η Ελλάδα θα πρέπει να είναι ή κερδισμένη ή χαμένη. Γι’ αυτό και στο νέο κόσμο εμείς θέλουμε παντού και πάντα τη συμμετοχή μας. Γι’ αυτό και σχεδιάσαμε στη προεδρία μας και πετύχαμε, το σχέδιο για το Σύνταγμα της Ευρωπαϊκής Ένωσης, τη διεύρυνση με τις υπογραφές κάτω από την Ακρόπολη, μια πολιτική νέας γειτονίας στη Μεσόγειο, πρωτοβουλίες στη Μέση Ανατολή. Διαχειριστήκαμε την κρίση του Ιράκ και βεβαίως, διαμορφώσαμε μια νέα πολιτική μετανάστευσης στην Ευρωπαϊκή Ένωση.
      Αυτό τι έκανε; Μας έδωσε ένα τεράστιο πολιτικό κεφάλαιο, ένα τεράστιο κεφάλαιο αξιοπιστίας της χώρας μας σε διεθνές επίπεδο. Τι έκανε η Νέα Δημοκρατία με το κεφάλαιο αυτό; Να απαριθμήσω τα λάθη; Πρέπει να σας κάνουμε κριτική, παρά τη διάθεσή μας να είμαστε συναινετικοί. Αλλά δεν πάτε τη χώρα σε σωστή κατεύθυνση. Το αλαλούμ για το θέμα των εξοπλισμών με την Τουρκία, είναι ένα πρώτο απλό σημάδι της αδυναμίας να χαράξετε πολιτική. Η κινητικότητα του Ερντογάν, σε αντίθεση με τη δική σας, κύριε Καραμανλή, ιδιαίτερα και στην Ευρώπη αλλά και στα Βαλκάνια. Η δήλωσή σας και εκπροσώπων σας, ότι στηρίζετε χωρίς όρους την τουρκική υποψηφιότητα, αφαιρώντας κάθε κίνητρο στην Τουρκία να διαπραγματευτεί και ακόμα φανήκαμε σαν να μην θέλαμε να διαπραγματευτεί η Τουρκία εν όψει της 17ης Δεκεμβρίου, στην Ευρωπαϊκή Ένωση.
      Τέλος, ανατρέψατε το πλαίσιο του Ελσίνκι, το σαφές χρονοδιάγραμμα, τον οδικό χάρτη για την από κοινού προσφυγή στη Χάγη. Το μόνο αποτελεσματικό μηχανισμό ελέγχου και πίεσης προς την Τουρκία, εσείς φροντίσατε να τον καταργήσετε. Τώρα, γιατί να προστρέξει η Τουρκία να λύσει το πρόβλημα της υφαλοκρηπίδας; Ποιος θα την πιέζει; Με ποια διαδικασία θα επιλύσετε τη διαφορά; Με διμερή διάλογο; Με διεθνή διαιτησία; Διότι η Τουρκία θα περιμένει για έναν απώτερο χρόνο και αυτός ο απώτερος χρόνος την Τουρκία, και ιδιαίτερα τη στρατοκρατία, τη συμφέρει, για να θέτει όλο και περισσότερα ζητήματα, να δημιουργεί όλο και περισσότερες κρίσεις, τις οποίες ήδη βλέπουμε μετά τις 17 Δεκεμβρίου, όταν εσείς είπατε το «ναι» χωρίς όρους, χωρίς το Ελσίνκι. Αυτό είναι αποτέλεσμα της δικής σας αδυναμίας και της δικής σας πολιτικής.
      (Χειροκροτήματα από την πτέρυγα του ΠΑΣΟΚ)
      Εσείς «διμεροποιήσατε» τις σχέσεις και πάλι της Τουρκίας με την Ελλάδα και δεν είναι τυχαίο ότι έχουμε μπαράζ παραβιάσεων. ‘Ημασταν μάρτυρες επεισοδίων στην περιοχή των Ιμίων, ακόμη και κατά την παρουσία του Υπουργού Εξωτερικών στην ‘Αγκυρα. Η Ευρωπαϊκή Ένωση, το Συμβούλιο, η Επιτροπή, δεν έχουν λόγο μετά  από την άρση των χρονοδιαγραμμάτων και του ασφυκτικού ορίου γύρω από το Δικαστήριο της Χάγης. Ουσιαστικά εγκαταλείψατε μια στρατηγική πολλών ετών. Και αποφασίσατε να παραπεμφθεί το ζήτημα της υφαλοκρηπίδας κάπου στο μέλλον, για να απαλλαγεί η Τουρκία από τις χρονικές δεσμεύσεις. Γιατί είπατε εσείς, «τι να κάνουμε; Προβλήματα τριάντα ετών εμείς δεν μπορούμε να τα λύσουμε». Μα, κύριε Καραμανλή, ο λαός σας ψήφισε για να λύσετε προβλήματα, όχι να ομφαλοσκοπείτε στα τριάντα χρόνια τα προηγούμενα ποια ήταν τα προβλήματα.
      (Χειροκροτήματα από την πτέρυγα του ΠΑΣΟΚ)
      Φοβάμαι δε –δε θέλω να γίνω μάντης κακών- ότι σύντομα μπορεί να δούμε και αύξηση της έντασης, και θα μπορούσαμε να το είχαμε αποφύγει. Θα  μπορούμε ίσως να δούμε την εμφάνιση τύπου «Πιριρέις» και «Χόρα» στο Αιγαίο, για έρευνες εκτός των δικών τους συνόρων. Πού είναι ο σχεδιασμός σας; Ποια είναι τα ενδεχόμενα; Ποιες είναι οι προοπτικές των ελληνοτουρκικών σχέσεων, μετά από τις ουσιαστικές υποχωρήσεις της 17ης Δεκεμβρίου; 
      Χάσατε και τη δυναμική στις διμερείς σχέσεις. Χάσατε πρωτοβουλίες και δημιουργείται όλο και περισσότερο μια ένταση και μια καχυποψία που θα δημιουργήσει ουσιαστικά προβλήματα για τις χώρες μας. 
      Για την Κύπρο δεν διαπραγματευτήκατε στη Λουκέρνη. Χαρακτηριστικά, ακούστηκε σκληρά ότι «κάνετε τουρισμό». Δυστυχώς, είναι αλήθεια, κύριε Πρωθυπουργέ. Και αυτό τι σημαίνει πρακτικά; Σε λίγο θα ξαναρχίσουν οι συνομιλίες. Όλοι το βλέπουμε. Και είμαι σίγουρος ότι θα το συζητήσετε και στην Ουάσινγκτον. Έχετε τη συμπαράστασή μας. Αλλά αν είχατε διαπραγματευτεί σκληρά στη Λουκέρνη, ακόμη κι ένα «όχι» στην Κύπρο θα μας έβρισκε τώρα σε μια καλύτερη μοίρα, μ΄ ένα καλύτερο κείμενο Ανάν και μια πιο ουσιαστική διαπραγματευτική θέση για τις επόμενες διαπραγματεύσεις. 
      (Χειροκροτήματα από την πτέρυγα του ΠΑΣΟΚ)
      	Και αν θέλετε να σας το αποδείξω, δεν έχει παρά να συγκρίνει κανείς τα πρώτα σχέδια Ανάν με το τελευταίο της Λουκέρνης στην πτυχή της ασφάλειας, για να δείτε πόσο πήγαμε πίσω από αυτά τα οποία ήδη είχαν κατοχυρωθεί σε προηγούμενες διαπραγματεύσεις, επί δικών μας ημερών. 
      Δεύτερο λάθος: Η στάση σας στο σχέδιο Ανάν. Είχατε δυο επιλογές: Ή το «ναι» ή το «όχι». Εσείς είπατε το «ναι» στη συνάντηση των αρχηγών  και το «όχι» το έλεγαν οι βουλευτές σας στα «παράθυρα» της τηλεόρασης. Δεν είστε έτσι αξιόπιστος, κύριε Πρωθυπουργέ. Αν είχατε πει ξεκάθαρα «ναι», σήμερα θα ήσασταν τουλάχιστον αξιόπιστος συνομιλητής στη διεθνή κοινότητα όταν ζητούσατε αλλαγές στο σχέδιο Ανάν. Και αν είχατε πει ξεκάθαρα «όχι», τότε έπρεπε να μην το λέγατε στα «παράθυρα» της τηλεόρασης, των καναλιών, για εσωτερική κατανάλωση στην Ελλάδα. Θα έπρεπε να το λέγατε βροντερά στη Λουκέρνη ενώπιον της διεθνούς κοινότητας,  –τότε θα είχε νόημα- όπως το είπε ο Γεώργιος Παπανδρέου το 1963 στον Πρόεδρο Τζόνσον στην Αμερική.
      (Χειροκροτήματα από την πτέρυγα του ΠΑΣΟΚ)
      Όσο για το επιχείρημά σας ότι η δικιά σας στάση έδωσε την ελευθερία στον Ελληνοκύπριο να αποφασίσει για το μέλλον της Μεγαλονήσου, να ψηφίσει δηλαδή κατά συνείδηση, το επιχείρημα είναι έωλο. Ο Ελληνοκύπριος απελευθερώθηκε όταν εγγυηθήκαμε ότι θα ενταχθεί η Κύπρος, άσχετα από το αποτέλεσμα της λύσης. Και αυτήν την εγγύηση τη διασφαλίσαμε εμείς, το ΠΑΣΟΚ. 
      (Χειροκροτήματα από την πτέρυγα του ΠΑΣΟΚ)
      Είχαμε δε και το θάρρος να αναλάβουμε την ιστορική ευθύνη να πούμε καθαρά την άποψή μας για το σχέδιο Ανάν και το δημοψήφισμα. Ανέλαβα και προσωπικά την πολιτική ευθύνη, χωρίς να υπολογίσω το πολιτικό κόστος. Το υπαγόρευε η συνείδησή μου. Και σεβόμαστε το αποτέλεσμα στην Κύπρο. Αλλά αυτή είναι η ευθύνη της πολιτικής ηγεσίας, που σχεδιάζει για το αύριο, σχεδιάζει για το σήμερα και όχι για τη μίζερη καθημερινότητα των δημοσκοπήσεων και των εντυπώσεων. 
      Στο Σκοπιανό, μίλησα για «σφαλιάρες». Η αναγνώριση των ΗΠΑ μπορούσε να είχε αποφευχθεί. Ο Πρωθυπουργός αμήχανα να ακούει τον καγκελάριο Σρέντερ να μιλάει για «Μακεδονία»! Ο Νίμιτς, με τους αφάνταστα επιπόλαιους χειρισμούς σας, κατόρθωσε να «αδειάσει» την Κυβέρνηση. Ο ίδιος ο μεσολαβητής του ΟΗΕ, του οποίου ωστόσο την πρόταση είχε σπεύσει η Νέα Δημοκρατία να αποδεχθεί, πριν ακόμη αντιδράσουν οι γείτονες. Μια φράση θα πω. Εκεί που διαπραγματευόμασταν εάν θα πρέπει να χρησιμοποιήσει τον όρο «Μακεδονία» η γείτονα χώρα, τώρα βρισκόμαστε, και μάλιστα με βάση διαπραγμάτευσης, για το αν η Ελλάδα έχει το δικαίωμα να χρησιμοποιήσει τον όρο «Μακεδονία».
      ΙΩΑΝΝΗΣ ΚΕΦΑΛΟΓΙΑΝΗΣ: Κύριε Πρόεδρε, δέκα χρόνια τι κάνατε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Διαβάστε –να σας τα στείλω- το τι είχαμε κάνει. Είχαμε κάνει πάρα πολλά.
      ΟΝΕ: Ουσιαστικά χάσαμε τη διαπραγματευτική μας ικανότητα και με άλλα μέτωπα, τα οποία ανοίξατε άσκοπα. Ουσιαστικά είμαστε εκτός του «σκληρού πυρήνα» από πλευράς αξιοπιστίας, με μειωμένη δηλαδή διαπραγματευτική ικανότητα. Αντί των ελεύθερων κινήσεων που χρειάζεται η Ελλάδα, για να πάρει αποφάσεις στην οικονομία, είμαστε υπό επιτήρηση. Μάλιστα! Είμαστε υπό επιτήρηση! 
      Είναι υπό επιτήρηση μία χώρα που πάλεψε για την εθνική της ανεξαρτησία, με μία παράταξη σαν το ΠΑΣΟΚ που πάλεψε με το σύνθημα «Η Ελλάδα στους Έλληνες». Η Νέα Δημοκρατία κατάφερε σε λίγους μήνες να ξαναβάλει τη χώρα υπό σκληρή επιτήρηση στον τομέα της οικονομίας, με ανασφάλεια βεβαίως για τους επενδυτές και το μέλλον της οικονομίας. 
      Στο Κοινοτικό Πλαίσιο Στήριξης χάνετε χρήματα, ενώ στο «Βασικό Μέτοχο» κάνετε στροφή εκατόν ογδόντα μοιρών. 
      Στη Ρωσία παραλίγο να χαλάσετε μία παραδοσιακή σχέση, με τον τρόπο και την επιπολαιότητα που χειριστήκατε το θέμα των εξοπλισμών. 
      Στον αραβικό κόσμο, στη Μέση Ανατολή, Ισραήλ, Παλαιστίνη: απουσία.
      Σχέσεις Ηνωμένων Πολιτειών και Ευρωπαϊκής Ένωσης: Δεν γνωρίζω και δεν έχουμε ενημερωθεί ούτε για τα ταξίδια των Υπουργών σας ούτε για το δικό σας ταξίδι σε λεπτομέρεια. Αλλά βλέπω ένα παιχνίδι που θυμίζει περισσότερο παιχνίδι ψυχρού πολέμου μιας άλλης εποχής. Αρχικώς μιλάγατε για το γαλλογερμανικό άξονα, τώρα δείχνετε να είσαστε φιλοαμερικανοί. Είναι ψευτοδίλημμα, διότι δεν χρειάζεται να ψάχνουμε για πάτρωνες. Χρειάζεται εμείς να παίρνουμε πρωτοβουλίες και έτσι θα μας υπολογίζουν ισότιμα, είτε είναι στην Ευρώπη είτε είναι στην Αμερική. 
      (Χειροκροτήματα από την πτέρυγα του ΠΑΣΟΚ)
      Φίλες και φίλοι, η αναξιοπιστία της Κυβέρνησης στο εσωτερικό τελικά κρίνεται από τον Έλληνα και τον ελληνικό λαό στις εκλογές. Όμως η αναξιοπιστία της Κυβέρνησης στο εξωτερικό έχει μακροχρόνιες επιπτώσεις και πολλές φορές και καταστροφικές.
      Φοβάμαι όμως ότι είναι η αντίληψη που φταίει. Δεν πιστεύετε στον πολίτη, γιατί δεν πιστεύετε στον εαυτό σας, με αποτέλεσμα να αρχίζει και ο υπόλοιπος κόσμος να μην πιστεύει στην Ελλάδα. 
      Η δικιά μας η συμμετοχή ήταν ενάντια στη λογική της φοβικής Ελλάδας ή της ευρωφοβίας. Ήταν για την ενεργή συμμετοχή, για να προστατεύσουμε την Ελλάδα.
      Θα κλείσω με δύο παρατηρήσεις …
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΠΑΣΟΚ)
      Ένα λεπτό ακόμα, κυρία Πρόεδρε. 
      Δεν θα μπω στο θέμα του «Βασικού Μετόχου», το έχουμε συζητήσει επανειλημμένως και είμαστε έτοιμοι διακομματικά εμείς να σώσουμε την τιμή της χώρας μας με συναίνεση. 
      (Γέλωτες από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑΣΟΚ)
      Ναι, ακριβώς, γελάτε. Γελάτε όπως γελάνε οι Ευρωπαίοι μαζί σας, με την παράταξη της Νέας Δημοκρατίας. Γιατί να γελάνε με την Ελλάδα; Γιατί γελάτε; Δεν είναι σοβαρό θέμα;
      (Χειροκροτήματα από την πτέρυγα του ΠΑΣΟΚ)
      Δεν θα μπω στην ουσία, αλλά άκουσα επιχειρήματα για την υποστήριξη αυτού του μέτρου, που επιβεβαιώθηκαν και από την Ευρωπαϊκή Επιτροπή. Είπαν οι υποστηρικτές αυτού του νόμου ότι σίγουρα θα έχουν αρνητικές συνέπειες οι Έλληνες επιχειρηματίες, αλλά μη φοβόσαστε, οι αλλοδαποί επιχειρηματίες θα ευνοηθούν από το νόμο. Τι εκπροσωπεί μία τέτοια αντίληψη; Είναι αντίληψη υποτέλειας και συναλλαγής. Δεν είμαστε σοβαροί και δεν μας παίρνουν στα σοβαρά! 
      (Χειροκροτήματα από την πτέρυγα του ΠΑΣΟΚ)
      Κλείνω, κύριε Καραμανλή, με μία φράση. 
      Έχουμε πράγματι κάτι κοινό: την παράδοση ενός μεγάλου ονόματος. Όπως βέβαια έχουν όλοι οι Έλληνες την ευθύνη μιας ιστορικής παράδοσης. Είμαι σίγουρος ότι είσαστε περήφανος για τη δικιά σας. Απέναντι σε αυτήν την ευθύνη ο Έλληνας πολίτης δεν περιμένει να φοβηθούμε ή να ξαναγράψουμε το παρελθόν μας. Αναμένει να εμπνευστούμε από αυτήν την παράδοση, για να έχουμε τη δύναμη να αλλάξουμε το ρου της ιστορίας. 
      Αν αναμετρηθείτε θαρραλέα με την ιστορία για το συμφέρον της χώρας, θα με έχετε μαζί σας. Εάν συνεχίζετε να μικραίνετε την Ελλάδα, να την κλείνετε στα τείχη της μικροπολιτικής και της μιζέριας, αν συνεχίζετε να καλλιεργείτε το φόβο και την ανασφάλεια, πιστεύοντας ότι ο λαός θα σας ακολουθήσει τυφλά και φοβισμένος, τότε θα έχετε να αναμετρηθείτε όχι μόνο με εμένα αλλά με ολόκληρο τον ελληνικό λαό. 
      Ευχαριστώ.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος και Γενική Γραμματέας κ. Αλέκα Παπαρήγα.
      Περιμένετε μισό λεπτό, κυρία Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Είναι η ώρα του διαλείμματος τώρα!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ οι όρθιοι συνάδελφοι να απομακρυνθούν ή να καθίσουν στις θέσεις τους.
      Ορίστε, κυρία Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, δεν αμφισβητούμε καθόλου ότι στη σύγχρονη Ελλάδα, σταθερά και απαρέγκλιτα, υπάρχει ενιαία, κοινή και πάρα πολύ σταθερή και αταλάντευτη στρατηγική. Άλλωστε, στην εξωτερική πολιτική αλλά και στην εσωτερική, αυτές οι δύο πλευρές δεν διαχωρίζονται μεταξύ τους.
      Αυτή η σταθερή ενιαία πολιτική υπήρχε και με το σύνθημα που κλασικά είχαμε γνωρίσει επί Νέας Δημοκρατίας και παλαιότερα «ανήκομεν εις την Δύσιν», αλλά και με το γνωστό σύνθημα επί ΠΑΣΟΚ «η Ελλάδα ανήκει στους Έλληνες».
      Μ’ αυτήν τη στρατηγική εμείς διαφωνούμε ριζικά, γιατί είναι μία στρατηγική η οποία πλήρως –ενεργητικά και παθητικά σε ορισμένες περιπτώσεις- ευθυγραμμισμένη με τις επιλογές των Ηνωμένων Πολιτειών της Αμερικής, του ΝΑΤΟ και της Ευρωπαϊκής Ένωσης. Δεν χρειάζεται να αναλύσω πιο πέρα γιατί εμείς διαφωνούμε γενικά μ’ αυτό.
      Και από την πλευρά της Νέας Δημοκρατίας και από την πλευρά του ΠΑΣΟΚ γίνεται πολύς λόγος για το πόσο ισχυρή είναι η Ελλάδα με τη μία ή την άλλη διακυβέρνηση. Εμείς δεν υιοθετούμε αυτόν τον όρο, κυρίως για το περιεχόμενο που έχει. Αν η Ελλάδα νοείται ισχυρή, όπως ήταν για παράδειγμα την περίοδο της διάλυσης της Γιουγκοσλαβίας και την περίοδο του πολέμου της Γιουγκοσλαβίας στα Βαλκάνια, αν θεωρείται ισχυρή η Ελλάδα σήμερα, όπου έχουν διευρυνθεί οι απειλές κατά των γειτονικών λαών, εμείς αυτήν την ισχυρή Ελλάδα την απορρίπτουμε, πριν απ’ όλα γιατί δεν συμφέρει τον ελληνικό λαό, αλλά και γιατί είναι επικίνδυνη στον έναν ή τον άλλο βαθμό για τους γειτονικούς λαούς και για την ίδια την υπόθεση της ειρήνης.
      Ο κύριος Πρωθυπουργός ανάμεσα στα άλλα ανέφερε ως θετικό στοιχείο της εξωτερικής πολιτικής της Κυβέρνησης το τι δουλειά έκανε και κάνει για να μπορούν οι Έλληνες επιχειρηματίες να ασκούν την επιχειρηματική τους δραστηριότητα στο εξωτερικό. Βεβαίως, κουβέντα δεν έγινε σχετικά με το τι συνέπειες έχει το κλείσιμο επιχειρήσεων στην Ελλάδα. Αυτό είναι ένα άλλο θέμα, που υποτίθεται ότι θα το συζητήσουμε στην επόμενη προ ημερήσιας διατάξεως συζήτηση που θα έχει το θέμα «Παραγωγικότητα, ανταγωνιστικότητα και ανεργία».
      Εμείς, λοιπόν, θεωρούμε ότι οι επιχειρηματίες δεν συνιστούν καμία εγγύηση στην καλή γειτονία ανάμεσα στις χώρες, στην κατοχύρωση της ειρήνης και της ασφάλειας. Οι άνθρωποι ενδιαφέρονται μόνο για τις τοποθετήσεις των κεφαλαίων τους. Αν τους βολεύει αυτό να γίνεται και με πόλεμο, θα γίνεται και με πόλεμο. 
      Στο κάτω-κάτω ας μην πάμε και πολύ μακριά. Επειδή μιλάμε και για την επέτειο της λήξης του Β΄ Παγκοσμίου Πολέμου, θα σας ρωτήσω κάτι. Πριν ξεκινήσει ο Β΄ Παγκόσμιος Πόλεμος, αλλά και κατά τη διάρκειά του, οι επιχειρηματίες των εμπόλεμων μεταξύ τους περιοχών είχαν ή δεν είχαν σχέσεις; Για να μην πάμε τώρα στο ποιος ανέβασε τον Χίτλερ και ποιος ήταν ο ρόλος των Ηνωμένων Πολιτειών και των άλλων ηγετικών δυνάμεων της Ευρώπης. Από πού και ως πού δηλαδή η εξαγωγή κεφαλαίων μέσω των επιχειρηματιών συνιστά απόδειξη ασφάλειας και ησυχίας; Οι ίδιοι οι επιχειρηματίες αποτελούν παράγοντα όξυνσης των αντιθέσεων και των διαφορών.
      Ο Πρόεδρος του ΠΑΣΟΚ είπε και κάτι άλλο. Δεν είναι βέβαια η πρώτη φορά που το λέει. Αναφερόμενος στην εξωτερική πολιτική είπε ότι ο σύγχρονος πατριωτισμός και ο σύγχρονος διεθνισμός δεν μπορούν να κινούν στην ίδια εποχή της δεκαετίας του 1960 και του 1970. 
      Κατ’ αρχήν και η Νέα Δημοκρατία και το ΠΑΣΟΚ, αλλά και άλλες δυνάμεις –όπως ο Συνασπισμός που συμμετέχει στην κοινή στρατηγική- ιδιαίτερα μέσω των θέσεών τους για την Ευρωπαϊκή Ένωση, έχουν αυτό το μοτίβο, ότι δεν είμαστε δηλαδή στην περίοδο του 1960 και του 1970.
      Αυτά είναι επικίνδυνα πράγματα. Βεβαίως υπάρχουν εξελίξεις, αλλά ο Πρόεδρος του ΠΑΣΟΚ είπε και το εξής: «Χλωμιάζουν τα σύνορα», λέει. Τι είναι αυτό δηλαδή; Είναι αντικειμενικό γεγονός; Θέμα συσχετισμού δύναμης είναι. Τα σύνορα πάντα χλωμιάζουν, όταν στρατεύματα –δεν παίρνω το θέμα της εξαγωγής κεφαλαίων, αυτό είναι μία άλλη ιστορία- του ΝΑΤΟ, της Ευρωπαϊκής Ένωσης και των Ηνωμένων Πολιτειών μπορούν να κινούνται και να πηγαίνουν όπου θέλουν.
      Και μάλιστα είπε ότι η διαπάλη σήμερα πρέπει να γίνεται με όρους ιδεών και αξιών και όχι με βάση το δίκαιο του ισχυρότερου. 
      Με συγχωρείτε, κύριε Παπανδρέου, αλλά αυτά ούτε οι συμπαθέστατοι σε μένα ουτοπικοί σοσιαλιστές του 18ου και του 19ου αιώνα δεν τα έλεγαν. Δηλαδή με ποιες ιδέες να γίνει η διαπάλη; Ποιες είναι οι διαφορές της ελληνικής εξωτερικής πολιτικής, για να πιάσω αυτήν την πλευρά, της Νέας Δημοκρατίας αλλά και του ΠΑΣΟΚ από τις ιδέες του Μπλερ, του Σρέντερ, του Μπερλουσκόνι και του Μπους; Μιλάμε για τις στρατηγικές ιδέες. Διαφορές πάντα υπάρχουν. Πού βρίσκονται οι διαφορές; Και θα αποδείξω παρακάτω ότι δεν υπάρχουν διαφορές. Οι υπογραφές στα κείμενα είναι κοινές. Αυτά τα κείμενα, είτε είναι του ΝΑΤΟ είτε της Ευρωπαϊκής Ένωσης, είναι κείμενα επίσης ιδεών και αξιών, ανεξάρτητα αν συμφωνεί κανείς με αυτές τις ιδέες. Τώρα το δίκαιο, με ή χωρίς εισαγωγικά –εδώ είναι συγκεκριμένη περίπτωση- στην πολιτική κυριαρχεί. Εμείς ευελπιστούμε να κυριαρχήσει το δίκαιο των πολλών, των λαών. 
      Ο χειρισμός των ζητημάτων εξωτερικής πολιτικής δεν είναι θέμα ούτε εξυπνάδας Πρωθυπουργού και Υπουργού Εξωτερικών ούτε πονηριάς ούτε ελιγμών, και ας μου επιτραπεί να χρησιμοποιήσω και τον όρο, ούτε θέμα κάποιου τσαμπουκά. Ούτε εξαρτάται από το πόσες φορές ο Υπουργός Εξωτερικών είναι ιπτάμενος, κάνει ταξίδια, αν είναι πολύ στην Ελλάδα ή λίγο. Είναι ζήτημα γενικού προσανατολισμού. Από εκεί καθορίζονται οι επί μέρους χειρισμοί. Βεβαίως υπάρχει και θέμα προσωπικής ικανότητας, αλλά δεν συζητάμε αυτό. 
      Εμείς, λοιπόν, θέλουμε να αναδείξουμε εκείνα τα ζητήματα τα οποία συνιστούν προβλήματα και κινδύνους στην εξωτερική πολιτική και είναι προβλήματα και κίνδυνοι, γιατί δεν έρχονται απ’ έξω. Η Ελλάδα είναι συμμέτοχος αυτών των προβλημάτων. Βεβαίως, η Ελλάδα δεν σηκώνει το κύριο βάρος. Η Ελλάδα δεν είναι Ηνωμένες Πολιτείες, δεν είναι Γερμανία, δεν είναι Γαλλία, δεν είναι Μεγάλη Βρετανία, αλλά τον αρνητικό συσχετισμό δύναμης τον φτιάχνουν και οι μεγάλες χώρες και οι μικρότερες.
      Αναφερόμαστε συγκεκριμένα. Οι αποφάσεις της Συνόδου Κορυφής του ΝΑΤΟ στην Ουάσινγκτον στις 23, 24 Απριλίου του 1999 που καθορίζουν, νομιμοποιούν τη στρατιωτική επέμβαση –εμείς βάζουμε μπροστά και τη λέξη ιμπεριαλιστική- εκτός συνόρων. Με βάση αυτήν την απόφαση διατηρούνται τα πυρηνικά όπλα στην Ευρώπη, συγκροτείται ο Ευρωστρατός, σε συνδυασμό με την εξάρτησή του και τη σύνδεσή του με το ΝΑΤΟ. 
      Δεύτερον. Η γενική πολιτική της Ευρωπαϊκής Ένωσης, η οποία μάλιστα δεν αφήνει τίποτα να πέσει κάτω. Θέλουν παραδείγματος χάρη, οι Ηνωμένες Πολιτείες να αναδείξουν σε βασικούς εχθρούς τους τη Συρία, το Ιράκ, τη Βόρειο Κορέα και την Κούβα; Αυτό το υιοθετεί και η Ευρωπαϊκή Ένωση. Είναι η συμφωνία της Ευρωπαϊκής Ένωσης και του ΝΑΤΟ το Δεκέμβρη του 2002 που, εκτός του ότι αποδεικνύει την ευθυγράμμιση, έχει και άλλα προβλήματα. Ρυθμίζει τις μεταξύ τους σχέσεις. Δίνεται έτσι η δυνατότητα σε χώρες-μέλη του ΝΑΤΟ, όπως είναι η Τουρκία που ακόμα δεν είναι μέλος της Ευρωπαϊκής Ένωσης και σε άλλες χώρες, να μπορούν να αποτρέπουν ασκήσεις, παραδείγματος χάρη στρατιωτικές, αν θεωρούν ότι θίγονται δίκαια ή άδικα. Είναι οι αποφάσεις του ΝΑΤΟ στη Σύνοδο της Κωνσταντινούπολης στις 28 έως 29 Μαΐου πέρσι και στις Βρυξέλλες φέτος στις 22 Φεβρουαρίου, με σαφείς στόχους και σχεδιασμούς σε βάρος των χωρών της Μέσης Ανατολής, σε βάρος των Βαλκανίων, σε βάρος της Ρωσίας, της Λευκορωσίας κλπ. Είναι οι απαιτήσεις των Ηνωμένων Πολιτειών της Αμερικής για παραχώρηση χώρων εξυπηρέτησης στην Ελλάδα, δηλαδή μιας νέας μορφής βάσεων, όπως είναι το νατοϊκό Στρατηγείο στη Θεσσαλονίκη, το Εκπαιδευτικό Κέντρο του ΝΑΤΟ στη Σούδα, το Κέντρο Θαλασσίων Στρατηγικών Μεταφορών στην Αθήνα, οι νέες απαιτήσεις των ΗΠΑ για παραχώρηση ζωνών ελεύθερης διέλευσης σε θάλασσα και αέρα.
      Κύριε Πρωθυπουργέ, θα πάτε στην Ουάσινγκτον και θα δείτε τον Πρόεδρο Μπους. Θα σας ζητήσει γη και ύδωρ και αυτό το ξέρετε και πριν πάτε. Δυστυχώς θα τα δώσετε. Αυτή είναι η πρόβλεψή μας. Άλλωστε δεν θα πηγαίνατε για να του πείτε «όχι». Επιπλέον υπάρχουν και άλλα γνωστά ζητήματα, τα οποία δεν μπορούμε να τα παρακάμψουμε. Δεν μπορεί να μιλάμε για εξωτερική πολιτική, για ιδέες και αξίες και να ξεχνάμε αυτά. Είναι η άρνηση του ΝΑΤΟ να μην υπάρχουν εθνικά όρια επιχειρησιακής ευθύνης στο όνομα της ευελιξίας. Το γεγονός αυτό βεβαίως αξιοποιεί και η ηγεσία της Τουρκίας, η οποία επιδιώκει να μην υπάρχουν και αν υπάρχουν να είναι αυτά στη μέση του Αιγαίου. 
      Υπάρχει και το κείμενο της Άγκυρας που έγινε ανάμεσα στην Τουρκία και τη Μεγάλη Βρετανία με παρότρυνση των ΗΠΑ και που εντάχθηκε στη συμφωνία ΝΑΤΟ και Ευρωπαϊκής Ένωσης. Δεν είναι ένα διμερές κείμενο. Με βάση αυτό το κείμενο δίδεται η δυνατότητα ή το πράσινο φως στην ηγεσία της Τουρκίας να κάνει παραβιάσεις στο Αιγαίο. 
      Επίσης, προκύπτουν ζητήματα λόγω ΝΑΤΟ. Υπάρχει αυτοτελής ευθύνη και ιστορικά της ηγεσίας της Τουρκίας, αλλά ας μην τα φορτώνουμε μόνο εκεί, γιατί υπάρχει και το ΝΑΤΟ. Εκτός του ΝΑΤΟ δημιουργούνται προβλήματα για τα κυριαρχικά δικαιώματα στο Αιγαίο που ξεκινούν από τη γραμμή του FIR.
      Επίσης υπάρχουν θέματα τα οποία μπορούν να μπλεχθούν με ζητήματα έρευνας και διάσωσης ή με τα ζητήματα της υφαλοκρηπίδας.
      Επιπλέον υπάρχουν και άλλα σοβαρά ζητήματα, όπως είναι η Συμφωνία της Μαδρίτης ανάμεσα στον τότε Πρωθυπουργό κ. Σημίτη και τον Σουλεϊμάν Ντεμιρέλ, που η Νέα Δημοκρατία κάπου της έκανε κριτική, αλλά σήμερα αποφεύγει να ασκεί κριτική.
      Ακόμα υπάρχει η Συμφωνία του Ελσίνκι που δίνει δικαιώματα στην Τουρκία εφ’ όλης της ύλης των απαιτήσεών της. Εμείς δεν συμμεριζόμαστε τη θέση του Υπουργού Εξωτερικών, που σήμερα ανέπτυξε και ο Πρωθυπουργός, ότι η καινούργια συμφωνία είναι καλύτερη από την προηγούμενη, επειδή κατά κάποιον τρόπο άλλαξαν μερικές φράσεις ή επειδή συμπεριλαμβάνει τη μειονότητα στην Ίμβρο και την Τένεδο. Επί της ουσίας, όμως, παραμένει η ίδια.
      Εγώ θα ήθελα να ξεκαθαρίσω το εξής ζήτημα: Εμείς ως κόμμα τοποθετούμαστε σ’ αυτά τα ζητήματα και δεν περιοριζόμαστε να βλέπουμε το σήμερα. Κάποιος μπορεί να πει «ξέρεις, σήμερα υπάρχουν δυσκολίες, άλλαξε ο συσχετισμός δύναμης, είναι μία κατάσταση, ενδεχομένως, μεταβατική». Υπό μία έννοια, βεβαίως, είναι μεταβατική, γιατί οι λαοί μπορεί να την αλλάξουν.
      Εν πάση περιπτώσει, μπορεί να πει κανείς «μη βλέπετε τα πράγματα μόνο με βάση το σήμερα, δείτε τα και με βάση το αύριο, δείτε ότι η Τουρκία θα μπει στην Ευρωπαϊκή Ένωση και επομένως δεν θα της είναι εύκολο να κινείται με τον ίδιο τρόπο». Εμείς είμαστε υποχρεωμένοι να βλέπουμε και το αύριο. Αν συνεχισθούν έτσι τα πράγματα, το αύριο θα είναι ακόμα χειρότερο. Ενδεχομένως στα Βαλκάνια για τα επόμενα χρόνια να επέλθει κάποια ησυχία. Λέω ενδεχομένως, γιατί δεν μπορούμε να τα προβλέψουμε όλα, γιατί δεν είμαστε μέσα στην εξουσία για να ξέρουμε τι γίνεται στα κέντρα αποφάσεων και εξουσίας. 
      Συνεπώς, ακόμα και αν υπάρξει μία νηνεμία στις ελληνοτουρκικές σχέσεις, αυτό δεν μας εξασφαλίζει για το τι θα γίνει σε δεκαπέντε ή είκοσι χρόνια. Ας μου πει κάποιος εδώ, ανεξάρτητα από τη θέση που έχει για την Ευρωπαϊκή Ένωση, αλλά που παρακολουθεί πολύ σοβαρά τα πράγματα και την πορεία του ΝΑΤΟ και που ξέρει τι οξύτατοι ανταγωνισμοί και αντιθέσεις υπάρχουν ανάμεσα στους εταίρους, τους οποίους εμείς γι’ αυτόν το λόγο αποκαλούμε συμμαχία, πώς θα είναι η Ευρωπαϊκή Ένωση σε δεκαπέντε ή είκοσι χρόνια. Ποιος μπορεί να πει ότι δεν θα υπάρχει ένας πολύ σκληρός πυρήνας, ο οποίος δεν θα κρατά ούτε τα τυπικά προσχήματα που κρατά σήμερα στο όνομα των είκοσι πέντε εταίρων; Πρέπει να τα πούμε εδώ. Στο κάτω-κάτω όλοι έχουμε ένα παρελθόν και αν δεν τα έχουμε ζήσει, ξέρουμε την ιστορία. Παραδείγματος χάρη, όταν στη Σοβιετική Ένωση και στα περισσότερα κράτη της Ευρώπης τα κομμουνιστικά κόμματα προειδοποιούσαν για τον επερχόμενο δεύτερο Παγκόσμιο Πόλεμο, τι έλεγαν τα άλλα κόμματα; Τον έβλεπαν; 
      Επομένως, ακριβώς επειδή εμείς βλέπουμε το αύριο, είμαστε ακόμα πιο ανήσυχοι. Εμείς έχουμε διαφορετική θέση για τη συμμετοχή της Ελλάδας στο ΝΑΤΟ και την Ευρωπαϊκή Ένωση. Με βάση αυτήν τη θέση δεν εμπιστευόμαστε το ΠΑΣΟΚ και τη Νέα Δημοκρατία και με βάση αυτήν τη θέση ασκούμε κριτική και στο Συνασπισμό. Όμως ας αφήσουμε κατά μέρος τις ιδεολογικοπολιτικές μας θέσεις, γιατί αυτό στο κάτω-κάτω είναι ένα θέμα όχι άσχετο με αυτό που συζητάμε, αλλά δεν είναι ένα θέμα στο οποίο περιμένουμε ότι μπορούμε ποτέ να συμφωνήσουμε. Ας δούμε πιο συγκεκριμένα την κατάσταση. Έχουμε μία μακρόχρονη εμπειρία από τη συμμετοχή της Ελλάδας σε αυτές τις διεθνείς ενώσεις, αρχικά στο ΝΑΤΟ και στην πορεία στην Ευρωπαϊκή Ένωση. Θέλετε να πάρουμε τα πράγματα από την επιβολή της χούντας έως το Κυπριακό; Αυτές οι ενώσεις ή οι ηγετικές δυνάμεις υιοθέτησαν τις θέσεις των ελληνικών κυβερνήσεων, όταν κατά διαλείμματα αντιστάθηκαν σε ορισμένα ζητήματα; Γιατί είχαμε κατά διαλείμματα στο παρελθόν αντιστάσεις από τις ελληνικές κυβερνήσεις.
      Υιοθέτησαν ποτέ με βάση αυτές τις περίφημες αρχές και τις αξίες του δικαίου; 
      Θα θυμίσω ένα παλιότερο παράδειγμα. Η ένταξη της χώρας μας στη Δυτικοευρωπαϊκή Ένωση πανηγυρίστηκε και διαφημίστηκε και μόλις μπήκε η Ελλάδα έγινε η αδρανοποίηση του άρθρου 5 που προέβλεπε συνδρομή σε περίπτωση επίθεσης κατά της χώρας, ακόμα και από το άλλο μέρος της ίδιας της συμμαχίας. 
      Πάρτε το θέμα των λεγόμενων «γκρίζων» ζωνών στο Αιγαίο. Τόσο οι ΗΠΑ όσο και το ΝΑΤΟ και η Ευρωπαϊκή Ένωση ποτέ δεν αποδέχθηκαν τις ελληνικές θέσεις, οι οποίες θέτουν ζήτημα κυριαρχικών δικαιωμάτων. 
      	Εδώ, λοιπόν, πρέπει να παραδεχθείτε το εξής: Ή η Ελλάδα έχει άδικο ή οι σύμμαχοι δεν συμφωνούν με την Ελλάδα. Εμείς δεν έχουμε την άποψη ότι «ρίχνουν» την Ελλάδα, ότι είμαστε το «μαύρο πρόβατο» κλπ. Οι περίφημοι σύμμαχοι τοποθετούνται ανάλογα με τα συμφέροντά τους. Σήμερα μπορεί να είναι με την Ελλάδα και αύριο μπορεί να είναι εναντίον της Ελλάδας. Ναι, αλλά έτσι τίποτα δεν εξασφαλίζει την Ελλάδα, ούτε οι αξίες ούτε η εξυπνάδα ούτε τίποτα. Όταν συμμορφώνεσαι μ’ αυτήν την πολιτική, θα δέχεσαι και τις συνέπειές της. 
      	Οι σχέσεις με την Τουρκία και η μέχρι τώρα πορεία τους μας προβληματίζουν έντονα. Οι λεγόμενες συμφωνίες χαμηλής πολιτικής αποκοιμίζουν το λαό και παρακάμπτουν τα σοβαρά θέματα και τις μονομερείς διεκδικήσεις της Τουρκίας. 
      Δεν είμαστε υπέρ της έντασης. Μάλιστα, πρέπει να παίρνουμε τα μέτρα μας και να μην παγιδευόμαστε σε προβοκάτσιες. Πρέπει να έχουμε μεγάλη επαγρύπνηση, όμως η καλή γειτονία, που τη θέλουμε, δεν μπορεί να στηρίζεται σε υποχωρήσεις στα κυριαρχικά δικαιώματα. Αυτό δεν ωφελεί ούτε τον ελληνικό ούτε τον τουρκικό λαό, πολύ περισσότερο που δεν είμαστε μόνο εμείς και η Τουρκία. Υπάρχουν και οι περίφημοι σύμμαχοι, που εμφανίζονται ως επιδιαιτητές, οι οποίοι αξιοποιούν αυτές τις διαφορές, μεγάλες ή μικρές, αυτό ας το κρίνει κανείς. 
      	Υπάρχει η επέκταση των χωρικών υδάτων της χώρας μας στα δώδεκα μίλια. Για μας βεβαίως είναι αναφαίρετο δικαίωμα η άσκηση του δικαιώματος αυτού. Πρέπει να είναι συνάρτηση πολλών παραγόντων. Είναι μεγάλο ζήτημα, είναι πολύ υπεύθυνο ζήτημα, είναι αναφαίρετο δικαίωμα το πότε θα ασκηθεί. Πρέπει να συνυπολογιστεί με όλους τους άλλους παράγοντες και να υπάρχει μία πραγματική ανάγκη. 
      	Τα ζητήματα που έχουν σχέση με τον επιχειρησιακό έλεγχο του Αιγαίου προκύπτουν και συνδέονται με την ένταξη και των δύο χωρών στο ΝΑΤΟ, όπως είπα και προηγουμένως. Πρέπει βεβαίως να διευθετηθεί το ζήτημα, αλλά πώς; Τι θα γίνει; Πώς θα διαφυλαχθούν και τα κυριαρχικά δικαιώματα; 
      Είναι, λοιπόν, προβληματικό το θέμα του Αιγαίου και δεν μπορούμε να επαφιέμεθα στις καλές προθέσεις των Ηνωμένων Πολιτειών της Αμερικής που θέλουν το «κλειδί» του Αιγαίου στα χέρια τους. 
      	Ξαναλέμε: Οι δύο λαοί πρέπει να είναι πολύ κοντά. Έχουμε κοινά συμφέροντα οι λαοί και όχι οι επιχειρηματίες. Μάλιστα, οι στενές σχέσεις ανάμεσα στους δύο λαούς δεν πρέπει να νοθεύονται από τις σκοπιμότητες κυβερνήσεων, κομμάτων και επιχειρηματιών. Πρέπει να διευρυνθούν οι καλές σχέσεις των δύο λαών και με τη στενή φιλία Ελληνοκυπρίων και Τουρκοκυπρίων. Ο διάλογος έχει ουσία. Δεν είμαστε εναντίον του διαλόγου. Πρέπει να γίνεται με στόχο τον αμοιβαίο σεβασμό της εδαφικής ακεραιότητας και της εδαφικής κυριαρχίας, των κυριαρχικών δικαιωμάτων και των δύο χωρών. 
      	Δεν μπορούμε, όμως, να κρύψουμε και κάτι άλλο. Ανεξάρτητα από το ποιος έκανε την αρχή, ανεξάρτητα από το ποιος είναι πιο υπεύθυνος και ποιος φταίει περισσότερο, υπάρχει –και αυτό μας ανησυχεί- ένας ανταγωνισμός ανάμεσα στις δύο κυρίαρχες τάξεις της Ελλάδας και της Τουρκίας για το ποια από τις δύο χώρες είναι ο καλύτερος σύμμαχος, ο πολυτιμότερος σύμμαχος για τις Ηνωμένες Πολιτείες. Αυτός ο ανταγωνισμός μεταφερόμενος προς τα κάτω «δηλητηριάζει» τις σχέσεις των δύο λαών. 
      	Έχει σημασία για τις Ηνωμένες Πολιτείες, παραδείγματος χάρη, και για τις ηγετικές δυνάμεις της Ευρωπαϊκής Ένωσης η στρατηγική θέση τόσο της Ελλάδας όσο και της Τουρκίας και γι’ αυτό η διαμάχη που υπάρχει δεν είναι αυτοφυής, αλλά αξιοποιείται και γι’ αυτό δεν είμαστε δύο χώρες με διαφορές μεταξύ μας. Είμαστε δύο χώρες όπου αυτές οι διαφορές έχουν σχέση και με τη γενικότερη παρέμβαση –και ιστορικά- Μεγάλης Βρετανίας και Ηνωμένων Πολιτειών, γι’ αυτό δεν αισθανόμαστε καμία ασφάλεια ότι η Ευρωπαϊκή Ένωση θα μπορεί να επιλύσει το ζήτημα. Δυστυχώς οι μέχρι τώρα κυβερνήσεις και του ΠΑΣΟΚ και της Νέας Δημοκρατίας ανέχθηκαν αυτήν την κατάσταση. 
      	Όσο για το Κυπριακό, το σχέδιο Ανάν δεν εξασφάλιζε τα δικαιώματα του κυπριακού λαού, γι’ αυτό και απορρίφθηκε. Αντί οι κυβερνήσεις του ΠΑΣΟΚ και της Νέας Δημοκρατίας να αξιοποιήσουν το δημοψήφισμα και το «όχι» και να παλέψουν για μία λύση που κινείται στις γνωστές αποφάσεις του Οργανισμού Ηνωμένων Εθνών, αυτές που τώρα τις έχουν βάλει στο «χρονοντούλαπο», ψάχνουν για λύσεις όχι δίκαιες, ασκώντας και πίεση στον κυπριακό λαό.
      Εμείς συνεχίζουμε να στηρίζουμε τον κυπριακό αγώνα με βάση τη δίκαιη λύση, για μια δικοινοτική  ομοσπονδία, με μια ενιαία διεθνή προσωπικότητα και όχι ένα ψευδοκράτος υπό επιτήρηση και κηδεμονία.
      Όσον αφορά την πρώην Γιουγκοσλαβική Δημοκρατία της Μακεδονίας από την αρχή λέγαμε ότι το κύριο θέμα δεν είναι η ονομασία, αλλά η σταθερότητα, και όχι η αποσταθεροποίηση αυτής της περιοχής. Υποστηρίζουμε σε κάθε περίπτωση ότι η ονομασία Μακεδονία και η κάθε σχετική αναφορά που περιλαμβάνει το όνομα Μακεδονία ή Μακεδονικός έχει γεωγραφικό και μόνο προσδιορισμό. 
      Η πρόσφατη παρέμβαση των ΗΠΑ με οδηγό το δόγμα «διαίρει και βασίλευε» προς την πρώην Γιουγκοσλαβική Δημοκρατία της Μακεδονίας δεν στοχεύει μόνο σε αυτήν τη χώρα, αλλά αφορά όλα τα Βαλκάνια. Πρέπει, λοιπόν, να προβλέπουμε τις εξελίξεις.
      Το σχέδιο-κείμενο Νίμιτς έχει ορισμένες διατυπώσεις, ενδεχομένως αμφιλεγόμενες, και παγίδες. 
      Για το ζήτημα του Κοσσυφοπεδίου επιμένουμε ότι δεν μπορεί να υπάρξει αλλαγή συνόρων και ανεξαρτητοποίηση, απόφαση που έχουν πάρει οι ΗΠΑ και άλλες ευρωπαϊκές δυνάμεις, αλλά και η Ελλάδα, όταν ο Πρωθυπουργός επανειλημμένα λέει ότι δεν μπορούμε να γυρίσουμε στο καθεστώς προ του 1999.
      Εμείς προσπαθώντας να είμαστε και ρεαλιστές, με βάση το σημερινό συσχετισμό δυνάμεων, θεωρούμε ότι η Κυβέρνηση θα έπρεπε να στηρίξει το ψήφισμα 1244/99 του ΟΗΕ. Δεν είναι το πιο ωραίο ψήφισμα, όμως, απαγορεύει την αλλαγή των συνόρων. Δεν λύνει το πρόβλημα στα Βαλκάνια, αλλά απαγορεύει την αλλαγή των συνόρων.
      Συνολικά, λοιπόν, και επιγραμματικά δεν αναγνωρίζουμε καμιά επιλογή που μεταβιβάζει κυριαρχικά δικαιώματα στην Ευρωπαϊκή Ένωση, το ΝΑΤΟ και τις ΗΠΑ. Δεν αναγνωρίζουμε τη δήλωση της Μαδρίτης, τα συμπεράσματα του Ελσίνκι του 1999 για το Κυπριακό και τις ελληνοτουρκικές σχέσεις. Διεκδικούμε την επιστροφή των τμημάτων των Ενόπλων Δυνάμεων που βρίσκονται στο Κόσοβο, στο Αφγανιστάν και στην πρώην Γιουγκοσλαβική Δημοκρατία της Μακεδονίας και θα μπορούσε αυτό να είναι και ένα σημείο πίεσης της Κυβέρνησης στα λεγόμενα διεθνή φόρα. Και μάλιστα να μη δεχτεί καμία μορφή συμμετοχής στο Ιράκ, καμιά αλλαγή συνόρων στα Βαλκάνια παραπέρα, γιατί αλλαγές έχουν γίνει. Κατάργηση της χρησιμοποίησης μειονοτικών ζητημάτων ως μοχλού παρέμβασης στα εσωτερικά των χωρών. Οι μειονότητες να έχουν πλήρη δικαιώματα εντός των συνόρων των κρατών.
      Είμαστε επίσης κατά των εξοπλιστικών προγραμμάτων, που αφορούν ΝΑΤΟϊκούς σχεδιασμούς και σχεδιασμούς επιχειρηματικούς. Είμαστε υπέρ της στήριξης της εγχώριας κρατικής αμυντικής βιομηχανίας.
      Με την ευκαιρία υπογραμμίζουμε ότι για χρόνια το ΠΑΣΟΚ και η Νέα Δημοκρατία προεκλογικά μιλούσαν για μείωση των εξοπλισμών. Αντίθετα τώρα διαφαίνεται το ξεκίνημα μιας νέας κούρσας, από τις ΗΠΑ και από άλλες ευρωπαϊκές χώρες, προσφοράς, δηλαδή, οπλικών συστημάτων και δυστυχώς βλέπουμε και μια διάθεση από την ελληνική Κυβέρνηση να πάρει και από τις ΗΠΑ και από ορισμένες ευρωπαϊκές χώρες ώστε να μη μείνει κανένας παραπονεμένος. Στην πραγματικότητα, όμως, το θέμα δεν είναι η υπηρέτηση οικονομικών συμφερόντων. Ο υπερεξοπλισμός και των δύο χωρών και της Ελλάδας και της Τουρκίας εξυπηρετεί την ισχυροποίηση της νοτιοανατολικής πτέρυγας του ΝΑΤΟ. Και βέβαια αυτά τα πληρώνει ο ελληνικός, αλλά και ο τουρκικός λαός. Και δεν πληρώνει ο ελληνικός και ο τουρκικός λαός για αμυντικές ανάγκες, αλλά για επιθετικές.
      Εμείς διεκδικούμε την απομάκρυνση των ξένων βάσεων. Ακόμη πιο επιτακτικά το ζητάμε όταν βλέπουμε αναβάθμιση της Σούδας. Απορρίπτουμε την τεχνική συμφωνία για το Αιγαίο και διεκδικούμε τη λύση του Κυπριακού με βάση τις γνωστές αποφάσεις του ΟΗΕ.
      Έχουμε συνηθίσει να ακούμε μια μόνιμη επωδό από τα άλλα κόμματα ότι οι απόψεις μας είναι ουτοπικές, είναι προϊστορικές, δεν παίρνουμε υπόψη μας το συσχετισμό δυνάμεων, τις εξελίξεις και επίσης δεν παίρνουμε υπόψη μας ότι αν υπάρξουν τέτοιες επιλογές από την ελληνική Κυβέρνηση, τότε ο ελληνικός λαός θα πληρώσει μεγάλο κόστος και θα υποστεί μεγάλες θυσίες. Στην ουσία δηλαδή ομολογείτε ότι, αν δεν συμμορφωνόμαστε σε αυτά που θέλουν οι σύμμαχοι και αν δεν συμμετέχουμε ενεργά, κινδυνεύουμε. Εμείς, όμως, τέτοιους συμμάχους δεν τους θέλουμε. Εμείς θέλουμε μια ισχυρή Ελλάδα, η οποία να μπορεί να συγκρούεται συγκρούεται με την ιμπεριαλιστική τάξη πραγμάτων και ας έχει κόστος και θυσίες. Καλύτερα να θυσιαζόμαστε για μια Ελλάδα της ειρήνης παρά για μια Ελλάδα η οποία συμμετέχει ενεργά σε ό,τι συμφέρει τον ιμπεριαλιστικό πόλεμο, το εμπάργκο και όλες τις άλλες επιλογές και όποιες μορφές και αν παίρνουν.
      Κόντρα στο ρεύμα. Αυτό ζητάμε. Κάτι τέτοιο θεωρούμε ότι είναι συμφέρον και για όλους τους λαούς της Ευρώπης και των Βαλκανίων. Και εν πάση περιπτώσει, εάν σε κάθε χώρα δεν δυναμώσει ένα ρεύμα, κόντρα στο ρεύμα, τότε τι θα κάνουμε; Μετά από δέκα και δεκαπέντε χρόνια τι θα κάνουμε; Θα περιμένουμε πότε θα γιορτάζουμε τη λήξη του Γ΄ Παγκοσμίου Πολέμου; 
      Και με την ευκαιρία να πω το εξής. Κοιτάξτε. Δεν χρειάζεται να γίνει Γ’ Παγκόσμιος Πόλεμος ή μάλλον δεν χρειάζεται να γίνει ένας πόλεμος, έτσι όπως τον έχουμε γνωρίσει στον 20ο αιώνα. Μπορεί να γίνονται αλλεπάλληλοι τοπικοί πόλεμοι, δήθεν επιμέρους πόλεμοι που να ταλανίζουν όλη τη γη. Περί αυτού πρόκειται.
      Εμείς, λοιπόν, καλούμε το λαό και τη νεολαία να ανακτήσουν το αγωνιστικό και αισιόδοξο ηθικό τους, που σε κρίσιμες στιγμές έχουν δείξει, και να περάσουν σε ένα ανώτερο επίπεδο πάλης απ’ αυτό που έχει επιδείξει ο λαός και η νεολαία. Και εάν δεν αλλάξουν οι συσχετισμοί δυνάμεων, να το πούμε καθαρά, στην Ελλάδα και στις άλλες χώρες, τα πράγματα θα είναι χειρότερα. Εμείς, όμως, απ’ αυτή τη σκοπιά είμαστε αισιόδοξοι, γιατί πραγματικά κάποια στιγμή οι λαοί, όχι θα ξυπνήσουν –ξύπνιοι είναι τώρα- αλλά θα αποκτήσουν συνείδηση της δύναμής τους.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Πρόεδρος του Συνασπισμού της Ριζοσπαστικής Αριστεράς κ. Αλέξανδρος Αλαβάνος.
       ΑΛΕΞΑΝΔΡΟΣ ΑΛΑΒΑΝΟΣ: ( Πρόεδρος του Συνασπισμού της Ριζοσπαστικής Αριστεράς): Κυρία Πρόεδρε, θα αρχίσω μ’ ένα εισαγωγικό θέμα, που δεν συνδέεται άμεσα με τη συζήτησή μας, αλλά με το πλαίσιο μέσα στο οποίο γίνεται η συζήτησή μας. Υπάρχει μια μεγάλη ανησυχία και κριτική από την κοινωνία για την απόφαση της Βουλής σε σχέση με τις αποζημιώσεις πρώην Βουλευτών που σχετίζονται με το ασυμβίβαστο, το οποίο ο Συνασπισμός τότε το είχε καταψηφίσει.
      Νομίζω ότι είναι βάσιμη αυτή η κριτική της κοινωνίας. Σήμερα το πρωί, θέλω να σας γνωστοποιήσω, συγκλήθηκε έκτακτα η Κοινοβουλευτική Ομάδα του Συνασπισμού και ομόφωνα ζητάει –και απευθυνόμαστε και στις Κοινοβουλευτικές Ομάδες των άλλων τριών κομμάτων- την ανάκληση αυτής της απόφασης της Βουλής.
      ΑΝΔΡΕΑΣ ΛΟΒΕΡΔΟΣ: Πρέπει να αλλάξει το Σύνταγμα. 
      ΠΡΟΕΔΡΟΣ ( Άννα Μπενάκη - Ψαρούδα): Εδώ κύριε  Πρόεδρε, πρέπει να παρέμβω γιατί το θέμα αφορά και το Προεδρείο. Να συμπληρώσουμε απλώς ότι αυτή η απόφαση της Ολομέλειας της Βουλής είχε εγκριθεί προηγουμένως από όλα τα κόμματα. Αυτό για την αποκατάσταση της αλήθειας και της πλήρους ενημέρωσης. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, δεν το αμφισβητώ αυτό που λέτε αλλά δεν μας λείπει η τόλμη, αν θέλετε ή η άποψη, ότι όταν γίνεται ένα λάθος πρέπει να αναγνωρίζεται. Και μ’ αυτήν την έννοια ζητάμε την ανάκληση αυτής της απόφασης και ζητάμε και από τις άλλες τρεις Κοινοβουλευτικές Ομάδες να προβληματιστούν σ’ αυτό το ζήτημα. 
      Έρχομαι τώρα στο σοβαρό ζήτημα που έχουμε, τα θέματα της εξωτερικής πολιτικής. Άκουσα με προσοχή και τους τρεις προηγούμενους ομιλητές και τις διαβεβαιώσεις που δόθηκαν από τον κύριο Πρωθυπουργό ότι κατεύθυνσή του μόνιμη είναι το να υπάρχει μια εθνική συνεννόηση και να χαράζεται μια στρατηγική όσο το δυνατόν κοινά αποδεκτή για την Ελλάδα.
      Ως πρόθεση είναι αποδεκτή, αλλά ως εφαρμογή φοβάμαι ότι δεν γίνεται αυτό. Κινούμαστε σε μεγάλο βαθμό σε συνθήκες μυστικής διπλωματίας. Υπάρχουν τριάντα γύροι συνεννοήσεων και συναντήσεων των Επιτροπών Εμπειρογνωμόνων Ελλήνων και Τουρκίας και δεν ξέρουμε το αποτέλεσμα.
      Το Εθνικό Συμβούλιο Εξωτερικής Πολιτικής, μια ιδέα που υλοποιήθηκε από την προηγούμενη κυβέρνηση, συνεχίζεται, ως θεσμός, και από τη σημερινή. Ξεκίνησε από πρόταση του Συνασπισμού, δεν συνέρχεται, όμως, όσο απαιτούν οι περιστάσεις, τουλάχιστον.
      Έχουμε τις εξελίξεις με τις προτάσεις Νίμιτς, έχουμε τη νέα κρίση στα Ίμια και το Συμβούλιο Εξωτερικής Πολιτικής ή το Συμβούλιο Πολιτικών Αρχηγών δεν συνέρχεται. 
      Και μπορούμε να πούμε ότι μερικές φορές δεν έχουμε πλήρη ενημέρωση, όπως υπήρξαν διμερείς επαφές της Κυβέρνησης με τα κόμματα, αλλά δεν μας γνωστοποιήθηκε τότε η επιστολή και η πλατφόρμα του Νίμιτς, με συνέπεια και εμείς στη διαμόρφωση των θέσεών μας να μην έχουμε σωστή και πλήρη γνώση των πραγμάτων, που θα στήριζε και ακόμα πιο εύστοχες θέσεις.
      Εγώ θέλω να αναφερθώ στα μεγάλα ζητήματα που αντιμετωπίζει η χώρα μας. Και το πρώτο είναι το παγκόσμιο πλαίσιο. Ακούγοντας τον κύριο Πρωθυπουργό και ακούγοντας σ’ ένα βαθμό και τον Αρχηγό της Αξιωματικής Αντιπολίτευσης έχει κανείς στην εικόνα του ότι ο πλανήτης είναι όλο θάλασσα και ότι υπάρχει ένα νησί, που είναι η Ελλάδα με μερικές γειτονικές χώρες. Δεν ακούσαμε μια τοποθέτηση για τη διεθνή κατάσταση μέσα στην οποία λειτουργεί η Ελλάδα και ασκεί την εξωτερική της πολιτική. Και είναι μάλιστα σήμερα μη τακτικό μέλος του Συμβουλίου Ασφαλείας του Οργανισμού Ηνωμένων Εθνών. Δεν ακούσαμε τίποτα ούτε από τον Πρωθυπουργό ούτε από τον Πρόεδρο της Αξιωματικής Αντιπολίτευσης για το πώς ασκούμε αυτόν το ρόλο, τι ζητήματα αντιμετωπίζουμε, ως μέλη του Συμβουλίου Ασφαλείας του Οργανισμού Ηνωμένων Εθνών. Είναι όλα καλά; Πάνε τα πράγματα ήσυχα; Δεν έχουμε προβλήματα; Δεν υπάρχουν διεθνείς απειλές; Πάνω στη γη κυριαρχούν οι ιδέες της κοινωνικής δικαιοσύνης και της συμφιλίωσης των λαών και της ειρηνικής επίλυσης των διαφορών; Αν ήταν έτσι, δικαιολογημένα. Δεν είναι, όμως, έτσι. Έχουμε μια κατάσταση, η οποία προκαλεί έντονες ανησυχίες, έντονες διαμαρτυρίες και έντονες αποδοκιμασίες και φόβο σ’ ένα μεγάλο μέρος και των πολιτών της Ελλάδας και των πολιτών της Ευρώπης και όλου του κόσμου.
      Τι να αναφέρουμε; Ποια ήταν η χθεσινή «σοδειά»;  Η χθεσινή «σοδειά» –και συγγνώμη για τον όρο- ήταν είκοσι ένας νεκροί στο Ιράκ. Μέσα στο Μάη κοντεύουν να φτάσουν τους πεντακόσιους οι νεκροί. Με βάση τα στοιχεία που δόθηκαν προχθές στη δημοσιότητα, ενώ το Μάρτη είχαμε τριάντα επιθέσεις στο Ιράκ,  τον Απρίλη είχαμε εβδομήντα επιθέσεις. Έχουμε πολλαπλασιασμό. Και έχουμε πολλαπλασιασμό και της έντασης, και των επεμβάσεων, και του μηχανισμού καταστολής των Ηνωμένων Πολιτειών. 
      Προχθές η Γερουσία των Ηνωμένων Πολιτειών ενέκρινε έναν προϋπολογισμό 76.000.000.000 δολάρια για τις στρατιωτικές δυνάμεις των Ηνωμένων Πολιτειών στο Ιράκ και μαζί μ’ αυτό ότι η αποζημίωση για κάθε νεκρό Αμερικανό στρατιώτη από 12.000 δολάρια θα γίνει 100.000 δολάρια. Και εμείς ξέρουμε ότι, όπως και στο Βιετνάμ, πολλοί Αμερικανοί στρατιώτες είναι θύματα της πολιτικής της χώρας τους. Αλλά τα παιδάκια με τα κομμένα χέρια, οι μανάδες που είναι νεκρές μέσα σε πλαστικές σακούλες, οι νέοι άνθρωποι του Ιράκ, που κατά δεκάδες πέφτουν θύματα της βίας, η οποία έχει εξαπολυθεί σ’ αυτήν τη χώρα, τι θα γίνουν; Ποιος θα αποζημιώσει αυτόν το λαό, αυτά τα παιδιά, αυτές τις μανάδες, αυτήν τη χώρα; Θα σιωπάμε εμείς; Θα αποδεχόμαστε αυτήν την κατάσταση; Μας προκαλούν ερωτήματα.
      Θέλω μια απάντηση, κύριε Πρωθυπουργέ, στο τι θέση παίρνει σ’ αυτό το θέμα η Κυβέρνηση. Και θέλω και μια απάντηση αν η Κυβέρνηση, έστω εμμέσως θα μπει σ’ αυτό το μεγάλο κύκλωμα στήριξης της αμερικάνικης κατοχής με το να εκπαιδεύει στρατιώτες ή ειδικούς του στρατού του Ιράκ στη χώρα μας. Είναι ένα βασικό ζήτημα, ένα ζήτημα που ξέρετε ότι έχει συγκλονίσει όλον τον ελληνικό λαό, η μεγάλη πλειοψηφία του οποίου έχει αντιταχθεί και στον πόλεμο και στο μακελειό και το σφαγείο μετά τον πόλεμο. Και μέσα σ’ αυτήν την πλειοψηφία του ανήκει και ένα μεγάλο μέρος, πιστεύω, των οπαδών και του δικού σας κόμματος. 
      Αλλά δεν είναι μόνο αυτό. Σήμερα υπάρχουν δηλώσεις του Τόνυ Μπίλερ, μόλις βγήκε από τις εκλογές στη Μεγάλη Βρετανία, ο οποίος λέει ότι θα φέρουμε το θέμα του Ιράν στο Συμβούλιο Ασφαλείας του Οργανισμού των Ηνωμένων Εθνών σε σχέση με τις πυρηνικές εγκαταστάσεις του Ιράν, ενώ το Ιράν διέκοψε τη λειτουργία του εργοστασίου στο Ναντάντς για τον εμπλουτισμό του ουρανίου.
      Έχει μόνο το εργοστάσιο του Ισπαχάν, το οποίο το έχει αποδεχθεί η Τρόικα της Ευρωπαϊκής Ένωσης –Μεγάλη Βρετανία, Γαλλία, Γερμανία- το οποίο δεν κάνει εμπλουτισμό ουρανίου και δεν δημιουργεί κινδύνους, ή ανησυχίες, ή υποθέσεις για αξιοποίησή του για πυρηνικά όπλα. Μα, μέσα από το Συμβούλιο Ασφαλείας ξεκίνησε η υπόθεση του πολέμου στο Ιράκ. Ξέρουμε τις επανειλημμένες δηλώσεις του κ. Μπους και της κ. Κοντολίζα Ράις για το θέμα του Ιράν. Ξέρουμε τις πιέσεις που ασκήθηκαν κατά την επίσκεψη του κ. Μπους στην Ευρώπη, πριν από λίγες εβδομάδες στις Βρυξέλλες προκειμένου να σταματήσει η διαπραγμάτευση της Ευρωπαϊκής Ένωσης, η προσπάθεια δηλαδή να βρεθεί μια διπλωματική λύση και όχι μια στρατιωτική λύση. 
      Κύριε Πρωθυπουργέ, ηγείστε μιας Κυβέρνησης χώρας-μέλους του Συμβουλίου Ασφαλείας. Τι θέση έχετε πάνω σε αυτά τα ζητήματα; Και όχι μόνο αυτά. Βλέπουμε τον κ. Μπους με την σημαία της freedom agenda, της ημερήσιας διάταξης για την ελευθερία να πηγαινοέρχεται στις χώρες της Ανατολικής Ευρώπης ή στις χώρες της Κεντρικής Ασίας, τις πρώην δημοκρατίες της Σοβιετικής Ένωσης. Ανησυχούμε βαθιά γιατί πίσω από την άνοιξη δήθεν ελευθεριών εμείς βλέπουμε νέα καθεστώτα αμερικανό-δουλα σε μεγάλο βαθμό, τα οποία δυναστεύουν τις λαϊκές ελευθερίες
       Είναι ντροπή –πρέπει να το πούμε- για την Ευρωπαϊκή Ένωση το γεγονός ότι υπάρχουν χώρες-μέλη της Ευρωπαϊκής Ένωσης, όπως είναι οι βαλτικές χώρες όπου δικαιώματα μεγάλων μειονοτήτων, των ρωσοφώνων μειονοτήτων, σ’ αυτές τις χώρες δεν αναγνωρίζονται. Και βλέπουμε την Ευρωπαϊκή Ένωση να πιέζει τη μια ή την άλλη χώρα και να προσπαθεί διακριτικά να παρακάμψει τα θέματα της Λιθουανίας, της Λετονίας, της Εσθονίας. Είμαστε σ’ ένα ανησυχητικό πλαίσιο. Σ’ αυτό το πλαίσιο μια χώρα όπως η Ελλάδα, που δεν είναι μικρή χώρα, είναι μέλος του Συμβουλίου Ασφαλείας μπορεί να παίξει έναν ουσιαστικό ρόλο. Αλλά δεν ακούσαμε τέτοιες τοποθετήσεις από τη δική σας πλευρά. Αντίθετα, κύριε Πρωθυπουργέ. 
      Με ανησυχία βλέπουμε κάποιες κινήσεις της Κυβέρνησης. Με ανησυχία βλέπουμε ότι το νέο αμυντικό δόγμα προτάσσει τις λεγόμενες ασύμμετρες απειλές από το Βορρά. Αν δεν ήμασταν στη Βουλή τώρα και ήμασταν στο αυτοκίνητό μας, θα ακούγαμε στις ειδήσεις στο ραδιόφωνο ότι πριν από λίγο προσγειώθηκε ελληνικό πολεμικό αεροπλάνο στη Λήμνο μετά από αερομαχία που είχε με τουρκικά αεροπλάνα και παραλίγο να υπήρχε και ένα ατύχημα. Και πώς εμείς –για ποιο λόγο, εξηγείστε μας να το καταλάβουμε και πιθανά να το υιοθετήσουμε- γυρνάμε πάλι στο δόγμα της «από Βορράν απειλής»; Δεν λέω εγώ ότι η ζώνη του Βορρά είναι ήσυχη. Αλλά βλέπουμε εδώ κάθε μέρα τι γίνεται. Δικαιολογείται αυτό; 
      Ανησυχούμε και θέλουμε μια ενημέρωση για το τι συζήτησε και τι συμφώνησε ο Υπουργός Δημόσιας Τάξης με την αμερικάνικη κυβέρνηση στην επίσκεψή του στις Ηνωμένες Πολιτείες της Αμερικής. Θέλουμε μια πλήρη ενημέρωση για το τι συμφώνησε ο Υπουργός Εθνικής Άμυνας με τους συναδέλφους του στην επίσκεψή του στις Ηνωμένες Πολιτείες της Αμερικής. Και θέλουμε από σας, στη δευτερολογία σας, μια τοποθέτηση. Τι θέματα θα θέσετε στον Πρόεδρο Μπους, ο οποίος έχει μεγάλες ευθύνες για την κατάσταση στην περιοχή και για τα θέματα, τα οποία αντιμετωπίζει η ίδια η χώρα μας. Μας ανησυχεί η αντίληψη που διαβλέπουμε να διαμορφώνεται στην Κυβέρνηση ότι παίρνοντας υπόψη την κρίση στην Τουρκία και το διχασμό ανάμεσα στο σκληρό κράτος και μια πιο ανοιχτή κυβέρνηση, η Ελλάδα θα μπορούσε να παίξει το ρόλο του περιφερειακού σταθμού των Ηνωμένων Πολιτειών της Αμερικής στην περιοχή μας. Είναι ένας ρόλος που όποτε πήγαμε να τον παίξουμε αποτύχαμε και μαζεύαμε όχι καρπούς, αλλά δεινά για τη χώρα μας. 
      Με την ίδια έννοια, όμως, με ανησυχεί και η τοποθέτηση του Αρχηγού της Αξιωματικής Αντιπολίτευσης. Ο κ. Παπανδρέου ανέφερε πριν από λίγο ότι το δίλημμα ανάμεσα σ’ ένα φιλο-αμερικανικό και ένα ευρωπαϊκό προσανατολισμό δεν είναι υπαρκτό και θα το αντιμετωπίσουμε εμείς με τις πρωτοβουλίες μας. 
      Είναι υπαρκτότατο. Και βέβαια δεν είναι δίλημμα ανάμεσα στον Μπους και στον Μπλερ. Τότε θα ίσχυε αυτό που λέει ο κ. Παπανδρέου πιθανά. Είναι δίλημμα ανάμεσα σε μία επεκτατική, πολεμική, τυχοδιωκτική πολιτική των Ηνωμένων Πολιτειών και σε μία προσπάθεια ο χώρος της Ευρώπης να γίνει ένας χώρος ειρήνης, διπλωματίας, επίλυσης των διαφορών χωρίς βία, ανάπτυξης, ένας ρόλος ο οποίος έχει ρίζες σε αυτά τα τεράστια κύματα διαδηλωτών που είχαν βγει κατά τη διάρκεια του pολέμου του Ιράκ στην Ευρώπη και που ζητούσαν μια Ευρώπη διαφορετική, σε διαφορετική κατεύθυνση. Και αυτό μεν δεν το κατάφεραν, κατάφεραν, όμως, συνολικά η Ευρωπαϊκή Ένωση να μην ταυτιστεί πλήρως και να μην καλύψει, ως Ευρωπαϊκή Ένωση, την πολεμική επιχείρηση των Ηνωμένων Πολιτειών και χώρες σημαντικές της Ευρωπαϊκής Ένωσης, όπως η Γερμανία, η Γαλλία, παρά το γεγονός ότι έχουν συντηρητικές ή σοσιαλδημοκρατικές κυβερνήσεις, να αντιταχθούν σε αυτόν τον πόλεμο. Δεν είναι ασήμαντο αυτό το θέμα. Δεν είναι ασήμαντο!
      Θέλω να πω, κύριε Παπανδρέου, ότι μας ανησυχεί η παρουσία σας στη Λέσχη Μπίλντεrμπεργκ. Και θα θέλαμε να μας την εξηγήσετε. Δεν λέω τίποτα άλλο.
      Και μας ανησυχεί το γεγονός ότι στη “FINANCIAL TIMES” στις 9 Μαΐου, δηλαδή της Δευτέρας που πέρασε, υπάρχει ένα ανοιχτό γράμμα στους επικεφαλής των κρατών και κυβερνήσεων, που παρακολουθούν τις εορτές της 9ης του Μάη στη Μόσχα για το Β΄ Παγκόσμιο Πόλεμο, για το ρόλο, αν θέλετε, που είχε τότε η Σοβιετική Ένωση, με τα έξι εκατομμύρια νεκρούς στη μάχη του Στάλιγκραντ, που έκρινε σε μεγάλο βαθμό την πορεία του πολέμου, όπου αυτοί οι άνθρωποι, που υπογράφουν, διαμαρτύρονται για το γεγονός ότι γίνεται αυτό στη Μόσχα, προσπαθώντας να προχωρήσουν σε μία αναθεώρηση της ιστορίας και σ’ ένα μηδενισμό των θυσιών ενός λαού, όπως άλλοι λαοί, όπως ο δικός μας λαός, όπως οι λαοί της Γιουγκοσλαβίας, όπως άλλοι λαοί είχαν.
      Και βλέπω ανάμεσα σε αυτούς που υπογράφουν τον κ. Ρίτσαρντ Άλεν, πρώην σύμβουλο Εθνικής Ασφαλείας στον Πρόεδρο Ρήγκαν, από τις Ηνωμένες Πολιτείες, τον Μαρκ Δεζίνσκι από το Συμβούλιο Εθνικής Ασφαλείας των Ηνωμένων Πολιτειών, τον Ουίλιαμ Κρίστολ, Πρόεδρο του Σχεδίου για το νέο αμερικάνικο αιώνα, από τις Ηνωμένες Πολιτείες. Και μαζί βλέπω τον κ. Άλεξ Ρόντος, πρώην πρεσβευτή της Ελλάδας, σύμβουλό σας στο Υπουργείο Εξωτερικών, στενό σας σύμβουλο κι αν δεν κάνω λάθος και σύμβουλό σας στη διαμόρφωση της εξωτερικής πολιτικής. 
      Θέλουμε κι εδώ μία απάντηση επειδή για εμάς, για το Συνασπισμό Ριζοσπαστικής Αριστεράς, είναι σαφές: Δεν μας καλύπτουν οι πολιτικές των κατεστημένων της Ευρωπαϊκής Ένωσης. Θέλουμε, όμως, να δημιουργηθεί μία Ευρώπη, η οποία να είναι αντίβαρο στις Ηνωμένες Πολιτείες, να είναι αυτόνομη σε σχέση με τις Ηνωμένες Πολιτείες, να έχει το δικό της λόγο, έχει τη δική της παρουσία, να προωθεί την ειρήνη, προωθεί τις καλές σχέσεις με τα υπόλοιπα μέρη του κόσμου, να προσπαθεί να υπάρξει διπλωματική επίλυση των συγκρούσεων, να προσπαθεί να αντιμετωπισθεί το πρόβλημα της φτώχειας, να προσπαθεί να αντιμετωπισθεί το θέμα της τρομοκρατίας όχι με φρούρια, αλλά λύνοντας τα προβλήματα στη ρίζα τους. 
      Μέσα σε αυτά θα ήθελα να αναφέρω, στο ρόλο που παίζει η Ελλάδα, ότι κι εκεί εμείς είμαστε μία χώρα αυτή που είμαστε, με δυνατότητες, ξέροντας το μέγεθός της. Εκεί που μπορούσαμε να παίξουμε έναν καλό ρόλο, δεν τον παίζουμε.
      Και μία επισήμανση εδώ για το Πατριαρχείο Ιεροσολύμων και πάσης Παλαιστίνης. Έτσι λέγεται το Πατριαρχείο, Ιεροσολύμων και πάσης Παλαιστίνης. Πώς τα καταφέραμε, πώς έγινε δυνατό αυτό μ’ ένα θεσμό ο οποίος κληρονομήθηκε από μία αδράνεια της ιστορίας, από τη βυζαντινή εποχή, λόγω των προβλημάτων, αν θέλετε και του συσχετισμού δύναμης στην περιοχή αυτή; Και αφέθηκε σε χέρια ελληνικά. Και υπάρχει το Ελληνορθόδοξο Πατριαρχείο Ιερουσαλήμ και πάσης Παλαιστίνης μ’ ένα ποίμνιο αποκλειστικά σχεδόν, από Άραβες. Πώς καταφέραμε και φτάσαμε σε αυτό το σημείο του διεθνούς διασυρμού, να γυρίσουμε σε σύγχρονη και πραγματική εκδοχή το ότι ο ναός, ο οίκος του Θεού γίνεται οίκος εμπορίου και να έχει η τηλεόραση όλου του κόσμου αυτές τις θλιβερές σκηνές από τους αντιμαχόμενους και αλληλομουντζωνόμενους ιεράρχες; 
      Και θέλω να απευθυνθώ, απ’ αυτό το Βήμα, σ’ ένα μεγάλο μέρος της κοινωνίας, στους πιστούς, σ’ αυτούς που παρακολουθούν την Εκκλησία, αγαπάνε την Εκκλησία, για να τους πω ότι υπάρχουν δύο αντιλήψεις, δύο απόψεις, με διάφορες αποχρώσεις στη μέση. Η μία είναι ότι αξιοποιούμε την Εκκλησία, στηριζόμαστε πίσω από την Εκκλησία, κρύβουμε τα πάντα, τα εξιδανικεύουμε, προκειμένου να έχουμε ένα πολιτικό και εκλογικό όφελος. Αυτές, όμως, οι καταστάσεις οδηγούν σε «Ιεροσόλυμα», οδηγούνε σε «Βαβύληδες», οδηγούνε σε «Μητροπολίτες Αττικής» και σε όλες αυτές τις εικόνες που είδαμε. Υπάρχει και η αντίληψη του Συνασπισμού που λέει «όχι», πρέπει να υπάρξει διάκριση των ρόλων, πρέπει να υπάρξει εξυγίανση, πρέπει να υπάρξει στήριξη σ’ ένα άλλο ρόλο της Εκκλησίας. Και είναι πνευματικό, είναι κοινωνικό έργο αυτό. Και αυτή νομίζω η αντίληψη, παρά τον αρχικό, εάν θέλετε, δισταγμό ή τα ερωτήματα που έχουν οι πιστοί, είναι που ωφελεί όχι μόνο την πολιτεία, αλλά την ίδια την Εκκλησία. 
      Έρχομαι, κύριε Πρόεδρε, στα θέματα της περιοχής μας. 
      Βαλκάνια, κατ’ αρχάς: Ανησυχούμε για την υπόθεση του Κοσόβου. Παρ’ ότι πέρασαν έξι χρόνια, το ψήφισμα 1244 του 1999 από το Συμβούλιο Ασφαλείας δεν έχει εφαρμοστεί στα βασικότερα σημεία του. Παρακολούθησα πάρα πολύ προσεχτικά τη δήλωσή σας στην πρωτολογία σας. Αναφέρατε μια σειρά από στοιχεία σχετικά με την επίλυση του προβλήματος του Κοσόβου εκτός από το θέμα της μη αλλαγής των συνόρων. Είναι πολύ βασικό αυτό. Μέχρι πού θα φτάσουμε στα Βαλκάνια; Αν σύμφωνα και με τη δική σας λογική θα μπορούσε ο προσανατολισμός προς την Ευρωπαϊκή Ένωση να λειτουργήσει για να λυθούν οι εντάσεις ανάμεσα στις διάφορες περιοχές-κομμάτια των Βαλκανίων σ’ αυτό το παζλ που έχουμε φτάσει, για ποιο λόγο να αφήνουμε να προωθείται από τις Ηνωμένες Πολιτείες η ανεξαρτησία του Κοσόβου; Πρέπει να ξέρουμε ότι χωρίς τη Σερβία, λύση δεν μπορεί να υπάρξει. Θα γίνει νέα μαύρη τρύπα για μια νέα κρίση στο χώρο της Βαλκανικής. Και ένας τέτοιος τρόπος, με το μη σεβασμό των συνόρων, με εμφάνιση ενός νέου Κοσόβου, γιατί να μην είναι προοίμιο και για την εμφάνιση, μεθαύριο, μιας νέας χώρας, παραδείγματος χάρη Τουρκοκυπριακής Δημοκρατίας της Βορείου Κύπρου; Για ποιο λόγο εμείς να ρίξουμε «νερό» σε τέτοιες διαδικασίες; 
      Για τις σχέσεις της Ελλάδας με την πρώην Γιουγκοσλαβική Δημοκρατία της Μακεδονίας: 
      Νομίζω ότι υπάρχουν ευθύνες και από τη δική σας Κυβέρνηση, αλλά και από την προηγούμενη, για την καθυστέρηση τόσων χρόνων, η οποία δεν μας οδήγησε σε μία λύση που να στηρίζεται στην αμοιβαία αποδοχή. Και ξέρουμε όλοι ότι δύσκολα βρίσκεις διεθνές φόρουμ, όπου ο ομιλητής δεν θα απευθυνθεί στη γειτονική χώρα λέγοντάς την «Μακεδονία». Οι όροι είναι πάρα πολύ δύσκολοι, έχουμε, όμως, μια κοινή γνώμη πιο σοφή σήμερα. Υπάρχουν απόψεις, τις οποίες στηρίξαμε κι εμείς. Δεν σας λέω ότι από την αρχή ήμασταν αναμάρτητοι, κάναμε κι εμείς τα δικά μας λάθη στην αρχή. Έγκαιρα, όμως, δέκα χρόνια τώρα, επιμένουμε για την αναζήτηση συνθετικής ονομασίας, η οποία μπορεί να αποτελέσει τη βάση, χωρίς βέβαια τις ανοησίες και τις προκλήσεις που περιέχονται σε επιμέρους ρυθμίσεις του σχεδίου Νίμιτς, όπως το ότι θα πρέπει να βαφτίσουμε αλλιώς τη δική μας Μακεδονία. 
      Υπάρχουν μεγάλες ευθύνες της κυβέρνησης των Ηνωμένων Πολιτειών, γι’ αυτό πρέπει να έχουμε ένα μέτωπο πάντα ανοιχτό απέναντι στις Ηνωμένες Πολιτείες. Οι Ηνωμένες Πολιτείες την πρώτη διπλωματική ενέργεια, που έκαναν μετά την επανεκλογή του κ. Μπους στην εξουσία ήταν να αναγνωρίσουν την πρώην Γιουγκοσλαβική Δημοκρατία της Μακεδονίας με το όνομα «Μακεδονία». 
      Στα θέματα των ελληνοτουρκικών σχέσεων: 
      Νομίζω ότι είμαστε πάρα πολύ πίσω. Κι ενώ μιλάμε για όλα αυτά, δηλαδή τι προσφορά είχε η προηγούμενη κυβέρνηση, τι προσφορά έχει η δική σας, βλέπουμε ότι ο χώρος του Αιγαίου είναι ένας χώρος αερομαχιών.
      
      
      Δεν είναι ένα παιγνίδι της τηλεόρασης, είναι ένας χώρος καθημερινών αερομαχιών. Αμφισβητείται σήμερα όχι μόνο ο εναέριος χώρος, όχι μόνο τα δικαιώματά μας στην αιγιαλίτιδα ζώνη, όχι μόνο η οριοθέτηση της υφαλοκρηπίδας, αλλά αμφισβητούνται σημεία όπως είναι τα Ίμια, δηλαδή οι αμφισβητήσεις από την πλευρά της Τουρκίας έχουν περάσει και στον εδαφικό χώρο. 
      Με ποια πολιτική αντιμετωπίζουμε αυτά τα ζητήματα; Με το να λέμε, όπως είπε ο κ. Παπανδρέου, ότι είναι πρόβλημα της υφαλοκρηπίδας; Μα, εδώ υπάρχει αμφισβήτηση εφ’ όλης της ύλης, δεν υπάρχει αμφισβήτηση για την υφαλοκρηπίδα μόνο. Η γνωστή διάταξη του Ελσίνκι δεν μιλάει για την υφαλοκρηπίδα, μιλάει  για τις διασυνοριακές διαφορές.
      Υπάρχει ένα έλλειμμα πολιτικής απέναντι στην Τουρκία και πρέπει να γίνει σαφές για εμάς ότι πρέπει να στηρίξουμε, να προωθήσουμε τις θέσεις μας και αυτές να γίνουν γνωστές στους εταίρους μας. Καμία χώρα της Ευρωπαϊκής Ένωσης -ούτε η ίδια η Ευρωπαϊκή Ένωση- δεν παρεμβαίνει ποτέ στις αερομαχίες του Αιγαίου. Εμείς, χώρα-μέλος της Ευρωπαϊκής Ένωσης, λέμε για παραβάσεις και παραβιάσεις και οι Βρυξέλλες σιωπούν.
      Πρέπει να κατανοήσουμε τις δυσκολίες που υπάρχουν ή τα ελλιπή αποτελέσματα της πολιτικής μας και την ίδια στιγμή, πρέπει επίσης να επιλέξουμε το μόνο τρόπο που είναι σαφής, δηλαδή με τη στήριξη των θέσεών μας -δεν θέλουμε πόλεμο, με τίποτα δεν θέλουμε πόλεμο και ξέρουμε ότι οι διμερείς διαπραγματεύσεις δύσκολα οδηγούν σε λύση τέτοιων ζητημάτων- να επιλέξουμε το δρόμο της συγκροτημένης παρουσίας μας στο Διεθνές Δικαστήριο της Χάγης. 
      Καταλήγοντας, κύριε Πρόεδρε, θα ήθελα να πω ότι υπάρχουν τα ζητήματα του Κυπριακού. Δεν θέλω και δεν μπορώ να κάνω παρελθοντολογία. Αυτήν τη στιγμή πρέπει να κινηθούμε στη βάση του σεβασμού των όσων έγιναν και κυρίως του δημοψηφίσματος των Ελληνοκυπρίων, ώστε να επιδιώξουμε μία συμφωνία κοινά αποδεκτή, χωρίς επιδιαιτησία, χωρίς αυστηρά χρονοδιαγράμματα, χωρίς τις παγίδες που μπήκαν από τη Λουκέρνη, η οποία θα εξασφαλίζει μια δικοινοτική, διζωνική ομοσπονδία, τον τερματισμό της κατοχής, την πλήρη αποστρατιωτικοποίηση, την αποχώρηση όλων των ξένων στρατευμάτων κατοχής από την Τουρκία και ένα σύστημα εγγυήσεων, που δεν θα δίνει σε καμία χώρα το δικαίωμα της επέμβασης.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο.
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση για τα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαεπτά μαθητές και τρεις διδάσκαλοι από το 25ο Δημοτικό Σχολείο Βόλου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Το λόγο έχει ο Υπουργός Εξωτερικών κ. Πέτρος Μολυβιάτης.
      ΠΕΤΡΟΣ ΜΟΛΥΒΙΑΤΗΣ: Κυρίες και κύριοι Βουλευταί, δεν είναι η πρόθεσή μου να σχολιάσω μεγαλόστομες γενικότητες, που ακούστηκαν στην Αίθουσα αυτή και που στερούνται ουσιαστικού περιεχομένου, ούτε να ακολουθήσω το δρόμο των απαξιωτικών χαρακτηρισμών. Και αυτό για δύο λόγους: Ο πρώτος είναι ότι αυτή η πρακτική δείχνει απλά ότι υπάρχει αδυναμία να ασκηθεί ουσιαστική κριτική για την εξωτερική μας πολιτική. Ο δεύτερος λόγος είναι η πεποίθηση της Κυβερνήσεώς μας ότι η εξωτερική πολιτική δεν πρέπει να είναι πεδίο εσωτερικής πολιτικής εκμεταλλεύσεως. Κανείς δεν κερδίζει από αυτό. Μόνος χαμένος είναι η χώρα.
      Δεν μπορώ, όμως, να μη σχολιάσω ορισμένα θέματα, τα οποία εθίγησαν από τους προηγούμενους ομιλητάς. Με κάποια έκπληξη άκουσα τον κύριο Αρχηγό της Αξιωματικής Αντιπολιτεύσεως, σχολιάζοντας τις θέσεις Ελλάδος-Τουρκίας, περίπου να αποδίδει την επιθετικότητα της τουρκικής πολιτικής στην ελληνική Κυβέρνηση, στους κακούς χειρισμούς της ελληνικής Κυβερνήσεως. Είμαι βέβαιος ότι ο κύριος Αρχηγός της Αξιωματικής Αντιπολιτεύσεως δεν είχε καμία πρόθεση να απαλλάξει την Τουρκία από τις ευθύνες της στο θέμα αυτό.
      Όμως σ’ αυτό το συμπέρασμα μπορεί να καταλήξουν όσοι μας παρακολουθούν, ενώ είναι γνωστό σε όλους μας ότι η στάση της Τουρκίας ήταν και τότε και είναι και τώρα η ίδια. 
      Εθίγη επίσης το θέμα της δήθεν ελλιπούς ενημερώσεως της Αξιωματικής Αντιπολιτεύσεως για το θέμα των Σκοπίων, βάσει της οποίας επεχειρήθη να υποκλαπεί περίπου η συναίνεση της Αντιπολιτεύσεως. Ουδέν ανακριβέστερον αυτού του ισχυρισμού.
      Πρώτον, η Κυβέρνηση δεν επεδίωξε τη συναίνεση κανενός, για τον απλούστατο λόγο ότι δεν υπήρξε καμία συμφωνία επί της οποίας να ζητηθεί συναίνεση. Όταν ο κ. Νίμιτς παρουσίασε τις προτάσεις του, η Κυβέρνηση ενημέρωσε και τα κόμματα της Αντιπολιτεύσεως και την κοινή γνώμη. Και τους ενημέρωσε για το όνομα που πρότεινε ο κ. Νίμιτς και για τη στάση της Κυβερνήσεως επί του ονόματος αυτού, δηλαδή ότι δεχόμαστε τις προτάσεις του κ. Νίμιτς ως βάση για την εκκίνηση συνομιλιών και διαπραγματεύσεων. Και αυτό, η ενημέρωση δηλαδή και η δημοσιότητα, έγινε για πρώτη φορά. Και ο σκοπός ήταν, πέραν της δημοκρατικής μας ευαισθησίας, να ανατρέψουμε το δυσμενές διεθνές κλίμα, που είχε δημιουργήσει η μυστικότης που είχε προηγηθεί όλα τα προηγούμενα χρόνια γύρω από αυτήν τη διαπραγμάτευση.
      Και στο κάτω - κάτω, κύριοι συνάδελφοι, ποιοι μας κατηγορούν για ελλιπή ενημέρωση; Εκείνοι οι οποίοι ουδέποτε ενημέρωσαν οιονδήποτε για οτιδήποτε πάνω σ’ αυτό το θέμα!
      (Χειροκροτήματα από την πτέρυγα της Νέας Δημοκρατίας)
      Εμείς πιστεύω ότι πετύχαμε στην επιδίωξή μας και πράγματι έχει ανατραπεί το κλίμα, τουλάχιστον μεταξύ των κυβερνήσεων.
      Έγινε, επίσης, λόγος εδώ για μία δήθεν δήλωση της Κυβερνήσεως, ότι υποστηρίζουμε την ένταξη της Τουρκίας στην Ευρώπη άνευ όρων. Ουδέποτε εδήλωσε τέτοιο πράγμα η Κυβέρνηση. 
      Αλλά, κυρίες και κύριοι συνάδελφοι, στις 17 Δεκεμβρίου 2004 η Τουρκία πήρε απλώς την ημερομηνία για την έναρξη των ενταξιακών διαπραγματεύσεων. Η Τουρκία έγινε υποψήφια χώρα στο Ελσίνκι το 1999. Και αν επρόκειτο να τεθούν όροι ή να ζητηθούν ανταλλάγματα, τότε ήταν η στιγμή που έπρεπε να γίνουν αυτά.
      (Χειροκροτήματα από την πτέρυγα της Νέας Δημοκρατίας)
      Υπάρχουν, όμως, δηλώσεις της τότε κυβερνήσεως, ότι στο Ελσίνκι η Τουρκία γίνεται υποψήφια χώρα, διότι αυτό είναι μία χειρονομία που κάνει η Ελλάδα για την Τουρκία, χωρίς να ζητήσει κανένα αντάλλαγμα.
      Κατηγορηθήκαμε, επίσης, ότι εγκαταλείψαμε το Ελσίνκι. Έχουμε δηλώσει επανειλημμένα ότι δεν το έχουμε εγκαταλείψει. Υπάρχει στα κείμενα αυτό. Απλώς το βελτιώσαμε και το βελτιώσαμε ουσιαστικά. Και αυτό το έχουμε αναλύσει επανειλημμένα και δεν χρειάζεται να τα ξαναπώ εδώ.
      Επίσης μία από τις κατηγορίες, μία από τις μομφές, είναι ότι εγκαταλείψαμε την προθεσμία του Δεκεμβρίου του 2004. Πρώτον, κυρίες και κύριοι συνάδελφοι, αυτή δεν ήταν μία προθεσμία. Έλεγε το κείμενο του Ελσίνκι ότι το Δεκέμβριο του 2004 το Ευρωπαϊκό Συμβούλιο θα επανεξετάσει την κατάσταση. Αλλά εάν αυτή πράγματι ήταν μία προθεσμία χρήσιμη για την Ελλάδα, γιατί η τότε Κυβέρνηση την άφησε να περάσει άπρακτη; Γιατί από το 1999 μέχρι το 2004 δεν έγινε τίποτα για να προσεγγίσουμε αυτήν την προθεσμία και ζητείται από εμάς ο λόγος γιατί δεν κάναμε σε δέκα μήνες αυτά που δεν έκαναν εκείνοι σε τέσσερα χρόνια;
      Διετυπώθη, επίσης, η γνωστή κατηγορία ότι στη Λουκέρνη πήγαμε ως τουρίστες. Εμείς στη Λουκέρνη, κυρίες και κύριοι, συνεργαστήκαμε στενότατα με την κυπριακή ηγεσία, συμπαρασταθήκαμε και βοηθήσαμε την Κύπρο σ’ αυτήν την κρίσιμη καμπή για το μέλλον της Μεγαλονήσου. Αλλά πώς μπορεί να κατηγορούμεθα ότι δεν κάναμε σκληρή διαπραγμάτευση, όταν η πορεία της Λουκέρνης είχε προδιαγραφεί από στις 13 Φεβρουαρίου στη Νέα Υόρκη, όπου είχε συμφωνηθεί ότι σε περίπτωση διαφωνίας των μερών θα ίσχυε η επιδιαιτησία του Γενικού Γραμματέως;
      Πώς θα κάναμε σκληρή διαπραγμάτευση, όταν ελέχθη εκ μέρους της Αντιπολιτεύσεως ότι το σχέδιο Ανάν είναι ιστορική ευκαιρία; Και πώς θα κάνουμε και σήμερα σκληρή διαπραγμάτευση, όταν και σήμερα ακόμη λέγεται από την Αξιωματική Αντιπολίτευση ότι ο χρόνος τρέχει εις βάρος της Κύπρου; Αυτό ενδυναμώνει ή εξασθενίζει τη διαπραγματευτική θέση της ελληνικής πλευράς;
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Τρέχει υπέρ της Κύπρου; Ποια είναι η άποψή σας;
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Παρακαλώ, κύριε Πρόεδρε. 
      ΒΥΡΩΝ ΠΟΛΥΔΩΡΑΣ: Ως επιχειρήματα διαπραγμάτευσης λέμε.
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Κύριε Πρόεδρε, όταν γίνεται διαπραγμάτευση, δεν πρέπει να υπονομεύεται. 
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Πήγατε στη Λουκέρνη και αφού δεν εμφανίστηκε ο Ντενκτάς, με την πείρα σας έπρεπε να υποδείξετε στον κ. Καραμανλή και στον κ. Παπαδόπουλο…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. 
      ΑΠΟΣΤΟΛΟΣ ΚΑΚΛΑΜΑΝΗΣ: … ότι πρέπει να φύγετε και σεις. Αυτό έπρεπε να κάνετε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: …και όχι να αναγνωρίσετε τον Ταλάτ σαν «Πρωθυπουργό» της Βόρειας Κύπρου. Ως διπλωμάτης, έπρεπε να το γνωρίζετε αυτό το πράγμα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κακλαμάνη! Εσείς σαν πρώην Πρόεδρος της Βουλής, σαν έμπειρος, δεν θα έπρεπε να διακόπτετε.
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Κυρίες και κύριοι συνάδελφοι, ο κύριος Πρωθυπουργός ανέπτυξε πλήρως και δια μακρών το πλαίσιο, τις στρατηγικές επιλογές και τις κατευθύνσεις της εξωτερικής πολιτικής της χώρας. Εγώ θα αναφερθώ απλώς σε ορισμένα από τα θέματα της τρέχουσας επικαιρότητας. Και ξεκινώ με τις ελληνοτουρκικές σχέσεις.
      Όπως τόνισε ο κύριος Πρωθυπουργός, ο στρατηγικός σκοπός μας είναι να επιτευχθεί η πλήρης εξομάλυνση των ελληνοτουρκικών σχέσεων, διότι πιστεύουμε ότι αυτό θα είναι προς όφελος της χώρας μας, προς όφελος και των δύο λαών και προς όφελος ολόκληρης της περιοχής μας. Το μέλλον στις ελληνοτουρκικές σχέσεις περνάει σε μεγάλο βαθμό από την ευρωπαϊκή προοπτική και από την προσαρμογή της Τουρκίας στους κανόνες, στις αρχές και στις αξίες της Ευρωπαϊκής Ένωσης, της οποίας ζητεί η Τουρκία να γίνει μέλος. 
      Την ευρωπαϊκή αυτή επιλογή και προοπτική της Τουρκίας τη στηρίζουμε, όπως σας δήλωσα και προηγουμένως. Προϋποθέτει, όμως, αυτή η προοπτική ανταπόκριση εκ μέρους της Τουρκίας σε όρους, κανόνες και αξίες. Και ο ρυθμός της ευρωπαϊκής προοπτικής της Τουρκίας εξαρτάται από την ίδια. Η ευθύνη ανήκει κυρίως στην Τουρκία.
      Οι θέσεις μας αυτές για τις ελληνοτουρκικές σχέσεις και την ευρωπαϊκή προοπτική της Τουρκίας, κατεγράφησαν με τρόπο γενικό τον περασμένο Δεκέμβριο στα συμπεράσματα του Ευρωπαϊκού Συμβουλίου. Πέραν όμως αυτού, το αποτέλεσμα του Δεκεμβρίου εξειδικεύθηκε και εμπλουτίστηκε περαιτέρω με το κείμενο των είκοσι πέντε, που υπεγράφη στο πρόσφατο Συμβούλιο Συνδέσεως Ευρωπαϊκής Ενώσεως – Τουρκίας. 
      Ενοχλήθηκε η Αξιωματική Αντιπολίτευση, όταν είπαμε ότι για πρώτη φορά αναγράφονται ορισμένα πράγματα. Μα, ακόμα και εδώ δεν λέμε για θέσεις θεωρητικές, μιλάμε για κείμενα. Και στα κείμενα αυτά πράγματι για πρώτη φορά καταγράφονται αυτές οι θέσεις. Θέσεις που αφορούν την υποχρέωση της Τουρκίας να αντιμετωπίσει τις εστίες των τριβών. Θέσεις που υποχρεώνουν την Τουρκία να απέχει από κάθε ενέργεια, που θα μπορούσε να επηρεάσει αρνητικά τη διαδικασία επίλυσης των διαφορών. Θέσεις που αφορούν την Ίμβρο και την Τένεδο. Αυτά σε κείμενο πρώτη φορά γράφονται. Θέσεις που αφορούν τις μη μουσουλμανικές μειονότητες και τα δικαιώματά τους. Θέσεις που αφορούν την υποχρέωση της Τουρκίας να ξανανοίξει τη Σχολή της Χάλκης. Θέσεις, επίσης, που αφορούν τις σχέσεις στρατού και πολιτικής εξουσίας.
      Κυρίες και κύριοι συνάδελφοι, όλα αυτά δεν γίνονται ως δια μαγείας. Δεν επιτυγχάνονται με την απραξία, για την οποία μας κατηγορεί η Αξιωματική Αντιπολίτευση. Αυτά επιτυγχάνονται με στρατηγική, με προγραμματισμό, με σύνεση και με σκληρή δουλειά, μακριά από τη λογική των εκτάκτων εντυπώσεων. Και η προσπάθειά μας δεν είναι έκτακτη. Είναι συνεχής και μόνιμη. Αλλά για να είναι αποτελεσματική, πρέπει να είναι πολλές φορές και αθόρυβη.
      Πρέπει, όμως, να τονίσω ότι αυτή η βελτίωση του κλίματος με την Τουρκία, για την οποία μιλάμε, δεν μπορεί να έχει θετικό αντίκτυπο, αν δεν αντανακλάται και στη στρατιωτική συμπεριφορά των κρατών. Δεν μπορεί να προχωράει η προσπάθεια βελτίωσης, εάν ταυτόχρονα υποσκάπτεται από συμπεριφορές προκλήσεων, από συμπεριφορές που είναι τελείως ξένες προς τις ευρωπαϊκές υποχρεώσεις της Τουρκίας.
      Και θέλω να επαναλάβω ότι αυτές τις συμπεριφορές τις αντιμετωπίζουμε άμεσα και αποτελεσματικά, τόσο στην αμιγώς επιχειρησιακή τους στρατιωτική διάσταση όσο και στη διπλωματική και με τη δέουσα ενημέρωση σε όσους κρίνεται σκόπιμο και αναγκαίο.
      Θα κλείσω αυτήν τη σύντομη αναφορά μου στα ελληνοτουρκικά, επαναλαμβάνοντας τη σταθερή βούληση της Κυβερνήσεως να εργαστεί για τη βελτίωσή τους με απόλυτο σεβασμό στα εθνικά μας συμφέροντα και χωρίς την παραμικρή βλάβη των συμφερόντων μας.  Η εξομάλυνση των ελληνοτουρκικών σχέσεων δεν είναι δυνατή χωρίς την επίλυση του θέματος της Κύπρου. Η επανένωση του νησιού αποτελεί σταθερή μας επιδίωξη. Αυτή η επανένωση θα είναι προς όφελος των Ελληνοκυπρίων και των Τουρκοκυπρίων, αλλά δεν μπορεί να επέλθει, παρά μόνο ως αποτέλεσμα μιας βιώσιμης και λειτουργικής λύσης, μιας λύσης που θα έρθει μετά από διαπραγματεύσεις στη βάση του σχεδίου Ανάν και θα είναι σύμφωνη με τα ψηφίσματα και τις αποφάσεις του Οργανισμού Ηνωμένων Εθνών και με τις ευρωπαϊκές αρχές και αξίες.
      Έχοντας αυτόν το στόχο ως μέλημά μας, πιστεύουμε ότι ενδεχόμενη επανεκκίνηση της σχετικής διαδικασίας θα πρέπει να είναι προετοιμασμένη πολύ καλά και προσεκτικά, ώστε να μειωθεί στο ελάχιστο δυνατό η πιθανότητα νέας αποτυχίας. Δεν πρέπει να υπάρξει νέα αποτυχία στην προσπάθεια επιλύσεως του Κυπριακού. Και σ’ αυτό το πλαίσιο, θεωρούμε ως βήμα προς τη θετική κατεύθυνση το ότι εντός του τρέχοντος μηνός αναμένεται να υπάρξουν προκαταρκτικές διερευνητικές επαφές μεταξύ της Λευκωσίας και της Γενικής Γραμματείας των Ηνωμένων Εθνών. Πιστεύουμε ότι πρέπει να προχωρήσουμε χωρίς επιδιαιτησίες, χωρίς ασφυκτικά χρονοδιαγράμματα και πολύ προσεκτικά, ώστε το πρώτο βήμα που θα γίνει, να μην είναι και το τελευταίο. Και σε όλη αυτήν την προσπάθεια -και τώρα και πριν- η συνεργασία και η συνεννόηση Αθηνών και Λευκωσίας είναι διαρκής και ουσιαστική.
      Το άλλο ζήτημα που πρόσφατα μας απησχόλησε, ήταν το Σκοπιανό, η εκκρεμότητα του ονόματος. Το ζήτημα της ονομασίας των Σκοπίων έχει μακρά ιστορία. Δεν πρόκειται να αναφερθώ στο παρελθόν και στα λάθη που έγιναν. Είναι γνωστό ότι λόγω της ενδιάμεσης συμφωνίας του 1995, διεξάγονται συνομιλίες στη Νέα Υόρκη από τότε. Οι συνομιλίες αυτές περνούσαν περιόδους πλήρους ακινησίας. Και η έλλειψη ουσιαστικής προόδου σ’ αυτόν το διάλογο οδήγησε στο να συσσωρεύονται όλα τα προηγούμενα χρόνια οι αναγνωρίσεις αυτού του κράτους με το συνταγματικό του όνομα.
      Και όσον αφορά την αναγνώρισή του εκ μέρους των Ηνωμένων Πολιτειών, θέλω να υπενθυμίσω ότι οι Ηνωμένες Πολιτείες συνήψαν με τα Σκόπια δύο συμφωνίες με το συνταγματικό τους όνομα, η μία στις 3 Ιουνίου 2003 η άλλη τον Οκτώβριο του 2003. Δεν είδα τότε να υπάρξει καμία αντίδραση από την πλευρά της τότε κυβέρνησης γι’ αυτήν την αναγνώριση. Εν πάση περιπτώσει, εμείς επιδιώκουμε να λυθεί αυτό το θέμα. Και για να αντιμετωπίσουμε τη δυσμενή κατάσταση που είχε δημιουργηθεί, επιδιώξαμε δύο πράγματα: Πρώτον, να μη μεταβληθεί, όπως υπήρχε σοβαρός κίνδυνος, η θέση της Ευρωπαϊκής Ενώσεως, ότι τα Σκόπια γίνονται δεκτά στην Ευρωπαϊκή Ένωση ως πρώην Γιουγκοσλαβική Δημοκρατία της Μακεδονίας. Και δεύτερον, να πεισθεί η διεθνής κοινότης για την εποικοδομητική στάση που κρατάμε εμείς. Πιστεύω ότι πετύχαμε και τους δύο αυτούς στόχους. 
      Στις 14 Σεπτεμβρίου 2004 η Ευρωπαϊκή Ένωση υιοθέτησε απόφαση, με την οποία τονίζει την ανάγκη να βρεθεί μία αμοιβαία αποδεκτή λύση. Αυτός είναι ο στόχος μας και εκεί πάνω θέλουμε να δεσμεύσουμε όλες τις χώρες του κόσμου. Έτσι φθάσαμε στην υποβολή των προτάσεων του κ. Νίμιτς. Σας εξήγησα πριν πώς χειριστήκαμε αυτό το θέμα. Πιστεύω ότι με το χειρισμό που κάναμε, δηλαδή με τη δημοσιότητα που δώσαμε για πρώτη φορά, η Ελλάδα έπαψε να είναι κατηγορούμενη διεθνώς, διότι κατηγορούμενοι ήμασταν. Μας κατηγορούσαν ως μία χώρα μεγάλη και ισχυρή, που πάει να εκμεταλλευτεί μία αδύνατη και φτωχή χώρα.
      Μας κατηγορούσαν ακόμη και για παραλογισμό. Αυτά είχαμε να αντιμετωπίσουμε! 
      Με το χειρισμό που κάναμε, να δημοσιοποιήσουμε αμέσως τόσο την πρόταση του κ. Νίμιτς όσο και τη στάση μας επί της προτάσεως, πιστεύω ότι σε μεγάλο βαθμό έχουμε ανατρέψει αυτό το δυσμενές κλίμα και καλούμε και τώρα, από αυτό το Βήμα, την άλλη πλευρά να επιδείξει και εκείνη εποικοδομητική στάση, ώστε τελικώς να λύσουμε αυτό το θέμα, ούτως ώστε να βελτιωθούν περαιτέρω οι διμερείς μας σχέσεις, να ενισχυθεί η σταθερότητα στην περιοχή, αλλά και να διευκολυνθεί η πορεία αυτής της χώρας προς τους ευρωατλαντικούς σκοπούς.
      Κυρίες και κύριοι συνάδελφοι, επειδή τελείωσε η ώρα μου, δεν θέλω να κάνω κατάχρηση. Πιστεύω ότι τόσο ο σχεδιασμός όσο και οι τακτικοί χειρισμοί της Κυβερνήσεώς μας ανταποκρίνονται πλήρως στους μεγάλους στόχους της εξωτερικής μας πολιτικής, που είναι η προάσπιση και η προώθηση των εθνικών μας συμφερόντων και η διαμόρφωση των απαραίτητων προϋποθέσεων για την εμπέδωση της σταθερότητας και της ειρήνης στην περιοχή προς όφελος του λαού μας και της χώρας μας. 
      Σας ευχαριστώ πολύ.  
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον Υπουργό Εξωτερικών κ. Μολυβιάτη.
      Ο Πρωθυπουργός κ. Κώστας Καραμανλής έχει το λόγο. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, ακούστηκαν και σήμερα ισχυρισμοί για δήθεν εγκατάλειψη του Ελσίνκι. Λυπάμαι! Λυπάμαι γιατί επιλέγεται, ακόμη και στα εθνικά θέματα, η γκρίζα προπαγάνδα. Όχι απλώς δεν υπάρχει καμία εγκατάλειψη, αλλά υπάρχει συνέχεια και συνεχής βελτίωση των ευρωπαϊκών θέσεων σε ό,τι αφορά στα ελληνικά ενδιαφέροντα. 
      Το είπα και στην αρχική μου ομιλία, αλλά θα το υπογραμμίσω και πάλι. Στα συμπεράσματα της 17ης Δεκεμβρίου υπάρχει πιο ξεκάθαρη υπογράμμιση, αλλά και μία σημαντική διεύρυνση των υποχρεώσεων που έχει η Τουρκία για την προσαρμογή της στο ευρωπαϊκό κεκτημένο, στις αρχές και τις αξίες της Ένωσης. 
      Αυτό, άλλωστε, αποδεικνύεται και από το κείμενο της κοινής θέσης των είκοσι πέντε, όπως διατυπώθηκε στο πρόσφατο Συμβούλιο Σύνδεσης Ένωσης Τουρκίας. Μάλιστα, είναι εξαιρετικά σημαντικό το γεγονός –το είπα και θέλω να το επαναλάβω- ότι ορισμένες από τις υποχρεώσεις της Τουρκίας διατυπώνονται για πρώτη φορά. 
      Σε ό,τι αφορά στους ισχυρισμούς, σύμφωνα με τους οποίους ο Δεκέμβριος του 2004 ετίθετο ως απώτατο όριο, απάντησε σωστά ο Υπουργός των Εξωτερικών. Απλώς θα ήθελα να πω ότι η εμμονή σ’ ένα τέτοιο επιχείρημα είναι αίολη. Αφού, από το Δεκέμβριο του 1999, μέχρι και το Μάρτιο του 2004 δεν αξιοποιήθηκε η υποτιθέμενη αυτή καταληκτική προθεσμία για πέντε ολόκληρα χρόνια, θα έπρεπε να γίνει μέσα σε λίγους μήνες; Πώς γίνεται να φταίμε εμείς για εκείνα που δεν μπορέσατε να κάνετε εσείς;
      (Χειροκροτήματα από την πτέρυγα της Νέας Δημοκρατίας)
      Για να είμαστε, όμως, ειλικρινείς και για να μη δημιουργούνται κάλπικες εντυπώσεις, είναι ανάγκη να πούμε την αλήθεια. Η 17η Δεκεμβρίου του 2004 δεν ετίθετο ως απώτατο, ως τελικό όριο για κάθε προσπάθεια. Εκείνο που αναφερόταν ήταν πώς θα υπάρξει επανεξέταση από το Ευρωπαϊκό Συμβούλιο. Αυτή η επανεξέταση έγινε και θα συνεχίσει να γίνεται, για όσο χρόνο διαρκεί η προσπάθεια ευρωπαϊκής προσαρμογής της Τουρκίας. 
      Η Τουρκία, κυρίες και κύριοι συνάδελφοι, θα είναι συνεχώς κρινόμενη και όχι κριτής. Θα είναι διαρκώς κρινόμενη από τα είκοσι πέντε κράτη-μέλη της Ένωσης και, βέβαια, από την Ελλάδα και την Κυπριακή Δημοκρατία. Μάλιστα θα έλεγα ότι οι όροι που έχουν τεθεί για την Τουρκία, είναι ιδιαίτερα αυστηροί και, πάντως, πολύ αυστηρότεροι από ό,τι για οποιαδήποτε άλλη υποψήφια χώρα. 
      (Χειροκροτήματα από την πτέρυγα της Νέας Δημοκρατίας)
      Και το λέω αυτό, γιατί είναι πέρα για πέρα λάθος ο ισχυρισμός ότι δεν τέθηκαν όροι στην Τουρκία. Και δεν είναι μόνο λάθος, αλλά είναι και εσκεμμένη διαστρέβλωση της αλήθειας!
      (Χειροκροτήματα από την πτέρυγα της Νέας Δημοκρατίας)
      Και είναι ακόμα πιο απαράδεκτος ο ισχυρισμός αυτός, διότι πάτε να «φορτώσετε» σε μας αυτά που κάνατε εσείς. Έχω εδώ συνέντευξη του κ. Παπανδρέου στις 22 Σεπτεμβρίου του 1999 στη «ΜΙΛΙΕΤ» που λέει το εξής: «Εμείς έχουμε προβεί στις ενέργειές μας υπέρ της τουρκικής πλευράς στο πλαίσιο της Ευρώπης, ως μία μονομερή χειρονομία, για να επιδείξουμε την καλή μας πρόθεση και δεν περιμέναμε οποιαδήποτε χειρονομία ή ανταπόδοση». Πώς, λοιπόν, μέμφεσθε εμάς για κάτι το οποίο ήταν δική σας πολιτική; Και δεν το είπατε μόνο μία φορά, αλλά το επαναλάβατε σε συνεντεύξεις, στο ΣΚΑΙ, στο MEGA και αλλού. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, άκουσα και σήμερα τον Αρχηγό της Αξιωματικής Αντιπολίτευσης να παριστάνει τον κατήγορο σε ό,τι αφορά στους χειρισμούς μας στο Κυπριακό. Κατά καιρούς, μάλιστα, χρησιμοποιεί και βαριές εκφράσεις. Εγώ δεν ακολουθώ σ’ αυτό! 
      Δείχνει, όμως, να έχει ένα «παράπονο», που δεν πιέσαμε την κυπριακή ηγεσία να υποχωρήσει στη Λουκέρνη. Μόνιμο παράπονο!
      Δείχνει οργισμένος, αγανακτισμένος που δεν «πιέσαμε», δεν «αναγκάσαμε» τους Ελληνοκυπρίους να αποδεχθούν, στο δημοψήφισμα, μια συμφωνία που οι ίδιοι θεωρούσαν ότι δεν οδηγεί σε λειτουργική και βιώσιμη λύση. Ότι δεν ακολουθήσαμε, δηλαδή, τη δική σας πρακτική, των πιέσεων και των ισχυρισμών για τελευταία, δήθεν, ευκαιρία, που ακόμα και διαπραγματευτικά ήταν λάθος βήμα.
      Κυρίες και κύριοι συνάδελφοι, αυτό δεν γινόταν. Και, πάντως, εγώ δεν θα το έκανα ποτέ, γιατί αντιβαίνει στις αρχές μου. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Εγώ θεωρώ χρέος μου να συνεργάζομαι στενά με την κυπριακή ηγεσία, με όλους, με το σημερινό Πρόεδρο, με τον προηγούμενο Πρόεδρο, να συνεννοούμαστε και να επιδιώκουμε να επιτύχουμε τα μέγιστα δυνατά οφέλη για τα εθνικά μας συμφέροντα. 
      (Χειροκροτήματα από την πτέρυγα της Νέας Δημοκρατίας).
      Θεωρώ όχι απλώς ότι δεν έχω το δικαίωμα της απόπειρας χειραγώγησης, αλλά θα ήμουν και ηθικά κατηγορούμενος, αν επιχειρούσα να χειραγωγήσω.
      (Χειροκροτήματα από την πτέρυγα της Νέας Δημοκρατίας).
      Άκουσα και τις αιτιάσεις απέναντι στη θέση μας για πολιτική συνεννόηση. Φαίνεται ότι υπάρχει προσποίηση, ότι υπάρχει αμνησία. Αλλά, βέβαια, δεν συμβαίνει το ίδιο και στην κοινωνία. Οι πολίτες έχουν και μνήμη και κρίση.
      Εμείς, κυρίες και κύριοι συνάδελφοι, συγκαλέσαμε το Συμβούλιο των Πολιτικών Αρχηγών στην περίπτωση του Κυπριακού, δεσμευθήκαμε ότι θα υπάρξει νέα συνεδρίαση εφόσον και αν το απαιτήσουν οι συνθήκες, οι εξελίξεις στο θέμα των Σκοπίων.
      Εσείς, κύριε Αρχηγέ της Αξιωματικής Αντιπολίτευσης, ως Υπουργός Εξωτερικών τι κάνατε; Πότε συγκάλεσε η κυβέρνηση του ΠΑΣΟΚ το Συμβούλιο των Πολιτικών Αρχηγών; Ποτέ. Θυμάστε τι λέγατε στα επίμονα αιτήματά μας, όσο είχατε την ευθύνη για τη διακυβέρνηση του τόπου; Απαξιωτικά μιλούσατε για αυτούς τους θεσμούς ή για τις διαδικασίες στοιχειώδους συνεννόησης. 
      Πώς μπορείτε, λοιπόν, να κατηγορείτε άλλους για εκείνα που χαρακτήριζαν μόνο –και το τονίζω το «μόνο»- τη δική σας πολιτική. Πότε, στο παρελθόν, συνεδρίαζε τόσο τακτικά το Εθνικό Συμβούλιο Εξωτερικής Πολιτικής και πότε υπήρξε τόσο τακτική ενημέρωση των πολιτικών κομμάτων και της Βουλής; Εγώ να δεχθώ αυτό που λέει ο κ. Αλαβάνος, δηλαδή να γίνεται ακόμη πιο συχνά, ακόμη πιο ουσιαστικά. Σύμφωνοι. Αλλά εν πάση περιπτώσει, να έχουμε και ένα μέτρο σύγκρισης για το τι γινόταν μέχρι το πρόσφατο παρελθόν και για το τι γίνεται σήμερα, διότι η σύγκριση είναι καταλυτική. 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
      Πότε ενημερώσατε την κοινή γνώμη για τις προτάσεις που υποβάλλονταν σχετικά με την ονομασία της FYROM; Ποιες από τις προτάσεις εκείνες έγιναν γνωστές στους πολίτες; Και κάτι ακόμη, γιατί έχετε πει πολλά και διάφορα. Στην ενημέρωση που σας έγινε από το Υπουργείο Εξωτερικών, δεν ζητήθηκε συναίνεση για κάποια συμφωνία. Το είπα από την πρώτη ώρα: Αν φθάσουμε ποτέ εκεί και εύχομαι να φθάσουμε, γιατί είναι το εθνικό συμφέρον να φθάσουμε εκεί, τότε θα γίνει σύγκληση του Συμβουλίου Πολιτικών Αρχηγών και όλοι -μα όλοι- θα πάρουμε τις ευθύνες μας. Το θέμα της στιγμής εκείνης ήταν το «ναι» για την έναρξη διαλόγου. Και θέλω να το πω και αυτό, γιατί, άσχετα από τις αντιπαραθέσεις σε επίπεδο, φοβούμαι, εντυπώσεων, η αλήθεια είναι πως συμφωνήσαμε όλοι στην έναρξη διαλόγου και αυτό είναι θετικό, γιατί με τη στάση μας αυτή τα βλέμματα στρέφονταν πλέον στο γειτονικό κράτος. 
      Και υπενθυμίζω ότι, από την πρώτη ώρα, είπαμε ότι το πλαίσιο που μας παρουσιάζεται, ναι, γίνεται κατ’ αρχήν δεκτό ως βάση διαπραγμάτευσης, αλλά χρήζει πάρα πολλών βελτιώσεων. Άκουσα σήμερα να λέτε ότι κάποιοι χρησιμοποιούν τη συνταγματική ονομασία του γειτονικού κράτους. Ε, επιτρέψτε μου να πω ότι αυτό είναι το αποκορύφωμα της υποκρισίας και του στρουθοκαμηλισμού.
      Τόσα χρόνια δεν τα ακούγατε; Τόσα χρόνια που το διαχειριζόσασταν –έντεκα συναπτά χρόνια- δεν βλέπατε πού πηγαίνει η διεθνής πρακτική; Τι κάνατε γι’ αυτό; Πάντως τίποτα, για το οποίο να μας έχετε ενημερώσει!
      Η εξωτερική πολιτική, κυρίες και κύριοι συνάδελφοι, απαιτεί υπευθυνότητα και συνέπεια. Δεν γίνεται με αντιφατικές τοποθετήσεις, που παραπαίουν πότε στο ένα και πότε στο άλλο άκρο. Δεν γίνεται με μικροκομματικούς υπολογισμούς και με παιχνίδια. Και, επιτέλους, πώς μπορείτε τη μια να απαιτείτε από την Κυβέρνηση να εκβιάσει, στην ουσία, την απόφαση των Ελληνοκυπρίων και από την άλλη να υποδεικνύετε στον Υπουργό των Εξωτερικών ότι πρέπει να εγκαταλείψει στη μέση τις συναντήσεις του στην Άγκυρα; Τι από τα δύο σας εκφράζει; 
      Ατυχώς, ακούστηκαν και πάλι οι γνωστοί ισχυρισμοί για το «Βασικό Μέτοχο. Είναι ακόμη μία προσποίηση αμνησίας. Θέλω εδώ να υπογραμμίσω τα εξής: 
      Πρώτον, η Ευρωπαϊκή Ένωση, κυρίες και κύριοι συνάδελφοι, έχει αντιρρήσεις τόσο ως προς το νόμο που ψηφίστηκε από εσάς όσο και ως προς το νόμο που ψηφίσαμε εμείς. Αυτή είναι η αλήθεια και αναφέρεται καθαρά στη σχετική αλληλογραφία. Η διαφορά, ίσως, είναι ότι εσείς ψηφίζατε νόμους και δεν τους εφαρμόζατε, ενώ εμείς θέλουμε να εφαρμόζονται οι νόμοι και να εφαρμόζονται προς κάθε κατεύθυνση.
      (Χειροκροτήματα από την πτέρυγα της Νέας Δημοκρατίας)
      Δεύτερον, δεν πρόκειται να χαθεί ούτε ένα ευρώ, κυρίες και κύριοι συνάδελφοι, εξαιτίας του νόμου αυτού. Το πρόβλημα σήμερα είναι οι κοινοτικές καταδίκες που έρχονται για πράξεις και μεθοδεύσεις, που εφαρμόζονταν από την προηγούμενη κυβέρνηση, με μόλις πρόσφατο παράδειγμα την περίπτωση της Ολυμπιακής. Το πρόβλημα είναι ότι χάνονται πόροι από τις κακοτεχνίες, από τις παρατυπίες στα δημόσια έργα, από τα φαινόμενα της διαφθοράς και της διαπλοκής της περιόδου 2001-2003. Αυτό είναι το μεγάλο πρόβλημα, που αντιμετωπίζουμε σήμερα. 
      Για το πρόβλημα αυτό είμαστε, επίσης, σε εντατική διαβούλευση με τα αρμόδια κοινοτικά όργανα. Δεν βλέπω, όμως, γι’ αυτό το θέμα να κάνετε καμιά κουβέντα. Δεν γίνεται καμιά συζήτηση και κανένας θόρυβος για όλα αυτά. Μιλάτε γι’ αυτά που δήθεν θα χάνονταν και δεν θα χαθούν, αλλά δεν μιλάτε γι’ αυτά που χάθηκαν και γι’ αυτά που κινδυνεύουν να χαθούν, εξαιτίας κακοδιαχείρισης, κατασπατάλησης πόρων, διαφθοράς και διαπλοκής.
      Και ερωτώ: Αυτό δείχνει ή δεν δείχνει ότι η έγνοια δεν είναι τα συμφέροντα του τόπου, αλλά τα συμφέροντα των λίγων; Δείχνει ή δεν δείχνει με ποιον συμμαχεί κανένας και ποιον υπερασπίζεται; 
      (Χειροκροτήματα από την πτέρυγα της Νέας Δημοκρατίας)
      Για το θέμα του «Βασικού Μετόχου», κυρίες και κύριοι συνάδελφοι, θα βρούμε, σε συνεργασία με την Ευρωπαϊκή Ένωση, κοινό τόπο. Το είπα και το επαναλαμβάνω. Συνεχίζουμε τον αγώνα στο σημείο αυτό. Δεν χωρά συμβιβασμός. Οι πολίτες απαιτούν διαρκή αναβάθμιση της ουσίας και της ποιότητας της δημοκρατίας. Απαιτούν διαφάνεια. Αυτή είναι η πολιτική μας. 
      Άκουσα σήμερα –και το θεωρώ θετικό- ότι θέλετε να συνεισφέρετε στο ζήτημα αυτό. Καλοδεχούμενη η προσφορά αυτή, ευπρόσδεκτη, αρκεί να αποδεικνύεται, συνεχώς, έμπρακτα.
      Κυρίες και κύριοι συνάδελφοι, έρχομαι τώρα σ’ ένα γενικότερο θέμα. Ακούω αφορισμούς αβασάνιστους που επαναλήφθηκαν και σήμερα για δήθεν μειωμένο κύρος της Ελλάδας στην Ευρώπη. Εγώ θα σας πω, ευθέως, την άποψή μου, κυρίες και κύριοι συνάδελφοι. Είναι ανεύθυνο και επιζήμιο να υποτιμά κάποιος και να δυσφημεί τη χώρα του, κατασκευάζοντας ανυπόστατους ισχυρισμούς. Δεν διακρίνω δε ίχνος αυτοκριτικής στα λεγόμενά σας. Δεν διακρίνω καμία διάθεση να αντιληφθείτε παθογένειες και λάθη του παρελθόντος. Κάποια στιγμή, όμως, θα έπρεπε να απαντήσετε σε κάποια από τα ερωτήματα που θέτουν οι πολίτες: Διαπλοκή, εκτεταμένη διαφθορά, γκρίζα λογιστική συνιστούσαν, για σας, αυξημένο κύρος της Ελλάδας; 
      (Χειροκροτήματα από την πτέρυγα της Νέας Δημοκρατίας)
      Αύξηση του δημόσιου χρέους, αύξηση των ελλειμμάτων, διεύρυνση των κοινωνικών και περιφερειακών ανισοτήτων συνιστούσαν, για εσάς, ισχυρή Ελλάδα; Παραπομπές της Ελλάδας, κοινοτικά πρόστιμα για πράξεις και παραλείψεις σε βάρος του περιβάλλοντος -θυμίζω για παράδειγμα το Κτηματολόγιο-, αφαίρεση κοινοτικών πόρων για παρανομίες και παρατυπίες ήταν δύναμη και κύρος; Αυτά αφήσατε πίσω. 
      Δεν προέρχεστε όμως, κυρίες και κύριοι συνάδελφοι της Αντιπολίτευσης, από παρθενογένεση. Επιτέλους, κάποια στιγμή πρέπει να πάρετε θέση. Κοιτάξτε γύρω σας, χωρίς παρωπίδες, την προσπάθεια που γίνεται σήμερα.
      Εγώ δεν λέω ποτέ -και σας το έχω πει επανειλημμένα σ’ αυτήν την Αίθουσα- και δεν ισχυρίζομαι ότι είμαστε αλάνθαστοι, ούτε ισοπεδώνω όποια προσπάθεια έγινε στο παρελθόν. Αλλά υπάρχει κι ένα όριο στις υπερβολές μιας ανυπόστατης κριτικής.
      Το κύρος της Ελλάδας και το συλλογικό συμφέρον, κυρίες και κύριοι συνάδελφοι, το υπηρετεί η διαφάνεια, η νομιμότητα, η εξυγίανση, η δικαιοσύνη. Και αυτές είναι αδιαπραγμάτευτες αρχές μας, με τις οποίες προχωράμε, χωρίς δισταγμούς, χωρίς συμψηφισμούς.
      (Χειροκροτήματα από την πτέρυγα της Νέας Δημοκρατίας)
      Τέλος, άκουσα κάποιες λέξεις. Θα τις επαναλάβω: «τουρίστες», «σφαλιάρες», «πάτρωνες». Όταν τις πρωτοάκουσα, θέλησα να πείσω τον εαυτό μου ότι οφείλονται σε ένδεια έκφρασης ή, έστω, σε παραδρομή του λόγου.
      (Χειροκροτήματα από την πτέρυγα της Νέας Δημοκρατίας)
      ΡΟΔΟΥΛΑ ΖΗΣΗ: Οι «νταβατζήδες» οι δικοί σας τι ήταν; Οι «νταβατζήδες» ήταν καλοί;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Όταν τις ακούω όμως για δεύτερη φορά και μάλιστα απ’ αυτό το επίσημο Βήμα, σας λέω ευθέως ότι θλίβομαι. Θλίβομαι βαθύτατα, διότι αυτό σημαίνει ότι κάποιοι επιχειρούν να πάνε τον τόπο πενήντα χρόνια πίσω! Εμείς μ’ αυτό το παρελθόν έχουμε τελειώσει οριστικά!
      (Χειροκροτήματα παρατεταμένα από την πτέρυγα της Νέας Δημοκρατίας)
      Και σήμερα άκουσα άλλη μία έκφραση βαριά: μικραίνετε, λέει, την Ελλάδα. Πώς λέγεται αυτό σ’ αυτήν την Αίθουσα; Τι θα πει αυτό; Αυτό μπορεί να το λέγανε σ’ αυτήν την Αίθουσα, προς μεγάλη βλάβη του τόπου, πριν σαράντα, εξήντα, εβδομήντα και ογδόντα χρόνια. Στο μισό της πρώτης δεκαετίας του 21ου αιώνα, δεν έχει θέση εδώ. Αυτή είναι η δική μου άποψη.
      Θα μπορούσα να σας πω πολλά και ξέρετε ότι το αποφεύγω. Θα μπορούσα να σας πω ποιοι ήταν εκείνοι που ευχαριστούσαν ξένες κυβερνήσεις απ’ αυτό εδώ το Βήμα. Ποιοι οδήγησαν σε ταπεινώσεις τη χώρα.
      (Χειροκροτήματα παρατεταμένα από την πτέρυγα της Νέας Δημοκρατίας)
      Αλλά το μόνο που θα σας πω είναι ότι με αυτούς τους χαρακτηρισμούς δεν μειώνετε εμένα. Εγώ είμαι ανοιχτός σε κριτική –και σας το έχω πει πολλές φορές- και σε προτάσεις και σε υποδείξεις. Αλλά μ’ αυτές εδώ τις εκφράσεις μειώνετε τον εαυτό σας και βλάπτετε τη χώρα. Ελπίζω να το συνειδητοποιήσετε το συντομότερο δυνατόν.
      Και κλείνω, λέγοντας το εξής, κυρίες και κύριοι συνάδελφοι: όταν σας μιλώ για συναίνεση, τουλάχιστον σε κάποια μεγάλα ζητήματα, δεν εξυπηρετεί αυτό καμιά κομματική σκοπιμότητα. Δεν είναι κάτι, το οποίο ευνοεί τα συμφέροντα της Νέας Δημοκρατίας. Το κάνω, γιατί βαθύτατα πιστεύω ότι σ’ έναν κόσμο με πολλά προβλήματα, με πολλές δυσκολίες, με πολλές προκλήσεις, πρέπει σε κάποια ζητήματα να έχουμε ενιαία στάση. Βεβαίως με διαφωνίες σε επιμέρους χειρισμούς, βεβαίως με σκεπτικισμό, με αντιπροτάσεις σε κινήσεις τακτικής, αλλά στους στρατηγικούς στόχους πρέπει να έχουμε την ευρύτερη δυνατή συμφωνία.
      Και ξέρετε ποιο είναι το οξύμωρο; Στην ουσία την έχουμε. Σκεφτείτε εδώ ξένους παρατηρητές να άκουγαν τη συζήτηση. Θα έλεγαν, ναι, βέβαια, υπάρχουν κάποιες αψιμαχίες, που προφανώς γίνονται για λόγους εντυπώσεων ή για να συγκρατούνται κάποια κομματικά κοινά, αλλά στα ευρωπαϊκά, στα ευρωατλαντικά, στα βαλκανικά, στα ζητήματα που έχουν να κάνουν με τα ελληνοτουρκικά, με το Κυπριακό, με την υπόθεση της FYROM, αν εξαιρέσει κανείς επιμέρους διαφοροποιήσεις, στην ουσία, στρατηγικά, μεγάλη απόκλιση δεν υπάρχει.
      Επιτρέψτε μου να πω ότι, από ένα σημείο και μετά, είναι υποκριτικό, -για να το πω επιεικώς- όταν στην ουσία δεν υπάρχουν μεγάλες διαφορές, να προσπαθούμε να τις εφεύρουμε, για να δημιουργούμε εντυπώσεις.
      (Όρθιοι οι Βουλευτές της Νέας Δημοκρατίας χειροκροτούν)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γιώργος Παπανδρέου.
      (Χειροκροτήματα από την πτέρυγα του ΠΑΣΟΚ)
      
      
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πριν ξεκινήσω, κυρία Πρόεδρε, θα ήθελα και εγώ να δηλώσω ότι θα ήταν απαραίτητο, αναφορικά με το θέμα του επιδόματος των Βουλευτών, να δει το Προεδρείο και τη δική τους πλευρά βεβαίως, αλλά και το θέμα της ευαισθησίας ως προς τους εργαζόμενους, σε μία πολύ δύσκολη οικονομική στιγμή.
      Θα ζητούσα, λοιπόν, όπως σας έχει ζητήσει και ο κ. Ρέππας, να γίνει επανεξέταση του θέματος. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, με συγχωρείτε. Επειδή θέσατε το θέμα και για να λήξει όλη η συζήτηση, θέλω να πω τα εξής: Όλες οι Κοινοβουλευτικές Ομάδες, οι οποίες ομόφωνα απεδέχθησαν αυτήν την απόφαση, για την οποία ομιλούμε, θεωρούν σκόπιμο να επανεξεταστεί το θέμα, όπως μου είπαν και γι’ αυτό αναλαμβάνω την πρωτοβουλία κατ’ αρχάς να ανασταλεί η εφαρμογή της σχετικής αποφάσεως και να ζητήσω, μέσω της Διάσκεψης των Προέδρων, από τις Κοινοβουλευτικές Ομάδες να επανεξεταστεί το θέμα. Αυτά για να διαλευκανθεί το θέμα. 
      (Χειροκροτήματα)
      Ευχαριστώ πολύ και με συγχωρείτε για τη διακοπή.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Χαίρομαι, κυρία Πρόεδρε, μ’ αυτά που είπατε. Θα ζητούσα και κάτι ακόμα: Σε όλα αυτά τα πολύ ευαίσθητα ζητήματα που έχουν σχέση με τους Βουλευτές, υπάρχει πολύ εύκολη κριτική είτε από τη μία είτε από την άλλη πλευρά. 
      Θα έλεγα, λοιπόν, ότι χρειάζεται όταν παίρνουμε τέτοιες αποφάσεις να υπάρχει απόλυτη διαφάνεια, ανοικτή συζήτηση με τον ελληνικό λαό, ώστε να κατανοηθούν όσες είναι δίκαιες και όταν δεν είναι δίκαιες, βεβαίως να μην παίρνονται οι αποφάσεις αυτές.
      (Χειροκροτήματα από την πτέρυγα του ΠΑΣΟΚ)
      Δεν κάνω κριτική σε κανέναν, απλά ζητώ από εδώ και πέρα να γίνεται μ’ αυτόν τον τρόπο. 
      Νομίζω ότι θα μπορέσετε να μου δώσετε τα δύο λεπτά που χρησιμοποίησα, αν θέλετε, διαδικαστικά, γι’ αυτό το θέμα.
      ΠΡΟΕΔΡΟΣ (Άννα Μπενάκη - Ψαρούδα): Βεβαίως, κύριε Πρόεδρε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Στενοχωριέται πολλές φορές ο κύριος Πρωθυπουργός, όταν η Αξιωματική Αντιπολίτευση λέει αλήθειες και όταν χρησιμοποιεί όρους που είναι πραγματικά αληθείς. 
      Κύριε Καραμανλή, εμείς θα λέμε την αλήθεια διότι πονάμε αυτόν τον τόπο, διότι εμείς κρινόμαστε τελικά όχι από τα λόγια, αλλά από τα έργα μας.
      (Χειροκροτήματα από την πτέρυγα του ΠΑΣΟΚ)
      Και ο ελληνικός λαός ξέρει τι αγώνες έχει δώσει το ΠΑΣΟΚ για την εξωτερική πολιτική. 
      ΓΕΩΡΓΙΟΣ ΓΑΡΟΥΦΑΛΙΑΣ: …  στα Ίμια.
      (Θόρυβος από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, σας παρακαλώ, να ηρεμήσουν. Όταν μιλούσε ο Πρωθυπουργός, δεν μιλούσε κανείς από μας.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, όχι μεταξύ σας συζητήσεις. Σας παρακαλώ πάρα πολύ!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Εμείς είμαστε έτοιμοι, όπως το είπα και στην πρώτη συζήτηση που έγινε εδώ στη Βουλή, για ευρύτερη συναίνεση σε μεγάλα και σημαντικά θέματα, από τη Δημόσια Διοίκηση μέχρι την παιδεία, από την εξωτερική πολιτική μέχρι το θέμα της διαφθοράς και της διαφάνειας στη χώρα μας.
      Δεν έχουμε δει την πρόθεση από τη δική σας πλευρά, όπως δεν έχουμε δει και την πράξη από τη δική σας πλευρά. Στη Δημόσια Διοίκηση υπάρχει κομματική επέλαση άνευ προηγουμένου …
      (Θόρυβος από την πτέρυγα της Νέας Δημοκρατίας)
      … όπως και στην παιδεία, το ξέρετε πολύ καλά, διότι εσείς τσακωνόσαστε μεταξύ σας για το ποιος θα πρέπει να μετατεθεί και να διοριστεί. 
      (Χειροκροτήματα από την πτέρυγα του ΠΑΣΟΚ)
      Στην παιδεία έχει υποβαθμιστεί πλήρως ο διάλογος. Εμείς βεβαίως έχουμε προτείνει επανειλημμένως να συζητήσουμε και έχουμε καταθέσει προτάσεις για το θέμα της διαφθοράς.
      Σε ό,τι αφορά την εξωτερική πολιτική, για την οποία και συζητάμε σήμερα, θέλω να υπενθυμίσω κάποια πράγματα. 
      Κύριε Μολυβιάτη, μου κάνουν εντύπωση αυτά που είπατε. Πρώτα απ’ όλα, δεν μπορεί να μη θυμόσαστε τις επανειλημμένες φορές που εγώ προσωπικά σας κάλεσα στο Υπουργείο Εξωτερικών για να σας ενημερώσω. Δεν μπορεί να μη θυμόσαστε τις επανειλημμένες φορές που εγώ επισκέφθηκα τον σημερινό Πρωθυπουργό –τότε Αρχηγό της Αξιωματικής Αντιπολίτευσης- στα γραφεία σας στη Ρηγίλλης.
      Δεν μπορεί να μη θυμόσαστε ότι εγώ σας ενημέρωσα για τις εξελίξεις στο θέμα του ονόματος της  FYROM και τις κινήσεις που είχαμε κάνει, όπως και την πιθανότητα να έρθουμε κοντά στη λύση. Ήταν εκεί και η κ. Μπακογιάννη σ’ αυτήn τη συνάντηση, αν δεν θυμόσαστε. 
      Θα πρέπει επίσης να σας υπενθυμίσω ότι εμείς δεν δημοσιοποιήσαμε κανένα όνομα, διότι δεν είχαμε ακόμη συμφωνήσει με την άλλη πλευρά και με τον ΟΗΕ Δεν είχε υπάρξει τελική συμφωνία. Εσείς αντιθέτως δημοσιοποιήσατε τη θέση σας, χωρίς να έχει υπάρξει από την άλλη πλευρά συμφωνία. 
      Και δεν θα θυμόσαστε, κύριε Μολυβιάτη, ότι εμείς δημιουργήσαμε, νομοθετήσαμε και λειτουργήσαμε το Εθνικό Συμβούλιο Εξωτερικής Πολιτικής, στο οποίο και σας καλέσαμε. Μπορεί να μην ήσασταν εσείς, να ήταν ο κ. Βαληνάκης στην ειδική αυτή συνεδρίαση, όπου συζητήσαμε ειδικότερα το θέμα της πρώην Γιουγκοσλαβικής Δημοκρατίας της Μακεδονίας.
      Μην μας λέτε τώρα ότι εμείς δεν κινηθήκαμε με προσπάθεια διαλόγου και συναίνεσης. Εσείς είστε που έχετε παραπληροφορήσει στη συνάντησή μας. Δεν δώσατε ολόκληρα τα στοιχεία. Δεν μας ενημερώσατε για τη συμφωνία αυτή.
      (Χειροκροτήματα από την πτέρυγα του ΠΑΣΟΚ)
      	Όσο για τη χρήση του ονόματος, δεν θυμάμαι ποτέ να μην έχει υπάρξει απάντηση έστω, εάν μπροστά σε Έλληνα Πρωθυπουργό χρησιμοποιούσε ο ομόλογός του τη συνταγματική ονομασία της «Μακεδονίας».
      Πάμε στο θέμα του Ελσίνκι. Δεν έχετε καταλάβει την υπόθεση του Ελσίνκι, όπως φαίνεται απ΄ αυτά τα οποία είπατε. Κοιτάξτε, το να στέλνει το θέμα της υφαλοκρηπίδας στις καλένδες και να μην το δεσμεύει, επίσης και σε σχέση με τη Χάγη, είναι πολύ βολικό προσωρινό μέτρο, που δεν έχει κόστος πολιτικό προσωρινά. Όμως έχει τεράστιο κόστος εθνικό, για τον απλούστατο λόγο: ότι το να παραπεμφθούν τα θέματα της υφαλοκρηπίδας στη Χάγη, είναι η καλύτερη προάσπιση των συμφερόντων μας, παρ΄ ότι θα συμφωνήσω ότι υπάρχουν κι εκεί κάποιες δυσκολίες, είναι όμως η θέση της Ελλάδας.
      Δεύτερον, σε ό,τι αφορά το χρονοδιάγραμμα: Όταν υπάρχει χρονοδιάγραμμα, όταν υπάρχει συγκεκριμένη ημερομηνία -και, ξέρετε, όταν λέει ένα κείμενο της Ευρωπαϊκής Ένωσης «θα επανεξεταστεί» -και όχι μόνο αυτό, διότι δεν αφήσατε κι ένα άλλο κομμάτι,- «και θα ληφθούν τα απαραίτητα μέτρα», που μπορεί να είναι ακόμη και οικονομικής ή άλλης φύσεως, σε ό,τι αφορά τις χώρες αυτές, ανάλογα με το αποτέλεσμα της εξέτασης- είναι μια ισχυρότατη και συγκεκριμένη χρονική πίεση. Εάν δεν υπάρχει αυτή η πίεση, ξέρει βεβαίως η Τουρκία ότι κάπου, ίσως σε δέκα χρόνια, όταν παρθούν αποφάσεις, ότι τότε θα πρέπει να λύσει κι αυτό το ζήτημα με την Ελλάδα. Ξέρετε όμως τι σημαίνει αυτό; Σημαίνει ότι έχουμε δώσει ουσιαστικά το «πράσινο φως» στους πιο ακραίους στην Τουρκία αυτά τα δέκα χρόνια να πιέζουν, να παίρνουν πρωτοβουλίες, να παραβιάζουν για να κατοχυρώσουν δικαιώματα, τα οποία δεν έχει η Τουρκία. Γι’ αυτό ακριβώς βλέπουμε την έξαρση της έντασης και όχι τη μείωση της έντασης. 
      Και είναι αστείο το επιχείρημα ότι επειδή εμείς μέχρι το 2004 ήμασταν κυβέρνηση, δεν αξιοποιήσαμε την ημερομηνία του 2004. Πρώτα απ’ όλα, δεν ήμασταν εμείς κυβέρνηση το Δεκέμβρη του 2004, για να αξιοποιήσουμε την ημερομηνία. Όμως, η δαμόκλεια σπάθη της ημερομηνίας, την οποία εσείς προσωπικά αφαιρέσατε από το κεφάλι της Τουρκίας, με δικές σας δηλώσεις, υπήρχε και αυτή λειτουργούσε και είχαν ξεκινήσει διερευνητικές επαφές, και πιστεύω ότι θα μπορούσαμε με τόλμη και με θάρρος να είχαμε κλείσει το θέμα της υφαλοκρηπίδας προς όφελος και συμφέρον της χώρας μας το 2004. 
      (Χειροκροτήματα από την πτέρυγα του ΠΑΣΟΚ)
      Στη Λουκέρνη: Χρησιμοποιείτε και πάλι επικοινωνιακά τρικ, κύριε Πρωθυπουργέ. Σας είπα εγώ ποτέ, ακούσατε ποτέ από το στόμα μου, σας ζήτησα να πιέσετε τους Ελληνοκυπρίους; Εμείς είχαμε αγαστή συνεργασία. Χέρι-χέρι δουλεύαμε, παράλληλα, σε όλες τις δύσκολες στιγμές. Και αυτή η ενότητά μας ήταν αυτή που μας επέτρεψε να μπορέσουμε να κερδίσουμε πάρα πολλά. Εγώ άλλο σας ζήτησα. Δεν σας ζήτησα να πιέσετε τους Ελληνοκυπρίους ή την ηγεσία της Κύπρου. Σας είπα να πάρετε πρωτοβουλίες προς τους τρίτους. Σας είπα να πάρετε πρωτοβουλίες προς όλες τις μεγάλες χώρες. Σας είπα να συζητήσετε και να πιέσετε προς όλες τις άλλες πλευρές. Ούτε καν αξιοποιήσατε αυτό το οποίο εμείς είχαμε καταφέρει, τη συμμετοχή της Ευρωπαϊκής Ένωσης διά του κυρίου Φερχόιγκεν. Δεν αξιοποιήσατε ουσιαστικά αυτήν τη συμμετοχή, όταν μιλάτε για ευρωπαϊκές λύσεις.
      Βεβαίως εμείς, κύριε Μολυβιάτη, όταν κάνουμε κριτική απέναντί σας, κάνουμε κριτική που θεωρούμε ότι συμβάλλει στη διαπραγμάτευση. Αυτό το οποίο φοβόμαστε είναι η ακινησία, η οποία βλέπουμε ότι όλους αυτούς τους μήνες υπονομεύει το μέλλον της δίκαιης λύσης του Κυπριακού. Δεν μπορούμε αυτό να το αγνοήσουμε και θα πιέσουμε και θα πιέζουμε, για να υπάρχουν πρωτοβουλίες εκ μέρους της ελληνικής Κυβέρνησης. 
      Περιμένουμε και θα σταθούμε κοντά σας αν πάρετε πρωτοβουλίες, επιτέλους, για να λυθεί το Κυπριακό με δίκαιο τρόπο. Αλλά δεν μπορεί απλώς να αγναντεύουμε και να περιμένουμε για να δούμε ποιος άλλος θα πάρει πρωτοβουλία για το θέμα αυτό, ενώ υπάρχει φόβος «ταϊβανοποίησης» και υπάρχει φόβος να απενοχοποιήσουμε τελικά και την ίδια την εισβολή της Τουρκίας στην Κύπρο. 
      Θα ήθελα, επίσης, να πω ότι σε ό,τι αφορά τις θέσεις της Ευρωπαϊκής Ένωσης στα μειονοτικά, στη Χάλκη, να δείτε τις αναφορές που είχαν τα κείμενα της Ευρωπαϊκής Επιτροπής εδώ και αρκετά χρόνια. Βεβαίως, όσο περνάει ο χρόνος πρέπει να εστιάζεται η Ευρωπαϊκή Ένωση –και αυτό περιμένουμε και αυτή ήταν η κατάκτησή μας- στα σημεία στα οποία η Τουρκία δεν συμμορφώνεται. Και στο μέτρο που θέματα, όπως η ελληνική μειονότητα, η Ίμβρος, η Τένεδος και η Χάλκη, θα αναδεικνύονται και από την επιτροπή και οπωσδήποτε και από το Συμβούλιο, και σ’ αυτό θα μας βρείτε, επίσης, σύμφωνους.
      Θέλω, όμως, να τονίσω ότι η πορεία της Τουρκίας προς την Ευρωπαϊκή Ένωση είναι μία πορεία που θέλει συνεχώς πρωτοβουλίες. Εμείς κοιτάγαμε κάθε μέρα τι νέα πρωτοβουλία θα παίρναμε για να ενισχύσουμε την ελληνική φωνή, να διαμορφώσουμε νέες συνθήκες για την επίλυση των δικών μας θεμάτων. 
      Φοβάμαι ότι αφήσατε –και αφήνετε, όπως σας ακούω, και στη συνέχεια- πολλούς μήνες, έτσι ώστε ο δρόμος αυτός της Τουρκίας προς την Ευρωπαϊκή Ένωση να πηγαίνει κατά το δοκούν. Χωρίς συγκεκριμένο πλαίσιο, χωρίς συγκεκριμένα χρονοδιαγράμματα, θα έχουμε μεγάλα προβλήματα και εντάσεις. Σαφώς είναι νέο το στοιχείο της πορείας της Τουρκίας προς την Ευρωπαϊκή Ένωση κι αυτό θα βοηθήσει. Και αυτό, παρά τις τότε δικές σας σκληρότερες δηλώσεις από τις δικές μου τις σημερινές, το πετύχαμε εμείς, το να βάλουμε την Τουρκία σ’ αυτή την πορεία.
      Κλείνοντας, αγαπητοί συνάδελφοι, θα ήθελα απλώς να μιλήσω για ένα ακόμα θέμα, το οποίο έθεσε ο Συνασπισμός. 
      Αντιπαλότητα μεταξύ Ευρωπαϊκής Ένωσης και Ηνωμένων Πολιτειών. Είναι επικίνδυνο, όπως είπα, να αναδεικνύουμε μία αντιπαλότητα στο μέτρο που εμείς θεωρούμε ότι κάποιος από τους δύο θα μας προστατεύσει περισσότερο. Εμείς θα προστατεύσουμε τον εαυτό μας. Είναι πολύ καλύτερο ακόμα, να στηρίξουμε μία πολιτική που συνδυάζει την υποστήριξη και των Ηνωμένων Πολιτειών και της Ευρωπαϊκής Ένωσης, για τα δικά μας θέματα κι αυτό το καταφέραμε σε αρκετά. Όταν υπήρξε το θέμα της ένταξης της Κύπρου στην Ευρωπαϊκή Ένωση χωρίς την επίλυση του προβλήματος, είχαμε τελικά και τη στήριξη των άλλων χωρών της Ευρωπαϊκής Ένωσης και την υποστήριξη των Ηνωμένων Πολιτειών. Λάθος ήταν αυτό;  
      Ήταν λάθος να προσπαθήσουμε να συμφωνήσουν Ευρωπαϊκή Ένωση και Ηνωμένες Πολιτείες στο θέμα της ένταξης της Κύπρου χωρίς λύση; Πέστε μου. Εκτός αν θέλετε δογματικά απλώς να λέτε ότι επειδή είναι Αμερική, είναι κακοί και άρα δεν πρέπει να συναλλασσόμαστε μαζί τους. 
      Σ’ αυτήν τη λογική, βεβαίως, μιλάτε και για τη Λέσχη Μπίλντερμπεργκ. Κοιτάξτε, εκφράζετε μία φοβική αντίληψη και δεν το καταλαβαίνω από το Συνασπισμό. 
      Δεν έχετε και εσείς τάσεις, διαφορές, απόψεις; Δεν αφήνετε ελεύθερα να ακουστούν διαφορετικά πράγματα; Εγώ μπορεί να συμφωνήσω ή να διαφωνήσω με τον όποιο συνεργάτη μου, έχω την ευθύνη όμως των δικών μου πράξεων. Και όταν πηγαίνω στο εξωτερικό, θέλω να παλεύω με οποιονδήποτε και σε οποιοδήποτε φόρουμ για τις ελληνικές θέσεις. Εάν ακολουθούσα τη λογική σας, θα έπρεπε να μη συζητήσω καν με τους Τούρκους, διότι θα λέγατε ότι «τούρκεψα»! Μα, δεν μπορεί να γίνει δουλειά έτσι. Εμείς δεν φοβόμαστε. Εμείς με θάρρος και τόλμη προχωράμε με πρωτοβουλίες. 
      (Χειροκροτήματα από την πτέρυγα του ΠΑΣΟΚ)
      Αυτή είναι η πολιτική του ΠΑΣΟΚ και ελπίζω και θα ήλπιζα, αυτή να ήταν και η πολιτική και του δικού σας προοδευτικού κόμματος. 
      Φίλες και φίλοι, θέλω να κλείσω λέγοντας το εξής.
      Εμείς, κύριε Πρωθυπουργέ, θα είμαστε έτοιμοι να στηρίξουμε πρωτοβουλίες που πράγματι αλλάζουν το χάρτη της περιοχής, προωθούν την ειρήνη και τα ελληνικά συμφέροντα.
      Δεν θα στηρίξουμε τη μίζερη Ελλάδα που εσείς μέχρι σήμερα έχετε κάνει. Το δικό σας έργο δεκατέσσερις μήνες τώρα έχει αναδείξει –δυστυχώς, δεν σας αρέσει αυτή η κουβέντα- μία Ελλάδα χωρίς την αξιοπιστία την οποία εμείς είχαμε και την οποία εμείς παραδώσαμε σ’ εσάς.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος και Γενική Γραμματέας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Δεν θα σταθώ ούτε στο «Βασικό Μέτοχο» ούτε στις παρενέργειες που προκάλεσε η λαθεμένη απόφαση περί του ασυμβίβαστου των Βουλευτών και αυτό γιατί θεωρώ ότι όταν προ ημερήσιας διάταξης έχουμε ένα θέμα και μάλιστα ένα τέτοιο μεγάλο θέμα που στην ουσία και σε τελευταία ανάλυση είναι πόλεμος ή ειρήνη, όλα τα άλλα περνάνε σε δεύτερη μοίρα όσο και αν είναι σοβαρά. Δυστυχώς στην πολιτική ζωή του τόπου υπάρχουν και τα υποκατάστατα.
      Νομίζω ότι πολύ σωστά λέει ο λαός –και ταιριάζει σ’ αυτήν την περίπτωση- ότι ο έρωτας και ο βήχας δεν κρύβονται. Ο κύριος Πρωθυπουργός είχε πραγματικά το θάρρος να δείξει αυτό που είναι ολοφάνερο. Κατ’ αρχάς, ανάμεσα στο ΠΑΣΟΚ και τη Νέα Δημοκρατία δεν υπάρχουν διαφορές. Ας σταθούμε στην εξωτερική πολιτική, γιατί κατά τη γνώμη μας και στην εσωτερική πολιτική δεν υπάρχουν. Δεν υπάρχουν, λοιπόν, διαφορές και αυτό είναι το μεγάλο και το επικίνδυνο πρόβλημα. 
      Δεν είστε αντίπαλοι μεταξύ σας, είστε ανταγωνιστές. Ξέρετε, ο ανταγωνισμός ανάμεσα σ’ αυτούς που έχουν την ίδια πολιτική είναι σκληρός και αδυσώπητος.
      Θα ήθελα να θέσω ένα ζήτημα. Συζητήσαμε διάφορα θέματα της διεθνούς εξωτερικής πολιτικής, αλλά και της πολιτικής της Ελλάδας. Έγινε πολύς λόγος για την Ευρωπαϊκή Ένωση, για τον Οργανισμό Ηνωμένων Εθνών, για διάφορες αποφάσεις. Έγινε πολύς λόγος για την περίφημη παγκοσμιοποίηση, για τα νέα φαινόμενα, τα νέα γεγονότα, τις νέες προκλήσεις, όπως λέγονται.
      Θα ήθελα να βάλω, λοιπόν, ένα ερώτημα. Πώς αισθανόμαστε εδώ; Αυτό που λέμε για το δικαίωμα του κάθε λαού να αποφασίζει –όχι γενικά για την τύχη του, αυτό δεν λέει τίποτα- σε ποιο κοινωνικό και οικονομικό σύστημα θέλει να ζήσει, αν θέλει να ζήσει στον καπιταλισμό ή το σοσιαλισμό, είναι κατοχυρωμένο και ελεύθερο;
      Κοιτάξτε. Από τη μία πλευρά, εμείς λέμε «και αν δεν στο αναγνωρίζουν, πάρε το μόνος σου γιατί είναι δικαίωμά σου».
      Ας μιλήσουμε, όμως, γι’ αυτούς τους διεθνείς οργανισμούς ή τις ενώσεις που επικαλείσθε σαν χώρους άσκησης πολιτικής πίεσης και συναλλαγής ή συνδιαλλαγής. Είναι κατοχυρωμένο, για παράδειγμα, το δικαίωμα ενός λαού να πει σ’ ένα δημοψήφισμα «όχι»; Θεωρητικά, είναι. Βεβαίως και είναι. Και λέμε ξανά ότι είναι στο χέρι του λαού να πει «όχι», δεν είναι ανεύθυνος ο λαός. 
      Όμως, οι διεθνείς οργανισμοί του το έχουν κατοχυρώσει; Πόσα δημοψηφίσματα έγιναν στην Ευρώπη; Όταν είχαμε ένα «όχι», πόσα χρειάστηκαν να γίνουν; Με εκβιασμούς και όχι με ένα νέο γύρο πολιτικής αντιπαράθεσης, διαφώτισης και προπαγάνδας, γιατί αυτό στο κάτω-κάτω είναι μέσα στους κανόνες του παιχνιδιού και ένας λαός έχει δικαίωμα να αλλάξει και γνώμη και την καλή να την κάνει άσχημη και την άσχημη να την κάνει καλή. Μιλάμε για τους όρους του εκβιασμού: «Θα σας κόψουμε τα κοινοτικά ποσά», «θα», «θα», «θα». Και οι εκβιασμοί στο μεν πεδίο της Ευρώπης είναι κυρίως οικονομικοί, αλλά σε παγκόσμιο πεδίο είναι και στρατιωτικοί.
      Θα βάλω και ένα άλλο ερώτημα. Γίνεται η Σύνοδος του ΝΑΤΟ στην Κωνσταντινούπολη και αποφασίζεται ότι το υπ’ αριθμόν ένα ζήτημα είναι η πρόταση του σχεδίου εκδημοκρατισμού της Μέσης Ανατολής και τα κράτη-μέλη του ΝΑΤΟ θα πρέπει να συνδράμουν σ’ αυτό.
      Δυστυχώς η ελληνική Κυβέρνηση –και η τότε και η τωρινή- έβαλαν φαρδιά-πλατιά την υπογραφή τους.  Ποιος ανέθεσε στον κ. Μπους και σε όλους τους άλλους, στον κ. Παπανδρέου ή στον κ. Καραμανλή, να συνδράμουν στον εκδημοκρατισμό της Μέσης Ανατολής, δηλαδή, στην ανατροπή των κυβερνήσεων; Ευχής έργον είναι οι περισσότερες απ’ αυτές τις κυβερνήσεις να ανατραπούν. 
      Και λέω «οι περισσότερες» γιατί υπάρχει και η Παλαιστίνη, αλλά δεν είναι ακόμα επίσημο κράτος.
      Και όμως, αυτά εδώ δεν συζητιούνται, αν πρέπει να υπάρχουν τέτοιες αποφάσεις.
      Θα μου πείτε, βεβαίως, σε συνθήκες διεθνοποίησης έχει δικαίωμα η κάθε κυβέρνηση να έχει γνώμη για την άλλη, ο κάθε λαός να έχει γνώμη για τον άλλο. Βεβαίως και στο κάτω-κάτω, εμείς δεν θα υποστηρίξουμε κάτι διαφορετικό. Είμαστε ένα κόμμα που πάντα υποστηρίζουμε τις διεθνείς εκστρατείες, τη διεθνή δράση και αν θέλετε, έχουμε υποστηρίξει και στο παρελθόν και την εθελοντική συμμετοχή. Για παράδειγμα πάρτε τον ισπανικό εμφύλιο πόλεμο. Υπήρχαν Έλληνες κομμουνιστές που πήγαν και πολέμησαν στο πλευρό των κομμουνιστών και των άλλων δημοκρατών που πάλευαν εναντίον του φασισμού. Δεν είμαστε αντίθετοι, δεν μιλάμε με όρους σαλονιών. 
      Μιλάμε, όμως, για το εξής ζήτημα. Εδώ θα πρέπει να το πούμε καθαρά. Ή θα είσαι με τους λαούς ή θα είσαι με τους ιμπεριαλιστές, θα πούμε εμείς –ναι ιμπεριαλιστές- με την επιστημονική και ουσιαστική έννοια του όρου. Δεν μπορούμε να μιλάμε γενικά για τη διεθνή κοινότητα, τα διεθνή fora, και το τι θα κάνει η ελληνική Κυβέρνηση μέσα στα πλαίσια της Ευρωπαϊκής Ένωσης. Βεβαίως, θα κάνει κάποια πράγματα με βάση τις επιλογές της.
      Κατά τον κ. Καραμανλή και κατά τον κ. Παπανδρέου τα προβλήματα επιλύονται εκεί. Οι λαοί, δηλαδή, πρέπει να βρουν μια καλή κυβέρνηση, η οποία θα είναι ικανή, θα έχει εξυπνάδα και σημασία έχει πώς θα διαπραγματευθεί. Υπάρχει τέτοιο θέμα; Μπορεί να έχεις μια κυβέρνηση που να πετύχει κάτι καλύτερο μέσα σε συγκεκριμένα πλαίσια. Εξαρτάται και από τη συγκυρία. Αυτό είναι το ζήτημα; 
      Εμείς το λέμε καθαρά. Σε αντίθεση σήμερα με τις κυβερνήσεις, με όρους ανατροπής αυτού του συσχετισμού δύναμης, υπάρχει η δυνατότητα για ουσιαστική επίλυση των ζητημάτων. Όλα τα άλλα είναι επιμέρους τακτικές. 
      Και με αυτήν την έννοια θα ήθελα να απαντήσω και στο εξής ερώτημα: Με την Ευρώπη ή με τις Ηνωμένες Πολιτείες; Με την Ευρωπαϊκή Ένωση που είπε ο Πρόεδρος του Συνασπισμού; Ποια διαφορά βρήκε στην Ευρωπαϊκή Ένωση; Είχε λέει από κάτω τα λαϊκά κινήματα. Γιατί, δηλαδή, η κυβέρνηση Μπους από κάτω δεν έχει λαϊκό κίνημα; Είναι γεωγραφικό το θέμα; Είναι θέμα ηπείρου ή παραδόσεων της Ευρώπης; Εάν πάμε στις παραδόσεις της Ευρώπης θα δούμε ότι δεν υστερεί σε βαρβαρότητα από τις Ηνωμένες Πολιτείες και μάλιστα έχει συντελέσει σ’ αυτήν, γιατί έκανε εξαγωγή βαρβαρότητας στην Αμερική. 
      Πάντως αυτό το ζήτημα «με την Ευρώπη ή τις Ηνωμένες Πολιτείες» δεν μπορεί να μπει έτσι. Πολύ περισσότερο, εμείς δεν χρησιμοποιούμε αυτόν τον όρο, γιατί η Ευρώπη είναι μια ήπειρος. Εμείς αν το πάρουμε από γεωγραφική πλευρά, είμαστε και με την Ευρώπη και με την αμερικάνικη ήπειρο. Γιατί να είμαστε, δηλαδή, αντίθετοι;
      Αν θέλουμε να πούμε «με την Ευρωπαϊκή Ένωση ή τις Ηνωμένες Πολιτείες», εδώ είναι ένα μεγάλο ζήτημα. Βεβαίως να δεχθεί κανείς, ως ένα βαθμό, ότι αν η Ευρωπαϊκή Ένωση έχει μια παγκόσμια ισχύ μπορεί να βάζει ένα φρένο στις Ηνωμένες Πολιτείες. Φρένο σε τι όμως; Υπέρ της ειρήνης; ‘Όχι. Υπέρ του να γίνει η καπιταλιστική ιδιοκτησία πλούτος του λαού; Υπέρ τίνος; Διότι η Ευρωπαϊκή Ένωση είχε τη δύναμη να αποτρέψει πολέμους. Γιατί δεν είχε τη δύναμη να αποτρέψει τον πόλεμο του Ιράκ ως Ευρωπαϊκή Ένωση, αφήνοντας τις Ηνωμένες Πολιτείες χωρίς καμία ευρωπαϊκή δύναμη μαζί τους; 
      Μα θα μας πείτε «ξέρετε, μέσα στην Ευρωπαϊκή Ένωση υπάρχουν δυνάμεις και δυνάμεις». Ναι, αλλά εδώ εμφανίζεται η Ευρωπαϊκή Ένωση ως μια οντότητα, η οποία αντιπροσωπεύει κάτι καλύτερο από τις Ηνωμένες Πολιτείες. Και μάλιστα στην Ευρωπαϊκή Ένωση των είκοσι πέντε; 
      Λέει «μιλάμε με όρους λαού». Μα με όρους παρέμβασης των λαών μιλάμε και για τις Ηνωμένες Πολιτείες. Δεν μπορεί να μας πείσει η άποψη που λέει ότι η Ευρωπαϊκή Ένωση είναι πιο λαϊκή, ενώ ο Μπους είναι μη λαϊκός. ‘Ιδια κοινωνικά συστήματα υπάρχουν. Βεβαίως, οι Ηνωμένες Πολιτείες έχουν μια μεγαλύτερη δύναμη, μπορούν και εκβιάζουν περισσότερες χώρες, ελέγχουν μεγαλύτερο μέρος της γης, αλλά η διαπάλη θα γίνει για το πώς θα διανεμηθεί ο έλεγχος των αγορών και των λαών ανάμεσα στους δύο; 
      Και αν θέλετε, η ιστορία του Β΄ Παγκοσμίου Πολέμου διδάσκει πάρα πολλά και είναι πάρα πολύ επίκαιρη. Γιατί η τότε Ευρώπη δεν μπόρεσε να παρεμποδίσει το Β΄ Παγκόσμιο Πόλεμο; Και ας μην πούμε τώρα ότι ο φασισμός είναι που προκάλεσε τον Β΄ Παγκόσμιο Πόλεμο. Με συγχωρείτε, αλλά τον προκάλεσε ο καπιταλισμός, όπως τον προκαλεί και σήμερα.
      ΑΠΟΣΤΟΛΟΣ ΚΑΚΛΑΜΑΝΗΣ: Τα δάνεια στους Αγγλογάλλους φταίξανε. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Είναι μεγάλο αυτό το ζήτημα. 
      Αναμφισβήτητα, εμείς δίνουμε μεγάλη σημασία στην Ευρώπη, αλλά από ποια άποψη; Στο κάτω - κάτω η Ελλάδα είναι μία χώρα με έναν ορίζοντα. Δεν μπορούμε να μιλάμε στο όνομα της διεθνοποίησης και της παγκοσμιότητας με όρους γενικά της παγκοσμιότητας. Πραγματικά είναι ένα μεγάλο μετερίζι πάλης η Ευρώπη από τη σκοπιά των λαών και σε εναντίωση με την Ευρωπαϊκή Ένωση και όλες τις εκφράσεις της ευρωπαϊκής πολιτικής παγκόσμια. Βεβαίως, και είναι ένα πεδίο στο οποίο αισθανόμαστε πιο κοντά, όχι γιατί είμαστε αντιαμερικάνοι ή αντιαφρικανοί, γιατί και η αφρικανική ήπειρος είναι πολύ κοντά. Όμως, πραγματικά και λόγω της οργάνωσης που επικρατεί στην Ευρώπη η δυνατότητα διεθνοποίησης του κινήματος σε αντίθεση με την Ευρωπαϊκή Ένωση είναι ακόμη μεγαλύτερη, έχει πολύ μεγαλύτερες δυνατότητες από όσο μπορούμε εμείς ως Ελλάδα να διεθνοποιήσουμε το κίνημα της Λατινικής Αμερικής. 
      Συνεπώς υπ’ αυτήν την έννοια μπαίνει το ζήτημα του τι γίνεται στην Ευρώπη. Θεωρούμε, όμως, ολέθριο κυριολεκτικά το να κυριαρχήσει το ερώτημα «ή με την Ευρωπαϊκή Ένωση ή με τις Ηνωμένες Πολιτείες» και άλλοι να πηγαίνουν με τις Ηνωμένες Πολιτείες, άλλοι με την Ευρωπαϊκή Ένωση και άλλοι –η πλειοψηφία εδώ- να λένε και με τους δύο. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παπαρήγα.
      Το λόγο έχει ο Πρόεδρος του Συνασπισμού κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Νομίζω ότι, τελικά, μπορούν να γίνουν θετικές διεργασίες μέσα στις συζητήσεις που κάνουμε, παρά τις αντιπαραθέσεις των κομμάτων. Ίσως η θετική διεργασία τώρα να ήταν σε ένα θέμα εκτός εξωτερικής πολιτικής, αλλά εγώ θέλω να εκφράσω τη χαρά μας, γιατί η πρόταση της Κοινοβουλευτικής Ομάδας του Συνασπισμού για την απόσβεση της απόφασης για τις αποζημιώσεις σε σχέση με το ασυμβίβαστο γίνεται δεκτή και από τις άλλες ομάδες. Νομίζω ότι όλοι μαζί μπορούμε να στηρίξουμε την εμπιστοσύνη των πολιτών στους κοινοβουλευτικούς θεσμούς. 
      Πιστεύω ότι θα ήταν σημαντικό να μπορούσαν να περάσουν κάποιες από αυτές τις διεργασίες και στα θέματα της εξωτερικής πολιτικής, δηλαδή, να βρεθούν κάποια σημεία τα οποία αξίζουν της κοινής στήριξης. Είμαστε μία χώρα η οποία έχει τις δυνάμεις της, είναι σε ένα στρατηγικό γεωπολιτικό χώρο, είναι η πιο αναπτυγμένη χώρα της Βαλκανικής, είναι σήμερα μη μόνιμο μέλος του Συμβουλίου Ασφαλείας, έχουμε δυνατότητες και μπορούμε ως Ελλάδα να κάνουμε κάποια σημαντικά πράγματα και στα θέματα που απασχολούν εμάς, αλλά και στα γενικότερα ζητήματα. Γι’ αυτό, όμως, θα πρέπει να ξέρουμε και τις θέσεις, τους προβληματισμούς και τις κινήσεις της Κυβέρνησης. Θέλω να ελπίζω ότι η τριτολογία του κυρίου Πρωθυπουργού δεν θα είναι, μετά από τα πρώτα δύο ημίχρονα, μία παράταση στη δικομματική αντιπαράθεση. Γι’ αυτόν το λόγο εγώ θα θέσω κάποια ερωτήματα ξανά και θα ζητήσω να τα απαντήσετε στα πέντε λεπτά που έχετε για την τριτολογία σας. 
      Το πρώτο ερώτημα είναι το εξής: Ποια είναι τα κύρια ζητήματα τα οποία θα θέσετε στον κ. Μπους;
      Το δεύτερο ερώτημα είναι το εξής: Από τους τριάντα γύρους των ελληνοτουρκικών συνομιλιών εμπειρογνωμόνων τι διαμορφώνεται; Πιστεύετε ότι υπάρχει δυνατότητα να υπάρξει ένα παράθυρο, μία πόρτα, για την επίλυση των ελληνοτουρκικών διαφορών μέσω διμερών διαπραγματεύσεων, πέρα από το θετικό κλίμα που αυτό δημιουργεί οπωσδήποτε, ή πρέπει πιο σοβαρά να ασχοληθούμε με το θέμα του Διεθνούς Δικαστηρίου; 
      Το τρίτο ερώτημα είναι το εξής: Στις 3 Οκτωβρίου ξεκινούν κανονικά οι διαπραγματεύσεις Τουρκίας και Ευρωπαϊκής Ένωσης. Μέχρι τότε τι περιμένουμε και τι ζητάμε να πετύχουμε; Ξέρουμε ότι είναι ένας σημαντικός σταθμός η επίσημη έναρξη. Δεν λέω ότι εμείς πρέπει σώνει και καλά να βάλουμε εμπόδια. Όχι. Πρέπει, όμως, να αξιοποιήσουμε αυτήν την πίεση που δέχεται η Τουρκία να κάνει κάποιες κινήσεις και για τα μεγάλα σημαντικά θέματα που απασχολούν εμάς, δηλαδή και για το Κυπριακό και για τα ζητήματα του Αιγαίου. 
      Το τελευταίο ερώτημα αφορά το θέμα του Κοσόβου. 
      Είμαστε αντίθετοι στην αλλαγή συνόρων μίας χώρας - μέλους του ΟΗΕ η οποία θα μπορούσε να προκαλέσει ντόμινο, διότι μετά θα παρουσιαστεί το αλβανικό πρόβλημα μέσα στην πρώην Γιουγκοσλαβική Δημοκρατία της Μακεδονίας ή το αλβανικό πρόβλημα μέσα στη νότια Σερβία. Ποια είναι η θέση μας; Δεχόμαστε, συζητάμε αλλαγή συνόρων, ή αυτό το έχουμε αποκλείσει; Αυτή είναι μία σειρά από ερωτήματα που ήθελα να θέσω σε σας.
      	Θα ήθελα να θέσω ένα άλλο θέμα, επειδή εδώ αναφέρθηκαν τα ευρωπαϊκά ζητήματα. Βέβαια, κάναμε μία εκτεταμένη συζήτηση προχθές για το αν θα γίνει δημοψήφισμα, όμως θέλω να θέσω ένα θέμα στο οποίο εγώ καλώ όλα τα άλλα κόμματα για κοινές πρωτοβουλίες, δηλαδή, για το ότι διαμορφώνονται οι εργασίες για το νέο Κοινοτικό Πλαίσιο Στήριξης του 2007-2013. Η πρόταση που υπάρχει από την Προεδρία του Λουξεμβούργου είναι κοντά στο 1% του κοινοτικού ΑΕΠ να είναι ο προϋπολογισμός της Ευρωπαϊκής Ένωσης αυτό το διάστημα, μικρότερος ακόμη και από το 1,24%. Σας λέω ότι η θέση του Συνασπισμού είναι για 5% και διαμορφώνονται δύο κίνδυνοι. Ο ένας κίνδυνος είναι μειωμένες χρηματοδοτήσεις για όλη την Ελλάδα. Ο δεύτερος κίνδυνος, με τις στατιστικές πια οι οποίες χρησιμοποιούνται με τη διεύρυνση, είναι η λογιστική αναβάθμιση της αναπτυξιακής ικανότητας της χώρας μας και η απειλή σε νότιο Αιγαίο, Στερεά Ελλάδα, ίσως σε Αττική, ίσως σε περιφέρεια της Μακεδονίας να είναι πάνω από το 75% και να εξαλειφθούν ως περιοχές οι οποίες παίρνουν τις περιφερειακές διαρθρωτικές χρηματοδοτήσεις της Ευρωπαϊκής Ένωσης. Αυτό είναι πάρα πολύ σημαντικό. 
      	Πείτε μας, λοιπόν, αν μπορείτε, τις θέσεις της Κυβέρνησης και αν όλα τα κόμματα μαζί μπορούμε να πάρουμε μία σειρά από πρωτοβουλίες και στο χώρο του Ευρωπαϊκού Κοινοβουλίου για να στηρίξουμε και αυτές τις περιφέρειες, αλλά και γενικά τα θέματα του αυξημένου προϋπολογισμού. Όλοι ή περίπου όλοι συμμετέχουμε σε ευρύτερους ευρωπαϊκούς οργανισμούς, εσείς είστε στο Ευρωπαϊκό Λαϊκό Κόμμα, το ΠΑΣΟΚ είναι στο Ευρωπαϊκό Σοσιαλιστικό Κόμμα, εμείς είμαστε στο Ευρωπαϊκό Κόμμα της Αριστεράς, υπάρχουν σχέσεις με τους Πράσινους, μπορούμε να πάρουμε κοινές πρωτοβουλίες γι’ αυτά τα ζητήματα.
      	Ένα επιπλέον θέμα σχετικά με τα Βαλκάνια είναι το εξής: Αναφέρεται ως επιτυχία της Ελλάδας και φαινομενικά είναι επιτυχία -και ίσως είναι επιτυχία- ότι είναι πρώτη στις επενδύσεις σε τρεις χώρες της Βαλκανικής, στην Αλβανία, στην πρώην Γιουγκοσλαβική Δημοκρατία της Μακεδονίας και στη Βουλγαρία, αν δεν κάνω λάθος. Την ίδια στιγμή, όμως, αυτές οι επενδύσεις παίρνουν τη μορφή της μετανάστευσης παραγωγικού δυναμικού ή ένα μέρος αυτών των επενδύσεων από τον ελληνικό χώρο προς τον εξωελληνικό χώρο. Εγώ θα σας έλεγα ότι αυτές οι επενδύσεις φθάνουν και μέχρι την Κίνα. 
      Υπάρχουν σήμερα σημαντικές ελληνικές μονάδες στον κλάδο του ιματισμού οι οποίες έχουν κάνει αυτές τις επενδύσεις στην Κίνα, δηλαδή, έχουν μεταφέρει τις παραγωγικές τους δραστηριότητες. Αυτός είναι ένας μεγάλος κίνδυνος. Ο ίδιος ξέρετε από την εκλογική σας περιφέρεια της Θεσσαλονίκης ότι υπάρχουν και αυξάνονται τα εργοστάσια-«φαντάσματα». Αυτό είναι κάτι σημαντικό και γι’ αυτό δεν πρέπει απλώς να λέμε ότι κάνουμε επενδύσεις προς τα έξω, αν αυτό γίνεται «νεκροταφείο» της παραγωγικής δύναμης της χώρας μας. Αν αυτό σημαίνει ανεργία για πάρα πολλούς εργαζόμενους, οι πρώτες ίσως που πλήττονται είναι οι γυναίκες εργαζόμενες στα εργοστάσια του ιματισμού. 
      Αυτό θέλει έναν προβληματισμό και θέλει και παρεμβάσεις για να κρατήσουμε τον παραγωγικό «ιστό», να τον ανανεώσουμε, να τον εκσυγχρονίσουμε, να του φέρουμε σύγχρονες, αν θέλετε, συνθήκες, αλλά και να κρατήσουμε τις θέσεις εργασίας. Αυτό που αισθάνεται βαριά κάθε Έλληνας είναι το θέμα του δικαιώματος στην εργασία. 
      	Τέλος, θα ήθελα να αναφερθώ στο θέμα που αφορά τις σχέσεις Αμερικής-Ευρώπης και τη στάση της χώρας μας σ’ αυτό. Νομίζω ότι έγινε μία ενδιαφέρουσα συζήτηση. Άκουσα και τις απόψεις του κ. Παπανδρέου και τις απόψεις της κ. Παπαρήγα. 
      Εμείς δε λέμε να κάνουμε ένα στείρο αντιαμερικανισμό. Για μας υπάρχει η δική μας Αμερική, η Αμερική που αγαπάμε, είτε εκφράζεται από το Νόαμ Τσόμσκι, είτε εκφράζεται από το Γούντι Άλεν, είτε εκφράζεται από το Μάικλ Μουρ, είτε εκφράζεται από λαϊκούς αγώνες και ειρηνικούς αγώνες και κοινωνικούς αγώνες που γίνονται μέσα στην Αμερική. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Βάλτε και κανέναν της κάντρυ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα το συμπληρώσετε εσείς.
      Υπάρχει, όμως, ένα μεγάλο πρόβλημα σήμερα. Νομίζω ότι στις παραδόσεις του αριστερού κινήματος στη χώρα μας ήταν πάλι ενάντια στην αμερικανοκρατία. Δεν είμαστε έξω απ΄ αυτήν την παράδοση στις σύγχρονες συνθήκες. Και αυτό, αν θέλετε το πρόβλημα της αμερικανοκρατίας είναι μίας μεγάλης δύναμης, η οποία θέλει να υπαγορεύσει τις θέσεις της σε μεμονωμένες χώρες της Ευρώπης και σήμερα και στο σύνολο της Ευρωπαϊκής Ένωσης είναι  εντελώς ανοιχτό. 
      Εγώ εκτιμώ τον κ. Παπανδρέου προσωπικά και  την εντιμότητά του και  την ειλικρίνειά του, αλλά όχι τις πολιτικές επιλογές του σε αυτά τα ζητήματα. Πιστεύω ότι αν δεν ξεκαθαρίσουμε αυτό το θέμα, θα έχουμε επαναλήψεις πολύ άστοχων κινήσεων που έγιναν από την πλευρά του ΠΑΣΟΚ Θα σας θυμήσω δύο, όταν ήσασταν κυβέρνηση. Δεχθήκαμε τη συμφωνία έκδοσης επί Ελληνικής Προεδρίας, την οποία έχει καταδικάσει επανειλημμένως το Ευρωπαϊκό Κοινοβούλιο, των Ευρωπαίων πολιτών προς τις ΗΠΑ ή  σε μία δύσκολη κατάσταση, όταν ήσασταν στη σύνοδο κορυφής των αραβικών χωρών κατά τη διάρκεια του πολέμου, εσείς ο ίδιος κάτω από τις πιέσεις εκείνες είχατε υιοθετήσει την αμερικανική θέση για ύπαρξη μέσων μαζικής καταστροφής στο Ιράκ. 
      Πρέπει να είμαστε σαφείς. Αυτήν την στιγμή ασκείται μια τεράστια πίεση…
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κάνετε λάθος. Ποτέ δεν το υιοθετήσαμε. Αλλά και επί προεδρία μας είχαμε αντιταχθεί στην Αμερική στο θέμα  του Διεθνούς  Ποινικού Δικαστηρίου και υιοθετήσαμε τις ευρωπαϊκές θέσεις .. …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Με συγχωρείτε, δεν το γνώριζα, το παίρνω πίσω.
      Συνολικά, όμως, πρέπει να θυμίσουμε όμως -και επαναλαμβάνω ότι εκτιμώ την εντιμότητά σας και την ειλικρίνειά σας- ότι όταν ήσασταν Υπουργός Εξωτερικών στην κυβέρνηση Σημίτη η Ελλάδα δεν ήταν μία από τις χώρες εκείνες της Ευρωπαϊκής Ένωσης, η οποία αντιτάχθηκε στον πόλεμο του Ιράκ, με τον τρόπο που αντιτάχθηκε η Γερμανία ή η Γαλλία ή το Βέλγιο.
      Είχαμε την προεδρία και η άρνησή μας θα είχε τη δυνατότητα να παίξει πιο ουσιαστικό ρόλο.
      (Στο σημείο αυτό κτυπάει το κουδούνι λήξεως του χρόνου ομιλίας του κ. Αλαβάνου) 
      Κλείνω, κύριε Πρόεδρε, λέγοντας ότι αυτήν τη στιγμή υπάρχουν ασφυκτικές πιέσεις προς τον ευρωπαϊκό χώρο, θέλουν οι Αμερικάνοι μια νέα Ευρώπη και εμείς πρέπει να αντισταθούμε, γιατί αυτό δεν αφορά μόνο στα πολιτικά ζητήματα, δεν αφορά μόνο στο εάν το Ιράν θα γίνει Ιράκ, αλλά αφορά και σε ένα πολύ μεγάλο πρόβλημα, δηλαδή, αν το αμερικάνικο κοινωνικό μοντέλο, το άγριο μοντέλο, θα εφαρμοστεί στην Ευρώπη. 
      Νομίζω, κυρία Παπαρήγα, ότι όλοι μαζί πρέπει να δώσουμε τον αγώνα για να στηρίξουμε τις κοινωνικές κατακτήσεις, που ξεκινάν από το εργατικό κίνημα της χώρας μας και όλης της Ευρώπης. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος της Κυβέρνησης κ. Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Δεν είχα σκοπό να τριτολογήσω αλλά, κύριε Αλαβάνο, σας οφείλω κάποιες σύντομες απαντήσεις.
      Κατ’ αρχάς άκουσα τις σκέψεις των άλλων ομιλητών και παρεκάλεσα την κ. Μπενάκη να καλέσει τους εκπροσώπους των κομμάτων για να προχωρήσουμε σε μια αναθεώρηση του ζητήματος που προέκυψε με τους πρώην Βουλευτές. 
      Βέβαια σπεύδω να σας πω με κάθε ειλικρίνεια, κύριε Αλαβάνο, ότι ανοίξατε τέτοια θέματα που, σε ένα πεντάλεπτο, αδικώ τα ίδια τα θέματα. Πολύ γρήγορα, όμως, θα σας πω τα εξής:
      Εγώ εκτιμώ ότι για την εκάστοτε κυβέρνηση της χώρας είναι σημαντικό να έχει ανοιχτά κανάλια επικοινωνίας με όλες τις κυβερνήσεις, συμπεριλαμβανομένης και της κυβέρνησης των ΗΠΑ. 
      Ξεκινώ από αυτήν τη διατύπωση. Μπορεί να διαφωνεί ή να μη συμφωνεί ή να συμφωνεί με επιμέρους πτυχές της πολιτικής ή του κοινωνικού μοντέλου των ΗΠΑ. Το βέβαιο, όμως, είναι –και σε αυτό πρέπει να είμαστε όλοι μας πολύ - πολύ ανοιχτοί και σαφείς- ότι έχει ένα ξεχωριστό ρόλο στη διαμόρφωση των διεθνών πραγμάτων. 
      Με αυτήν την έννοια, λοιπόν, η ανοιχτή επικοινωνία, οι δίαυλοι επικοινωνίας, η συχνή επαφή, θεωρώ ότι είναι σημαντικό και θετικό.
      Τώρα με ρωτήσατε ποια είναι η θεματολογία. Τουλάχιστον, από τη δική μας την πλευρά, θεωρώ ότι τα σημαντικότερα ζητήματα είναι: Κύπρος, προοπτικές για το Κυπριακό. Δεύτερον, τα Βαλκανικά θέματα. Θα το συνδέσω αυτό με ένα επόμενο ζήτημα που θίξατε. Και βεβαίως, τα διμερή, στα οποία κατά την άποψή μου, σημαντικό ρόλο πρέπει να έχουν και οι οικονομικές σχέσεις, κυρίως η προσπάθεια της Ελλάδος να γίνει ένας τόπος προσέλκυσης επενδύσεων. 
      ΑΠΟΣΤΟΛΟΣ ΚΑΚΛΑΜΑΝΗΣ: Μέσα σε είκοσι λεπτά θα τα συζητήσετε όλα αυτά; 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κύριε Κακλαμάνη, εσείς μπορεί να ειρωνεύεστε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν σας ειρωνεύομαι.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Ξέρετε ότι εγώ στα έντεκα χρόνια που ήσασταν Πρόεδρος της Βουλής ποτέ δεν σας ειρωνεύτηκα, αλλά με πολύ μεγάλο σεβασμό πάντοτε πρόσεχα το τι λέγατε. Ένα το κρατούμενο. 
      ΑΠΟΣΤΟΛΟΣ ΚΑΚΛΑΜΑΝΗΣ: Τι συζήτηση μπορείτε να κάνετε μέσα σε είκοσι λεπτά;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Σε είκοσι λεπτά μπορούν να θιγούν και αυτά και πολλά ακόμα θέματα. Αυτή είναι η άποψή μου. 
      ΑΠΟΣΤΟΛΟΣ ΚΑΚΛΑΜΑΝΗΣ: Να έχετε καλή επιτυχία σας εύχομαι. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Ευχαριστώ πολύ, κύριε Κακλαμάνη. Το εκτιμώ αυτό. 
      Το δεύτερο που θέσατε, κύριε Αλαβάνο, είναι το ζήτημα για τα Τουρκικά. Πράγματι η 3η Οκτωβρίου είναι ένα ορόσημο. Άλλα θα σας έλεγα, ότι κανείς πρέπει να βλέπει τη συνολική στρατηγική. Εμείς έχουμε πάρει μια συγκεκριμένη απόφαση στην οποία δεν βλέπω να υπάρχουν στρατηγικές αντιρρήσεις -μπορεί να υπάρχουν τακτικές επιφυλάξεις για επιμέρους χειρισμούς- να στηρίξουμε την ευρωπαϊκή στρατηγική της Τουρκίας στη λογική ότι αυτή, τελικά, οδηγεί, εάν μου επιτρέπετε το νεολογισμό, στον ουσιαστικό εξευρωπαϊσμό της. Βεβαίως, είναι ένας δύσκολος και μακρύς δρόμος.
      Αναφερθήκατε στις διερευνητικές συνομιλίες. Εγώ θεωρώ ότι είναι σωστό ότι είχαν ξεκινήσει από την προηγούμενη κυβέρνηση και είναι, βεβαίως, σωστό να συνεχίζονται. Είναι σαφές, όμως, ότι δεν υπάρχει καμία πρόοδος. Αυτή είναι η αλήθεια. Και εάν υπήρχε, να είστε βέβαιος ότι αυτό θα ήταν αμέσως αντικείμενο ενημέρωσης. Στην ουσία οι δύο πλευρές εμμένουν στις πάγιες θέσεις τους. Αυτή είναι η πραγματικότητα. 
      Έρχομαι στο θέμα του Κοσόβου. Αυτό είναι ένα πολύ μεγάλο ζήτημα και ίσως είναι και παράλειψη από τη δική μου την πλευρά που δεν έκανα πολύ μακρότερη και ενδελεχέστερη αναφορά. Το λέω αυτό διότι κακά τα ψέματα, μπορεί η κατάσταση στην περιοχή να μοιάζει καλύτερη από ό,τι ήταν πριν πέντε - έξι χρόνια, εννοώ στη διάρκεια του πολέμου ή της ανοικτής σύγκρουσης, αλλά οπωσδήποτε το Κόσοβο εξακολουθεί να είναι μια εν δυνάμει θρυαλλίδα αποσταθεροποίησης. 
      Εμείς πιστεύουμε ότι η όποια λύση πρέπει να έχει τα χαρακτηριστικά που σας είπα σε σχέση με τις υφιστάμενες διεθνείς συνθήκες, αλλά να έχει και τρία άλλα ακόμη. Πρώτα από όλα, την πλήρη εφαρμογή των στάνταρτς που ακόμα είναι σε μία κατάσταση μεσοβέζικη. 
      Το δεύτερο είναι ότι οποιαδήποτε λύση πρέπει να έχει τη συμμετοχή και τη συναίνεση της κυβέρνηση Σερβίας - Μαυροβουνίου. 
      Και τρίτο, το κυριότερο, πρέπει να είναι ενταγμένη σε ένα ευρωπαϊκό πλαίσιο. 
      Τώρα, επειδή «με προκαλέσατε», η δική μας θέση είναι υπέρ του απαραβίαστου των συνόρων, της μη αλλαγής των συνόρων. Αλλά θέλω να σας είμαι, απόλυτα, σαφής. Δεν επιβάλλουμε πολιτική σε όλο τον κόσμο. Αυτή είναι η θέση μας. Θέλουμε τη σταθερότητα στην περιοχή. Θέλουμε μια ομαλή εξέλιξη. Θέτουμε τις προϋποθέσεις που σας λέγω. Αλλά αυτή είναι η δική μας πολιτική με τις όποιες δυνάμεις έχουμε να επηρεάσουμε και άλλες κυβερνήσεις. Και σε ένα βαθμό υπάρχει αυτό. Και οι θέσεις μας είναι συγγενικές με πολλών άλλων κρατών. Αλλά αυτό δεν σημαίνει εξ ορισμού επιβολή αυτού που θέλουμε. 
      Τέλος, κλείνω λέγοντας ότι ανοίξατε ένα πολύ μεγάλο θέμα, κ. Αλαβάνο, το οποίο, πράγματι, χρειάζεται σοβαρή συζήτηση. Νομίζω ότι σε σχετικά σύντομο χρονικό διάστημα θα είμαστε έτοιμοι, όχι από πλευράς Κυβέρνησης, αλλά από πλευράς εξελίξεων και διαπραγματεύσεων στην Ευρωπαϊκή Ένωση σήμερα για το Δ΄ ΚΠΣ, το οποίο, όπως γνωρίζετε, έχει πολλές πτυχές. Κατ΄ αρχάς, μια πολύ σκληρή διαπραγμάτευση μέσα στο πλαίσιο της ίδιας της Ένωσης και από εκεί και πέρα τίθεται και ένα άλλο μεγάλο ζήτημα. 
      Μετά τις αποτυχίες, θα μου επιτρέψετε να πω, ή εν πάση περιπτώσει τις πολύ μεγάλες ελλείψεις που εμφανίστηκαν στη διαχείριση και αξιοποίηση στα προηγούμενα κοινοτικά πλαίσια στήριξης, τίθεται και το μέγα ζήτημα της οργανωτικής και διαχειριστικής ετοιμότητας για την ορθολογική και πλήρη αξιοποίηση τουλάχιστον αυτού, που θα μπορούσε κανείς να εικάσει ότι ίσως είναι μια τελευταία μεγάλη ευκαιρία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Πρωθυπουργέ.
      Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση η οποία διεξήχθη σύμφωνα με το άρθρο 143 του Κανονισμού της Βουλής με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου με θέμα τον προσανατολισμό και τις προτεραιότητες  της εξωτερικής πολιτικής. 
      Στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.54΄, λύεται η συνεδρίαση για την προσεχή Δευτέρα 16 Μαΐου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που θα διανεμηθεί. 
      Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ



1
Συνεδρίαση 13-5-05                σελ.   

