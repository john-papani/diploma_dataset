ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ Ε΄
Σάββατο 29 Σεπτεμβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2.Ειδική Ημερήσια Διάταξη επί των Προγραμματικών Δηλώσεων της Κυβέρνησης, σελ.
3.Ανακοινώνονται επιστολές Βουλευτών σχετικά με το επαγγελματικό ασυμβίβαστο, σελ.
4. Επί Προσωπικού Θέματος, σελ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΑΒΡΑΜΟΠΟΥΛΟΣ Δ. σελ.
ΑΪΒΑΛΙΩΤΗΣ Κ. σελ.
ΑΛΑΒΑΝΟΣ Α. σελ.
ΑΜΟΙΡΙΔΗΣ Ι. σελ.
ΑΡΓΥΡΗΣ Ε. σελ.
ΓΕΩΡΓΙΑΔΗΣ Α. σελ.
ΓΚΙΟΥΛΕΚΑΣ Κ. σελ.
ΓΡΗΓΟΡΑΚΟΣ Λ. σελ.
ΔΕΡΜΕΝΤΖΟΠΟΥΛΟΣ Α. σελ.
ΔΙΑΜΑΝΤΟΠΟΥΛΟΥ Α. σελ.
ΔΡΑΓΩΝΑ Θ. σελ.
ΚΑΝΕΛΛΟΠΟΥΛΟΥ Κ. σελ.
ΚΑΡΑΤΖΑΦΕΡΗΣ Γ. σελ.
ΚΕΔΙΚΟΓΛΟΥ Σ. σελ.
ΚΕΛΕΤΖΗΣ Σ. σελ.
ΚΟΝΤΟΣ Α. σελ.
ΛΑΦΑΖΑΝΗΣ Π. σελ.
ΜΑΡΙΝΟΣ Ε. σελ.
ΜΠΑΝΙΑΣ Ι. σελ.
ΜΠΕΚΙΡΗΣ Μ. σελ.
ΞΕΝΟΓΙΑΝΝΑΚΟΠΟΥΛΟΥ Μ. σελ.
ΠΑΠΑΔΟΠΟΥΛΟΣ Α. σελ.
ΠΑΠΑΝΔΡΕΟΥ Γ. σελ.
ΠΑΠΑΡΗΓΑ Α. σελ.
ΠΑΠΟΥΤΣΗΣ Χ. σελ.
ΠΑΥΛΟΠΟΥΛΟΣ Π. σελ.
ΠΡΩΤΟΥΛΗΣ Ι. σελ.
ΡΑΠΤΗ Ε. σελ.
ΡΟΒΛΙΑΣ Κ. σελ.
ΤΖΙΜΑΣ Μ. σελ.
ΧΑΤΖΗΓΑΚΗΣ Σ. σελ.
ΧΑΤΖΗΔΑΚΗΣ Κ. σελ.

Β. Επί Προσωπικού Θέματος:
ΔΙΑΜΑΝΤΟΠΟΥΛΟΥ Α. σελ.
ΠΑΥΛΟΠΟΥΛΟΣ Π. σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ Ε΄
      Σάββατο 29 Σεπτεμβρίου 2007
      
      Αθήνα, σήμερα στις 29 Σεπτεμβρίου 2007, ημέρα Σάββατο και ώρα 18.29΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας και Πρωθυπουργός, κ. Κώστας Καραμανλής, ορίζει ως Αναπληρωτή Εκπρόσωπο της Κοινοβουλευτικής Ομάδας του κόμματός του το Βουλευτή της Β΄ Περιφέρειας Αθηνών, κ. Πάνο Παναγιωτόπουλο.
      (Στο σημείο αυτό στην Αίθουσα του Κοινοβουλίου εισέρχεται ο Πρόεδρος της Κυβέρνησης κ. ΚΩΝΣΤΑΝΤΙΝΟΣ ΚΑΡΑΜΑΝΛΗΣ. Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμμένα)
      Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκα Παπαρήγα ορίζει ως Αναπληρωτές Εκπροσώπους της Κοινοβουλευτικής Ομάδας του κόμματός της τους Βουλευτές κ. Σπύρο Χαλβατζή και  κ. Αχιλλέα Κανταρτζή.
      Ο Πρόεδρος του Συνασπισμού Ριζοσπαστικής Αριστεράς κ. Αλέκος Αλαβάνος ορίζει ως Αναπληρωτή Εκπρόσωπο της Κοινοβουλευτικής Ομάδας του κόμματός του κατά τη συζήτηση των Προγραμματικών Δηλώσεων της Κυβέρνησης το Βουλευτή κ. Φώτη Κουβέλη.
      Ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης ορίζει ως Αναπληρωτές Εκπροσώπους της Κοινοβουλευτικής Ομάδας του κόμματός του τους Βουλευτές κ. Κωνσταντίνο Αϊβαλιώτη και κ. Μαυρουδή Βορίδη. 
      Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      αντικείμενο της οποίας είναι η συζήτηση επί των Προγραμματικών Δηλώσεων της Κυβερνήσεως.
      Κατά τη σημερινή συνεδρίαση πρώτος θα λάβει το λόγο ο Αρχηγός της Αξιωματικής Αντιπολιτεύσεως κ. Γεώργιος Παπανδρέου.
      Θυμίζω ότι η συζήτηση θα διεξαχθεί σύμφωνα με τις διατάξεις του άρθρου 141 του Κανονισμού της Βουλής σε συνδυασμό και με ανάλογη εφαρμογή των άρθρων 96 παράγραφος 2 και 97 του Κανονισμού.
      Υπενθυμίζω επίσης τη χθεσινή μου πρόταση με την οποία το Σώμα  συμφώνησε ομοφώνως πέραν των αγορεύσεων των Αρχηγών των Κομμάτων και των Κοινοβουλευτικών Εκπροσώπων –των τελευταίων εάν το επιθυμούν- ότι θα υπάρξει ένας πρώτος κύκλος κατά προτεραιότητα ομιλητών ενός Βουλευτή από κάθε κόμμα. Τα κόμματα εάν το επιθυμούν, μπορούν να προτείνουν τους ομιλητές του Κόμματός τους με τη σειρά που εκείνα θεωρούν. Έχει ήδη δοθεί κατάλογος από το Κομμουνιστικό Κόμμα Ελλάδος, από το Συνασπισμό Ριζοσπαστικής Αριστεράς και από το Λαϊκό Ορθόδοξο Συναγερμό. Συνεπώς, οι Βουλευτές των τριών αυτών κομμάτων δεν θα κάνουν χρήση της ηλεκτρονικής κάρτας την οποία έχουν. Στη συνέχεια το Προεδρείο θα καταρτίσει ενιαίο κατάλογο ομιλητών με εναλλαγή όπως ανακοίνωσα και χθες. 
      Οι Υπουργοί κατά το Σύνταγμα και τον Κανονισμό λαμβάνουν το λόγο όποτε το επιθυμούν. Εάν όμως ακολουθεί Βουλευτής της Συμπολιτεύσεως θα αφήνει τη θέση του στον επόμενο Βουλευτή άλλου κόμματος για να μιλήσει. 
      Μετά τη χθεσινή πρόταση η οποία έγινε και τη συνεννόηση την οποία είχα με τους Προέδρους των Κοινοβουλευτικών Ομάδων των κομμάτων κάνω προς το Σώμα την εξής πρόταση: οι Υπουργοί μπορούν να μιλήσουν είκοσι λεπτά της ώρας –μειώνεται δηλαδή ο χρόνος τους κατά πέντε λεπτά- οι Κοινοβουλευτικοί Εκπρόσωποι έχουν δεκαπέντε λεπτά της ώρας στη διάθεσή τους με τους περιορισμούς του άρθρου 167 παράγραφος 2 του Κανονισμού της Βουλής και οι εγγεγραμμένοι ομιλητές συνάδελφοι Βουλευτές επτά λεπτά της ώρας. 
      Επίσης, θα ήθελα να σας ενημερώσω ότι πληροφορίες για τον κατάλογο των ομιλητών δεν θα δίνει η υπηρεσία, παρά μόνο αφού ολοκληρωθούν οι εγγραφές και καταρτιστεί ο ενιαίος κατάλογος. Για το λόγο αυτό παρακαλώ όλους τους συναδέλφους να μη μετακινούνται από τη θέση τους, για να ενημερώνονται για τον κατάλογο. Άλλωστε, έχετε όλοι μπροστά σας ένα ενημερωτικό σημείωμα και υπάρχει και ηλεκτρονική ενημέρωση. Σας δίνονται οδηγίες για το πώς ακριβώς θα γίνει η χρήση για την εγγραφή των συναδέλφων που θα εγγραφούν με τις κάρτες τους. 
      Θα ήθελα, επίσης, να επιστήσω την προσοχή ότι οι εγγραφές θα ξεκινήσουν πριν από την ομιλία του Αρχηγού της Αξιωματικής Αντιπολίτευσης. Θα περιμένουμε να ολοκληρωθεί η εγγραφή και να ενημερωθείτε όσοι το επιθυμείτε από την ηλεκτρονική ενημέρωση που υπάρχει μπροστά σε κάθε συνάδελφο Βουλευτή και μετά θα καλέσω τον Αρχηγό της Αξιωματικής Αντιπολίτευσης να ανέλθει στο Βήμα και να λάβει το λόγο. 
      Κύριοι συνάδελφοι, εδώ θέλω την έγκρισή σας για τη διόρθωση μετά από τη χθεσινή ανακοίνωση ότι η εγγραφή θα γίνει μετά από την έναρξη της πρώτης ομιλίας, ώστε να ολοκληρωθεί η εγγραφή στο βαθμό που υπάρχει για τους συναδέλφους που είναι αυτήν την ώρα στην Αίθουσα και μετά όσοι συνάδελφοι έρθουν στη συνέχεια να μπορούν να εγγραφούν μέχρι και τον τρίτο ομιλητή, όπως ήδη συμφωνήσαμε. Το Σώμα εγκρίνει την πρόταση του Προεδρείου;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς το Σώμα ενέκρινε την πρόταση του Προεδρείου. 
      (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. Γεώργιος Παπανδρέου. Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα) 
      Παρακαλώ να αρχίσει να λειτουργεί το ηλεκτρονικό σύστημα. Κύριοι συνάδελφοι, μπορείτε να ενημερωθείτε ηλεκτρονικά για την εγγραφή. 
      (Θόρυβος στην Αίθουσα)
      Κύριοι συνάδελφοι, σας παρακαλώ!
      Πιστεύω πως όσοι έχετε χρησιμοποιήσει τις ηλεκτρονικές κάρτες σας έχετε ενημερωθεί ότι έχετε εγγραφεί ήδη στον κατάλογο των ομιλητών. Νομίζω ότι το σύστημα έχει λειτουργήσει καλώς. Είναι πρώτη φορά που εφαρμόζεται. Οφείλεται και στην κυρία Μπενάκη, την τέως Πρόεδρο, που εφάρμοσε και αυτό το ηλεκτρονικό σύστημα σε συνέχεια των όσων κατακτήσεων τεχνολογικά είχε το Σώμα από τον κ. Κακλαμάνη. Νομίζω ότι είναι μία σημαντική πρόοδος, την οποία θα αξιοποιήσουμε επαρκώς και στο επόμενο διάστημα. 
      Κυρίες και κύριοι συνάδελφοι, ο Αρχηγός της Αξιωματικής Αντιπολίτευσης κ. Γεώργιος Παπανδρέου έχει το λόγο. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, στις εκλογές της 16ης του Σεπτέμβρη, ο ελληνικός λαός αποφάσισε να αναθέσει στο ΠΑ.ΣΟ.Κ το ρόλο της Αξιωματικής Αντιπολίτευσης. Η ετυμηγορία του ελληνικού λαού είναι κυρίαρχη και απολύτως σεβαστή. Υπάρχει, παρά αυτό το αποτέλεσμα, μία δημοκρατική προοδευτική πλειοψηφία, μία πλειοψηφία δυνάμεων που αντιτίθεται στο νεοσυντηρητισμό.
      Ο λαός μάς ζήτησε να ελέγχουμε αυτήν την Κυβέρνηση και τις πολιτικές της. Μας έταξε να σταθούμε δίπλα του στις δύσκολες μέρες που έρχονται, να στηρίξουμε τα συμφέροντά του με αγώνες και διεκδικήσεις. Αυτό είναι το χρέος μας απέναντι σε όλους όσοι μας ψήφισαν, αλλά και απέναντι σε όλους τους Έλληνες πολίτες. Αυτή την αποστολή μας θα την εκπληρώσουμε στο ακέραιο. Σ’ αυτό το ρόλο, το ΠΑ.ΣΟ.Κ., ενωμένο, θα ανταποκριθεί στο ακέραιο. Ενωμένοι και δυνατοί, αντιπαραθέτοντας κάθε στιγμή τις δικές μας προοδευτικές προτάσεις απέναντι στις συντηρητικές προοπτικές της Νέας Δημοκρατίας. Τις δικές μας αξίες και τις δικές μας λύσεις, για το παρόν και το μέλλον της πατρίδας. Δείχνοντας το δρόμο για μια δίκαιη κοινωνία, για μια δυνατή Ελλάδα. 
      Το ΠΑ.ΣΟ.Κ. θα σταθεί απέναντι σε οργανωμένα συμφέροντα και κατεστημένα. Θα ασκήσει προγραμματική αντιπολίτευση, με δυναμισμό και υπευθυνότητα, με τεκμηριωμένο λόγο και με εναλλακτικές προτάσεις. Αντιπολίτευση μαχητική και σταθερά προσανατολισμένη. Κριτήριο για την αντιπολίτευση που θα ασκήσουμε, θα είναι οι ανάγκες του πολίτη, τα όνειρα, οι ελπίδες, οι ανάγκες των δυναμικών στρωμάτων της ελληνικής κοινωνίας, αλλά και οι διεκδικήσεις και οι ανάγκες εκείνων που έχασαν, εξαιτίας της πολιτικής της Νέας Δημοκρατίας. 
      Η Νέα Δημοκρατία, με την ισχνή Πλειοψηφία στη Βουλή, επιλέγει την άτυπη συνεργασία με την ακροδεξιά, όπως έδειξε με την απόσυρση του βιβλίου της Ιστορίας. Θα επιδιώξουμε να συμπράξουμε σε κοινά μέτωπα ενάντια στη Νέα Δημοκρατία, με όλες τις δυνάμεις που τοποθετούνται απέναντι στο νέο συντηρητισμό και στη θεοποίηση της αγοράς. Καλούμε και την άλλη Αριστερά, σε διάλογο και κοινή δράση και στη Βουλή και στα κοινωνικά μέτωπα, και είμαι βέβαιος ότι εκεί θα συναντηθούμε. 
      Κυρίες και κύριοι συνάδελφοι, ο κόσμος περίμενε να ακούσει συγκεκριμένες λύσεις για τα προβλήματα που έχει. Προτάσεις για να πάει η χώρα μας μπροστά. Και αντί γι’ αυτό, το μόνο που άκουσε, ήταν το σχέδιό σας για να παραμείνετε στην εξουσία. Προφανώς, είναι το μόνο που σας απασχολεί. Ρίξατε το πυροτέχνημα για την αλλαγή του εκλογικού νόμου, με στόχο, δήθεν, την κυβερνητική σταθερότητα. Στην κατεύθυνση αυτή, θα πάτε μόνοι σας. Και θα ήταν πράξη στοιχειώδους ευθύνης, να είχατε ενημερώσει προεκλογικά τον ελληνικό λαό, για τις δικές σας προθέσεις. 
      Εμείς το κάναμε. Προτείνουμε ένα εκλογικό σύστημα που ενισχύει την αυτονομία της πολιτικής, μεγιστοποιεί τη διαφάνειά της, εξασφαλίζει την ανεξαρτησία του Βουλευτή, χτυπά το μεγάλο πρόβλημα του μαύρου χρήματος, απαλλάσσει το πολιτικό σύστημα από την κηδεμονία των Μέσων Μαζικής Ενημέρωσης και την ηγεμονία των συμφερόντων, καταργεί τη διαφθορά συνειδήσεων, των πελατειακών σχέσεων, επαναφέρει την πολιτική στο προσκήνιο και τις αξίες, το δημόσιο συμφέρον, στο επίκεντρο του πολιτικού διαλόγου. Το κάναμε στο πλαίσιο της γενικότερης πρότασής μας για το πολιτικό σύστημα. Γι’ αυτά δεν ακούσαμε λέξη από εσάς, γιατί εσείς έχετε κάνει, προφανώς, αξία την εξουσία. 
      Και κάτι ακόμα. Ψήφο στους Απόδημους. Ναι, χωρίς όμως κομματικοποιήσεις. Και για να είμαστε συνεπείς στις δημοκρατικές αρχές, ψήφος και στους μετανάστες που ζουν στη χώρα μας, διότι αυτή είναι μια νέα εργατική τάξη, που πρέπει να ενταχθεί δημοκρατικά στην ελληνική κοινωνία. Γι’ αυτό, δεν είπατε λέξη. 
      Κυρίες και κύριοι συνάδελφοι, το πρόβλημά μας δεν είναι με ποιο εκλογικό νόμο θα κερδίσουμε εμείς ή η Νέα Δημοκρατία, τις επόμενες εκλογές. Το πρόβλημα είναι, με ποιο κομματικό σύστημα θα επιτρέψουμε στην ελληνική κοινωνία να εκπροσωπηθεί αυθεντικά, να αντιπροσωπευθεί πολιτικά, να απελευθερωθεί ψυχολογικά, ξαναβρίσκοντας τον δρόμο των ρήξεων και των συνθέσεων που θα την απομακρύνουν από το παρελθόν και θα την οδηγήσουν στο μέλλον μιας ανάπτυξης βιώσιμης, ενός ισχυρού κοινωνικού κράτους, μιας δυναμικής διεθνούς παρουσίας. 
      Ακούσαμε και πολλά ευχολόγια, αλλά και εύκολες, προοδευτικές υποσχέσεις, από το στόμα του Πρωθυπουργού, όπως για τον άνθρωπο που είναι η πεμπτουσία  της πολιτικής. Αλλά, όλοι πια γνωρίζουμε -δεν έχετε μόνο παρόν, έχετε και παρελθόν, κύριε Καραμανλή- και ξέρουμε καλά, ότι άλλα λέτε και άλλα εννοείτε. 
      Όταν εμείς μιλάμε για τον άνθρωπο ως πεμπτουσία της πολιτικής, εννοούμε ότι η αγορά οφείλει να υπηρετεί τις ανάγκες των ανθρώπων και όχι οι άνθρωποι τις ανάγκες της αγοράς. 
      Όταν εμείς μιλάμε για φορολογική μεταρρύθμιση, εννοούμε μία δίκαιη αναδιανομή του κοινωνικού πλούτου προς το συμφέρον του ελληνικού λαού και όχι προς το συμφέρον των ισχυρών, των λίγων και των ημέτερων. 
      Όταν εμείς μιλάμε για συμπράξεις του δημοσίου με τον ιδιωτικό τομέα, εννοούμε μία πολιτική που δεν θεωρεί ότι είναι όλα για πούλημα, που πιστεύει ότι τα δίκτυα επικοινωνιών και ενέργειας είναι εθνική υποδομή, απαραίτητη για έναν εθνικό σχεδιασμό υπέρ του πολίτη και όχι εμπόρευμα στη μισή τιμή. 
      Όταν εμείς μιλάμε για κλιματικές αλλαγές και προστασία του περιβάλλοντος, εννοούμε αλλαγή νοοτροπιών, οργανωμένο κράτος, πράσινη φορολογία και μία αυστηρή πολιτική που δεν αναζωπυρώνει το ενδιαφέρον των μεγάλων καταπατητών και οικοπεδοφάγων. 
      Όταν εμείς μιλάμε για εκπαιδευτική μεταρρύθμιση, εννοούμε ένα εκπαιδευτικό σύστημα σε σύνδεση με τη ζωή και τις εξελίξεις.
      Όταν εμείς μιλάμε για σύγχρονο κράτος, εννοούμε ένα κράτος στελεχωμένο από τους άριστους και όχι από τους αρεστούς. Μακριά από κάθε κομματισμό, αναξιοκρατία και ραβασάκια διορισμών.
      Ξέρουμε ότι με πολιτική βούληση, με σχέδιο, με δημοκρατική συμμετοχή του πολίτη, όλα μπορούν να αλλάξουν. Αυτή είναι και η ουσία της προοδευτικής μας συνείδησης. Δεν υπάρχουν μονόδρομοι. Δεν υποκύπτουμε στη μοιρολατρία.
      Κυρίες και κύριοι συνάδελφοι, τι μας είπε χθες ο Πρωθυπουργός για την οικονομία; Η περιβόητη δημοσιονομική εξυγίανση, αποκαλύπτεται κούφια. 
      Η Νέα Δημοκρατία, επικαλέστηκε την ανάγκη κατάρτισης του προϋπολογισμού του 2008, για να προσφύγει στις κάλπες. Στην πραγματικότητα, το πρόβλημα δεν αφορά μόνο τον προϋπολογισμό του 2008, αφορά και το πώς θα κλείσει ο προϋπολογισμός του 2007. Δεν δεσμεύτηκε για τη μη αύξηση του Φ.Π.Α. προεκλογικά, ούτε και χθες. Σας ζητώ λοιπόν ευθέως, κύριε Καραμανλή, να δεσμευτείτε απέναντι στη Βουλή, πως δεν θα αυξήσετε το Φ.Π.Α.. Τρία χρόνια τώρα, αυξάνετε συνεχώς τα φορολογικά βάρη για τους πολλούς. Υπόσχεστε φοροελαφρύνσεις στα υψηλά εισοδήματα. Το λογαριασμό της πολιτικής σας θα τον πληρώσει και πάλι η μέση ελληνική οικογένεια, με υψηλότερο Φ.Π.Α., με νέα καταιγίδα έμμεσων φόρων, με περαιτέρω συρρίκνωση του κοινωνικού κράτους και βεβαίως του κοινωνικού μισθού, που θα έπρεπε να εγγυάται ποιοτική παιδεία, υγεία, πρόνοια, για όλους και ισότιμα. 
      Την ίδια στιγμή, χαρίζετε το φόρο πρώτης κατοικίας και σε αυτούς που δεν έχουν ανάγκη τέτοιο δώρο. Το ίδιο και με την ουσιαστική κατάργηση του φόρου κληρονομιάς, ανεξαρτήτου ύψους περιουσίας. Είναι μία πολιτική αντίστροφης αναδιανομής, που ευνοεί τους μεγαλοϊδιοκτήτες. Εμείς διαφωνούμε. 
      Το ΠΑ.ΣΟ.Κ. προτείνει την αύξηση των αφορολογήτων ορίων για την πρώτη κατοικία. Εμείς επιδιώκουμε την τιμαριθμοποίηση της φορολογικής κλίμακας, την αντιστροφή της σχέσης έμμεσων και άμεσων φόρων. 
      Προτείνουμε φοροαπαλλαγές στο φόρο πρώτης κατοικίας, φοροαπαλλαγή στο φόρο κληρονομιάς, ώστε να ευνοούνται αυτοί που το έχουν ανάγκη και όχι αδιακρίτως και οι έχοντες και κατέχοντες. 
      Τα εισοδήματα από τα κέρδη των επιχειρήσεων που δεν επενδύονται, εμείς πιστεύουμε ότι πρέπει να φορολογούνται, όπως και τα υπόλοιπα εισοδήματα. Είναι κοινωνικά άδικο, το εισόδημα από μετοχές, να έχει ευνοϊκότερη φορολογία από το εισόδημα του μισθωτού. Αποτελεί συνέχεια της πολιτικής σας, για τους λίγους και ισχυρούς.
      Μιλήσατε για αποκρατικοποίηση. Με ποιον στόχο; Σήμερα και διεθνώς η πολιτική της αποκρατικοποίησης μπορεί να καταλήξει να μετατραπεί σε πολιτική ξένης κρατικοποίησης. Αγοράζεται δημόσιος πλούτος μιας χώρας από κρατικές επιχειρήσεις άλλων. Με ποιον στόχο; Με ποιο αντάλλαγμα; Η χώρα μας μετατρέπεται σε παράρτημα ξένων κέντρων αποφάσεων. Απεμπολούμε σημαντικά εθνικά εργαλεία, δημοκρατικού σχεδιασμού. Αφήνουμε τη χώρα μας στο έλεος των άγριων ανέμων της παγκόσμιας αγοράς, χωρίς δυνατότητες παρέμβασης υπέρ των μικρών και μεσαίων επιχειρήσεων, χωρίς δυνατότητες παρέμβασης υπέρ των ασθενέστερων τάξεων, χωρίς δυνατότητες να υποστηρίξουμε δικούς μας ισχυρούς πρωταθλητές στη διεθνή αγορά, χωρίς να διασφαλίζουμε ποιότητα εργασίας για τους νέους μας.
      Μιλήσατε για τις δημόσιες επιχειρήσεις. Παρακολουθούμε τις κινήσεις στον Ο.Τ.Ε.. Παρακολουθούμε την προετοιμασία της μείωσης της συμμετοχής του δημοσίου, κάτω του 51%, στη Δ.Ε.Η.. Παρακολουθούμε την καθημερινή απαξίωση της Ολυμπιακής Αεροπορίας και την προετοιμασία για το κλείσιμό της. Θέλω να είμαι απολύτως σαφής. Για μας, τα δίκτυα επικοινωνιών και ενέργειας, είναι εθνική υποδομή. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν τα εκποιούμε σε τιμή ευκαιρίας. Δεν τα παραχωρούμε σε ξένους κολοσσούς. Θέλουμε να διατηρήσουν το δημόσιο χαρακτήρα τους. Θέλουμε ο ανταγωνισμός να λειτουργήσει στις υπηρεσίες που τα δίκτυα αυτά προσφέρουν: Πάντα σε όφελος προς τον πολίτη. Δεν θέλουμε, στην περίπτωση της Ολυμπιακής, ένα κρατικό μονοπώλιο να αντικατασταθεί από ένα ιδιωτικό μονοπώλιο. Θέλουμε να λειτουργεί ο ανταγωνισμός και ο πολίτης να μπορεί να επιλέγει. Θέλουμε, στη θέση της σημερινής Ολυμπιακής, ένα νέο σχήμα, με προοπτική και βιωσιμότητα, βασισμένο και σε ιδιωτικά κεφάλαια, που να διασφαλίζει τις θέσεις εργασίας και την ποιότητα των υπηρεσιών. Και θέλω να προειδοποιήσω την Κυβέρνηση. Σε όλα αυτά, θα μας βρουν ενωμένους απέναντί τους.
      Τώρα που τα φώτα των εκλογών έσβησαν, αποκαλύπτονται και ένα-ένα τα ψεύδη σας, όπως το υποτιθέμενο θαύμα της μείωσης της ανεργίας στο 7,7% που ακούσαμε προεκλογικά. Ένα θαύμα που κράτησε μόνο ένα μήνα, όσο και η προεκλογική περίοδος. Τη μεθεπομένη των εκλογών, η Εθνική Στατιστική Υπηρεσία προέβη σε νέα ανακοίνωση, με το δείκτη της ανεργίας να ανεβαίνει πάλι στο 8,2%. 
      Ακούσαμε για  πολλοστή φορά πως η ελληνική περιφέρεια είναι στο κέντρο της πολιτικής σας. Στην πράξη, μειώνετε τις δημόσιες επενδύσεις επί τέσσερα χρόνια. Αυτή την πολιτική, προφανώς, θα συνεχίσετε. Αποτέλεσμα: η αναπτυξιακή στασιμότητα της περιφέρειας. Ούτε λέξη για τα νησιά μας και για το ακτοπλοϊκό πρόβλημα, πρόβλημα που αντιμετώπιζαν εδώ και τέσσερα χρόνια. 
      Εμείς, έχουμε άλλη αντίληψη. Προτείνουμε ένα φιλόδοξο πρόγραμμα ανάπτυξης, με αύξηση των Δημοσίων Επενδύσεων τουλάχιστον στο 5% του Α.Ε.Π., από εκεί που τις έχει καθηλώσει η Νέα Δημοκρατία. 
      Η Νέα Δημοκρατία δεν κατάφερε να απορροφήσει το 1/3 του προϋπολογισμού του Γ’ Κοινοτικού Πλαισίου Στήριξης, για το τελευταίο έτος. Χρειάστηκε η τραγική καταστροφή των πυρκαγιών, για να έχουμε μια ελπίδα διάσωσης των κοινοτικών πόρων, που εσείς χάσατε. 
      Η δική μας πρόταση είναι ότι πρέπει να διεκδικήσει η Ελλάδα και η Κυβέρνηση. Πρώτον, τη διάσωση όλων των πόρων που δεν απορροφήθηκαν. Δεύτερον, τις επιστροφές που αναγκάζεται να πληρώσει, λόγω της αύξησης του Α.Ε.Π., που νομίζω ότι είναι 2.000.000.000 ευρώ. Τρίτον, να ζητηθεί μια περίοδος πιο ήπιας αντιμετώπισης των κριτηρίων του Μάαστριχτ, για να μπορούν να αξιοποιηθούν πόροι για την ανασυγκρότηση της Ελλάδας μετά από τις πυρκαγιές, κάτι που για άλλους λόγους ζήτησε και η Γαλλία.
      Αγαπητοί συνάδελφοι, υπάρχει και άλλος δρόμος για τη χώρα. Δρόμος που μας αναβαθμίζει στο διεθνές γίγνεσθαι, δημοκρατικός και κοινωνικά δίκαιος. Όπου η ανταγωνιστικότητα της χώρας δεν στηρίζεται στο χαμηλό κόστος εργασίας, στη συμπίεση των εργαζομένων, στην υπονόμευση του κοινωνικού κράτους, αλλά στη διαμόρφωση υπηρεσιών μεγάλης προστιθέμενης αξίας, ποιότητας, με σύγχρονες δικτυακές υποδομές, με επένδυση στην παιδεία, με επένδυση στην έρευνα, με αξιοποίηση των συγκριτικών μας πλεονεκτημάτων, όπως είναι το περιβάλλον, η ιστορία μας, η ταυτότητά μας. Γι’ αυτά δεν ακούσαμε καθόλου χθες. 
      Κυρίες και κύριοι συνάδελφοι, ακούσαμε χθες ότι δεν θα αυξηθούν τα όρια ηλικίας και ότι δεν θα μειωθούν οι συντάξεις. Δυστυχώς, οι υποσχέσεις αυτές καμμία απολύτως αξία δεν έχουν. Είναι μια ρητορικού χαρακτήρα δέσμευση, χωρίς περιεχόμενο, διότι άλλη είναι η πραγματική σας πολιτική. Είχαμε αποκαλύψει προεκλογικά, τη δραματική κατάσταση στην οποία έχουν περιέλθει, λόγω της δικιάς σας πολιτικής, τα ασφαλιστικά ταμεία. Είχαμε αποκαλύψει ότι μεγάλα ταμεία, όπως το Ι.Κ.Α. και ο Ο.Α.Ε.Ε., εκποιούν την περιουσία τους, προκειμένου να πληρώσουν τις συντάξεις. Κατηγορηθήκαμε ότι κινδυνολογούμε. Τρεις μέρες μετά τις εκλογές, ρευστοποιήθηκαν μετοχές από τον Ο.Α.Ε.Ε. και μάλιστα μερικές από αυτές με μεγάλη ζημιά για το ταμείο, προκειμένου να πληρωθούν οι συντάξεις του Οκτωβρίου. Σε λίγο εξαντλούνται τα αποθέματα και θα μπουν τα ταμεία σε επικίνδυνο φαύλο κύκλο. Δεν ακούσαμε λέξη γι’ αυτά, ούτε λέξη για το πώς θα εξοφληθούν 8.000.000.000 ευρώ οφειλές του δημοσίου προς τα ταμεία. Ακούσαμε μόνο γενικόλογες αναφορές για την εισφοροδιαφυγή και τον περιορισμό των ανεξέλεγκτων δαπανών. Είναι ακριβώς τα ίδια πράγματα που ακούσαμε και το 2004, για να ακολουθήσει η δραματική αύξηση των απωλειών και μία πρωτοφανής αφαίμαξη των πόρων των ταμείων. 
      Εμείς έχουμε ολοκληρωμένη πρόταση: Τριμερής χρηματοδότηση. Το κράτος να πληρώνει τις υποχρεώσεις του προς τα ταμεία. Δημιουργία του νέου Εθνικού Κεφαλαίου Αλληλεγγύης, για τη στήριξη του ασφαλιστικού συστήματος, για τις επόμενες γενιές. Είμαστε ριζικά αντίθετοι με τις πρακτικές που μεταφέρουν όλα τα βάρη στους νέους εργαζόμενους. Εμείς υποστηρίζαμε και υποστηρίζουμε την ανάγκη ενίσχυσης των συντάξεων μέσα από την αναμόρφωση του Ε.Κ.Α.Σ. και τη θεσμοθέτηση βασικής σύνταξης, μιας σύνταξης που θα αποτελεί κοινή αφετηρία όλων και το ποσό θα συμπληρώνεται ανάλογα με τα χρόνια ασφάλισης. Η Κυβέρνηση, αντιθέτως, παραμορφώνει το Ε.Κ.Α.Σ.. Εξαγγέλλει την Εθνική Σύνταξη, που όμως αλλάζει τη φυσιογνωμία του ασφαλιστικού μας συστήματος. Το αποτέλεσμα, θα είναι χαμηλή σύνταξη για τη συντριπτική πλειονότητα των συνταξιούχων, χωρίς κανένα κίνητρο ασφάλισης για τους εργαζόμενους και επιβάρυνση του εργαζομένου με ιδιωτική ασφάλιση. 
      Με τις επιλογές της, η Κυβέρνηση, υποβαθμίζει και τις παροχές του ασφαλιστικού μας συστήματος. Έχει αφήσει τα νοσοκομεία με ελλείμματα, στο έλεος των προμηθευτών. Αντί να αντιπαρατεθεί στα συμφέροντα που λυμαίνονται το δημόσιο σύστημα υγείας, καλύπτει τις «τρύπες» από τα χρήματα του ασφαλισμένου. Η πρότασή μας για την πρωτοβάθμια φροντίδα υγείας, φέρνει τις υπηρεσίες δίπλα στον πολίτη, στη γειτονιά, με εικοσιτετράωρη κάλυψη και σωστή αξιοποίηση των πόρων των ταμείων. Το ΠΑ.ΣΟ.Κ. θα αρνηθεί να στηρίξει ένα νόμο που στην πρωτοβάθμια φροντίδα υγείας θα ενισχύεται ο ιδιωτικός τομέας, χωρίς καμμία πιστοποίηση ποιότητας και χωρίς όρους και προϋποθέσεις. 
      Μιλήσατε χθες για διαφάνεια, για τα στοιχεία των ασφαλιστικών ταμείων, να γνωρίζει ο ελληνικός λαός όλη την αλήθεια για το ασφαλιστικό σύστημα. Αν το εννοείτε πραγματικά, δώστε μας όλα τα στοιχεία που μέχρι τώρα κρύβετε, για τα δομημένα ομόλογα που αγοράστηκαν από τις διοικήσεις των ταμείων. Μετακινήσατε τον κ. Δούκα, εξαφανίσατε τον κ. Κουρή και τον κ. Τσουπίδη, αλλά αυτό είναι μόνο η ομολογία της ενοχής σας. Εμείς επιμένουμε στην ανάγκη να ασχοληθεί με το μεγάλο αυτό θέμα η Βουλή, με τη σύσταση εξεταστικής των πραγμάτων επιτροπής. 
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, η ουσιαστική απουσία της χώρας μας από τις μεγάλες διαπραγματεύσεις που γίνονται στον Ο.Η.Ε. και αλλού για το περιβάλλον, δείχνει ότι δεν έχει καν αντιληφθεί η Κυβέρνηση τι σημαίνει «κλιματική αλλαγή».
      Ο Πρωθυπουργός φοβήθηκε τη δημιουργία Υπουργείου Περιβάλλοντος, παρά το καθολικό αίτημα της κοινωνίας. Η Κυβέρνηση, αντί να θεσμοθετήσει ένα σωστό πλαίσιο ανάπτυξης των ανανεώσιμων πηγών ενέργειας, δημιούργησε ένα οικονομικό και κοινωνικό χάος γύρω από τον τομέα, δίνοντας απρογραμμάτιστα άδειες και χρηματοδοτήσεις για την εγκατάστασή τους. Το ειδικό χωροταξικό σχέδιο για τον τουρισμό, πριμοδοτεί, άνευ όρων, την τουριστική κτηματαγορά και απειλεί να καταστρέψει τα νησιά και τις παραλίες μας, το τοπίο και το ανθρωπογενές περιβάλλον της ελληνικής υπαίθρου. Θα γίνουμε ξένοι τουρίστες στον τόπο μας. 
      Ουσιαστικοί έλεγχοι δεν γίνονται, με τα γνωστά αποτελέσματα στην Κορώνεια, στον Ασωπό, στον Αλιάκμονα. Με δυόμισι εκατομμύρια στρέμματα καμένες εκτάσεις, μέρος των οποίων βρίσκεται σε παράκτιες περιοχές, η προώθηση του χωροταξικού σχεδίου για τον τουρισμό θα έπρεπε να σταματήσει αμέσως, για να μην πριμοδοτήσει την εξαγορά γης των πυρόπληκτων περιοχών, για κατασκευή τουριστικών εγκαταστάσεων, χωρίς σχέδιο, χωρίς κατεύθυνση, χωρίς προστασία του περιβάλλοντος. 
      Θέλω εδώ να διαβεβαιώσω τους κατοίκους των περιοχών που επλήγησαν από τις πυρκαγιές ότι το ΠΑ.ΣΟ.Κ. θα είναι κοντά τους, όχι μόνο με τους τοπικούς βουλευτές, αλλά με όλες του τις δυνάμεις. Και η πρότασή μας για τη νέα Ολυμπία, που συμβολίζει έναν άλλο δρόμο ανάπτυξης, δεν είναι απλώς επίκαιρη, αλλά είναι απόλυτη ανάγκη για το μέλλον της χώρας και της ελληνικής κοινωνίας. 
      Κυρίες και κύριοι συνάδελφοι, οι ελλείψεις σε δασκάλους και καθηγητές φέτος, ανέρχονται σε πολλές χιλιάδες. Οι γονείς των παιδιών οδηγούνται αναγκαστικά προς τα ιδιωτικά εκπαιδευτήρια. Η κοινότητα των εκπαιδευτικών στη μέση εκπαίδευση, βράζει. Αντιμετωπίζουν σοβαρά οικονομικά προβλήματα, δεδομένου ότι εκκρεμούν ακόμη πολλές πληρωμές τους. 
      Τη Δευτέρα παρουσιάζεται το προσχέδιο για τον προϋπολογισμό. Να δούμε εάν θα τιμήσετε, έστω και στο ελάχιστο, τις μεγαλοστομίες σας για την παιδεία. Εμείς δεσμευτήκαμε ότι στον πρώτο προϋπολογισμό θα καταθέταμε 1.000.000.000 ευρώ για την παιδεία. 
      Κύριοι συνάδελφοι της Νέας Δημοκρατίας, επιχειρήσατε να επαναφέρετε στο προσκήνιο μία τελειωμένη υπόθεση, την αναθεώρηση του Συντάγματος. Προφανώς κάνετε ότι δεν καταλαβαίνετε. Η αναθεώρηση τελείωσε στην προηγούμενη Βουλή με δική σας ευθύνη, γιατί προσπαθήσατε με νοθεία να προχωρήσετε σε αυτήν και γιατί επιδιώξατε, για παράδειγμα όπως κάνατε με το άρθρο 24, να αλλάξετε βασικές διατάξεις του Συντάγματος, που προστατεύουν την ποιότητα ζωής των Ελλήνων πολιτών και το περιβάλλον στο σύνολό του. Καμία ουσιαστική διάθεση διαλόγου και σοβαρής κοινωνικής διαβούλευσης, αλλά και ουσιαστικής αναθεώρησης δεν δείξατε. Η αναθεώρηση του Συντάγματος από αυτήν τη Βουλή είναι νεκρό γράμμα. Και χωρίς να γνωρίζω τις τοποθετήσεις των άλλων κομμάτων της Αριστεράς, η μη ψήφιση οποιασδήποτε διάταξης-πρότασης της Νέας Δημοκρατίας θα είναι αρκετή για μια νέα αρχή. 
      Να ανοίξουμε ένα ουσιαστικό διάλογο με την κοινωνία για ένα Σύνταγμα που θα αναβαθμίζει τη δημοκρατία, το πολιτικό σύστημα, τα πολιτικά δικαιώματα και τη διάκριση των εξουσιών στη χώρα μας. Ένα Σύνταγμα που να προωθεί τη διάκριση των εξουσιών, δικαστικής, εκτελεστικής, νομοθετικής, κράτους και Εκκλησίας, Μέσων Μαζικής Ενημέρωσης και Κράτους, ακαδημαϊκής ελευθερίας και αυτονομίας, αποκέντρωσης και συμμετοχής της κοινωνίας των πολιτών. Να προωθήσουμε τη διάκριση των εξουσιών, που συμβάλλει στον έλεγχο της εξουσίας, στην προστασία των δικαιωμάτων του πολίτη από κάθε κρατική ή άλλη αυθαιρεσία και τη διαφάνεια στην άσκηση της εξουσίας. 
      (Στο σημείο κτυπάει το κουδούνι λήξεως του χρόνου ομιλίας του Αρχηγού της Αξιωματικής Αντιπολίτευσης, κ. Γεωργίου Παπανδρέου)
      ΠΡΟΕΔΡΟΣ (Δημήτριος Σιούφας): Πόσο χρόνο θέλετε ακόμα, κύριε Πρόεδρε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Νομίζω ότι επτά λεπτά θα επαρκέσουν. 
      Η ελληνική κοινωνία, κυρίες και κύριοι συνάδελφοι, συγκλονίστηκε από τη διάλυση και την ανικανότητα που εμφάνισε το κράτος και ειδικότερα το σύστημα πολιτικής προστασίας, μπροστά στην πύρινη λαίλαπα. 
      Σήμερα, όλα τα προβλήματα του κράτους είναι ανοικτά. Το ζήτημα των συμβασιούχων και οι νέες γενιές ομήρων που εργάζονται σε καθεστώς ανασφάλειας. Το Α.Σ.Ε.Π. και οι μεθοδεύσεις με την «περιβόητη» συνέντευξη. Η δικαιοσύνη που πληγώθηκε βαθύτατα με την περίφημη επιχείρηση «κάθαρσης», που αντί να ανυψώσει το κύρος της δικαιοσύνης, έγινε εργαλείο εκφοβισμού των δικαστών. Το κύρος του Προέδρου του Αρείου Πάγου, καταρρακώθηκε με τον τρόπο που το χειρίστηκε ο κ. Ρωμύλος Κεδίκογλου.
      Κυρίες και κύριοι συνάδελφοι, θα επιδιώξουμε να διαμορφώσουμε μέσα και έξω από τη Βουλή, μία μεγάλη συμμαχία προοδευτικών, δημοκρατικών και αριστερών δυνάμεων, για μία μεγάλη πολιτική και κοινωνική πλειοψηφία. Να ενώσουμε τις δυνάμεις μας που θέλουν να βάλουν τέλος στο φάσμα των κοινωνικών αποκλεισμών και την απαξίωση των εργασιακών σχέσεων και του ανθρώπινου κεφαλαίου, που θέλουν να βάλουν τέλος στην κυριαρχία της αλαζονείας των «κολλητών» πολιτών και της ειρωνείας των επιτηδείων, που θέλουν να βάλουν τέλος στην ανάγκη να γίνει η παγκοσμιοποίηση το άλλοθι μιας κοινωνίας που ισοπεδώνει τα πάντα κάτω από το κέρδος, με ετικέτες που αναγράφουν την τιμή, αλλά σκεπάζουν την αξία. 
      Σε ό,τι αφορά τα θέματα της εξωτερικής πολιτικής, αποφύγατε, κύριε Καραμανλή, να αναφερθείτε ουσιαστικά σ’ αυτά. Δεν μας εκπλήσσει το γεγονός. Αυτό που έχει μείνει στη μνήμη του ελληνικού λαού, τα τελευταία χρόνια, από τους δικούς σας χειρισμούς, είναι οι αυξημένες εντάσεις στις σχέσεις μας με την Τουρκία, η αμφισβήτηση της ελληνικότητας του Αη- Στράτη από την Τουρκία. Θρηνήσαμε το χαμό του Κώστα Ηλιάκη, γίναμε μάρτυρες προκλητικών ενεργειών απέναντι στο Οικουμενικό Πατριαρχείο και τον Οικουμενικό Πατριάρχη Βαρθολομαίο. 
      Είδαμε την Κυβέρνηση και τον Πρωθυπουργό να αφήνει ανεκμετάλλευτες μεγάλες, και ίσως ιστορικές ευκαιρίες, να προωθήσει ουσιαστικά τα συμφέροντα της Ελλάδας και της Κύπρου το Δεκέμβριο του 2004 και τον Οκτώβριο του 2005.  Παρατηρούμε την τάση, από μέρη της διεθνούς κοινότητας, να ξεχνούν ότι το Κυπριακό είναι θέμα κατοχής από τουρκικά στρατεύματα. 
      Διαπιστώνουμε τη διολίσθηση της διαπραγματευτικής μας θέσης και ισχύος, στο θέμα της ονομασίας των Σκοπίων. Γίναμε μάρτυρες αλλεπάλληλων αιφνιδιασμών της Κυβέρνησης στο θέμα αυτό. Πέρασε πάνω από ένας χρόνος, από τότε που πήρα πρωτοβουλία, μίλησα με τον Πρόεδρο της Δημοκρατίας, μίλησα με εσάς, μίλησα με όλους τους Αρχηγούς των κομμάτων για τα εθνικά μας θέματα και πρότεινα να χαραχθεί μία νέα εθνική στρατηγική, μία στρατηγική που θα στήριζα αν ήταν κοινή. Αυτή η πρότασή μου, παραμένει στο τραπέζι. 
      Κυρίες και κύριοι συνάδελφοι, η πατρίδα μας βρίσκεται σε μία ιστορική καμπή. Αν εκμεταλλευτούμε τις ευκαιρίες που μας δίνονται, μπορούμε να αναδείξουμε την Ελλάδα και τον Ελληνισμό και να τους φέρουμε στο διεθνές προσκήνιο. Αν χάσουμε τις ευκαιρίες που μας δίνονται, θα οδηγήσουμε την Ελλάδα στο περιθώριο. 
      Μέσα σ’ ένα ανταγωνιστικό διεθνές περιβάλλον, η χώρα μας, οφείλει να χτίσει μία οικονομία που παρέχει ασφάλεια και υπηρεσίες για τον πολίτη. Σ’ ένα τέτοιο περιβάλλον, κάθε μέρα που η χώρα μας μένει στάσιμη είναι μια μέρα χαμένη για την πατρίδα μας, χαμένη για τον Ελληνισμό. Κάθε μέρα που η χώρα μας πορεύεται χωρίς σχέδιο, είναι μία μέρα χωρίς όραμα για το τι θέλουμε να αφήσουμε στα παιδιά μας. 
      Η Κυβέρνηση, έχει δώσει δείγματα γραφής από την επομένη των εκλογών, για την πολιτική που θα ακολουθήσει, σε πλήρη διάσταση από αυτά που υποσχέθηκε προεκλογικά. Ο λαός μας, θα ζήσει μια σκληρή πραγματικότητα, μιας αντιλαϊκής πολιτικής. 
      Το ΠΑ.ΣΟ.Κ έχει σήμερα ευθύνη. Την ευθύνη και την υποχρέωση να σταθεί δίπλα στους πολίτες. Μην έχετε καμμία αμφιβολία γι’ αυτό, κύριοι της Κυβέρνησης. Μην έχετε ψευδαισθήσεις. Μη νομίζετε ότι μία εσωτερική κρίση και διαδικασία θα σας αφήσει να περάσετε κάτω από το ραντάρ της δημοκρατικής παράταξης του ΠΑ.ΣΟ.Κ. Το ΠΑ.ΣΟ.Κ τριάντα τρία χρόνια τώρα, απέδειξε ότι κάθε δύσκολη στιγμή, αποτελεί για μας αφετηρία μιας νέας δημιουργικής και νικηφόρας πορείας. 
      (Χειροκροτήματα παρατεταμένα από την πτέρυγα του ΠΑ.ΣΟ.Κ.)
      Θα μας βρείτε και θα μας βρίσκετε πάντα μπροστά σας, ενωμένους και πιο δυνατούς από ποτέ, μαζί με τη μεγάλη κοινωνική πλειοψηφία, την πλειοψηφία εκείνων που αποδοκίμασαν στις εκλογές τις συντηρητικές πολιτικές, εκείνων που καταψηφίζουν σήμερα τις Προγραμματικές Δηλώσεις, όπως τις καταψηφίζει και το ΠΑ.ΣΟ.Κ..
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα έχει το λόγο. 
	ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, το Κομμουνιστικό Κόμμα Ελλάδας θα συνεχίσει να πολιτεύεται με την ίδια στρατηγική μέσα κι έξω από τη Βουλή, καθώς είναι γνωστό ότι τη στρατηγική μας, την πολιτική μας δεν την καθορίζουμε με βάση τα αποτελέσματα της κάλπης αλλά με βάση γενικότερα αντικειμενικά δεδομένα.
      Και πιο συγκεκριμένα: Παρακολουθούμε και μελετάμε και αντιπαλεύουμε βεβαίως τις οξυνόμενες κοινωνικές αντιθέσεις. Ξέρουμε πολύ καλά ότι ιστορικά έχει χρεοκοπήσει ο δρόμος ανάπτυξης που λέει ότι υπηρετεί πριν απ’ όλα την κερδοφορία του κεφαλαίου και που βεβαίως υπόσχεται -και δεν πραγματοποιεί, όπως είναι πολύ φυσικό- ότι θα επιλύσει τα λαϊκά προβλήματα. Και αυτός ο δρόμος της ανάπτυξης, που στηρίζεται στην κερδοφορία του κεφαλαίου, έχει οδηγηθεί στη χρεοκοπία ακόμη και σε χώρες που είχαν εργατική εξουσία. Πολύ περισσότερο δεν μπορεί να αποδειχθεί αυτός κοινωνικά ωφέλιμος σε χώρες όπου το πολιτικό σύστημα είναι σύστημα που υπηρετεί το μεγάλο κεφάλαιο, από την ίδια του τη φύση. 
      Θεωρούμε ότι είναι ασυμβίβαστη η πολιτική που τάχα πάει να συνταιριάξει την αγορά και την κοινωνική πολιτική ή, όπως λέγεται, «κοινωνικό κράτος». Αυτά είναι ασυμβίβαστα ότι είναι δυνατόν να υπάρξουν κατακτήσεις υπέρ των εργαζομένων με συνύπαρξη ας πούμε ενός δημόσιου τομέα παιδείας και υγείας σε συνθήκες απελευθέρωσης της αγοράς, όπου είναι ανερχόμενη από τη φύση της η δράση των μεγάλων ιδιωτικών επιχειρήσεων. 
      Με βάση αυτή τη στρατηγική, που εντελώς επιγραμματικά την αναφέρω, είμαστε διαμετρικά αντίθετοι με τις Προγραμματικές Δηλώσεις, γενικότερα με την πολιτική της Νέας Δημοκρατίας, και βεβαίως θα την αντιπαλέψουμε, όχι μόνο ως ένα κόμμα που είναι συντηρητικό, νεοφιλελεύθερο, δεξιό –πείτε το όπως θέλετε- αλλά αντιπαλεύουμε τη Νέα Δημοκρατία γιατί ακριβώς είναι ένα κόμμα που επιδιώκει να υπηρετήσει τα σύγχρονα, αν θέλετε, συμφέροντα της αστικής τάξης σε σύγχρονες συνθήκες και μ’ αυτή την έννοια εμείς επιδιώκουμε την πολιτική της ήττα. 
      Δεν αλλάζουμε όμως και τη στάση μας απέναντι στα άλλα κόμματα, την Αξιωματική Αντιπολίτευση και τα άλλα κόμματα της Αντιπολίτευσης, διότι δεν συντρέχει κανένας λόγος, ακριβώς γιατί μας ενδιαφέρει όχι απλά να ηττηθεί ο ένας πόλος της συντηρητικής πολιτικής αλλά και κάθε πόλος αυτής της πολιτικής. Άλλωστε έχει δοκιμαστεί το ΠΑ.ΣΟ.Κ. και δεν θεωρούμε ότι το ΠΑ.ΣΟ.Κ. έχει αλλάξει ή θα αλλάξει. Πολύ περισσότερο μας ενδιαφέρει να συμβάλλουμε, όσο εξαρτάται από εμάς, ο λαός να θωρακιστεί από οποιαδήποτε άλλα εναλλακτικά σενάρια υπάρξουν σε σχέση με διπολικές κυβερνήσεις, κυβερνήσεις συνεργασίας κ.λπ.. Δεν συμφωνούμε με τεχνητά αθροίσματα μέσα στη Βουλή, τουλάχιστον όσον αφορά εμάς και μ’ αυτή την έννοια θα συνεχίσουμε να κάνουμε κριτική και στα κόμματα της Αντιπολίτευσης. Επαναλαμβάνουμε απ’ αυτό το Βήμα ότι θεωρούμε όχι άδικη αλλά υποβολιμαία την κριτική που μας έχει γίνει και στην προηγούμενη Βουλή –και πιστεύω ότι θα συνεχιστεί και τώρα- ότι όταν κάνει κάποιος κριτική στα κόμματα της Αντιπολίτευσης αθωώνει ή αδυνατίζει την κριτική στη Νέα Δημοκρατία.
      Η κριτική στη Νέα Δημοκρατία και η αντιπαράθεσή μας δεν θα γίνει με τη λογική του πολιτικού καυγά και των «τηλεπαραθύρων». Θα γίνει οξυμένα, με επιχειρήματα, με θέσεις και θα μεταφέρουμε βεβαίως τα αιτήματα και τις προτάσεις του λαού. Σε καμία περίπτωση δεν μας ενδιαφέρει να εντυπωσιάσουμε. Ιδιαίτερα για ένα Κομμουνιστικό Κόμμα Ελλάδας δεν είναι καθόλου καλός σύμβουλος ο εντυπωσιασμός, αλλά μας ενδιαφέρει να αποκτήσουμε ακόμη μεγαλύτερη ικανότητα και δεινότητα πειθούς ή, να το πω και αλλιώς, να συμβάλουμε ώστε η μεγάλη πλειοψηφία του λαού να πειστεί μέσα από την ίδια της την πείρα.
      Με την ευκαιρία, κύριε Πρωθυπουργέ, θέλω να σταθώ σε αυτό το ζήτημα, το οποίο άλλωστε το περιμέναμε, για την αλλαγή του εκλογικού νόμου. Χειρότερος θα γίνει. Άλλωστε εμείς το λέγαμε, ότι όταν γίνονται θετικές διεργασίες –και παρ’ ότι ήταν μερικές οι διεργασίες, ωστόσο ήταν θετικές οι διεργασίες στις εκλογές- έρχεται ένας εκλογικός νόμος και όχι μόνο να τις περιορίσει.
      Εμείς, βεβαίως, παραμένουμε αμετάκλητα σταθεροί στο πάγιο αίτημα της απλής αναλογικής και της συνταγματικής κατοχύρωσης. Δεν πρόκειται να δεχτούμε καμμία άλλη παραλλαγή εκλογικού νόμου ούτε ακόμη και αν εμφανιστεί ως «κερασάκι στην τούρτα» ότι ευνοεί τα μικρότερα κόμματα. Άλλωστε, ξαναλέμε, η πολιτική μας δεν υποτάσσεται στην κάλπη. 
      Ξεκαθαρίζουμε, όμως, το εξής πράγμα. Ούτε και η απλή αναλογική είναι πανάκεια και μάλιστα ξέρουμε πολύ καλά ότι περιστασιακά έχει χρησιμοποιηθεί από κυβερνήσεις, όπως στην Ιταλία και αλλού, όταν χρειάζεται να εκβιαστούν κόμματα ή να βοηθηθούν κόμματα να συμμετάσχουν ανά κόμματα σε αντιλαϊκές κυβερνήσεις συνεργασίας.
      Εμείς θεωρούμε ότι το κύριο βάρος, χωρίς να υποστείλουμε τη σημαία της πάλης για την απλή αναλογική, πρέπει να δοθεί στη διαμόρφωση μιας ριζοσπαστικής λαϊκής πλειοψηφίας που θα μετατρέψει το νόμο της απλής αναλογικής σε ένα χάρτινο εμπόδιο μιας λαϊκής πλειοψηφίας, η οποία θα επιβάλει όχι απλώς ρήγματα, αλλά ανατροπές στο πολιτικό σύστημα και τότε ο εκλογικός νόμος θα έχει δευτερότερη σημασία.
      Επισημαίνουμε, επίσης, κύριε Πρωθυπουργέ, αυτό που είπατε, την αλλαγή της δημόσιας διοικητικής δομής, το υποσχεθήκατε άλλωστε και προεκλογικά. Πρόκειται να αντιπαλέψουμε τον «ΚΑΠΟΔΙΣΤΡΙΑ» σθεναρά, όχι για συναισθηματικούς και τοπικιστικούς λόγους, αλλά θα γίνει ακριβώς ο πιο ισχυρός μοχλός για την παραπέρα εμπορευματοποίηση της υγείας, της παιδείας και εδώ θα μεταφερθούν σχολεία, νοσοκομεία. 
      Ξέρουμε πολύ καλά ότι δεν είναι θέση μόνο της Νέας Δημοκρατίας, αυτή υποστηρίζει το ΠΑ.ΣΟ.Κ. και ίσως και άλλες δυνάμεις μέσα εδώ στο Κοινοβούλιο. Δεν έχει καμμία σχέση με την αποκέντρωση. Πρόκειται πραγματικά για ένα συντριπτικό χτύπημα που μόνο με όρους γενικευμένης πάλης μπορεί να αντιμετωπίσει ο λαός, ένα συντριπτικό χτύπημα στις όποιες κοινωνικές κατακτήσεις έχουν απομείνει. 
      Πιστεύουμε, επίσης, ότι στο επόμενο διάστημα θα ενταθούν τα κυβερνητικά ή και παρακυβερνητικά μέτρα, όσον αφορά τα δημοκρατικά δικαιώματα και τις δημοκρατικές ατομικές και συλλογικές ελευθερίες των εργαζομένων. 
      Το γεγονός, παραδείγματος χάρη, ότι το Υπουργείο Δημόσιας Τάξης εντάχθηκε στο Υπουργείο Εσωτερικών για εμάς δεν λέει τίποτα. Βεβαίως, αυτό θεωρείται επιφανειακά ένα θετικό γεγονός. Δεν πρόκειται να αλλάξει η ουσία της προσπάθειας για την κρατική καταστολή και μάλιστα δημιουργούνται σήμερα πολύ περισσότερες προϋποθέσεις, ώστε οι μηχανισμοί της κρατικής καταστολής να αποκτήσουν πρόσβαση και βάση συνεργασίας με ορισμένους μηχανισμούς που υπάρχουν στην Τοπική Αυτοδιοίκηση -αν δεν κάνω λάθος, επί ΠΑ.ΣΟ.Κ. δημιουργήθηκαν, αλλά έτσι και αλλιώς σε όλη την Ευρώπη υπάρχουν- όπως, παραδείγματος χάρη, η Δημοτική Αστυνομία, τα συμβούλια –τάχα- καταπολέμησης της εγκληματικότητας.
      Εμείς από την αρχή είπαμε να μην έχουμε αυταπάτες για το πώς τελικά θα εξελιχθούν αυτοί οι μηχανισμοί και τώρα με την ενοποίηση όλων αυτών των υπηρεσιών στο Υπουργείο Εσωτερικών αυτοί οι μηχανισμοί θα αποκτήσουν ακόμη μεγαλύτερη διαπλοκή και συμπληρωματικότητα της κρατικής καταστολής. 
      Με την ευκαιρία βεβαίως ο κ. Παυλόπουλος κατά την ανάληψη του Υπουργείου Δημόσιας Τάξης από το δικό του Υπουργείο είπε ότι θα εφαρμοστούν οι νόμοι της έννομης τάξης. Αυτούς τους νόμους της έννομης τάξης εμείς –θα το πω καθαρά- τους γνωρίζουμε. Δεν τους σεβόμαστε για κοινωνικούς, πολιτικούς και ουσιαστικούς λόγους.
     Όσον αφορά τις Προγραμματικές Δηλώσεις της Νέας Δημοκρατίας, θα μπορούσα να σταθώ επιγραμματικά σε τρία σημεία. Επιταχύνει -και μάλιστα, αν θέλετε, το γεγονός ότι έχει μία κοινοβουλευτική Πλειοψηφία δύο Βουλευτών δεν πρόκειται να την κάνει να διστάσει- θα αξιοποιήσει το χρονικό διάστημα ακριβώς για να επιταχύνει την υλοποίηση αντιλαϊκών αλλαγών, που σημαίνει νέες ιδιωτικοποιήσεις, Ολυμπιακή, Ο.Τ.Ε., λιμάνια, αεροδρόμια, όλη η υποδομή της χώρας. Και γνωρίζουμε τι έφεραν μέχρι τώρα οι ιδιωτικοποιήσεις. Δυστυχώς δεν έχω αρκετό χρόνο για να το αναπτύξω.
     Είπε καθαρά ότι θα διευκολύνει την ανταγωνιστικότητα των ελληνικών επιχειρήσεων, των ελληνικών καπιταλιστικών επιχειρήσεων για να μπορέσουν να πάρουν μέρος, να γίνουν πιο εξωστρεφείς, δηλαδή να πάρουν μέρος στον ανταγωνισμό σε ένα ευρύτερο πεδίο στη Νοτιοανατολική Ευρώπη.
     Θα ήθελα να κάνω και μία διάκριση. Κύριε Παπανδρέου, δε νομίζω ότι υπάρχει κατ’ αρχήν διαφορά ανάμεσα στη συμπεριφορά, το χαρακτήρα και το ρόλο των ελληνικών καπιταλιστικών επιχειρήσεων με τις ξένες, πολύ περισσότερο, στην ίδια γραμμή είναι. Βρείτε μου σήμερα μία ισχυρή καπιταλιστική επιχείρηση στον ιδιωτικό τομέα, ένα μονοπώλιο, που είναι μόνο ελληνικό. Δεν υπάρχει. Ακόμα και ο τομέας της κατασκευής, οι κατασκευαστικές εταιρείες που μέχρι πριν δυο, τρία, τέσσερα, πέντε χρόνια, μάλλον πριν τους Ολυμπιακούς Αγώνες ήταν μόνο ελληνικές, τώρα έχουν παντρευτεί με ξένες. Δεν υπάρχει διάκριση ανάμεσα σε ελληνικό και ξένο κεφάλαιο, ακόμα και αν κάποιος είχε την αυταπάτη να πιστεύει ότι το κεφάλαιο φέρεται πατριωτικά. Σε αυτόν τον άξονα, λοιπόν, εντάσσονται όλα όσα παίρνει η Κυβέρνηση, αναπτυξιακός νόμος, φορολογική μεταρρύθμιση, η Ε.Σ.Π.Α., Δ΄ Κοινοτικό Πλαίσιο Στήριξης, ψηφιακή στρατηγική και η επέκταση των Σ.Δ.Ι.Τ..
     Δεύτερον, αυτή η πολιτική της ανταγωνιστικότητας είναι αδύνατον να προωθηθεί χωρίς να υπάρχει μία καταιγίδα μέτρων, πριν απ’ όλα σε βάρος της μισθωτής εργασίας -εκεί άλλωστε αντλείται η υπεραξία, εκεί διαμορφώνεται το καθεστώς της πιο στυγνής εκμετάλλευσης- και οπωσδήποτε μέτρων επίθεσης εναντίον των αυτοαπασχολουμένων και των μικροϊδιοκτητών αγροτών, της νεολαίας και των γυναικών, των ξένων εργατών, των μεταναστών εργατών στην Ελλάδα.
     Δε δίνουμε καμμία εμπιστοσύνη σε αυτό που λέει η Κυβέρνηση -το είπε και προεκλογικά η Νέα Δημοκρατία- ότι δεν θα αυξήσει τα όρια συνταξιοδότησης, δεν θα κάνει εκείνο, δεν θα κάνει το άλλο, δεν θα εξισώσει τα όρια των γυναικών, θα το παλέψει -νομικά τάχα- στην Ευρωπαϊκή Ένωση. Εμείς δεν αναγνωρίζουμε παρέμβαση κανενός ευρωδικαστηρίου σε δικαιώματα, όταν αυτό θίγει δικαιώματα των εργαζομένων.
     Όλα θα γίνουν. Και η άρση της μονιμότητας των δημοσίων υπαλλήλων -με τον «ΚΑΠΟΔΙΣΤΡΙΑ» ένα μεγάλο μέρος έτσι θα γίνει- και άλλα θα γίνουν. Θα αλλάξει η σχέση σταθερής-ευκαιριακής-μερικής απασχόλησης. Βεβαίως αυτό που μπορεί κανείς να μην είναι σε θέση ακριβώς να προβλέψει είναι μέσα από ποιο κρίκο θα γίνουν.
     Λέει η Κυβέρνηση: «Δεν θα αυξήσω τα όρια συνταξιοδότησης». Γιατί να τα αυξήσει; Έχουν αυξηθεί. Υπάρχει ο νόμος Σιούφα και ο νόμος Ρέππα που φθάνει μέχρι τα εξήντα πέντε σε ένα μεγάλο μέρος των εργαζομένων, με δικαίωμα παραμονής μέχρι τα εξήντα επτά. Θα μείνουμε εκεί και στην πορεία, για να μπει μία τάξη, θα ορίσουμε όριο συνταξιοδότησης τα εξήντα επτά  και θα πάμε μέχρι τα εβδομήντα, ως εθελοντικό όριο παραμονής στην εργασία. Και όλα αυτά τα επιδόματα -δεν έχω καιρό να τα αναλύσω- που λέει η Κυβέρνηση, Ε.Κ.Α.Σ., Ταμείο Αλληλεγγύης και όλα αυτά είναι ακριβώς ούτε καν ασπιρίνες σε μια προσπάθεια να αμβλυνθούν οι εντυπώσεις της φτώχειας.
     Άλλωστε, να το πούμε και καθαρά, δεν υπάρχει κυβέρνηση, δεν υπάρχει καμμία κυβέρνηση -εγώ σας λέω και η πιο ακραία αντιδραστική και η φασιστική, δεν κάνω ταυτίσεις βεβαίως- που δεν θα έρθει μια χρονιά, δυο χρονιές που να μην πάρει κάποια μέτρα, ακόμα και να επιβάλει φορολογία στο μεγάλο κεφάλαιο για ένα χρόνο -το έκανε στο παρελθόν και ο κ. Σημίτης- που δεν θα πάρει μέτρα για να ελέγξει κατά κάποιο τρόπο την κατάσταση, να προλάβει κοινωνικές αντιδράσεις και αν θέλετε, να μην υποσκαφτεί πέρα από ένα ορισμένο όριο η αγοραστική ικανότητα των εργαζομένων.
     Για να ξεκαθαρίσουμε τα πράγματα, ένα ζήτημα θέλω να θίξω. Κύριε Πρωθυπουργέ, λέτε ότι θέλετε να κάνετε την Ελλάδα το κέντρο της Νοτιοανατολικής Ευρώπης -κάποτε έλεγε το ΠΑ.ΣΟ.Κ. στο σκληρό πυρήνα κ.λπ.. Κρυφή ατζέντα δεν έχετε. Εμείς δεν σας κατηγορούμε για κρυφές ατζέντες. Είναι πασίγνωστα. Η τακτική σας είναι λίγο κρυφή, αλλά δεν έχει σημασία.
   Ένα πράγμα, όμως, αποσιωπάτε και εγώ νομίζω ότι το γνωρίζετε. Δεν μπορεί να το γνωρίζουμε εμείς και να μην το γνωρίζετε εσείς.
   (Στο σημείο αυτό κτυπάει το κουδούνι λήξεως του χρόνου ομιλίας της Γενικής Γραμματέας της Κεντρικής Επιτροπής του Κομμουνιστικού Κόμματος Ελλάδας).
   Θα ζητήσω λίγη παράταση, κύριε Πρόεδρε.
   Αυτή η πολιτική θα σας φέρει αντιμέτωπους και θα σας εμπλέξει –ήδη έχετε εμπλακεί- σε έναν οξύτατο ανταγωνισμό που υπάρχει σ’ αυτόν τον αδύνατο κρίκο της Ευρώπης που είναι η Νοτιοανατολική της περιοχή, ανταγωνισμός ο οποίος είναι οξύτατος ανάμεσα σε ηγετικές δυνάμεις της Ευρωπαϊκής Ένωσης, τις Ηνωμένες Πολιτείες και τη Ρωσία η οποία αναβαθμίζεται ως καπιταλιστική χώρα και προσπαθεί να αποκτήσει μεγαλύτερη επιρροή και μερίδιο στα Βαλκάνια. Και ξέρετε πάρα πολύ καλά ότι είναι μπλεγμένη η πολιτική σας στις αντιπαραθέσεις των αγωγών του πετρελαίου. Ο δρόμος είναι αιματηρός και χωρίς εισαγωγικά και με εισαγωγικά.
   Εμείς πάντα ζητάμε από τις κυβερνήσεις, αν πάρουν ένα μέτρο που βοηθάει το λαό βέβαια, όχι κάποια μονοπωλιακά συγκροτήματα, να συγκρουστούν με αυτές τις δυνάμεις. Δεν είστε διατεθειμένοι, όμως, να το κάνετε. Αυτό είναι βέβαιο.
   (Στο σημείο αυτό κτυπάει το κουδούνι λήξεως του χρόνου ομιλίας της Γενικής Γραμματέας της Κεντρικής Επιτροπής του Κομμουνιστικού Κόμματος Ελλάδας).
   Και το κυριότερο, τα προβλήματα που αφορούν τις σχέσεις μας με τη FYROM τις ελληνοτουρκικές σχέσεις, τα προβλήματα που έχουν σχέση με τη Μέση Ανατολή και μια σειρά από άλλα πράγματα, έχουν μπει κάτω από τον εκβιασμό της πάλης για τους αεραγωγούς.
      ΠΡΟΕΔΡΟΣ (Δημήτριος Σιούφας): Κυρία Πρόεδρε, πόσο χρόνο χρειάζεστε ακόμη;
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πέντε λεπτά.
      Και ξέρετε πάρα πολύ καλά τι σημαίνει αυτή η υπόθεση. Φαίνεται ότι δεν το παίρνετε υπ’ όψιν σας. Βέτο λέτε για εκείνο, βέτο για το άλλο ή θα είμαστε σκληροί, δεν θα αφήσουμε να γίνει εκείνο ή το άλλο. Εμείς είμαστε πάντα υπέρ του να υπάρχει το βέτο βεβαίως και να υπάρχει ριζική αντίθεση ακόμα και με δεσμεύσεις που έχουν υπογράψει οι κυβερνήσεις, όταν αυτό δεν συμφέρει, ξαναλέω, τον ελληνικό λαό και όχι το κεφάλαιο. Αλλά όλα αυτά τα μεγάλα λόγια στο τέλος πέφτουν, όχι γιατί μια κυβέρνηση αθετεί την υπόσχεσή της, αλλά γιατί όταν θα βρεθεί σε εκείνο το τραπέζι είναι υποχρεωμένη να μην συγκρουστεί με τα συμφέροντα ευρύτερα του ευρωενωσιακού και όχι μόνον κεφαλαίου.
      Για να ξεκαθαρίσουμε τι θεωρούμε εμείς κοινωνική πολιτική, θα πω ότι εμείς θεωρούμε κοινωνική πολιτική εκείνη που αυξάνει τα μερίδια συμμετοχής των εργαζομένων στο Ακαθάριστο Εθνικό Προϊόν και στο εθνικό εισόδημα, όπως διαμορφώνεται κατά χρονιά και μειώνει τα μερίδια, ας το πω έτσι, της πλουτοκρατίας. Αυτή η γραμμή δεν υπήρχε ποτέ στην Ελλάδα, ακόμα και την περίοδο που το κίνημα είχε σημαντικές κατακτήσεις και που υπήρχε οπωσδήποτε μια καλύτερη, σχετικά με το σήμερα, κατάσταση. Γίνονταν κοινωνικές παροχές, τις πλήρωνε ένα μέρος των εργαζομένων, γίνονταν με ένα τέτοιο τρόπο που δημιουργούνταν χρέη, ελλείμματα κ.λπ., πάλι τα πλήρωνε ο λαός ή υπήρχε κοινωνική πολιτική σ’ έναν τομέα και αφαιρούνταν από άλλους. 
      Κοινωνική παραδείγματος χάριν πολιτική και Οινόφυτα με εκατό χιλιάδες ανθρώπους να πίνουν αυτό το νερό και να αναπνέουν αυτόν τον αέρα, κοινωνική πολιτική με ιδιωτικές ιδιοκτησίες στα δάση, στις παραλίες κ.λπ., κοινωνική πολιτική με απελευθερωμένη αγορά, ακόμα και με κρατικό Ο.Τ.Ε. και με κρατική Δ.Ε.Η. σε συνθήκες απελευθέρωσης της αγοράς, δεν υπάρχει. Η κατάσταση θα πηγαίνει από το κακό στο χειρότερο.
      Από αυτήν την άποψη, όχι μόνον δεν δεχόμαστε -ή τουλάχιστον εμείς απορρίπτουμε- την κοινωνική πολιτική που εσείς λέτε, αυτό το Εθνικό Ταμείο Κοινωνικής Συνοχής, κατώτατη εθνική σύνταξη κ.λπ., αλλά ακριβώς θεωρούμε ότι το κίνημα πρέπει να αντιτάξει με σύγχρονους όρους τις ανάγκες του. Και όταν λέμε ανατροπή της σχέσης του μεριδίου στο Ακαθάριστο Εθνικό Προϊόν, από εκεί μπορεί να αρχίζει μια θετική πολιτική. Βεβαίως ο συσχετισμός δύναμης στο Κοινοβούλιο και στην κοινωνία δεν το επιτρέπει.
      Και ένα ζήτημα για την παιδεία: Δεν είναι μόνο το άρθρο 16. Να το αντιπαλέψουμε βέβαια και να σταματήσει η Συνταγματική Αναθεώρηση. Στις 20 Οκτώβρη ισχύει για την Ελλάδα η απόφαση του Ευρωδικαστηρίου όπου τα Κέντρα Ελευθέρων Σπουδών, τα διάφορα κολέγια αμερικάνικα, βρεταννοελληνικά κ.λπ., εξισώνονται με τα ελληνικά πανεπιστήμια. Και εδώ έχει ευθύνη και ο Συνασπισμός, ο οποίος στο Ευρωκοινοβούλιο πριν λίγα χρόνια το διεκδικούσε. Και ετοιμάζονται τα μερίδια της αγοράς. Δεν είναι ανάγκη να γίνει και το άρθρο 16, αλλά βεβαίως το θέλουν και αυτό. Ήδη παίρνουν τη θέση τους. 
      Δεύτερον, έρχονται πολύ χειρότερα και δεν αφορούν μόνον την ανώτατη εκπαίδευση, που ήδη έχει μπει στο δρόμο για να λειτουργεί σαν ιδιωτική εταιρεία. Δύο καινούργιες επιλογές, ακόμα πιο συγκεκριμένες, βρίσκονται αυτήν τη στιγμή υπό συζήτηση στο Ευρωκοινοβούλιο και το Ευρωκοινοβούλιο θα τις ψηφίσει.
      Αφορούν τα μέτρα για την επαγγελματική μόρφωση και όλη η ροή τους είναι η μεγάλη πλειοψηφία των παιδιών όλης της Ευρώπης και όχι μόνο της Ελλάδας να φθάνουν μέχρι τα δεκαπέντε να ολοκληρώνουν την επαγγελματική μόρφωση. Και από εκεί θα οξυνθούν οι ταξικοί φραγμοί. 
      Και μάλιστα, φθάνουμε σε ένα σημείο η στοιχειώδης εκπαίδευση να υποβιβάζεται σε στοιχειώδεις γνώσεις που δεν τις είχαμε ούτε πριν είκοσι, τριάντα και σαράντα χρόνια. Μέσω των λεγόμενων κριτηρίων επαγγελματικών δεξιοτήτων αποδεσμεύεται το επάγγελμα και από τη στάθμη της μόρφωσης και από το επίπεδο της μόρφωσης. Και πραγματικά, μετατρέπεται αυτήν τη στιγμή η δουλειά των ειδικευμένων σε δουλειά ανειδίκευτων. 
      Για να τελειώσω, εμείς το κύριο βάρος θα το δώσουμε στο λαϊκό κίνημα, όπως είπαμε, όχι με κραυγές και διάφορα στιγμιότυπα και χάπενινγκς μέσα στη Βουλή. Ποιο λαϊκό κίνημα σήμερα, όμως, χρειάζεται; Βεβαίως, να σας πω ότι δεν μου ταιριάζει πάντα να το συζητώ αυτό μέσα στη Βουλή, διότι όλη η σύνθεση του Κοινοβουλίου έρχεται σε σύγκρουση με μία συζήτηση, ας το πούμε έτσι, για τους όρους του λαϊκού κινήματος. Παρ’ όλα αυτά, αγώνες έγιναν και ήταν σημαντικοί, δεν το συζητάμε. Και αγώνες θα γίνουν βεβαίως. Αυτή είναι η δυναμική. Δεν τους δημιουργεί τους αγώνες κανένα κόμμα, αλλά πυροδοτούνται από τις ίδιες τις αντιθέσεις. 
      Ας ξεκαθαρίσουμε, όμως, το εξής ζήτημα και αυτό είναι ζήτημα τοποθέτησης και πολιτικής. Ποιοι αγώνες; Εμείς θα βάλουμε ένα ζήτημα. Πριν από όλα, μιλάμε για αγώνες οι οποίοι βασίζονται στην ενότητα δράσης της εργατικής τάξης. Μ' αυτό το εργατοϋπαλληλικό κίνημα που έχουμε, κυρίως στις ηγεσίες και σε βασικές ομοσπονδίες, οι αγώνες θα είναι μία τουφεκιά, θα είναι χάπενινγκς. Οι αγώνες μπορούν να φέρουν αποτελέσματα, όταν οδηγούν, για παράδειγμα, στο νέκρωμα της λειτουργίας σε όλους τους τόπους δουλειάς, στο δημόσιο και τον ιδιωτικό τομέα, όταν το εργατικό κίνημα βαδίζει σε κοινή δράση με τους αυτοαπασχολούμενους στις πόλεις, με τη μικρομεσαία αγροτιά, με τα κινήματα βεβαίως της νεολαίας, των γυναικών, για το περιβάλλον, όταν το μαζικό κίνημα –από την ίδια του την πείρα και όχι από την επιβολή από τα πάνω- υιοθετήσει μία ριζική εναλλακτική πρόταση «ναι» εξουσίας. Όλες οι άλλες μορφές των κινημάτων θα προσφέρουν κάτι, αλλά πολύ εύκολα θα μπορούν να ενσωματώνονται μέσα στις επίκαιρες συνθήκες. 
      Και γι’ αυτό, η μεγάλη μάχη θα πρέπει να δοθεί στη δημοκρατία στους τόπους δουλειάς. Δεν μπορεί να εξαγγέλλετε αγώνες και απεργία με συνθήματα, αφίσες και με την παρουσίαση των συνδικαλιστικών ηγεσιών στην τηλεόραση, των κομματικών ηγεσιών, όταν οι εργαζόμενοι θέλουν να απεργήσουν, αλλά φοβούνται την απόλυση. Και αν θέλουμε να απελευθερώσουμε το εργατικό δυναμικό, για να εκφραστεί όπως πρέπει, χρειάζεται πριν από όλα η μάχη των δημοκρατικών ελευθεριών να ξεκινήσει από τους τόπους δουλειάς. 
      Όσον αφορά τις πυρόπληκτες περιοχές, διαφωνούμε με την πολιτική, διότι περνάτε μέσα από αυτήν την πολιτική την αλλαγή του παραγωγικού προτύπου υπέρ του αγροτοτουρισμού. Και ο αγροτοτουρισμός θα μετατρέψει έτσι την περιοχή, ώστε ένα μέρος του εργατικού δυναμικού να είναι ευκαιριακοί υπάλληλοι με κακές συνθήκες των μεγάλων ξενοδοχείων. 
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου ορίζει ως αναπληρωτές Εκπροσώπους της Κοινοβουλευτικής Ομάδας του κόμματός του τους συναδέλφους κυρίους Χάρη Καστανίδη και Θεόδωρο Πάγκαλο.
      Παρακαλώ τον Πρόεδρο του Συνασπισμού Ριζοσπαστικής Αριστεράς κ. Αλέκο Αλαβάνο να λάβει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Πριν από δύο-τρεις μήνες, την τελευταία φορά που ήμουν σ’ αυτό το Βήμα μιλώντας στους συναδέλφους μου, εκπροσωπούσα έξι Βουλευτές. Θέλω να ευχαριστήσω πρώτα απ’ όλα τους νέους και τις νέες, την πολύχρωμη αυτή Αριστερά, πολίτες από τον προωθημένο σοσιαλιστικό χώρο, που μας στήριξαν και σήμερα έχουμε τη χαρά να είμαστε μία Κοινοβουλευτική Ομάδα δεκατεσσάρων Βουλευτών.
      Θέλω να καλωσορίσω τους νέους Βουλευτές μας, αλλά θέλω να καλωσορίσω και τους νέους Βουλευτές όλων των κομμάτων σ’ αυτήν την Αίθουσα.
      Και το λέω αυτό και για έναν άλλο λόγο. Γιατί η συζήτηση που κάναμε μέχρι τώρα και η τοποθέτηση του Πρωθυπουργού είναι σαν να μην έγινε τίποτε, σαν να ακούμε μια συζήτηση προ Ημερησίας Διάταξης σε μια Βουλή που θα μπορούσε να ανήκει στην προηγούμενη περίοδο εάν δεν είχαν γίνει οι πρόωρες εκλογές, σαν να αναδείχθηκε αυτή η Κυβέρνηση της Νέας Δημοκρατίας με τον πιο δημοκρατικό και τον πιο ομαλό τρόπο και μ’ έναν τρόπο ρουτίνας. Φυσικά, τυπικά είναι η Κυβέρνηση της Ελλάδας με δύο ψήφους πάνω από το μισό, αν και κατά τη γνώμη μου υπάρχει ερωτηματικό και σ’ αυτό το «τυπικά». 
      Η Κυβέρνηση προκήρυξε εκλογές για σοβαρό εθνικό λόγο, όπως ο προϋπολογισμός. Και ήταν σοβαρός εθνικός λόγος η προστασία της χώρας μας και η προσπάθεια όλες οι δυνάμεις που έχουμε να κατευθυνθούν στον περιορισμό ή στην αντιμετώπιση των πυρκαγιών, όταν είχαμε έναν Πρωθυπουργό που ανακοίνωνε τις πρόωρες εκλογές με φλεγόμενη Πεντέλη και φτάσαμε στις εκλογές με φλεγόμενη όλη την Ελλάδα; Και γι’ αυτό, λοιπόν, πρέπει να το εντοπίσουμε. 
      Όταν λέμε «εθνικός λόγος», πρόκειται για μια εντελώς φαύλη διατύπωση στο Σύνταγμά μας, την οποία αξιοποίησε και η κυβέρνηση Σημίτη παλαιότερα, αλλά και η Κυβέρνηση του κ. Καραμανλή για τον πραγματικό λόγο, τον οποίο ξέρουν όλοι οι πολίτες. Ο πραγματικός λόγος είναι ότι οι σύμβουλοι επικοινωνίας είπαν ότι είναι μια καλή στιγμή για τη Νέα Δημοκρατία για να κάνει εκλογές. Αυτή η διάταξη είτε πρέπει να φύγει από το Σύνταγμα είτε να ζητήσουμε επιτροπή συνταγματολόγων για να πουν ποιοι είναι οι εθνικοί λόγοι, ώστε συν τοις άλλοις να μη μπαίνει στο κόλπο χωρίς τη θέλησή του και χωρίς δυνατότητα να αντιδράσει και ο Πρόεδρος της Δημοκρατίας. 
      Τυπικά είναι η Κυβέρνησή μας. Όμως κατά τη γνώμη μου, είναι μια Κυβέρνηση χωρίς δημοκρατική νομιμοποίηση. Κατ΄ αρχήν γιατί είναι μια μειοψηφία μέσα στον ελληνικό λαό, μια μειοψηφία του 41%-42%.
      Βέβαια, από τα πρώτα δείγματα γραφής ομολογώ ότι είδαμε πως λειτουργεί σαν Κυβέρνηση συνεργασίας ανάμεσα στη Δεξιά και την ακροδεξιά και επομένως έχει μεγαλύτερες δυνάμεις. Όμως, πάλι είναι μειοψηφία. Γιατί η πρώτη ενέργεια που είδαμε από την Κυβέρνηση αυτή είναι να παραδώσει το βιβλίο της Ιστορίας της ΣΤ' Δημοτικού στην πυρά, αντί να κάνει εκείνες τις διορθώσεις τις οποίες είχαν υποδείξει το Παιδαγωγικό Ινστιτούτο και άλλοι φορείς για να βρει την «Πάπισσα Ιωάννα» του Ροΐδη ή το «Ο Χριστός ξανασταυρώνεται» του Καζαντζάκη. Αυτή ήταν η πρώτη ενέργεια, το πρώτο δείγμα γραφής του Υπουργού Παιδείας αυτής της Κυβέρνησης στο θέμα της παιδείας που είναι τόσο κρίσιμο και τόσο δύσκολο και περιλαμβάνει τις τόσες αντιθέσεις και συγκρούσεις που είχαμε πριν. 
      Αυτός ίσως είναι ο νέος πατριωτισμός της Νέας Δημοκρατίας. Ακούσαμε σχεδόν σε όλες τις ομιλίες του Πρωθυπουργού, τον νέο πατριωτισμό, ο οποίος ξεχάστηκε. Στις Προγραμματικές Δηλώσεις δεν υπάρχει κουβέντα περί νέου πατριωτισμού. Αντίθετα όμως, αυτό που βλέπουμε είτε αφορά στο βιβλίο είτε αφορά στο θέμα των Σκοπίων, στις σχέσεις μας με την Πρώην Γιουγκοσλαβική Δημοκρατία της Μακεδονίας αναδεικνύεται το κεντρικό ζήτημα στην πολιτική μας ζωή. Αυτός είναι ένας επικίνδυνος εθνικισμός. Και εμείς θέλουμε ξανά να πούμε ότι πίσω από τις σημαίες με τους δικέφαλους αετούς και αυτά τα κηρύγματα, ακολουθούν οι εξοπλισμοί, ακολουθεί η τεράστια διαφθορά την οποία είδαμε γύρω από τους εξοπλισμούς, αλλά και γύρω από τα δομημένα ομόλογα. Ακολουθεί η επιβάρυνση κάθε Έλληνα πολίτη με 400 ευρώ ετησίως, γιατί είμαστε η χώρα η οποία έχει τις μεγαλύτερες δαπάνες σε σχέση με το Ακαθάριστο Εθνικό Προϊόν της για αγορά εξοπλισμών και για άμυνα από όλες τις χώρες του ΝΑΤΟ, ακόμη και από τις Ηνωμένες Πολιτείες. Αυτό για εμάς δεν είναι πατριωτισμός. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Για την Αριστερά «πατριωτισμός» είναι λιγότερα F-16 και περισσότερα καναντέρ και περισσότερα σχολεία και περισσότερα νοσοκομεία. «Πατριωτισμός» είναι όχι να κάνουμε κεντρικό θέμα το όνομα της Πρώην Γιουγκοσλαβικής  Δημοκρατίας της Μακεδονίας, την οποία ήδη έχουν αναγνωρίσει εκατόν είκοσι δύο χώρες, αλλά να δώσουμε βέβαια τη μάχη για το διεθνές όνομα στα πλαίσια του ΟΗΕ. «Πατριωτισμός» είναι να κάνουμε κυρίως τη Μακεδονία, τη βόρεια Ελλάδα έναν διεθνή πόλο ανάπτυξης γνωστό σε όλους με πρωτοπόρα πανεπιστήμια, με νέο κόσμο ο οποίος απασχολείται αντί να είναι στην ανεργία, με αξιοποίηση του φυσικού πλούτου, για να μη γίνει και αυτή Πελοπόννησος, με την αξιοποίηση της τεράστιας ιστορικής κληρονομιάς που έχει.
      Και μια και μιλάμε για την εξωτερική πολιτική, κύριε Πρωθυπουργέ, ζούμε στο παγκόσμιο χωριό. Περίμενα από εσάς, ως Πρωθυπουργό της ελληνικής Δημοκρατίας, μία κουβέντα συμπάθειας και στήριξης στους φοιτητές και στους βουδιστές μοναχούς της Μιανμάρ, της πρώην Βιρμανίας, οι οποίοι σήμερα δίνουν το αίμα τους για τη δημοκρατία, που λέμε ότι γεννήθηκε στη χώρα μας. Γι’ αυτό ζητώ από την Υπουργό Εξωτερικών στην ομιλία της να μας πει αν θα προχωρήσει σε διάβημα διαμαρτυρίας προς τις πρεσβείες της Κίνας, της Ινδίας και της Ρωσίας, οι οποίες εξοπλίζουν αυτό το αιμοσταγές καθεστώς και στις πρεσβείες των Η.Π.Α. και της Γαλλίας, οι οποίες έχουν ανοίξει μεγάλες μπίζνες πετρελαίου με αυτούς. 
      Είστε, λοιπόν, Κυβέρνηση μειοψηφίας -το γνωρίζετε- και θα περίμενε κάποιος ότι με το κυβερνητικό πρόγραμμά σας θα επιδιώξετε να κερδίσετε μια ευρύτερη στήριξη στις επόμενες εκλογές, ώστε να συνεχίσετε αυτό που θεωρείτε εσείς σωστή πολιτική και σωστό έργο. 
      Όμως, είδαμε από εσάς το αντίθετο. Είδαμε ότι προβλέπεται πως θα είστε Κυβέρνηση ακόμη μικρότερης μειοψηφίας, αν είστε Κυβέρνηση. Το μόνο καινούργιο συγκεκριμένο  μέτρο που είδαμε στις Προγραμματικές Δηλώσεις του κυρίου Πρωθυπουργού είναι η αλλαγή του εκλογικού νόμου. 
      Αφήστε τον εκλογικό νόμο! Δεν έχουν κλείσει ούτε καν οι σαράντα μέρες! Μερικοί –δεν σας λέω όλοι- μέσα στο λαό μας πενθούν για το γεγονός ότι έχουμε την ίδια Κυβέρνηση. Αμέσως αλλαγή του εκλογικού νόμου;  Πόσες έδρες θέλετε; 
      Ο εκλογικός νόμος του Σημίτη σας δίνει σαράντα έδρες. Σας έδωσε σαράντα έδρες που προέρχονται από άλλα κόμματα. Πόσες θέλετε; Πενήντα; Εξήντα; Ογδόντα έδρες; Πού θα σταματήσετε; 
      Εμείς στηρίζουμε την απλή αναλογική. Ξέρουμε, όμως, ότι δεν περνάει από τη μεριά μας. Και όχι μόνο για τις έδρες της Αριστεράς. Όχι μόνο, αν θέλετε –κυρίως- να υπάρχουν ομαλές πολιτικές εξελίξεις και πλειοψηφικές κυβερνήσεις στη χώρα μας. Όμως, όπως ούτε τα χημικά ούτε οι πολύχρωμες σφαίρες ούτε οι ζαρντινιέρες ούτε οι σιδερογροθιές ούτε τα πράσινα παπούτσια μπόρεσαν να σταματήσουν τη δυναμική της κοινωνίας μας, που ήθελε δημόσιο πανεπιστήμιο, θέλω να σας πω ότι ούτε οι εκλογικοί νόμοι που δίνουν, αντί για σαράντα, πενήντα ή εβδομήντα Βουλευτές θα σταματήσουν μια δυναμική της κοινωνίας προς απελευθέρωση απ’ αυτό το τελματωμένο σύστημα του δικομματισμού, που την είδαμε να εκφράζετε και σε αυτές τις εκλογές. 
      Πιστεύω ότι είναι μια Κυβέρνηση που της λείπει η δημοκρατική νομιμοποίηση, όχι μόνο για το πώς έγιναν οι εκλογές και με τι συνθήκες προκηρύχθηκαν, όχι μόνο για το μεγάλο ψέμα που ειπώθηκε σχετικά με τις καταστροφές. Ακούσαμε από υπεύθυνους κυβερνητικούς παράγοντες με την κάλυψη του Πρωθυπουργού από την Υπουργό Εξωτερικών, από το Δήμαρχο της Αθήνας, από τον τότε Υπουργό Δημόσιας Τάξης ότι υπήρξε οργανωμένο σχέδιο και ασύμμετρη απειλή. Η τοποθέτηση της Υπουργού Εξωτερικών συνηχούσε με όλες αυτές τις συζητήσεις που γίνονται για την Αλ Κάιντα και τη διεθνή τρομοκρατία. Όμως, δεν ακούμε τίποτα στις Προγραμματικές σας Δηλώσεις. 
      Τι κάνατε; Θέλουμε να πάρετε μέτρα. Σας ζητάμε, ως Αριστερά, να πάρετε μέτρα ενάντια στις μυστικές υπηρεσίες των Τούρκων, των Αλβανών, των Εβραίων και οποιωνδήποτε άλλων ήταν στο οργανωμένο σχέδιο, το οποίο το χρησιμοποιήσατε για τις εκλογές και το ξεχάσατε την επόμενη μέρα των εκλογών. Όμως, ο ελληνικός λαός δεν θέλει παραμύθια. Θέλει μια ειλικρινή, σαφή τοποθέτηση απέναντί του. Δεν μπορεί η Υπουργός Εξωτερικών της χώρας μας να μιλάει για ασύμμετρη απειλή και να ξεχνιέται μετά από δύο-τρεις μέρες. 
      Όμως, κατά τη γνώμη μου, υπάρχει και ένας άλλος λόγος που δεν υπάρχει αυτή η δημοκρατική νομιμοποίηση. Εμείς, ως Συνασπισμός Ριζοσπαστικής Αριστεράς, και εγώ προσωπικά αισθάνθηκα μια μεγάλη χαρά για το αποτέλεσμα που είχαμε. Υπάρχουν πλευρές του αποτελέσματος που αισθάνθηκα λύπη. Αισθάνθηκα αισιοδοξία για μας, αλλά αισθάνθηκα για μερικά απογοήτευση. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Τη μεγαλύτερη λύπη την ένιωσα, όταν έβγαιναν τα αποτελέσματα από τις πυροπαθείς περιοχές, όπου είδα τη Νέα Δημοκρατία να συγκρατεί ουσιαστικά τις δυνάμεις της. Ως μέσο, ως αποτέλεσμα, ως τεχνική, συγχαρητήρια! Στην πιο δύσκολη, ακριβώς, περιοχή, όπου θα έπρεπε να καταρρεύσετε, συγκρατήσατε τις δυνάμεις σας. Συγχαρητήρια! Όμως, ως μέσο είναι απαράδεκτο!
      Είδαμε μια πρωτοφανή προσπάθεια σε τέτοια έκταση από την εποχή του Δεληγιάννη, εξαγοράς ψήφων που έγιναν, που είχαν ως αποτέλεσμα να μαζευτεί και όλη η φτωχολογιά έξω από τις Τράπεζες της Αμαλιάδας και του Πύργου προκειμένου να πάρει τις επιταγές σας και να κλείνετε μετά μερικούς από αυτούς στις φυλακές. Φοβάμαι ότι αυτό το στοιχείο δεν το είπατε στις Προγραμματικές σας Δηλώσεις.
      Αλλά αυτή η ακραία, η χωρίς όρια, η χωρίς δισταγμούς προσπάθεια οικοδόμησης ενός πελατειακού κράτους από τη Νέα Δημοκρατία διαπερνάει όλη την πολιτική της. Και το είδα αυτό, το είδα όταν γυρνούσα. Δεν το περίμενα και εγώ, δεν το ήξερα. Ήξερα για το δημόσιο τομέα, ήξερα για τα «STAGE», ήξερα για τις νέες γενιές συμβασιούχων. Δεν ήξερα, όμως, ότι ακόμα για να προσληφθείς σε επαρχιακό σούπερ μάρκετ πρέπει να έχεις ή «μπάρμπα στη Νέα Δημοκρατία» ή χαρτί, σημείωμα, από τους Βουλευτές της Νέας Δημοκρατίας.
      Ακούσαμε τις Προγραμματικές σας Δηλώσεις, με το γνωστό σας τρόπο, όπου παραθέσατε τους προγραμματικούς στόχους της Κυβέρνησης, σαν να μην τρέχει τίποτα σε μια Ελλάδα που σπαράσσεται από αντιθέσεις βαθιές και ασφυκτιά κάτω από προβλήματα. Ίσως έχετε και μια αισιοδοξία. Ίσως έχετε μια αισιοδοξία βλέποντας ότι υπάρχουν προβλήματα στο χώρο της Αξιωματικής Αντιπολίτευσης. Αλλά νομίζω ότι όλοι ξέρουμε, όσοι είμαστε τουλάχιστον κάποιο καιρό στο χώρο της πολιτικής, ότι τα προβλήματα στην πολιτική ζωή δεν είναι προβλήματα διαφοράς προσώπων ή διαφοράς τεχνικών -είτε για να αυξήσεις τις ψήφους σου είτε για να αναρριχηθείς στην εξουσία- ή διαφορές ομάδων.
       Αυτό -και νομίζω ότι είναι το πιο σημαντικό σε σχέση με τις Προγραμματικές σας Δηλώσεις- που αλλάζει είναι ότι κάνετε Προγραμματικές Δηλώσεις σ’ ένα πολιτικό πλαίσιο το οποίο δεν είναι το ίδιο με όλες τις προηγούμενες κυβερνήσεις. Δηλαδή, για πρώτη φορά σε τέτοιο βαθμό έχει αμφισβητηθεί η εφαρμογή και στην Ελλάδα του ευρωπαϊκού μοντέλου της σύγκλισης της σοσιαλδημοκρατίας με τον συντηρητικό χώρο στη βάση των πολιτικών της ανεξέλεγκτης αγοράς, των ιδιωτικοποιήσεων, της συρρίκνωσης του δημόσιου χώρου και της αποδόμησης του κοινωνικού κράτους, που είδαμε και από την πλευρά του ΠΑ.ΣΟ.Κ.  να ξεκινάει αυτή η σύγκλιση από τα τέλη της δεκαετίας του ’80  και να φτάνει στην αποκορύφωσή της κατά τη γνώμη μου με τη διακυβέρνηση Σημίτη.
      Παλιά κάνατε Προγραμματικές Δηλώσεις αλλά ξέρατε ότι αν χτυπήσετε τα ασφαλιστικά δικαιώματα μπορείτε να στηρίζεσθε στην ανοχή γιατί και η προηγούμενη κυβέρνηση του κ. Σημίτη είχε και αυτή περιορίσει τα ασφαλιστικά δικαιώματα. Ξέρατε ότι αν ξεπουλούσατε τις Δ.Ε.Κ.Ο. θα μπορούσατε να στηριχθείτε στην ανοχή γιατί η προηγούμενη κυβέρνηση είχε ξεκινήσει, είχε προωθήσει την πώληση των δημοσίων επιχειρήσεων. Ξέρατε ότι αν περιορίζατε και ξεπουλούσατε τους δημόσιους χώρους στην Αττική θα μπορούσατε να στηριχθείτε στην ανοχή, γιατί η προηγούμενη κυβέρνηση είχε κάνει τα Ολυμπιακά τερατουργήματα στο χώρο της Αττικής. Εάν λέγατε για τους συμβασιούχους και δεν μονιμοποιούσατε τους συμβασιούχους ξέρατε ότι θα είχατε την ανοχή, γιατί η προηγούμενη κυβέρνηση το είχε κάνει αυτό. Ε, αυτό τελειώνει και αυτό νομίζω ότι είναι το πιο σημαντικό στοιχείο, ότι ο δικομματισμός με τον τρόπο που λειτουργούσε εξασφαλίζοντας μια νομιμοποίηση όταν είναι Κυβέρνηση της Νέας Δημοκρατίας, από το χώρο της προοδευτικής, της δημοκρατικής μερίδας της κοινωνίας, εξαντλείται και γι’ αυτό νομίζω ότι θα είναι πολύ πιο δύσκολα και γι’ αυτό οι εξελίξεις θα είναι πολύ πιο ισχυρές και θα είναι και πολύ πιο σύντομες κατά τη γνώμη μου. Γι’ αυτό, αυτό που λέγεται, πολλές φορές όχι με ακρίβεια, ότι παρακολουθούμε στην κοινωνία μια αριστερή στροφή, είναι κάτι το οποίο θα  μας σφραγίσει. 
      Τώρα έρχομαι στο ίδιο το κείμενο των Προγραμματικών σας Δηλώσεων. Εγώ το είπα μια έκθεση ιδεών, μια σχολική έκθεση, αλλά θα αποπειραθώ απλώς να δώσω δυο τρεις κεντρικές ιδέες.
      Η πρώτη κεντρική ιδέα, είναι επίθεση στη νέα γενιά. Δεν ακούσαμε τίποτα για τους νέους των 400 ευρώ, γι’ αυτούς που δουλεύουν χωρίς ασφάλιση. Δεν ακούσαμε τίποτα για το τι θα κάνετε για το άρθρο 16. Δεν ακούσαμε τίποτα σε σχέση για την αναβάθμιση αυτής της απαράδεκτης εργασιακής σχέσης που έχουν, αντίθετα διαβάζουμε και ακούμε για μείωση των ασφαλιστικών δικαιωμάτων της νεολαίας.
      Η δεύτερη κεντρική ιδέα είναι η συρρίκνωση του δημόσιου χώρου με τις Δ.Ε.Κ.Ο., το είπατε, με ιδιωτικοποιήσεις, με εξαγορές κ.λπ. Θέλω να σας πω, κύριε Πρωθυπουργέ, ότι εάν η Νέα Δημοκρατία έπαιρνε μέρος στις εκλογές –αν γίνονται εκεί πέρα- του Αμπού Ντάμπι ή του Ντουμπάϊ ή του Κατάρ, θα ερχόταν πρώτο κόμμα με 80%, διότι το Αμπού Ντάμπι και το Κατάρ παίρνουν τον Ο.Τ.Ε. που είναι το κύριο εργαλείο που έχουμε σε μια εποχή επικοινωνιών και πληροφορικής ως χώρα για την ανάπτυξή μας και πάει στην MARFIN INVESTING BANK και στα Εμιράτα. Αυτή είναι η εικόνα της Ελλάδας και με αυτόν τον τρόπο η Ελλάδα μπαίνει στον επόμενο αιώνα. 
      Η τρίτη κεντρική ιδέα είναι η αποδόμηση του κοινωνικού κράτους και η τέταρτη, η αδυναμία να συνειδητοποιήσουμε ότι ζούμε στα φαινόμενα της κλιματικής αλλαγής και αυτό το μεγάλο περιβαλλοντικό έλλειμμα το οποίο υπάρχει. 
      Πώς απαντάμε εμείς στις Προγραμματικές Δηλώσεις της Νέας Δημοκρατίας; Απαντάμε με τις Προγραμματικές Δηλώσεις του Συνασπισμού Ριζοσπαστικής Αριστεράς. Ξέρουμε ότι είμαστε μια δύναμη δεκατεσσάρων βουλευτών, δεν είμαστε στην Κυβέρνηση, δεν στηρίζουμε την Κυβέρνηση. Είμαστε, όμως, αισιόδοξοι, γιατί έχουν άλλο χαρακτήρα οι δικές μας Προγραμματικές Δηλώσεις. Γιατί απευθυνόμαστε στην κοινωνία, ζητάμε ανάπτυξη κινημάτων πάνω σε αυτά τα ζητήματα που καίνε την κοινωνία και έχουμε μια καλή εμπειρία και χρωστάμε πολλά σε όλους αυτούς τους φοιτητές και τις φοιτήτριες που βγήκαν στο δρόμο μαζί με τους καθηγητές τους, γιατί μας έμαθαν ότι μπορούμε να έχουμε αποτελεσματικότητα στους αγώνες, όπως στους αγώνες για την ελεύθερη πρόσβαση στις θάλασσες και λοιπά. Είναι προτάσεις μας οι οποίες αποσκοπούν στο να δημιουργήσουν μέτωπα συγκρούσεων για την προώθηση λύσεων που επιδιώκει η κοινωνία. 
      Εντελώς συνοπτικά μέσα στο χρόνο που έχω: στήριξη, υπεράσπιση του άρθρου 16. Υπεράσπιση του άρθρου 24 στο Σύνταγμα, των σταθερών εργασιακών σχέσεων στο Σύνταγμα σχετικά με την Αναθεώρηση, ανεξαρτησία της δικαιοσύνης. 
      Και έχω μια ερώτηση, κύριε Πρωθυπουργέ: επικαλεστήκατε ως σοβαρό εθνικό λόγο, γι’ αυτό έγιναν οι εκλογές, την Αναθεώρηση του Συντάγματος. Με βάση το Σύνταγμα η υπόθεση της Αναθεώρησης του Συντάγματος κλείνει στην Α΄ Σύνοδο της Βουλής, δηλαδή μέχρι τον Ιούνιο. Στην περίπτωση –και είναι πολύ θετικό αυτό που άκουσα από τον κ. Παπανδρέου για μια ακόμη φορά, ότι το ΠΑ.ΣΟ.Κ. δεν θα συμμετάσχει στην Αναθεώρηση και δεν θα τη στηρίξει- που είναι ορατή, να μην έχετε τις εκατόν ογδόντα ψήφους, όταν ο εθνικός λόγος που ζητήσατε να ξαναβγείτε Κυβέρνηση έχει καταρρεύσει, τι θα κάνετε; Είναι μια διευκρινιστική ερώτηση και θα ήθελα μια απάντηση. Θα παραμείνετε στην Κυβέρνηση ή θα παραιτηθείτε; 
      Δεύτερον, δημόσια δωρεάν παιδεία, ελεύθερη πρόσβαση στα Α.Ε.Ι., 5% για την παιδεία, δημόσια πανεπιστήμια, χίλια τετρακόσια ευρώ στους δασκάλους, στους καθηγητές μετά τους αγώνες μάλιστα που κάνουν. 
      Τρίτον, στήριξη της νεολαίας. Μετατροπή όλων των συμβάσεων «STAGE» και άλλες σε συμβάσεις αορίστου χρόνου. Ασφάλιση της νεολαίας, θέση της εργασίας στον κοινωνικό, στον περιβαλλοντικό χώρο. Κάτω τα χέρια από τα ασφαλιστικά κεκτημένα που κληρονομούσαν από τους γονείς τους οι νέοι. Είναι βαρβαρότητα να δίνουμε χειρότερες συνθήκες στους νέους από τους πατεράδες και τις μανάδες τους. Κανείς δεν θα το ήθελε στη δική μας οικογένεια. Σε καμμιά οικογένεια δεν θα θέλαμε να το κάνουμε αυτό. Δεν μπορούμε να το κάνουμε και στην κοινωνία. Συνεχής παρουσία των επιθεωρήσεων εργασίας εκεί που δουλεύουν νέοι. 
      Τέταρτον, μια κοινωνία με ελευθερίες, όχι στο ρατσισμό από κούνια. Έλληνες υπήκοοι τα παιδιά που γεννιούνται σε ελληνικό μαιευτήριο, οι μετανάστες που μένουν πάνω από μια δεκαετία. Ίση αμοιβή για ίση εργασία. Στήριξη στις μονογονεϊκές οικογένειες, κατέβασμα των καμερών, σεβασμό στην ανεξιθρησκία, διαχωρισμό Εκκλησίας και Κράτους. Αναγνώριση της νομικής συμβίωσης των ομοφυλοφίλων, όπως γίνεται σε μια σειρά ευρωπαϊκές χώρες, λαϊκά δημοψηφίσματα. 
      Πέμπτον, Ελλάδα ικανή να λειτουργήσει μέσα σε συνθήκες του θερμοκηπίου και της κλιματικής αλλαγής. Εθνικοποίηση των δασών, κατάργηση των οικοδομικών συνεταιρισμών, κατάργηση της εκτός σχεδίου δόμησης, γκρέμισμα των αυθαιρέτων. Κατάργηση του ν. 2612 της κυβέρνησης Σημίτη ενάντια στη Δασική Υπηρεσία και του ν. 3208 της ίδιας κυβέρνησης ενάντια στους δασικούς χάρτες. Υλοποίηση των προτάσεων για την ανασυγκρότηση των καμένων περιοχών που έκανε το Τεχνικό Επιμελητήριο, το ΓΕΩΤ.Ε.Ε., οι δικηγορικοί σύλλογοι, ο Πανελλήνιος Ιατρικός Σύλλογος. 
      Έκτον, κοινωνία αλληλεγγύης, στήριξη του δημόσιου χώρου, κατάργηση των συμβάσεων δημόσιου-ιδιωτικού τομέα, στήριξη του Ε.Σ.Υ., αξιοποίηση ως μοχλών ανάπτυξης της Δ.Ε.Η., του Ο.Τ.Ε., άλλων δημόσιων επιχειρήσεων, των λιμανιών, των αεροδρομίων. 
      Έβδομο, κοινωνικό κράτος. Ο διάλογος για το ασφαλιστικό που ζητάτε θα είναι σαν τον διάλογο που έγινε για το ασφαλιστικό του κ. Γιαννίτση. Κάτω τα χέρια από τα ασφαλιστικά κεκτημένα. Κατώτατος μισθός 1250 ευρώ, επίδομα ανεργίας 80% του κατώτερου ημερομισθίου, είκοσι ημερομίσθια η κατώτερη σύνταξη, επίθεση ενάντια στην φτώχεια και με το ελάχιστο κοινωνικό εγγυημένο εισόδημα, αλλά και με πρόσβαση στις δημόσιες υπηρεσίες. 
      Όγδοο, οικονομία για το λαό και όχι για τις τράπεζες. Έλεγχος των τραπεζών -είναι η πραγματική Κυβέρνηση, δυναστεύεται ο πολίτης σήμερα- κλείσιμο της ψαλίδας καταθέσεων-επιχορηγήσεων, κατάργηση αδικαιολογήτων προμηθειών, διάλυση των καρτέλ, στήριξη των μικρομεσαίων.
      Ένατο, περιφέρεια έξω από τη σκιά της Αθήνας, εκλογή από τους πολίτες των περιφερειακών αρχών, αντιμετώπιση της ψαλίδας τιμών και των εμπορικών κυκλωμάτων στα αγροτικά προϊόντα, στήριξη της βιολογικής γεωργίας, των νέων αγροτών. 
      Δέκατο, μια πολιτική ειρήνης ενάντια στα σχέδια των Η.Π.Α. και του Ν.Α.Τ.Ο., κλείσιμο της αμερικάνικης βάσης στην Κρήτη, αποχώρηση των ελληνικών στρατευμάτων από Αφγανιστάν και Μέση Ανατολή, λύση του Κυπριακού και των ελληνοτουρκικών σχέσεων με βάση το διεθνές δίκαιο. 
      Μπορεί να είναι λίγο κουραστικό και βαρετό να ακούμε κάποιες προγραμματικές θέσεις, αλλά εμείς επιμείναμε σε αυτό το δεκάλογο, γιατί πιστεύουμε ότι είναι δεκάλογος -όχι γενικών ιδεών- για την ειρήνη και την πρόοδο που όλοι θα συμφωνούσαμε, είναι ένας δεκάλογος στα βασικά ζητήματα της χώρας με αιχμές όπου μπορεί να κινητοποιηθεί και να συναντηθεί η κοινωνία. Αυτό το δεκάλογο τον προτείνουμε σε όλες αυτές τις δυνάμεις που μπορούμε να συναντηθούμε, στις δυνάμεις της ριζοσπαστικής αριστεράς, δυνάμεις προωθημένες και ριζοσπαστικές από το σοσιαλιστικό χώρο, δυνάμεις οικολογικές, δυνάμεις της νεολαίας. 
      Καταλήγοντας θέλω να πω ότι ναι και εγώ πιστεύω ότι οι μέρες με την Κυβέρνηση της Νέας Δημοκρατίας θα είναι δύσκολες -δεν ξέρω αν θα είναι μακρές- αλλά οι αγώνες θα είναι όμορφοι, θα είναι αγώνες σαν και αυτούς που έγιναν με το άρθρο 16, σαν και αυτούς για την ελεύθερη πρόσβαση στην παραλία, στα δάση, για το κοινωνικό κράτος, για την αλληλεγγύη. Το τοπίο άρχισε να αλλάζει στις εκλογές που έγιναν και νομίζω ότι κατά την διάρκεια της διακυβέρνησής σας θα αλλάξει σε μεγάλος βάθος.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς).
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, στο σημείο αυτό κλείνει ο χρόνος εγγραφής των ομιλητών. 
      Παρακαλώ τον Πρόεδρο του Λαϊκού Ορθόδοξου Συναγερμού κ. Γεώργιο Καρατζαφέρη να λάβει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε του Σώματος, εμείς οι προερχόμενοι από την Ευρώπη έχουμε μάθει όταν λέμε ότι αρχίζει η συνεδρίαση στις 18.00΄, να αρχίζει στις 18.00΄ και 5 δευτερόλεπτα και όχι να λέμε 18.00΄ και να ξεκινάμε 18.45΄. Θα παρακαλέσω να τηρηθεί από εδώ και πέρα η ώρα ενάρξεως της συνεδρίασης. Και δεν φταίνε οι Βουλευτές να περιμένουν πότε θα αποφασίσει ο οποιοσδήποτε πολιτικός αρχηγός να μπει στην Αίθουσα. 
      Το δεύτερο που θέλω να σας θέσω, κύριε Πρόεδρε του Σώματος, είναι να έχουμε ένα πιο διευρυμένο προεδρείο. Κάντε μια αλλαγή στον Κανονισμό της Βουλής να μπορεί και το τέταρτο και το πέμπτο κόμμα να έχουν το δικό τους εκπρόσωπο στο Προεδρείο. Αυτό είναι περισσότερη δημοκρατία μέσα στην Αίθουσα. Και δεν νομίζω να αρνείται κανείς ότι χρειαζόμαστε περισσότερη δημοκρατία εντός και εκτός Αιθούσης. 
      Είναι καιρός μετά από επτά χρόνια κάποιοι συνάδελφοι μέσα στην Αίθουσα και κάποιοι συνάδελφοι στο επάγγελμά μου να μάθουν να διαβάζουν τέσσερα γράμματα. Δεν είναι «Λά.ο.ς», είναι «Λα.ό.ς». Και επειδή κάποιοι άλλοι θέλουν να  προσδιορίζουν το Λαϊκό Ορθόδοξο Συναγερμό -και κάποια πράγματα άκουσα σήμερα- έχουμε εδώ τη διακήρυξη του κόμματός μας που ξεκαθαρίζει τι είμαστε, για να έχουμε καθαρές κουβέντες, για να έχουμε καθαρούς διαλόγους.  Και παρακαλώ πολύ όποιος θέλει να ασχολείται  μαζί μας, ας έχει διαβάσει τουλάχιστον τι πρεσβεύουμε και τι αποκρούουμε.
      (Στο σημείο αυτό ο Πρόεδρος του Λαϊκού Ορθόδοξου Συναγερμού καταθέτει για τα Πρακτικά την προαναφερθείσα διακήρυξη, η οποία έχει ως εξής:
      (Να φωτογραφηθεί η διακήρυξη σελ. 66)
      
      
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρωθυπουργέ, υπήρξε ένας κομπασμός εκ μέρους σας μιλώντας για κοινωνική πλειοψηφία. Με  41,80% εκλεχθήκατε Πρωθυπουργός. Δεν θα εκλεγόσαστε ούτε κοινοτάρχης ούτε δήμαρχος -αν είχατε βάλει υποψηφιότητα- με αυτό το ποσοστό.
      (Χειροκροτήματα από την πτέρυγα του Λαϊκού Ορθόδοξου  Συναγερμού)
      Ο εκλογικός νόμος ήχησε στα αυτιά όλων -και όχι μόνο στη δική μου Κοινοβουλευτική Ομάδα- ως ένας εκβιασμός, όχι εκβιασμός προς τα άλλα κόμματα -γιατί τα κόμματα που έχουν άνοδο φάνηκαν από αυτές τις εκλογές- αλλά εσωτερικός εκβιασμός προς τα μέλη της δικής σας Κοινοβουλευτικής Ομάδας να καθίσουν ήσυχα, γιατί δεν κάθισαν ήσυχα απ’ ό,τι φαίνεται από την πρώτη μέρα. 
      Πρέπει να ξεκαθαρίσουμε όλοι σε αυτήν εδώ την Αίθουσα τη δύναμη και το ρόλο που έχει ο καθένας.
      Κύριε  Πρωθυπουργέ, είσθε εξουθενωμένος κοινοβουλευτικά και όσο καλύτερα και νωρίτερα το καταλάβετε τόσο καλύτερο θα είναι το αποτέλεσμα και για εσάς αλλά και για τη χώρα.
      Πού βρισκόμαστε: Υπάρχουν δύο κόσμοι. Δεν υπάρχει Ανατολή και Δύση μετά την πτώση του υπαρκτού σοσιαλισμού, ούτε Δεξιά και Αριστερά. Ποιος είναι ο δεξιός και ποιος ο αριστερός, ο Μπλερ ή ο Αθνάρ, που και οι δύο πήγαν εθελοντές σε αυτόν τον ανεκδιήγητο Αμερικανό Πρόεδρο, τον εγκληματία πολέμου, στο Ιράκ; Υπάρχει η παγκοσμιοποίηση, η νέα τάξη πραγμάτων και αυτοί που είναι μαζί της και αυτοί που είναι αντίθετοι. Εμείς το δηλώνουμε ευθαρσώς, είμαστε αντίθετοι σε μεθοδεύσεις που έδειξε η νέα τάξη πραγμάτων και στη Γιουγκοσλαβία και στο Αφγανιστάν και στο Ιράκ αλλά βεβαίως και εδώ σε εμάς με το σχέδιο Ανάν, που κάποιοι πολύ εύκολα το υιοθέτησαν. Και ευτυχώς που ο Τάσσος Παπαδόπουλος δεν «τσίμπησε» και ο κυπριακός λαός και υπάρχει ακόμα η Κυπριακή Δημοκρατία. Για φαντασθείτε να σας άκουγαν, δεν θα υπήρχε σήμερα Κύπρος. 
      Επομένως, λοιπόν, πρέπει να ξεκαθαρίσουμε τι ρόλο έχει ο κάθε ένας από εμάς. Δεν μπορεί να κάνουμε μία εξωτερική πολιτική στείρα, όπως είχαμε στο παρελθόν. Από το 1974 και μετά ομολογήσατε, κύριε  Πρωθυπουργέ, ότι το κράτος δεν πάει καλά. Ναι, δεν πάει καλά, αλλά ποιος κυβέρνησε; Εμείς κυβερνήσαμε; Εσείς κυβερνήσατε και το ΠΑ.ΣΟ.Κ. κυβέρνησε. Ο ψόγος, λοιπόν, ανάμεσά σας. Από το 1974 και μετά η εξωτερική πολιτική της χώρας τρία τσιτάτα. 
      Το πρώτο τσιτάτο: Η Ελλάδα ανήκει στη Δύση. 
      Η Ελλάδα ανήκει όπου είναι το συμφέρον της. Εάν το συμφέρον της είναι με τους Εσκιμώους, με τους Εσκιμώους. Είναι σήμερα το συμφέρον της Ελλάδας η Δύση, όπως περιγράφεται από την Ουάσιγκτον; Είναι δυνατόν σήμερα, όταν ξεκινάμε έναν δειλό διάλογο με τον Πούτιν, να βγαίνει η μόνη κυβέρνηση στην Ευρώπη, η δική σας και να καλωσορίζει την αντιπυραυλική ομπρέλα γύρω από τη Μόσχα και να τρέχουν κάποιοι από εμάς μετά στην Ανατολή, για να εξηγήσουμε, εν πάση περιπτώσει, ότι μπορεί να απηχεί τις σκέψεις κάποιας Υπουργού αλλά όχι όλων των Ελλήνων, για να μπορέσουμε να έχουμε τα αποτελέσματα του αγωγού, ο οποίος μεν υπεγράφη αλλά σας θυμίζω ότι δεν έχει ξεκινήσει;
      Το δεύτερο τσιτάτο με το οποίο μεγαλώσαμε είναι ότι η Κύπρος κείται μακράν. Κείται μακράν για τα F-16 και δεν ήταν μακράν για τον Κίμωνα που πριν από δυόμισι χιλιάδες χρόνια πήγαινε τριήρεις για να την απελευθερώσει από τους Πέρσες.
      Το τρίτο τσιτάτο είναι ότι η Ελλάς δεν διεκδικεί τίποτα. Διεκδικεί η ιστορία της.
      Δεν διεκδικούμε, κύριε  Πρωθυπουργέ, την υλοποίηση της απόφασης της 24ης Νοεμβρίου 1981, που λέει ότι οι χώροι λατρείας επιστρέφουν στο σκοπό για τον οποίο ανηγέρθησαν; Γιατί δεν το διεκδικήσαμε αυτό; Γιατί δεν διεκδικούμε τη συνδιαχείριση των αρχαίων μνημείων που ιδρύθηκαν από Έλληνες; Γιατί δεν ζητάμε την εφαρμογή της Συνθήκης της Λοζάνης για το αυτοδιοίκητο της Ίμβρου και της Τενέδου; Έχει βάλει η Τουρκία δεκαπέντε θέματα στην ατζέντα της και διεκδικεί και ακούγονται κάποιοι που λένε για Χάγη, να πάμε σε μία Χάγη. Ποια Χάγη; Σε ένα δικαστήριο άλλο, αλλά βεβαίως με κάποια κ. Πόντε, που θα αποφασίζει όπως εκείνη θέλει.
      Εμείς δεν βάζουμε δεκαπέντε θέματα για να βρούμε έναν μέσο όρο με την Τουρκία, αλλά βάζει μονομερώς η Τουρκία. Βάλτε τον οποιονδήποτε δικαστή θέλετε, κυρίες και κύριοι, και θα πει δεκαπέντε ζητάει, δώστε της τα τρία για να ησυχάσουμε.
      Πήγατε να στηρίξετε τον κ. Ερντογάν να βγει δυνατός Πρωθυπουργός στην Τουρκία. Καλά κάνατε. Για τον Τάσσο Παπαδόπουλο θα το κάνετε; Δεν βλέπετε την τριχοτόμηση των υποψηφιοτήτων κάτω, που ανεξαρτήτως κινήτρων και αφετηριών –δεν μπαίνω εγώ σ’ αυτά- εξυπηρετεί τον Αμερικανό και αυτά τα οποία θέλει να εφαρμόσει στο νησί; Μένουμε σε στείρα θέση του σχεδίου Ανάν ή του κακέκτυπού του; Γιατί δεν λέτε για μία θέση πιο δημιουργική και πιο αποτελεσματική; 
Να ζητήσουμε την επαναφορά του Συντάγματος του 1960 κάτω, στο νησί, με μία διαφορά: Όχι εγγυήτριες δυνάμεις η Ελλάδα, η Τουρκία και η Αγγλία, αλλά η Ευρωπαϊκή Ένωση. Αλλά πώς να το ζητήσετε αυτό όταν υπάρχουν Ευρωβουλευτές οι οποίοι έχουν ψηφίσει υπέρ της διατήρησης, κύριε Παπανδρέου, του στρατού κατοχής στην Κύπρο; Σας πηγαίνω στις τροπολογίες που κατέθεσα στο Ευρωπαϊκό Δικαστήριο για την ένταξη της Τουρκίας στην Ευρωπαϊκή Ένωση. Βεβαίως, να ψάξετε να το βρείτε όταν υπάρχουν Βουλευτές οι οποίοι ψηφίζουν υπέρ της διατηρήσεως του casus belli στο Ευρωπαϊκό Κοινοβούλιο. 
	Σκόπια: Ξέρετε την κατάσταση. Εκατόν είκοσι τρεις χώρες, η μία πίσω από την άλλη, αναγνωρίζουν τα Σκόπια. Βεβαίως, η πολιτική απραξία επιτρέπει να συμβαίνει αυτό. Όταν βρεθήκατε με τον καγκελάριο, τον κ. Σρέντερ, ενώπιον εκατόν πενήντα δημοσιογράφων, είπε δέκα φορές τη λέξη «Μacedonia», και δεν αντιδράσατε. Έπρεπε να δείτε πώς αντιδρούμε κάποιοι στο Ευρωπαϊκό Κοινοβούλιο σε ανάλογες περιπτώσεις. Όταν προχθές ξέραμε τη στημένη σκηνή που θα έστηνε ο Πρόεδρος των Σκοπίων με τον Προεδρεύοντα, η κυρία Υπουργός έφυγε έξι ώρες πριν από το επεισόδιο και δεν ήμασταν εκεί για να το αντιμετωπίσουμε. Δεν μπορεί μόνος του να έχει καλύτερα αποτελέσματα ο κ. Τζόρτζ Σόρος. Με άλλα λόγια, κύριε Πρωθυπουργέ, η πολιτική Σόρου νικάει κατά κράτος την πολιτική του σωρού. Δεν υπάρχει άλλη πολιτική;
(Χειροκροτήματα από την πτέρυγα του ΛΑ.Ο.Σ)
	Σήμερα, κύριε Πρωθυπουργέ, σας έδωσε την ευκαιρία η συνεδρίαση στον Ο.Η.Ε.. Καταγγείλατε την ενδιάμεση συμφωνία για να μπορέσει αύριο αυτό το οποίο λέτε να γίνει πιστευτό, γιατί το βέτο δεν έχει γίνει πιστευτό ούτε στην Ελλάδα, αλλά δυστυχώς δεν έχει γίνει πιστευτό ούτε στην άλλη πλευρά. 
	Πάω στο Κόσοβο. Αλλάξατε πολιτική. Δεν φοβάστε το «ντόμινο» στην αλλαγή των συνόρων; Έχουμε τόσο ήσυχη «γειτονιά», τόσο ήρεμη; Είμαστε Βέλγιο να έχουμε γύρω μας Γερμανία, Λουξεμβούργο και Γαλλία; Μήπως εδώ έχουμε διεκδικήσεις; Να σας θυμίσω τους Τσάμηδες και πώς οργανώνονται από την Αλβανία όπου αναγκάστηκε ο ίδιος ο Πρόεδρος της Δημοκρατίας βράδυ να φύγει από κει; Να σας θυμίσω τι περιγράφεται στο Σύνταγμα των Σκοπίων γι’ αυτό το θέμα; Επομένως, λοιπόν, πιστεύω ότι η αλλαγή της πολιτικής ίσως αύριο ανοίξει τον «ασκό του Αιόλου». 
	Αιγαίο: Έχουμε μία «φλεγμονή» πολιτική, ενίοτε και στρατιωτική. Θυμηθείτε το επεισόδιο με τον Ηλιάκη. Τώρα βρήκατε να αλλάξετε το Υπουργείο Αιγαίου; Τώρα; Εν πάση περιπτώσει, το αλλάξατε. Τι αντιπαροχή δώσατε στους κατοίκους της ευαίσθητης αυτής περιοχής; Θα αισθάνονται αυτοί με ένα φρόνημα πιο δυνατό. 
      Σας προτείνω, κύριε Πρωθυπουργέ, να φύγει η Σχολή Δοκίμων από τον Πειραιά και να πάει στη Σύρο. Τι δουλειά έχει η Σχολή Δοκίμων στον Πειραιά; Η Σχολή Ευελπίδων στη Βάρη, δίπλα στα «τόπλες», να πάει στην Αλεξανδρούπολη, αν θέλουμε πραγματικά να κάνουμε αποκέντρωση και αν θέλουμε να δημιουργήσουμε συνθήκες ενός ευρύτερου φρονήματος για τους ανθρώπους της ακριτικής περιοχής.
	Το κακό είναι ότι δεν βάζουμε όρια, κύριε Πρωθυπουργέ. Δεν βάζουμε όρια στις παραβιάσεις. Πότε θα αντιδράσουμε; Όταν οι παραβιάσεις φύγουν από τη Σκύρο που γίνονται σήμερα και φτάσουν πάνω από το Καρπενήσι; Όταν από εξήντα γίνουν διακόσιες; Πότε θα αντιδράσουμε στις παραβιάσεις; 
	Πότε θα αντιδράσουμε στα ναρκωτικά; Δύο χιλιάδες νεκρά παιδιά. Πότε θα αντιδράσουμε στους εμπόρους ναρκωτικών; Ακούω τη φράση, ιδίως από την Αριστερά, ότι οι χρήστες είναι ασθενείς. Κύριοι συνάδελφοι, είναι κάτι περισσότερο. Είναι «τραυματίες» ενός ακήρυχτου πολέμου της νέας τάξης πραγμάτων και γι’ αυτό χρειάζονται περίθαλψη και προστασία αυτά τα παιδιά. Είναι ένας ακήρυχτος πόλεμος που έχει κάνει η νέα τάξη πραγμάτων κι εμείς μένουμε αδιάφοροι. Για να πάει ένα παιδί –σας το είπα και στο debate- που έχει πληγεί, που έχει «τραυματιστεί» από τα ναρκωτικά, στον Ο.ΚΑ.ΝΑ., θέλει έξι χρόνια. Μπράβο για το κράτος πρόνοιας το οποίο έχουμε!
	Στα πόσα δυστυχήματα στην άσφαλτο θα αντιδράσουμε; Δύο χιλιάδες νεκροί κι εκεί. Πότε, εκτός από το να αυξάνουμε τα πρόστιμα στον Κ.Ο.Κ.; Πότε θα τα βάλετε με αυτούς που εσείς αποκαλέσατε «νταβατζήδες», τους μεγαλοκατασκευαστές των δημοσίων έργων που δεν παράγουν δουλειά, που δεν κατασκευάζουν έργα με τις πρέπουσες προδιαγραφές; Εκεί είναι ο κ. Άρης Σταθάκης και από εκείνον δανείστηκα τη φράση από μία συζήτηση σ’ ένα ραδιοφωνικό σταθμό όπου μίλαγε. Έχουμε τη δύναμη να τους αντιμετωπίσουμε; 
      Κυβερνάτε αυτόν τον τόπο; Στα πόσα «φακελάκια» θα αντιδράσετε; «Φακελάκια» σε αρχαιολόγους, σε πολεοδόμους, σε όλα τα Υπουργεία, «φακελάκια» σε γιατρούς, παντού. Πρώτοι σε διαφθορά.
Δεν ντρέπεστε να είστε Πρωθυπουργός της χώρας με τη μεγαλύτερη διαφθορά; Πότε θα αντιδράσουμε; 
      Πότε θα αντιδράσουμε στο δημογραφικό; Μειώνεται ο πληθυσμός και αν δείχνουμε πλασματικά ότι ανεβαίνουμε, είναι από τους μετανάστες. Είμαστε έτοιμοι να αντιμετωπίσουμε το θέμα ουσιαστικά; Ντρεπόμαστε να πούμε ότι οι τρίτεκνοι είναι πλέον πολύτεκνοι;
      (Χειροκροτήματα από την πτέρυγα του ΛΑ.Ο.Σ)
      Όταν έκανε ο θείος σας, ο Κωνσταντίνος Καραμανλής, πολύτεκνους όσους είχαν τέσσερα παιδιά, η Ελλάδα γεννούσε 2,25 παιδιά. Τώρα γεννάμε ένα παιδί, άρα στα τρία είναι πολύτεκνη η οικογένεια. Τολμήστε. Προχωρήστε ένα βήμα προς τα εμπρός. 
      Σε πόσα εκατομμύρια καμένα στρέμματα και σε πόσους νεκρούς θα αντιδράσουμε; Οκτώ κάηκαν στην Κροατία και την ίδια μέρα παραιτήθηκε ο Αρχηγός της Πυροσβεστικής. Εδώ δεν παραιτήθηκε κανείς. 
      Κύριε Πρωθυπουργέ, ξέρετε ότι η ιστορία είναι αμείλικτη. Θα γράψει ότι Πρωθυπουργός στη μεγάλη καταστροφή της Ελλάδος, τη μεγαλύτερη από το Β΄ Παγκόσμιο Πόλεμο, ήταν ο Κωνσταντίνος Καραμανλής. Δεν μπορούμε να βρούμε λύσεις; Άκουσα τον Υπουργό σας να λέει «Δεν έχουμε πυροσβεστικά αεροπλάνα» και του είπα ότι μπορώ να διπλασιάσω το στόλο, χωρίς να χαλάσω 1 ευρώ. Έχουμε τριάντα εννέα πυροσβεστικά. Σας τα κάνω εβδομήντα οκτώ. Θα κάνετε μία συμφωνία με την Αυστραλία ή με τη Νέα Ζηλανδία και θα τους πείτε «Σας στέλνω το στόλο τον Οκτώβριο που δεν τον χρειάζομαι εγώ, όταν αρχίζει το δικό σας καλοκαίρι, και θα μου στείλετε πίσω το δικό μου στόλο και άλλο τόσο τον Απρίλιο που έχετε εσείς χειμώνα και έχω εγώ καλοκαίρι». Αυτομάτως λύνεται το θέμα. Λύσεις υπάρχουν. Μυαλό δεν υπάρχει. 
      Είπατε εκείνη την ημέρα μία μεγάλη φράση. Είπατε «Δεν θα επιτρέψω σε κανέναν να δηλητηριάζει την πατρίδα μας και σε κανέναν να καίει τη χώρα μας».
      Ποιος, κύριε Πρωθυπουργέ; Ποιος; Το μαζέψατε την επόμενη ώρα. Ποιος το κάνει αυτό; Μήπως ο ίδιος που έκανε τις υποκλοπές; Διότι υπέκλεπταν το δικό σας τηλέφωνο, του Υπουργού Εθνικής Άμυνας, του Υπουργείου Εξωτερικών και δεν έχει πάει κανείς φυλακή. Σε ποια άλλη χώρα θα υπέκλεβαν τα τηλέφωνα του Πρωθυπουργού και δεν θα είχε πάει μία σειρά ανθρώπων στη φυλακή;
      Είστε έτοιμος, κύριε Πρωθυπουργέ, να τα βάλετε με τα καρτέλ; Με τα καρτέλ των πετρελαιοειδών μπορείτε να τα βάλετε; Με τα καρτέλ του γάλακτος μπορέσατε να τα βάλετε; Με τα καρτέλ της μπίρας μπορέσατε να τα βάλετε; Ξέρετε τι σημαίνει αυτό για τον καταναλωτή;
      Είχα πει στον κύριο Πρόεδρο, όταν ήταν Υπουργός, ότι είχα πάει στο Στρασβούργο και πήρα συγκεκριμένη μάρκα μακαρόνια, συγκεκριμένη ποσότητα και τα πλήρωσα 29 λεπτά. Πήγα στο Μόναχο, στο ίδιο κατάστημα και τα πλήρωσα 31 λεπτά. Πήγα στην Καλλιθέα και πλήρωσα το ίδιο προϊόν, στην ίδια ποσότητα 1 ευρώ. Δεν μπορείτε, λοιπόν, να επιβάλλετε στις πολυεθνικές εταιρείες να κρατάνε στην Ελλάδα τις τιμές που έχουν στην υπόλοιπη Ευρώπη; Τολμάτε; Έχετε τη δύναμη;
      Θρήσκευμα και ταυτότητες. Σας θυμάμαι, κύριε Πρωθυπουργέ, πολύ σεμνά, με την ερίτιμο σύζυγό σας να πηγαίνετε μαζί με τις κάμερες να υπογράψετε για τις ταυτότητες. Δεν το εφαρμόσατε, όμως. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Πόσο χρόνο θέλετε ακόμη;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Επτά λεπτά, κύριε Πρόεδρε.
      Δεν το εφαρμόσατε. Δεν καταλαβαίνω, λοιπόν. Ήταν πιεστικό το θέμα της ταυτότητας όσο Πρωθυπουργός ήταν ο Σημίτης και όταν έγινε ο Καραμανλής, έπαψε να είναι πιεστικό το θέμα των ταυτοτήτων για εκείνους οι οποίοι έκαναν τα μεγάλα συλλαλητήρια, μεταξύ αυτών και εμείς; Τι άλλαξε, δηλαδή;
      Βιβλίο Ιστορίας. Ακούσατε την κραυγή του λαού και όχι της ακροδεξιάς, κύριε Πρόεδρε. Ο λαός όλος ήταν εναντίον. Και εσείς ήσασταν εναντίον, κύριε Παπανδρέου. Υπάρχουν δηλώσεις πολλών Υπουργών σας. Εάν θέλετε, θα τις βγάλω αύριο σε βίντεο και θα τις παίξω στο κανάλι για να τις δείτε.
      Όλα ξεκίνησαν από εδώ –απευθύνομαι σε εσάς, κύριε Παπανδρέου- που μαζί με τον κ. Τζεμ, έχετε υπογράψει αυτό το μνημόνιο -δεν χρειάζεται να το διαβάσω.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Καμμία σχέση.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Βεβαίως.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Καμμία σχέση. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν ξέρω βέβαια εάν ήταν τέτοια η ικανοποίησή σας, που εκείνο το βράδυ χορέψατε το ζεμπέκικο με τον κ. Τζεμ. Δεν ξέρω εάν ήταν σε αυτή τη συμφωνία ή κάποια άλλη φορά. 
      Εν πάση περιπτώσει, τα βιβλία της Ιστορίας θέλουν προσοχή. Άλλο βιβλίο Ιστορίας τώρα, της Γ΄ Γυμνασίου, τα έχει βάλει με τον Ανδρέα Παπανδρέου και την ενδιάμεση συμφωνία που έκανε με τα Σκόπια. Ο συγγραφέας ενός ιστορικού βιβλίου έρχεται και κρίνει την τρέχουσα πολιτική κατάσταση. Το βιβλίο της Ιστορίας της Γ΄ Γυμνασίου είναι σωστό; Είπαν κάποιοι πολιτικοί να μην κρίνουμε την Ιστορία. Οι ιστορικοί να κρίνουν την τρέχουσα πολιτική; Να τους φέρουμε εδώ μέσα τότε και να μη νομοθετούμε εμείς.
      Είναι μία σειρά τέτοιων θεμάτων. Φέρνετε φόρο κατοχής.
      Δεν είναι πρωτότυπος αυτός ο φόρος, κύριε Καραμανλή. Τον είχε και η τουρκοκρατία, τον επαναλαμβάνετε και εσείς σήμερα.  
      Φόρο κατοχής για εκείνον που είχε ένα κοτέτσι; Είναι δυνατόν; Τα ίδια ο ένας, τα ίδια και ο άλλος με το κεφάλαιο; 
      Γιατί δεν πολεμάτε το κεφάλαιο; Γιατί δεν πολεμάτε τους τραπεζίτες; Είναι 2.500.000.000 ευρώ τα κέρδη ενός εξαμήνου για τις τράπεζες, περισσότερα από κάθε άλλη χώρα της Ευρώπης και το ξέρει καλά ο Υπουργός των Οικονομικών. Δεν είναι προϊόν εργασίας, είναι προϊόν κλεψίματος. Είναι κλέφτες οι τραπεζίτες, κύριε Πρωθυπουργέ, και πρέπει να στείλετε τον εισαγγελέα μέσα να κάνει έλεγχο.
      Ποιος από εσάς – και απευθύνομαι προς το Σώμα- έχει υπογράψει με τράπεζα και πλήρωσε όσα έχει υπογράψει; Κανένας. Θέλετε να σας πω εγώ τις μεθόδους που κλέβουν οι τράπεζες; Δεν τους ξέρετε; Στείλτε τον εισαγγελέα αύριο το πρωί να κάνει έλεγχο στις τράπεζες του κ. Λάτση, στον κ. Κωστόπουλο και σε όλη την παρέα και να δείτε χρήματα που θα βρεθούν, χρήματα που πρέπει να επιστραφούν στα νοικοκυριά.
      Δεν υπάρχει σήμερα κανένα νοικοκυριό που δεν είναι όμηρος της πιστωτικής κάρτας. Αλλάζουν από τράπεζα σε τράπεζα πιστωτική κάρτα, πληρώνουν πανωτόκια. Είναι χειρότερο απ’ ό,τι είναι η οικονομία της Ελλάδος. Το χρέος μας είναι 300.000.000.000, το χρέος του δημοσίου μαζί με τις εγγυητικές που έχει εγγυηθεί το δημόσιο για τους διάφορους οργανισμούς και τις Δ.Ε.Κ.Ο.. Πώς θα αναπνεύσουμε; Πώς θα προχωρήσουμε; Πώς θα κάνετε πολιτική;
      Μιλήσατε για το ασφαλιστικό, αλλά δεν είπατε τίποτα. Είπατε ότι δεν θα αγγίξετε τίποτα. Ναι, αλλά πώς θα το πληρώσετε; Προτάσεις έχετε; 
      Εμείς έχουμε κάποιες προτάσεις. Η πρότασή μας είναι από τα εξήντα και πάνω οι εργαζόμενοι να δουλεύουν τέσσερις ημέρες και όχι πέντε, να προσαρμόζονται στη νέα ζωή που έρχεται. Θα μου πείτε «μια μέρα λιγότερο από τους άλλους;». Ναι, έρχεται και ισοσκελίζεται από την πείρα, την οποία έχει αποκτήσει τριάντα χρόνια στη δουλειά. 
      Δώστε μια ευκαιρία στην Ελληνίδα να κάνει παιδιά. Στα πέντε παιδιά να παίρνει σύνταξη σε οποιαδήποτε ηλικία και αν τα κάνει μια μητέρα. Μπορούμε να προχωρήσουμε θεαματικά, εάν θέλουμε, και να λύσουμε τα προβλήματα. Όμως, δεν προχωρούμε.
      Μιλάτε για Υπουργείο Περιβάλλοντος. Δεν θα το κάνετε, κύριε Καραμανλή, γιατί ο κ. Σουφλιάς είναι πολύ ισχυρός και δεν το αφήνει. Σας προτείνω, λοιπόν, να θεσπίσετε το Συνήγορο του Περιβάλλοντος κατά το Συνήγορο του Πολίτη, για να ελέγχει τις πράξεις του ιδίου Υπουργού, γιατί συνήθως τις μεγάλες ζημιές τις κάνει το Υπουργείο Δημοσίων Έργων και, βεβαίως, από τους ιδιώτες οι κάτοχοι των λατομείων που καταστρέφουν το φυσικό πλούτο της χώρας και το ξέρετε καλύτερα από τον καθένα. 
      Έρχομαι στην Ολυμπιακή. Ας ομολογήσουμε μία αλήθεια. Όλα γίνονται για την «AEGEAN». Γιατί δεν τολμάμε να το πούμε; Ήταν στο αρχείο της  Ευρωπαϊκής Ένωσης, ήταν στα συρτάρια, στους φωριαμούς της Παλάθιο και ένα στέλεχος της Νέας Δημοκρατίας, Ευρωβουλευτής σήμερα, κατόπιν, προφανώς, οδηγιών το έβγαλε στην επιφάνεια και άρχισε αυτή η ιστορία. Αυτή είναι η αλήθεια. Συμπτωματικά ο κ. Βασιλάκης είναι υποστηρικτής του ΠΑ.ΣΟ.Κ. και ο κ. Λασκαρίδης είναι δικός σας υποστηρικτής, κύριε Πρωθυπουργέ. Αυτοί ωφελούνται από αυτό το οποίο γίνεται και επιχειρείται να ολοκληρωθεί τώρα με το νέο Υπουργό. 
      Βέβαια, η Ολυμπιακή δεν είναι μία Ολυμπιακή, είναι η σμηναρχία μάχης εν καιρώ πολέμου. Θυμηθείτε στην κρίση του 1974 η Ολυμπιακή πήγαινε στρατεύματα στα νησιά. Τώρα θα σας τα πάει ο Βασιλάκης με την AEGEAN; 
      Επομένως, λοιπόν, ας είμαστε λίγο πιο προσεκτικοί σε κινήσεις. Αντιλαμβάνομαι την υποχρέωση κάποιων να θέλουν να εξυπηρετήσουν φίλους, όχι όμως στραπατσάροντας στρατηγικές επιχειρήσεις του δημοσίου. 
      Πρέπει να ξεκαθαρίσουμε ορισμένα πράγματα. Εμείς αντιτιθέμεθα σε αυτόν τον αμερικανίζοντα νεοφιλελευθερισμό με τον οποίο κυβερνιέται η χώρα από το θάνατο του Ανδρέα Παπανδρέου και μετά. Εμείς είμαστε αντίθετοι σε υπολείμματα πρακτικών του προηγούμενου αιώνα. Λέμε «όχι» σε ανερμάτιστους νεωτερισμούς με απολογητική συμπόρευση με τους παγκοσμιοποιητές, λέμε «όχι» στο μειονοτικό κατακερματισμό της ελληνικής κοινωνίας με άλλοθι ένα δήθεν πολυπολιτισμό. Θα αγωνιστούμε για ένα αποτελεσματικό κράτος πρόνοιας, για μία πολιτεία δικαίου με πρωταγωνίστριες τη σύνθεση, την ευνομία, την ευταξία, το διάλογο και την αποτελεσματικότητα. Αυτή είναι η δική μας θέση. Επιμένουμε ότι μπορούν να αλλάξουν όλα. Εάν κάποιοι από εσάς πιστεύουν ότι δεν θα καταντήσετε ποτέ όπως το ΠΑ.ΣΟ.Κ. αυτήν την περίοδο, θα πω μία φράση που είπα και στο debate «ποτέ να μη λες ποτέ». 
      Απευθυνόμενος προς εσάς, κύριοι συνάδελφοι της Νέας Δημοκρατίας, πρέπει να σας πω ότι η ζωή έξω στο λιβάδι είναι πολύ ωραία. Καθαρός αέρας, καθαρή ατμόσφαιρα, καθαρό νερό χωρίς τον τσοπάνο και τα τσοπανόσκυλά του. Εάν θέλετε να δείτε την οπή διαφυγής, είναι στην δεξιά άκρη του μαντριού. 
      Ευχαριστώ πολύ.
      (Όρθιοι οι Βουλευτές του Λαϊκού Ορθόδοξου Συναγερμού χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα μου επιτρέψετε, μετά την ομιλία του κατελθόντος από το Βήμα Αρχηγού του Λαϊκού Ορθόδοξου Συναγερμού, να κάνω μια επισήμανση, η οποία μας αφορά όλους. 
      Η χρήση ονομάτων μέσα στην Αίθουσα του Κοινοβουλίου, χωρίς αυτό να περιορίζει την ελευθερία του λόγου, την ώρα που δεν υπάρχει δυνατότητα να προστατευθεί το όνομά τους, είναι θέμα σεβασμού όλων μας στην κατεύθυνση αυτή. Να είμαστε και εμείς συνεπείς απέναντι σε εκείνους που δεν μπορούν να απαντήσουν μέσα από αυτήν την Αίθουσα.
      ΑΠΟΣΤΟΛΟΣ ΚΑΚΛΑΜΑΝΗΣ: Έστω και αναδρομικά αυτό ισχύει και για τον Πρωθυπουργό. Ο κ. Παπακωνσταντίνου δεν μπορεί να απαντήσει εδώ. 
      ΠΡΟΕΔΡΟΣ (Δημήτριος Σιούφας): Παρακαλώ τώρα το συνάδελφο κ. Γκιουλέκα…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, παρακαλώ μια απάντηση σε αυτό που είπατε. Σας παρακαλώ πολύ. Στη δημοκρατία υπάρχει διάλογος. 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστε να κάνει ο καθένας τη δουλειά όπως πιστεύει. Λογοκρισία στο Εθνικό Κοινοβούλιο δεν υπήρξε, δεν θα υπάρξει και δεν θα επιτρέψουμε να υπάρξει ποτέ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Κύριε Πρόεδρε, δεν μίλησα για λογοκρισία και νομίζω ότι αντιλαμβάνεστε πολύ καλά ό,τι αυτό το οποίο είπα είναι θέμα αρχής και για όλους μας την ώρα που εκείνοι οι οποίοι δέχονται την κριτική δεν έχουν την ίδια ώρα μέσα σε αυτήν την Αίθουσα τη δυνατότητα να υπερασπιστούν τον εαυτό τους. 
      Αρχίζει ο κύκλος των πέντε ομιλητών, ένας από κάθε Κόμμα. Ο κατάλογος των ομιλητών θα κυκλοφορήσει σε λίγο, κυρίες και κύριοι συνάδελφοι.
      Παρακαλώ πολύ το συνάδελφο κ. Γκιουλέκα να λάβει το λόγο. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, είμαστε μόλις δεκαπέντε ημέρες μετά τις εκλογές και είναι πρόσφατη και νωπή η λαϊκή εντολή προς όλους, προς την Κυβέρνηση αλλά και προς τα κόμματα. Η πλειοψηφία των Ελλήνων πολιτών στηρίζει το πρόγραμμα των μεταρρυθμίσεων, επιζητεί ακόμη πιο γρήγορα πιο τολμηρά βήματα, πιο τολμηρές τομές και λύσεις στα προβλήματα, χωρίς χρονοτριβές και χωρίς ολιγωρίες.
      Για εμάς, για τη Νέα Δημοκρατία το μήνυμα είναι ένα. Να ανασκουμπωθούμε, να πέσουμε ακόμη πιο γρήγορα στη σκληρή δουλειά και να παράγουμε γρήγορα έργο, ένα έργο που ξεκίνησε το Μάρτιο του 2004 και συνεχίζεται έως σήμερα.
      Ακούσαμε προηγουμένως και έχω την τιμή να παίρνω το λόγο αμέσως μετά τις ομιλίες των πολιτικών Αρχηγών και είναι πραγματικά μεγάλη τιμή, μόνο που θα ήθελα να κάνω μια παρατήρηση ως Βουλευτής του ελληνικού Κοινοβουλίου.
      Ακούσαμε λόγο καταγγελτικό από όλες τις πλευρές. Περίπου εγκαλείται η Νέα Δημοκρατία γιατί δεν διόρθωσε όλα τα κακώς κείμενα που υπάρχουν σε αυτό τον τόπο από συστάσεως του νεοελληνικού κράτους έως σήμερα και, πάντως, γιατί αυτά τα οποία επί είκοσι χρόνια οι προηγούμενες κυβερνήσεις του ΠΑ.ΣΟ.Κ. άφησαν πίσω τους, δεν πρόλαβε η Νέα Δημοκρατία στα τριάμισι χρόνια να τα διορθώσει. Άκουσα και το λόγο του κυρίου Παπανδρέου, του Προέδρου του ΠΑ.ΣΟ.Κ., ένα λόγο καταγγελτικό, αρνητικό, που θύμιζε περίπου μομφή στον ελληνικό λαό γιατί έδωσε την εντολή στην Νέα Δημοκρατία και στον Πρωθυπουργό Κώστα Καραμανλή, να συνεχίσει το έργο που ξεκίνησε το Μάρτιο του 2004.Ένας λόγος που θα το χαρακτηρίζαμε όλοι προεκλογικού χαρακτήρα, αφού ακούσαμε τι θα έκανε το ΠΑ.ΣΟ.Κ.. Με τη διαφορά ότι είμαστε δεκαπέντε ημέρες μετά τις εκλογές. Ένα λόγο που έφθανε στην πλήρη άρνηση των πάντων με αποκορύφωμα να ακούμε από τον Πρόεδρο του ΠΑ.ΣΟ.Κ. να αρνείται ακόμα και αυτήν την κορυφαία συνταγματική διαδικασία της Αναθεώρησης του Συντάγματος.
      Είπε ο κ. Παπανδρέου ότι θα καταψηφίσει κάθε πρόταση της Νέας Δημοκρατίας. Θα καταψηφίσει δηλαδή και τις προτάσεις εκείνες με τις οποίες συμφωνεί το ΠΑ.ΣΟ.Κ.; Θα καταψηφίσει δηλαδή και εκείνες τις προτάσεις τις οποίες έκανε το ΠΑ.ΣΟ.Κ.; Γιατί δεν πιστεύω ότι εδώ μέσα δεν υπάρχει κοινός τόπος για συναίνεση, τόπος για συνεννόηση. Γιατί δεν μπορώ να καταλάβω τι μας χωρίζει στο να βρούμε όλοι μαζί έναν κοινό τόπο για να ελέγξουμε επιτέλους το πολιτικό χρήμα. Και αυτό θα καταψηφίσετε, κυρίες και κύριοι συνάδελφοι του ΠΑ.ΣΟ.Κ.; Θα καταψηφίσετε επίσης και την πρόταση της Νέας Δημοκρατίας, με την οποία συμφωνείτε, για τον περιορισμό της βουλευτικής ασυλίας;
      Μήπως ο κ. Παπανδρέου εννοούσε ότι θα πρέπει να αρνηθεί τα πάντα προκειμένου να έχει την προνομία, όταν εκείνος ή το κόμμα του έρθει στην εξουσία, να προχωρήσει αυτήν τη συνταγματική διαδικασία 
      Ακούσαμε πολλά και πολλά καταγγελτικά. Και βεβαίως μιλήσανε για το πρόγραμμα της Νέας Δημοκρατίας. Μίλησε ο κ. Παπανδρέου για τους έχοντες και κατέχοντες και είπε ότι η δική μας παράταξη προστατεύει εκείνους τους ΄Ελληνες… 
      ΠΡΟΕΔΡΟΣ (Δημήτριος Σιούφας): Κύριε Γκιουλέκα, παρακαλώ λίγο πιο αργά για να προλαβαίνουν και οι στενογράφοι για να καταγράφουν την ομιλία σας. Σας παρακαλώ λίγο πιο αργά. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Βεβαίως, κύριε Πρόεδρε. 
      Μίλησε λοιπόν, ο Πρόεδρος του ΠΑ.ΣΟ.Κ για τους έχοντες και κατέχοντες. Μόνο που δεν μας είπε αν εννοεί, ως έχοντες και κατέχοντες στην Ελλάδα τις οκτακόσιες χιλιάδες περίπου συνταξιούχους αγρότες που είδαν τη σύνταξή τους από τα 180 και 200 ευρώ να ανεβαίνει στα 330 ευρώ; Μήπως είναι οι έχοντες και κατέχοντες οι τετρακόσιες πενήντα χιλιάδες περίπου μικροσυνταξιούχοι που είδαν το επίδομα του ΕΚΑΣ να φτάνει στα 230 ευρώ; Ή είναι έχοντες και κατέχοντες οι χιλιάδες  άνεργοι συμπολίτες οι οποίοι ξαφνικά από τα 280 ευρώ που έπαιρναν επίδομα ανεργίας είδαν το επίδομα αυτό να φτάνει στα 430 ευρώ. Εάν όλοι αυτοί είναι έχοντες και κατέχοντες, εάν έχοντες και κατέχοντες στην Ελλάδα είναι οι χιλιάδες μικρομεσαίοι επιχειρηματίες που έχουν τις ομόρρυθμες και ετερόρρυθμες εταιρείες, τα μικρά δηλαδή μαγαζάκια της γειτονιάς, τα οποία ενισχύονται με τη μείωση των φορολογικών συντελεστών και τα αναπτυξιακά προγράμματα του Υπουργείου Ανάπτυξης, του οποίου εσείς προϊστασθο προ ολίγων ημερών, κύριε Πρόεδρε της Βουλής, τότε πραγματικά, ναι, είμαστε υπερήφανοι που γι’ αυτούς τους έχοντες και κατέχοντες δίνουμε τον αγώνα και σε αυτήν την Αίθουσα και σε τούτη τη χώρα. Όπως επίσης είμαστε υπερήφανοι, πραγματικά, γιατί για μας δεν είναι έχοντες και κατέχοντες οι τρία εκατομμύρια περίπου Έλληνες  συμπολίτες  μας οι οποίοι φέτος  με τη φορολογική μεταρρύθμιση δεν θα πληρώσουν καθόλου φόρους και οι υπόλοιποι δύο εκατομμύρια επτακόσιες χιλιάδες Έλληνες οι οποίοι θα πληρώσουν πολύ λιγότερους φόρους με τη μείωση των φορολογικών συντελεστών για τα φυσικά πρόσωπα και την αύξηση του αφορολογήτου ορίου. 
      Και, βεβαίως, επειδή άκουσα και τον Πρόεδρο του Συνασπισμού να μιλάει για τη διαφάνεια και τη διαφθορά, εγώ θα ήθελα να θυμίσω σε τούτη εδώ την Αίθουσα ότι η Διεθνής Διαφάνεια και πέρυσι και φέτος με την πρόσφατη  έκθεσή της ανεβάζει συνεχώς στην κατάταξη την Ελλάδα πιο ψηλά. Και θυμόμαστε τι γινόταν πριν από τριάμισι χρόνια όταν η Ελλάδα κατατασσόταν με χώρες όπως η Μποτσουάνα και η Ουγκάντα και όταν η Διεθνής Διαφάνεια αμφισβητούσε τα στοιχεία τα οποία έδινε η χώρα μας. Γι’ αυτά δεν ακούσαμε λέξη από τον Πρόεδρο του ΠΑ.ΣΟ.Κ., όπως δεν ακούσαμε  λέξη επίσης από τον Πρόεδρο του ΠΑ.ΣΟ.Κ και γι’ αυτό το περίφημο νοικοκύρεμα της οικονομίας, για την απογραφή. Γιατί δεν πιστεύω να διαφωνείτε στο ότι εμείς τουλάχιστον ακολουθήσαμε το δρόμο τού να μην κρύβουμε τα ελλείμματα, τού να δείξουμε την  αλήθεια στον ελληνικό λαό αλλά και στους εταίρους μας στις Βρυξέλλες και επιτέλους να προχωρήσουμε μπροστά διορθώνοντας τα κακώς κείμενα στην οικονομία. 
	Μιλήσατε και για τους συμβασιούχους. Ελπίζω ότι σε αυτήν την Αίθουσα δεν χρειάζεται να υπενθυμίζουμε το τι συνέβαινε πριν και μετά. Θα ήθελα μόνο να πω ότι τουλάχιστον το κόμμα εκείνο που κρατούσε χιλιάδες συμβασιούχους σε ομηρία δεν μπορεί σήμερα να μιλά για τους συμβασιούχους όταν τριάντα πέντε χιλιάδες περίπου από αυτούς είδαν τις συμβάσεις τους να μετατρέπονται από συμβάσεις ορισμένου χρόνου σε συμβάσεις αορίστου χρόνου. Και δεν μπορεί να εγκαλείται η Νέα Δημοκρατία γιατί ήρθε να νομιμοποιήσει μια πρωτότυπη παράνομη ομηρία, την οποία διατηρούσατε εσείς επί χρόνια. 
	Δυστυχώς λυπάμαι, γιατί, ενώ ξεκινάμε μια νέα περίοδο της Βουλής, περίμενα να ακούσω και κάποιο λόγο που θα σύγκλινε, έναν κοινό τόπο που θα μπορούσαμε να βρούμε για τα μεγάλα προβλήματα των Ελλήνων πολιτών που μας παρακολουθούν τούτη την ώρα σε αυτήν την Αίθουσα, σε αυτό το τριήμερο που συζητούμε τις Προγραμματικές Δηλώσεις της Κυβέρνησης. Λυπάμαι γιατί δεν ακούστηκε τίποτα, ούτε ένα σημείο στο οποίο θα μπορούμε να συγκλίνουμε και  ακούστηκαν μόνο καταγγελίες, αιτιάσεις, επίθεση κατά της Κυβέρνησης. Επίθεση γιατί; Γιατί προχωρούμε ένα έργο με τα οποιαδήποτε λάθη και αδυναμίες που εμείς ομολογήσαμε ότι έγιναν στα προηγούμενα τριάμισι χρόνια, γιατί προχωρούμε ειλικρινά προσπαθώντας να εξυπηρετήσουμε με τον καλύτερο τρόπο το συμφέρον των Ελλήνων πολιτών. Αυτό κάνουμε και στον τομέα των δημοσίων έργων.
      (Στο σημείο αυτό την Προεδρική Εδρα  καταλαμβάνει ο  Α’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Τι συνέβαινε επί των ημερών σας με τον αμαρτωλό μαθηματικό τύπο; Τι συμβαίνει σήμερα; Ένα πρωτόγνωρο πρόγραμμα 17.000.000.000 ευρώ με  τον αντικειμενικό μειοδοτικό διαγωνισμό με τον οποίο προχωρούν έργα που είχαν μείνει στα συρτάρια. 
      Έρχομαι από τον ελληνικό βορρά, από τη Θεσσαλονίκη. Εκεί ειλικρινά νιώθαμε ότι μας ενέπαιζε το κράτος των Αθηνών και οι προηγούμενες κυβερνήσεις με όλα αυτά τα οποία μας έταζαν χωρίς ποτέ να δούμε κάποιο αντίκρισμα. Να μιλήσουμε για το μετρό; Να μιλήσουμε για την υποθαλάσσια αρτηρία; Να μιλήσουμε για την επέκταση του διαδρόμου απογειώσεων-προσγειώσεων του αεροδρομίου «Μακεδονία» προς τη θάλασσα; Να μιλήσουμε για την επέκταση της έκτης προβλήτας στο λιμάνι της Θεσσαλονίκης; Όλα αυτά και το 1996 και το 1997 και το 1998 ο τότε Υπουργός κ. Λαλιώτης και ο τότε Πρωθυπουργός κ. Σημίτης τα έταζαν στον ελληνικό λαό και στη βόρεια Ελλάδα. Δεν είχε γίνει τίποτα και έπρεπε να έρθει αυτή η Κυβέρνηση, η Κυβέρνηση της Νέας Δημοκρατίας, για να ξεκινήσει ένα πρωτοφανές πρόγραμμα 2,2 δισεκατομμυρίων ευρώ πάνω στην πρωτεύουσα της βορείου Ελλάδος, ένα πρόγραμμα που βρίσκεται σε εξέλιξη μαζί με τα δυο νοσοκομεία, το Ογκολογικό και το Παιδιατρικό, μαζί με το Διεθνές Πανεπιστήμιο. Μόνον έτσι μπορούμε πραγματικά εμείς να υπηρετήσουμε και το συμφέρον της Ελλάδας και να κάνουμε πράξη αυτά τα οποία λέγαμε, ότι για εμάς είναι μονόδρομος η ανάπτυξη της περιφέρειας και στην αιχμή το δόρατός μας είναι η Θεσσαλονίκη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Τελειώνω αμέσως, κύριε Πρόεδρε.
      Ήταν πολλά αυτά τα οποία ακούστηκαν. Θα θυμίσω μόνο ότι λίγο πριν από τους Ολυμπιακούς Αγώνες σε τούτη την Αίθουσα κάποιοι διεμήνυαν ότι θα σχίσουν τα πτυχία τους εάν η Ελλάδα μετά τους Ολυμπιακούς Αγώνες συνεχίσει με ένα ρυθμό ανάπτυξης 2% ή 2,2%. Κάτι αντίστοιχο έλεγε και η μεγαλύτερη αμερικανική τράπεζα επενδύσεων η «MORGAN-STANLEY» για την Ελλάδα, έτσι προέβλεπε. Και έπρεπε να έρθει αυτή η Κυβέρνηση, για να εκτινάξει πραγματικά το ρυθμό ανάπτυξης πολύ πιο πάνω και από το μέσο όρο όλων των χωρών της Ευρωζώνης, για να προχωρήσουμε μπροστά. 
      Εγώ δεν ισχυρίζομαι ότι αντιμετωπίσαμε όλα τα προβλήματα σε τριάμισι χρόνια.
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε συνάδελφε.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Τελειώνω, κύριε Πρόεδρε, σε μισό λεπτό.
      Είχαμε όμως την εντιμότητα να θέσουμε συγκεκριμένους στόχους, να υπηρετήσουμε αυτούς τους στόχους και να προχωρήσουμε πάνω σε αυτούς τους στόχους για τη δεύτερη τετραετία. Κρινόμαστε όλοι. Εμείς θα κριθούμε από το έργο μας. Όλοι όμως θα κριθούμε και από τις θέσεις μας. 
      Χωρίς να θέλω να αναμειγνύομαι στα εσωτερικά άλλων κομμάτων, εγώ εύχομαι γρήγορα το ΠΑ.ΣΟ.Κ. να ξαναβρεί το βηματισμό του, γιατί μια ισχυρή Κυβέρνηση, όπως η Κυβέρνηση του Κώστα Καραμανλή, χρειάζεται πραγματικά και μια ισχυρή Αντιπολίτευση σ’ αυτόν τον τόπο. Το χρειάζεται πραγματικά η Ελλάδα.
      Να είστε καλά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκιουλέκα.
      Ο λόγος που ο κ. Σιούφας είπε να είναι πιο αργός ο ρυθμός στις αγορεύσεις είναι γιατί έχουμε τη νοηματική γλώσσα και, όπως αντιλαμβάνεστε, δεν προλαβαίνουν να αποδώσουν και πρέπει να το προσέξουμε ιδιαίτερα αυτό. 
      Το λόγο έχει ο κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, πάντως είναι κατάκτηση για το Σώμα το γεγονός ότι έχουμε ταυτόχρονη ερμηνεία στη νοηματική γλώσσα και θα κάνουμε κάθε προσπάθεια, προκειμένου να ανταποκριθούμε στις απαιτήσεις αυτής της μεγάλης ανάγκης.
      Κυρίες και κύριοι συνάδελφοι, είναι η πρώτη φορά μετά τη Μεταπολίτευση που μια εκλεγμένη Κυβέρνηση παρουσιάζει ως Προγραμματικές Δηλώσεις τις ίδιες ακριβώς δηλώσεις με τις οποίες είχε ζητήσει ψήφο εμπιστοσύνης την προηγούμενη τετραετία. Αν ανατρέξετε στην ομιλία του Πρωθυπουργού ακριβώς πριν από τριάμισι χρόνια, θα διαπιστώσετε ότι οι λόγοι και οι δεσμεύσεις είναι ακριβώς οι ίδιοι. 
      Η Κυβέρνηση δεν είναι νέα και πάνω από όλα δεν έχει πλατιά κοινωνική νομιμοποίηση. Είναι Κυβέρνηση οριακής αυτοδυναμίας αλλά ταυτόχρονα μηδενικής ανοχής στην κοινωνία. Eίναι προφανές όμως ότι αυτό το μήνυμα η Κυβέρνηση της Νέας Δημοκρατίας δεν το έλαβε και έτσι, όπως μπορούμε να αντιληφθούμε από τις δηλώσεις του κυρίου Πρωθυπουργού, παρά την ισχνή πλειοψηφία, παρά την αποδοκιμασία της από ένα μεγάλο αριθμό των ψηφοφόρων της, επιχειρεί να ολοκληρώσει το έργο, όπως είπε ο κύριος Πρωθυπουργός, οδηγώντας τη χώρα σε περαιτέρω υποβάθμιση και αποδυνάμωση. Η Ελλάδα, επομένως, οδηγείται σε μια κοινωνία ολίγων και ισχυρών με πολλές ευκαιρίες και σε μια κοινωνία πολλών και αδυνάτων, που οι ευκαιρίες τους να συμμετέχουν στο οικονομικό και κοινωνικό γίγνεσθαι λιγοστεύουν και δυστυχώς λιγοστεύουν ολοένα και περισσότερο.
      Προφανώς αισθάνονται μεγάλη άνεση οι πολυεθνικές επιχειρήσεις που δραστηριοποιούνται στη χώρα μας με τα υπερκέρδη τους που πραγματοποιούν στις ολιγοπωλιακές συνθήκες που διαμορφώνονται στην αγορά με την πλήρη ανοχή της Κυβέρνησης. Σε καμμία άλλη χώρα της Ευρώπης, κυρίες και κύριοι συνάδελφοι, τα κέρδη των επιχειρήσεων δεν συνδέονται σε τέτοιο βαθμό με την εναρμόνιση των επιχειρηματικών πρακτικών εις βάρος των καταναλωτών, όπως συμβαίνει εδώ στην Ελλάδα. Όλοι στην πιάτσα έχουν πάρει το μήνυμα: Οι κουμπάροι εγγυώνται την «καρτελοποίηση» της ελληνικής αγοράς και ο κ. Αλογοσκούφης εγγυάται τη μείωση της φορολογίας των κερδών των επιχειρήσεων. Αυτή την πολιτική θα συνεχίσει η πολιτική της Νέας Δημοκρατίας. 
      Επιπλέον, καθ’ όλη τη διάρκεια του προεκλογικού αγώνα, του προεκλογικού διαλόγου, ζητούσαμε επιμόνως από τους συναδέλφους της Νέας Δημοκρατίας να μας πουν τις θέσεις τους για το ασφαλιστικό, να μας πουν μάλιστα συγκεκριμένα τι ακριβώς λέει η περίφημη έκθεση της επιτροπής Αναλυτή. Η απάντηση που παίρναμε από τα επίσημα χείλη ήταν ότι η έκθεση δεν έχει ολοκληρωθεί, δεν τελείωσε, δεν υπάρχουν προτάσεις, δεν υπάρχει τίποτα. Και ως εκ του θαύματος, δύο μέρες μετά τις εκλογές ήρθε στο φως της δημοσιότητας η πρόταση της επιτροπής Αναλυτή όσον αφορά το ασφαλιστικό. Είναι προφανείς οι επιδιώξεις της Κυβέρνησης και είναι προφανείς οι επιδιώξεις, γιατί στην πραγματικότητα, ανεξάρτητα από τα όποια σενάρια επιλέγει ή παρουσιάζει η Κυβέρνηση ή αφήνει να διαρρεύσουν, ένας είναι ο στόχος: η μείωση των ανταποδοτικών ωφελημάτων των Ελλήνων εργαζομένων και αυτό είναι το κρίσιμο θέμα. 
      Για εμάς, για το ΠΑ.ΣΟ.Κ. -θέλω να είμαστε απολύτως καθαροί- το ασφαλιστικό σύστημα δεν είναι υπόθεση δημοσιονομικής λογιστικής και κόστους. Το ασφαλιστικό σύστημα είναι ένα βαθύτατα πολιτικό και κοινωνικό ζήτημα. Εμείς θέλουμε ένα ασφαλιστικό σύστημα καθολικό, αναδιανεμητικό, δίκαιο, έτσι ώστε να γίνει αναλογικό σε όλη του την έκταση, έτσι ώστε να απεικονίζει την ανταποδοτικότητα της συνεισφοράς και πάνω απ’ όλα την αλληλεγγύη των γενεών. Εμείς πιστεύουμε σε ολοκληρωμένα δίκτυα κοινωνικής προστασίας και αλληλεγγύης για τον άνεργο, τον άπορο, το φτωχό ασθενή, το άτομο με αναπηρίες, το μετανάστη, τον πολύτεκνο, το χαμηλοσυνταξιούχο αλλά και τον εργαζόμενο και ιδιαίτερα τον σκληρά εργαζόμενο εργάτη, τον σκληρά εργαζόμενο αγρότη και πάνω απ’ όλα για τους εργαζόμενους στα βαρέα και ανθυγιεινά επαγγέλματα, τα οποία η Κυβέρνηση της Νέας Δημοκρατίας επί τριάμισι χρόνια αρνείται να συζητήσει, να οριοθετήσει και να προχωρήσει. Κύριος και πρωταρχικός μας στόχος είναι η κοινωνική ένταξη κάθε συμπατριώτη μας στο σύστημα κοινωνικής πρόνοιας και ασφάλισης. Εμείς είμαστε υπέρ του δικαιώματος εργασίας για όλους, γιατί θεωρούμε ότι η ανεργία είναι μία από τις χειρότερες μορφές της σύγχρονης δουλείας, της σύγχρονης καταπίεσης, της απαξίωσης του ανθρώπου. Εμείς θεωρούμε ότι το σύγχρονο ανταγωνιστικό κράτος μπορεί, έχει τις δυνατότητες να είναι αναπτυξιακό κράτος και ταυτόχρονα κοινωνικά δίκαιο. Μπορεί ακόμα να καταστεί μοχλός αναδιανομής του εισοδήματος μέσω της εργασίας και του συστήματος κοινωνικών υπηρεσιών και παροχών. 
      Εμείς, κυρίες και κύριοι συνάδελφοι, θέλουμε πραγματικά να επανασυνδέσουμε την πολιτική με την κοινωνία, να αποκρατικοποιήσουμε τις όποιες σχέσεις των κομμάτων ή τις λειτουργίες των κομμάτων, να απεξαρτήσουμε την πολιτική από την αγορά και την οικονομία και να χειραφετηθεί το πολιτικό σύστημα από τα παντοδύναμα Μέσα Μαζικής Ενημέρωσης, για να πάψει η λειτουργία της αντιπροσώπευσης του συλλογικού, του δημοσίου συμφέροντος να υποκαθίσταται από τη λειτουργία της διαμεσολάβησης και το ατομικό, το ιδιωτικό συμφέρον. Στόχος μας είναι ένα αξιόπιστο, δίκαιο, διαφανές, γνήσια αντιπροσωπευτικό πολιτικό σύστημα και σε αυτό το πλαίσιο και με αυτόν τον αξιακό τόπο μπορούμε να συζητήσουμε οποιεσδήποτε αλλαγές όσον αφορά το εκλογικό σύστημα, στις οποίες αναφέρθηκε προηγουμένως ο Πρόεδρος του Κινήματος, ο Γιώργος Παπανδρέου. 
      Ο Γιώργος Παπανδρέου και το ΠΑ.ΣΟ.Κ. και όλοι μας κατά τη διάρκεια της προεκλογικής περιόδου διατυπώσαμε μία προοδευτική πρόταση ευθύνης για την εκπαίδευση και για την παιδεία, μία πρόταση που δυστυχώς δεν συζητήθηκε από τα άλλα κόμματα. Δυστυχώς δεν κίνησε το ενδιαφέρον των άλλων κομμάτων κατά τη διάρκεια αυτής της περιόδου. Εμείς προτείναμε γενναία αύξηση των πόρων, προτείναμε κοινωνικό έλεγχο, εκσυγχρονισμό των προγραμμάτων σπουδών και ουσιαστικοποίηση της παρεχόμενης παιδείας μέσα από την εκπαίδευση. Διατυπώσαμε τη δική μας πρόταση για το χτύπημα της παραπαιδείας, για την αναβάθμιση του ρόλου των εκπαιδευτικών, για την ευθύνη τους απέναντι στην κοινωνία, απέναντι στους φοιτητές, στους σπουδαστές, στους μαθητές, στους νέους ανθρώπους και στις οικογένειες.
      Προτείναμε αναβαθμισμένη τριτοβάθμια εκπαίδευση για να μπει μία τάξη στο χάος της παραπαιδείας. Οι προγραμματικές δηλώσεις του κυρίου Πρωθυπουργού δεν αντιμετωπίζουν σε καμμιά περίπτωση αυτά τα ζητήματα. Και όμως σήμερα η σκληρή αλήθεια είναι ότι ανώτατη εκπαίδευση περνάει μια βαθιά κρίση. Ο νόμος που ψήφισε η Νέα Δημοκρατία δεν μπορεί να εφαρμοστεί. Πρέπει γρήγορα ο νέος Υπουργός να τον αποσύρει. Είναι ένας νόμος βαθιά αντιδημοκρατικός, ένας νόμος γραφειοκρατικός. Έχουμε όλοι υποχρέωση να σκύψουμε με ευθύνη και αποφασιστικότητα στην υπόθεση της παιδείας. Για μας, για το ΠΑ.ΣΟ.Κ., η δημόσια παιδεία όπως και  η δημόσια υγεία είναι και θα είναι πάντοτε η πρώτη μας προτεραιότητα. Για μας η παιδεία είναι εθνική υπόθεση. Γι’ αυτό και απαιτείται διάλογος και ευρύτατη συναίνεση όλων ιδιαίτερα των νέων ανθρώπων, των νέων επιστημόνων και της εκπαιδευτικής κοινότητας, γιατί οι αλλαγές στην παιδεία οι μεγάλες ή οι μικρές μεταρρυθμίσεις δεν μπορούν να γίνουν ποτέ χωρίς τη συναίνεση και τη συμφωνία των υποκειμένων της εκπαιδευτικής διαδικασίας, δηλαδή των καθηγητών των φοιτητών των νέων ανθρώπων, των οικογενειών τους που ενδιαφέρονται, γιατί για μας  και πιστεύω για όλη την Αριστερά θα είναι ένα πεδίο σύγκλισης συναίνεσης, συμπόρευσης, εντός και εκτός Βουλής στους μαζικούς και κοινωνικούς αγώνες. 
      Με αυτές τις σκέψεις, κύριε Πρόεδρε, είναι προφανές ότι δεν μπορούμε να παράσχουμε ψήφο εμπιστοσύνης στην Κυβέρνηση της Νέας Δημοκρατίας. Θα παραμείνουμε στις θέσεις μας. Κυρίως το ΠΑ.ΣΟ.Κ θα είναι πάντα κοντά στους εργαζόμενους και στους νέους ανθρώπους σε όλους τους κοινωνικούς αγώνες που αντιπαλεύουν την αντιλαϊκή πολιτική της Κυβέρνησης.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Γεώργιος Σούρλας): Ο κύριος Πρωτούλης έχει το λόγο, ό οποίος είναι προφανές ότι θα κάνει την πρώτη αγόρευσή του. 
      Του ευχόμαστε παραγωγική κοινοβουλευτική παρουσία. 
      ΙΩΑΝΝΗΣ ΠΡΩΤΟΥΛΗΣ: Κυρίες και κύριοι συνάδελφοι, το Κομμουνιστικό Κόμμα Ελλάδος, ούτε είχε άγνοια, ούτε έχει άγνοια για την ουσία των μέτρων της Κυβέρνησης. Αυτή η πραγματική επίθεση που ξεκινάει στα δικαιώματα, στην εργασία, στην παιδεία, στην υγεία, εμείς λέμε ότι χρειάζεται να αντιμετωπιστεί με πλατιά λαϊκή αντεπίθεση για να μην είναι η νέα γενιά, η γενιά που δεν θα γνωρίσει τη σύνταξη, η γενιά που θα φεύγει από τη δουλειά και από την ζωή ταυτόχρονα, η γενιά που θα διαβάζει στα βιβλία της ιστορίας για λέξεις όπως οκτάωρο, δημόσια κοινωνική ασφάλιση, δημόσιο και δωρεάν σχολείο, δημόσιο και δωρεάν πανεπιστήμιο. 
      Η στρατηγική μας είναι δεδομένη είπε χθες ο Πρωθυπουργός ξεκινώντας την ομιλία του. Αυτή η στρατηγική δεν είναι άλλη από την περιβόητη γνωστή στρατηγική της Λισαβόνας. Την ίδια στρατηγική έχει υιοθετήσει και το ΠΑ.ΣΟ.Κ. Με αυτήν τη στρατηγική έχει συντάξει το πρόγραμμά του. Αυτή η στρατηγική επιτάσσει με σαφήνεια ότι για να υλοποιηθούν οι στόχοι της ανταγωνιστικότητας και της κερδοφορίας των επιχειρήσεων τα κοινωνικοασφαλιστικά συστήματα που γνώρισε η Ευρώπη πρέπει να ανατραπούν. Οι ίδιοι οι εργαζόμενοι να σηκώσουν το βάρος της δικής τους ασφάλισης και των οικογενειών τους. Η έρευνα και η παραγωγή νέας γνώσης να υπηρετούν το κέρδος. Το εκπαιδευτικό σύστημα να προσαρμοστεί στο να βγάζει φθηνούς μισοειδικευμένους, μισοαμόρφωτους εργάτες που από μικρή ηλικία και δια βίου θα μαζεύουν σκόρπιες γνώσεις επί πληρωμή. 
      Το Κομμουνιστικό Κόμμα Ελλάδος θα συμβάλει με όλες του τις δυνάμεις στον αγώνα του λαού και των νέων ανθρώπων. Θα συνεχίσει και μέσα και έξω από αυτή την Αίθουσα να προβάλει αιτήματα και στόχους με κριτήριο όχι τι ψίχουλα περισσεύουν από τη μοιρασιά των κερδών των επιχειρήσεων των τραπεζών και των μονοπωλιακών ομίλων, αλλά με τα δύο πιο σταθερά κριτήρια με τα οποία οι νέοι άνθρωποι χρειάζεται να βλέπουν και να κρίνουν τη ζωή τους, με βάση τον πλούτο που παράγεται στη χώρα μας που συνεχώς μεγαλώνει, πλούτο που τον παράγουν μόνο όσοι μοχθούν και κανένας άλλος και δεύτερον με το πώς πρέπει να ζούμε στην εποχή μας στο 2007 και όχι στο 1887 που οι εργάτες πάλευαν για το οκτάωρο. 
      Προβάλλουμε το αίτημα για μόνιμη σταθερή δουλειά για όλους τους νέους που είναι ικανοί για εργασία μετά τα δεκαοκτώ χρόνια, δουλειά με επτά ώρες την ημέρα, πέντε ημέρες την εβδομάδα, σύνολο τριάντα πέντε ώρες, με πρώτο μισθό 1.400 ευρώ. 
      Η δουλειά, κυρίες και κύριοι, είναι δικαίωμα και όχι ευκαιρία απασχόλησης. Να καταργηθούν όλες οι εργασιακές σχέσεις «λάστιχο», η μερική απασχόληση, η μισή δουλειά, η μισή ζωή, η ομηρία των συμβάσεων ορισμένου χρόνου. Τέτοιες είναι οι νέες θέσεις εργασίας για τις οποίες καμαρώνει η Κυβέρνηση. 
      Να σταματήσει η κοροϊδία των ανέργων με τα προγράμματα «STAGE» για τη δήθεν απόκτηση εργασιακής εμπειρίας, που στην πράξη είναι τζάμπα χρήμα στους εργοδότες από τα λεφτά των εργαζομένων και ανασφάλιστη εργασία για τους ανέργους με ημερομηνία λήξης. Το σύνθημα «επιδοτούμε την εργασία και όχι την ανεργία» σημαίνει ότι επιδοτείται ο εργοδότης και όχι ο άνεργος. 
      Να υπάρξει ουσιαστική προστασία των ανέργων με επίδομα στο ύψος του 80% του βασικού μισθού. Κανένας νέος εργαζόμενος ανασφάλιστος. Πάνω από ένα εκατομμύριο είναι οι ανασφάλιστοι στην ισχυρή Ελλάδα του 2007, με μεγάλη πλειοψηφία νέων ανθρώπων. 
      Ανοίγουμε μέτωπο, καθαρό μέτωπο κατά της άγριας κατάστασης που έχει διαμορφωθεί στους εργασιακούς χώρους με αιχμή τις παραβιάσεις των εργατικών δικαιωμάτων, την καταστρατήγηση των συλλογικών συμβάσεων, του ωραρίου, την απλήρωτη δουλειά, την έλλειψη μέτρων υγιεινής και ασφάλειας. Ογδόντα επτά έφθασαν οι νεκροί εργάτες στη χώρα μας μόνο τον τελευταίο χρόνο.
      Μέσα και έξω απ’ αυτή την Αίθουσα θα αγωνιστούμε για την ουσιαστική προστασία του δικαιώματος στη συνδικαλιστική δράση, του δικαιώματος στην απεργία. Η δημοκρατία εκεί κρίνεται. Η δημοκρατία κρίνεται στους χώρους δουλειάς. 
      Δεκάδες νέοι και μεγαλύτεροι εργαζόμενοι, δεκάδες μέλη της κομμουνιστικής νεολαίας Ελλάδας απολύθηκαν τα προηγούμενα χρόνια γιατί πήραν την πρωτοβουλία να φτιάξουν σωματείο, γιατί απέργησαν για καλύτερο μισθό, καλύτερο μεροκάματο. Χιλιάδες νέοι δουλεύουν κάτω από καθεστώς κλειστών κυκλωμάτων παρακολούθησης και για να συνεννοηθούν με τους συνδικαλιστές που επισκέπτονται το χώρο, συνεννοούνται στη νοηματική. 
      Κανένας νέος άνθρωπος ως τα δεκαοκτώ του χρόνια να μη βρίσκεται έξω από το δημόσιο και δωρεάν σχολείο. Να παρθούν μέτρα αντιμετώπισης της σχολικής διαρροής με πολύπλευρη ενίσχυση της λαϊκής οικογένειας. 
      Ο Πρωθυπουργός μίλησε για ευκαιρίες στους νέους που εγκαταλείπουν το σχολείο και μάλιστα το έθεσε με λογικές προόδου. Αλήθεια, από πότε έγινε πρόοδος εκατό χιλιάδες παιδιά στην Ελλάδα του 2007 να βρίσκονται στο μεροκάματο αντί για τα θρανία; Από πότε έγινε πρόοδος παιδιά δεκαπέντε και δεκαέξι χρόνων, με τη μορφή της πρακτικής στις σχολές Τουριστικών Επαγγελμάτων, να δουλεύουν οκτάωρα και δωδεκάωρα στα ξενοδοχεία και να παίρνουν 250 και 300 ευρώ;
      Λέμε «καμιά ιδιωτική επιχειρηματική δραστηριότητα στο χώρο της παιδείας. Οι ιδιώτες τις μπίζνες να πάνε να τις κάνουν αλλού». Το Κ.Κ.Ε. προτείνει και αγωνίζεται για δημόσιο και δωρεάν σχολείο μέχρι τα δεκαοκτώ χρόνια για όλους τους νέους, ένα σχολείο για όλους, γιατί ένας είναι ο λαός μας και σ’ ένα σχολείο πρέπει να πηγαίνουν τα παιδιά του. 
      Καλούμε τη νεολαία, την πανεπιστημιακή κοινότητα, τους εργάτες, τους αγρότες, τους επαγγελματίες που σπουδάζουν παιδιά να αγωνιστούν για την κατάργηση του νόμου-έκτρωμα που παραδίδει το πανεπιστήμιο στις επιχειρήσεις, κάνει το δικαίωμα στη μόρφωση για τα παιδιά του λαού πανάκριβο εμπόρευμα. 
      Η πρόοδος του νόμου είναι οι φοιτητές και οι οικογένειές τους να χρεώνονται φοιτητοδάνεια στις τράπεζες που θα τα ξεπληρώνουν σ’ όλη τους τη ζωή, η έρευνα και η επιστημονική γνώση αντί να βελτιώνει τη ζωή του λαού να βγάζει χρήμα και κέρδη για τις επιχειρήσεις. Τέτοιοι αντιδραστικοί νόμοι έχουν μόνο έναν προορισμό, να καταργούνται κάτω από τη μαζική πολιτική και κοινωνική δράση του λαού και της νεολαίας.
      Κυρίες και κύριοι συνάδελφοι, τα αιτήματα που προβάλαμε σ’ όλη την προεκλογική περίοδο θα τα προβάλουμε πιο αποφασιστικά στο λαό την επόμενη μέρα. Γνωρίζουμε εκ των προτέρων ότι δεν θα υιοθετηθούν από την Κυβέρνηση.
      Χθες ο Πρωθυπουργός είπε ότι θα υιοθετήσει ρεαλιστικές προτάσεις. Εμείς αυτό το ρεαλισμό της βαρβαρότητας τον απορρίπτουμε. Οι προτάσεις μας αφορούν στη βελτίωση της ζωής των εργατών, του λαού και της νεολαίας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτούλη.
      Το λόγο έχει ο κ. Μπανιάς.
      ΙΩΑΝΝΗΣ ΜΠΑΝΙΑΣ:  Κυρίες και κύριοι συνάδελφοι, θεωρώ ότι η εκλογή μου στο Κοινοβούλιο δίνει όχι μόνο στο Συνασπισμό Ριζοσπαστικής Αριστεράς, τον οποίο εκπροσωπώ μαζί με τους άλλους συναδέλφους μου, αλλά και σ’ εμένα προσωπικά μια επιπλέον δυνατότητα να υπηρετήσω αυτό που αποτελεί για μένα υπόθεση ζωής: Να μεταφέρω και στον κατεξοχήν χώρο της κοινοβουλευτικής  δημοκρατίας τη φωνή του κόσμου της εργασίας, των εργατών, των μισθωτών, των αγροτών, των συνταξιούχων, των ανέργων, των κοινωνικά αποκλεισμένων και περιθωριοποιημένων, των χωρίς φωνή συμπολιτών μας, των φυλακισμένων, τη φωνή των κοινωνικών κινημάτων, των κινημάτων κατά του πολέμου, κατά του ρατσισμού, για το περιβάλλον, για την παιδεία, τη φωνή του φεμινιστικού κινήματος, τη φωνή των μεταναστών και ιδιαίτερα τη φωνή των νέων, που πλήττονται σκληρά από την πολιτική του νεοφιλελευθερισμού. 
      Ο κύριος Πρωθυπουργός στις προγραμματικές δηλώσεις της νέας του Κυβέρνησης έδωσε την εντύπωση ότι δεν ζει στην Ελλάδα. Μίλησε σαν να έχει στο μυαλό του μια ωραία αλλά νοητή πραγματικότητα, την οποία απλά θα προσπαθήσει να βελτιώσει ακόμη περισσότερο με την πολιτική της κυβέρνησής του, σαν να μην υπήρχε παρελθόν και μάλιστα πρόσφατο, που έχει σωρεύσει μεγάλα προβλήματα και σοβαρά αδιέξοδα. Κι ακόμη περισσότερο, σαν να μην υπάρχουν αιτίες και υπεύθυνοι γι’ αυτή την κατάσταση, για τα προβλήματα και τα αδιέξοδα. Μα, ούτε λέξη για τις κοινωνικές ανισότητες και τη φτώχεια στις προγραμματικές δηλώσεις; Ούτε λέξη για το ότι ενώ ο πλούτος της χώρας έχει σημαντικά αυξηθεί, η φτώχεια συνεχώς μεγαλώνει και η κατάσταση της μεγάλης πλειοψηφίας των πολιτών χειροτερεύει καθημερινά; Κι όμως! Τα εισοδήματα των εργαζομένων έχουν καθηλωθεί, ενώ η ακρίβεια, που τρέχει σε μια απολύτως ανεξέλεγκτη και ασύδοτη αγορά, τα ροκανίζει ακόμη περισσότερο. Την ίδια ώρα τα κέρδη των τραπεζών πολλαπλασιάζονται οδηγώντας μάλιστα, με τα υψηλά τους επιτόκια και την ανάλγητη πολιτική των τραπεζών, σε απόγνωση δεκάδες χιλιάδες νοικοκυριά. 
      Οι αγρότες μας αντιμετωπίζουν σοβαρά αδιέξοδα εξαιτίας της στρεβλής πολιτικής της Κυβέρνησης για την ανάπτυξη και η ύπαιθρος οδηγείται στην ερήμωση. 
      Οι γυναίκες και οι νέοι υφίστανται το μεγαλύτερο  βάρος της ανεργίας και γι’ αυτό ευθύνεται βέβαια και η πολιτική των προηγούμενων κυβερνήσεων του ΠΑ.ΣΟ.Κ.. Και μόνο με τεχνάσματα στον τρόπο μέτρησης της ανεργίας καταφέρνει η Κυβέρνηση να εμφανίζει την ανεργία συνεχώς μειούμενη. Η πραγματικότητα όμως βοά για το αντίθετο. 
      Ο Πρωθυπουργός και η Κυβέρνησή του αντιμετωπίζουν την πρόσφατη τεράστια ανθρώπινη και οικολογική καταστροφή με μικροκομματική και επικοινωνιακή πολιτική και λογική και με μια στρατηγική ανάπτυξης που υπηρετεί μεγάλα οικονομικά συμφέροντα. Τις επιλογές της Κυβέρνησης τις χαρακτηρίζουν έργα με τεράστιο περιβαλλοντολογικό κόστος, όπως η επέκταση της Αττικής Οδού, η υποθαλάσσια αρτηρία της Θεσσαλονίκης, το τσιμέντο που απειλεί να πέσει στο Ελληνικό, η υπόθεση της Ζαχάρως και πολλά άλλα έργα με παρόμοια λογική. Και όμως κανένας λόγος δεν ακούστηκε για τις τεράστιες ευθύνες για την τραγωδία, που επαναλαμβάνεται κάθε χρόνο. Καμμιά αυτοκριτική! 
      Η δήλωση του κυρίου Πρωθυπουργού ότι η περιφέρεια βρίσκεται στο κέντρο της προσοχής της Κυβέρνησης δεν είναι απλώς ειρωνεία. Είναι προκλητική, είναι πρόκληση.
      Για να αναφερθώ μόνο στην ιδιαίτερη περιοχή και πατρίδα μου, την Ήπειρο και την Άρτα, μήπως ο κύριος Πρωθυπουργός αγνοεί ότι δεν υπάρχει σιδηροδρομική γραμμή που να συνδέει τη δυτική πύλη της Ελλάδας προς την Ευρώπη με την υπόλοιπη Ελλάδα, με την υπόλοιπη χώρα, κάτι που ζητούν όλοι ανεξαιρέτως οι φορείς της περιοχής για περισσότερα από εβδομήντα χρόνια; 
     Έχει ποτέ ταξιδέψει με αυτοκίνητο στον άθλιο και θανατηφόρο δρόμο που συνδέει την Ήπειρο και την Αιτωλοακαρνανία με την Αθήνα; Γνωρίζει ότι η αγροτική παραγωγή και η κτηνοτροφία της περιοχής μαραζώνουν; Για ποια, λοιπόν, ολοκλήρωση της ανάπτυξης μιλά ο κύριος Πρωθυπουργός; 
     Για την εξωτερική πολιτική ακούσαμε γενικολογίες και ασάφειες. Η πραγματικότητα όμως είναι συγκεκριμένη και σαφής. Διαρκώς μεγαλώνει η πρόσδεση της χώρας στην επιθετική, επεκτατική πολιτική των Ηνωμένων Πολιτειών και των συμμάχων τους. 
     Καμμία λέξη από τον κύριο Πρωθυπουργό για τη συμμετοχή των Ενόπλων Δυνάμεων της χώρας μας στους πολέμους στην πρώην Γιουγκοσλαβία, στο Αφγανιστάν και το Κόσοβο, για τη συμμετοχή Ελλήνων στρατιωτών στα στρατεύματα κατοχής σε ξένες χώρες, όταν το σύνολο του ελληνικού λαού έχει εκφραστεί κατά των κατακτητικών πολέμων. Καμμία λέξη για την κατασαφή παραβίαση του Συντάγματός μας, παραμονή και χρησιμοποίηση των ξένων βάσεων στη χώρα μας από ξένες δυνάμεις για την εξυπηρέτηση των όποιων συμφερόντων τους. 
     Όμως τα εξοπλιστικά προγράμματα εξακολουθούν να απορροφούν ένα πολύ μεγάλο μέρος του προϋπολογισμού μας, όταν εξακολουθεί ο κύριος Πρωθυπουργός και η Κυβέρνηση να ισχυρίζονται ότι δεν υπάρχουν χρήματα για να αυξηθούν τα εισοδήματα των εργαζομένων και για να ενισχυθούν νευραλγικής σημασίας κοινωνικοί τομείς όπως η παιδεία και η υγεία. 
     Για την εξυγίανση του κράτους είναι τουλάχιστον αστείο να μιλά αυτή η Κυβέρνηση που, με ίδια ουσιαστικά σύνθεση με το παρελθόν, κλιμάκωσε και ενίσχυσε την οικοδόμηση ενός κατ’ εξοχήν πελατειακού κράτους, ήδη ισχυρού από την εποχή των κυβερνήσεων του ΠΑ.ΣΟ.Κ., με έντονα τα στοιχεία της διαπλοκής, της συναλλαγής και της διαφθοράς. Φαντάζομαι ότι ούτε και οι ίδιοι στην Κυβέρνηση και τη Νέα Δημοκρατία  δεν πιστεύουν αυτές τις εξαγγελίες. 
     Μιλώντας για το κράτος, ο κύριος Πρωθυπουργός δεν βρήκε να πει ούτε μια κουβέντα για τον αυταρχισμό, για τη βία και την καταστολή που αποτελούν πλέον καθημερινό στοιχείο στην κοινωνική και πολιτική μας ζωή, ούτε για την αστυνομική αυθαιρεσία, η οποία είναι ανεξέλεγκτη και μένει πάντα ατιμώρητη, ούτε για την κρατική τρομοκρατία που ασκείται σε πολλούς τομείς και επίπεδα της κοινωνικής μας ζωής, προφανώς γιατί με την πολιτική που εξήγγειλε ξέρει ότι θα συναντήσει ακόμη εντονότερες λαϊκές αντιδράσεις στο μέλλον και σχεδιάζει να τις αντιμετωπίζει με τα ίδια και ακόμη πιο σκληρά μέτρα καταστολής. 
     Κυρίες και κύριοι συνάδελφοι, με την πολιτική της η σημερινή Κυβέρνηση φαίνεται αποφασισμένη να συνεχίσει να οικοδομεί μία κοινωνία εκμετάλλευσης και ανισοτήτων, διχαστική για τους ανθρώπους, εχθρική προς το περιβάλλον και τη φύση. 
     Ο Συνασπισμός Ριζοσπαστικής Αριστεράς και οι δυνάμεις που εκπροσωπούμε, θέλουμε να είμαστε και θα είμαστε μία δύναμη αριστερής κοινωνικής και κοινοβουλευτικής αντιπολίτευσης στην Κυβέρνηση και στις επιλογές της στα μεγάλα προβλήματα και στη λογική οικοδόμησης της κοινωνίας από την οποία διακατέχεται, με αριστερές ριζοσπαστικές εναλλακτικές προτάσεις ενταγμένες σε ένα ριζικά διαφορετικό όραμα για την κοινωνία, μια δύναμη που θα στηρίζεται και θα εκφράζει κυρίως τον κόσμο της εργασίας, τα κοινωνικά κινήματα και ιδιαίτερα τη νεολαία. Θα αφιερώσουμε όλες μας τις δυνάμεις, για να φανούμε αντάξιοι της εμπιστοσύνης που μας έδειξε ο κόσμος. 
     Ευχαριστώ. 
     (Χειροκροτήματα από την πτέρυγα του Συνασπισμού Ριζοσπαστικής Αριστεράς)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπανιά. 
     Το λόγο έχει ο κ. Γεωργιάδης. Και στον κ. Γεωργιάδη που κάνει την πρώτη αγόρευσή του, ευχόμαστε παραγωγική κοινοβουλευτική θητεία. 
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κυρίες και κύριοι συνάδελφοι, ελπίζω να συγχωρέσετε το δικαιολογημένο μου άγχος για την πρώτη μου παρουσία στα έδρανα του ελληνικού Κοινοβουλίου. 
     Θα ήθελα ξεκινώντας να ευχαριστήσω, πρώτον, τον Πρόεδρο του Λαϊκού Ορθόδοξου Συναγερμού, Γιώργο Καρατζαφέρη, ο οποίος πριν από τέσσερα χρόνια με καλωσόρισε σε έναν ωραίο πολιτικό αγώνα που πολλοί δεν πίστευαν τότε ότι θα φθάσει μέχρι εδώ. Και θέλω να ευχαριστήσω και όλους τους πολίτες που με τίμησαν με την ψήφο τους. Θα προσπαθήσω να τους κάνω υπερήφανους γι’ αυτήν τους την επιλογή. 
     Προηγουμένως, ο κ. Παπουτσής, εκ μέρους του ΠΑ.ΣΟ.Κ., χαιρέτιζε την παρουσία της νοηματικής γλώσσας μέσα στην Αίθουσα και καλά έκαμε.
      Θα ήταν πράξις, όμως, μεγάλης πολιτικής γενναιοδωρίας να έδινε και το «εύγε» στο κόμμα που έκανε πραγματικότητα αυτό το σπάσιμο ενός κοινωνικού αποκλεισμού, εκλέγοντας την κ. Δήμητρα Αράπογλου στο ελληνικό Κοινοβούλιο.
(Χειροκροτήματα από την πτέρυγα του Λαϊκού Ορθόδοξου Συναγερμού)
      Κυρίες και κύριοι συνάδελφοι, ίσως η απειρία μου να με έκανε λίγο να μη γνωρίζω τι ακριβώς ακούσαμε εχθές σ’ αυτήν την Αίθουσα. Ερχόμουν, νομίζοντας ότι επιτέλους θα ακούσουμε λύσεις σε προβλήματα και αντ’ αυτού, άκουσα τον αξιότιμο κύριο Πρωθυπουργό να επαναλαμβάνει λέξη προς λέξη το προεκλογικό πρόγραμμα της Νέας Δημοκρατίας. Ίσως εγώ να μην το είχα αντιληφθεί πάρα πολύ καλά, αλλά νομίζω ότι όσοι είμαστε σ’ αυτήν την Αίθουσα είμαστε Βουλευτές, πράγμα το οποίο σημαίνει ότι με τον ένα ή με τον άλλο τρόπο, συμμετείχαμε στην εκλογική διαδικασία και άρα, τις προεκλογικές υποσχέσεις της Νέας Δημοκρατίας καλώς τις γνωρίζαμε. Χθες, δεν ήρθαμε εδώ για να ακούσουμε υποσχέσεις. Χθες ήρθαμε εδώ για να ακούσουμε λύσεις. Και, δυστυχώς, λύσεις δεν ακούσαμε για κανένα απολύτως θέμα. Λέω μερικά παραδείγματα.
      Ο αξιότιμος κύριος Πρωθυπουργός είπε, για το ασφαλιστικό φερ’ ειπείν, ότι δεν θα μειώσουμε τις συντάξεις, δεν θα αυξήσουμε τις εισφορές, δεν θα αυξήσουμε τα όρια ηλικίας. Πολύ ωραία, όλοι συμφωνούμε σε αυτά. Για το πώς θα γίνει αυτό, δεν είχε να πει απολύτως τίποτε. Και αυτό πραγματικά μου έκανε πολύ μεγάλη εντύπωση.
      Εμείς, στον Λαϊκό Ορθόδοξο Συναγερμό -όσο και εάν κάποιοι μας κατηγορούν για λαϊκισμό, διότι δεν ξέρουν δυστυχώς ακόμη τι ακριβώς λέμε και ποιοι είμαστε, όμως θα το μάθουν στην πορεία- έχουμε προτάσεις. Μιλάμε για ενοποίηση όλων των ασφαλιστικών ταμείων σε ένα ταμείο, ώστε να μειωθεί η σπατάλη. Μιλάμε για τη δημιουργία τραπέζης από τα αποθεματικά των ασφαλιστικών ταμείων, ώστε να κερδίζουν οι εργαζόμενοι και όχι οι τραπεζίτες.
      Τέτοιες προτάσεις δεν ακούσαμε από την Κυβέρνηση χθες. Πρέπει να σας πω ότι μου έκανε πολύ μεγάλη εντύπωση ότι ο κύριος Πρωθυπουργός έκρινε σκόπιμο να αναφέρει στην ομιλία του το νέο μισθολόγιο των αξιωματικών. Γιατί το λέω αυτό; Διότι από τη μια πλευρά βλέπουμε να επιχαίρει για το ότι έρχεται τέσσερα χρόνια μετά να υλοποιήσει, όχι στο ακέραιο αλλά σε ένα πολύ μικρό κλάσμα, μια προεκλογική δέσμευση της Νέας Δημοκρατίας το 2004. Υπενθυμίζω ότι το 2004 η Νέα Δημοκρατία είχε υποσχεθεί ότι θα πάει το μισθό του ανθυπολοχαγού στα 860 ευρώ. Αυτό σήμαινε ότι θα έδινε 140 ευρώ αύξηση στον κάθε αξιωματικό. Έρχεται σήμερα, τέσσερα χρόνια μετά, λέει το ίδιο ακριβώς πράγμα, μόνο που τώρα η αύξηση δεν είναι 140 ευρώ, αλλά 60 ευρώ, κύριοι συνάδελφοι. Δεν ξέρω γιατί ο κύριος Πρωθυπουργός το θεώρησε τόσο μεγάλο θρίαμβο, ότι κατάφερε μετά από τέσσερα χρόνια να δώσει το 1/2 της αυξήσεως που είχε υποσχεθεί.
      Αυτό που μου έκανε ακόμη μεγαλύτερη εντύπωση είναι κάτι άλλο. Ενώ από τη μια αυτά τα 60 ευρώ τα θεώρησε πολύ σπουδαία, από την άλλη, προσέξτε τι έγινε. Δεν του έκανε καμμία εντύπωση ότι κατά το πρώτο εξάμηνο του 2007, οι τράπεζες στην Ελλάδα είχαν 2,5 δισεκατομμύρια ευρώ κέρδη. Αυτό δεν του έκανε καμμία εντύπωση. Τα 60 ευρώ στους αξιωματικούς ήταν σημαντικό πράγμα για να ακουστεί εδώ, όχι, όμως, τα 2,5 δισεκατομμύρια ευρώ των τραπεζιτών.
      Επειδή προηγουμένως υπήρχε ένα επεισόδιο με τον κύριο Πρόεδρο της Βουλής, ο οποίος είπε ότι δεν πρέπει να μιλάμε για ανθρώπους που είναι απόντες, εγώ έχω να καταθέσω μια πρόταση. Να καλέσουμε εδώ τους τραπεζίτες, να τους καλέσουμε ως Σώμα. Να καλέσουμε τον κ. Λάτση, να καλέσουμε τον κ. Κωστόπουλο και να τους ρωτήσουμε γιατί φερ’ ειπείν οι τραπεζικές εργασίες στην Ελλάδα, όπως αποκάλυψε ο «ΕΛΕΥΘΕΡΟΣ ΤΥΠΟΣ» πριν από μια εβδομάδα…
      ΠΡΟΕΔΡΕΥΩΝ (Γεώργιος Σούρλας): Στην Ολομέλεια δεν μπορούμε να τους καλέσουμε, κύριε Γεωργιάδη. Στην Ολομέλεια δεν μπορούν να παραστούν.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Εγώ λέω να τους καλέσουμε. Δεν είπα τίποτε εναντίον τους. Είπα όμως ότι θέλω να μάθω, να έρθουν εδώ και να μας πουν γιατί οι τραπεζικές εργασίες στην Ελλάδα είναι τριπλάσιες από τον ευρωπαϊκό μέσο όρο.
      Εμείς εδώ είμαστε για να υπερασπιστούμε το λαό των Ελλήνων. Ο λαός των Ελλήνων είναι σήμερα χρεωμένος στις τράπεζες. Δεν πρέπει το Σώμα της Βουλής των Ελλήνων να ελέγξει αυτές τις τράπεζες για ποιο λόγο χρεώνουν τρεις φορές περισσότερο από ό,τι χρεώνουν όλες οι υπόλοιπες ευρωπαϊκές τράπεζες; Δεν πρέπει να μάθουν επιτέλους οι Έλληνες για ποιο λόγο στην Ελλάδα έχουμε το μεγαλύτερο άνοιγμα μεταξύ επιτοκίου καταθέσεων και επιτοκίου χορηγήσεων; Θίγουμε κάποια ιερά άβατα όταν αναφερόμαστε στις τράπεζες μέσα στο Εθνικό Κοινοβούλιο;
      Άκουσα τον κύριο Πρωθυπουργό να λέει για το επίδομα στους τριτέκνους. Δεν μπορεί να μην έχει ακούσει ο κύριος Πρωθυπουργός αυτό που έγκριτοι νομικοί έχουν πει σε όλες τις πρωινές τηλεοπτικές εκπομπές, σε πολλές από τις οποίες εγώ ήμουν παρών, ότι εάν δοθεί το πολυτεκνικό επίδομα στους τριτέκνους χωρίς να έχουν πάρει την πολυτεκνική ιδιότητα, στην πρώτη προσφυγή ενός πολίτη στα δικαστήρια θα το χάσουν. Εγώ περίμενα χθες ο κύριος Πρωθυπουργός να μας πει την πρωτοβουλία της Κυβερνήσεως της αποδόσεως της πολυτεκνικής ιδιότητος στους τριτέκνους. Αυτό δεν το ακούσαμε.
      Δεν ακούσαμε τίποτε για το μεταναστευτικό. Αντίθετα, σήμερα ακούσαμε μόνο τον κ. Παπανδρέου και τον κ. Αλαβάνο να θίγουν αυτό το θέμα.
    Και θα σας το πω ευθέως. Σε μια δημοκρατία όλα πρέπει να τα συζητάμε. Και το δικαίωμα ψήφου στους μετανάστες. Εγώ δεν είμαι ευθύς εξ υπαρχής αντίθετος. Αλλά πριν μιλήσουμε γι’ αυτό το θέμα δεν πρέπει πρώτα να μάθουμε πόσοι είναι οι μετανάστες στην Ελλάδα; Κάθε χρόνο η Ευρωπαϊκή Επιτροπή δίνει τα στοιχεία για τους μετανάστες σε όλα τα κράτη-μέλη της Ευρώπης. Για την Ελλάδα λέει ότι δεν υπάρχουν ακριβή στοιχεία. Δεν πρέπει, λοιπόν, πριν συζητήσουμε το επόμενο βήμα να μάθουμε ποια είναι η πραγματικότητα στη χώρα μας; Δεν πρέπει να αποφασίσουμε πόσους πραγματικά μετανάστες χρειάζεται η Ελλάδα για να είναι και η δική τους ζωή καλύτερη και η δική μας καλύτερη; Ή είναι ανθρωπισμός να έχουμε ανθρώπους φτωχούς να μας καθαρίζουν τα τζάμια στα φανάρια; Αυτό δεν είναι ανθρωπισμός. Αυτό είναι υποκρισία, κυρίες και κύριοι. 
    Και θα ήθελα να κλείσω με τα θέματα της εξωτερικής πολιτικής. Χθες άκουσα τον κύριο Πρωθυπουργό να μιλάει εκ νέου για την πλήρη υποστήριξη της χώρας μας στην ενταξιακή πορεία της Τουρκίας, βέβαια υπό την προϋπόθεση, όπως λέει συνήθως, ότι θα σέβεται τις σχέσεις καλής γειτονίας κ.λπ.. Μα, αυτά τα ακούγαμε και προχθές. Πριν από δύο εβδομάδες ο κ. Γκιούλ πήγε στα κατεχόμενα. Αυτές είναι οι σχέσεις καλής γειτονίας; Ο κ. Ερντογάν, τον οποίο υποστήριξε ο κ. Καραμανλής προεκλογικά, αρνείται να ανοίξει τη Θεολογική Σχολή της Χάλκης, πράγμα το οποίο σημαίνει ότι το Πατριαρχείο μας κινδυνεύει να σβήσει. Αυτές είναι οι σχέσεις καλής γειτονίας; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    Αυτή την εβδομάδα είχαμε κατά μέσο όρο τριάντα παραβιάσεις την ημέρα. Αυτές είναι οι σχέσεις καλής γειτονίας; Πότε; Ποιο είναι το όριο; Σε πόσα χρόνια θα πούμε «όχι» στην Τουρκία αν δεν έχει συμμορφωθεί στις σχέσεις καλής γειτονίας; Δεν μας το είπε αυτό ο κύριος Πρωθυπουργός.
    Και το τελευταίο μεγάλο θέμα στο οποίο θέλω να αναφερθώ, αυτό το τελευταίο λεπτό που θα χρησιμοποιήσω για να μην καταχρώμαι το χρόνο σας, είναι το θέμα της Μακεδονίας μας. 
    Κυρίες και κύριοι, άκουσα χθες τον κύριο Πρωθυπουργό ο οποίος φοβήθηκε, κατά τη δική μου εκτίμηση, έστω και να ψιθυρίσει τη λέξη «βέτο» μέσα σ’ αυτήν την Αίθουσα. Όταν ο αντίπαλος, λοιπόν, βλέπει ότι ο Έλληνας Πρωθυπουργός δεν τολμάει ούτε καν προφορικά μέσα στην Αίθουσα αυτή να πει αυτή τη λέξη, πόσο νομίζετε ότι παίρνει στα σοβαρά την προϋπόθεση ότι θα ασκηθεί δήθεν το βέτο τον Απρίλιο στη Σύνοδο στο Βουκουρέστι; 
    Εμείς θέτουμε την Κυβέρνηση προ των ευθυνών της, προ των ιστορικών της ευθυνών και λέμε το εξής: Εάν η Κυβέρνηση της Νέας Δημοκρατίας δεν ασκήσει βέτο στη Σύνοδο στο Βουκουρέστι τον Απρίλιο και επιτρέψει την είσοδο της FYROM στο ΝΑΤΟ, θα είναι υπόλογη έναντι της Ιστορίας και το ίδιο όλοι οι Βουλευτές της παρατάξεως αυτής που θα την έχουν στηρίξει. Διότι αφού μπει η FYROM μέσα στο ΝΑΤΟ, θα μπορεί να αλλάξει το όνομά της όποτε θέλει. Γι’ αυτό και ο Λαϊκός Ορθόδοξος Συναγερμός λέει ένα πράγμα: Βέτο τώρα για να υπάρχει ο χρόνος να προχωρήσουμε σε μια κοινώς αμοιβαία αποδεκτή λύση.
    Για όλους αυτούς τους λόγους πρέπει να σας πω ότι η Κυβέρνηση δεν κέρδισε την εμπιστοσύνη μας, γι’ αυτό και θα την καταψηφίσουμε.
    Σας ευχαριστώ πολύ.
    (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος  Σούρλας): Ευχαριστούμε τον κ. Γεωργιάδη.
      Ο Υπουργός Υγείας και Κοινωνικής Αλληλεγγύης κ. Αβραμόπουλος έχει το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, πρώτα απ’ όλα θα ήθελα να μου επιτρέψετε να καλωσορίσω και εγώ τους καινούργιους συναδέλφους και να τους ευχηθώ, μαζί με όλους μας, να ζήσουμε μια πραγματική χρήσιμη κοινοβουλευτική περίοδο μέσα σε πνεύμα συνεννόησης και συνεργασίας, κάτι που φέρνει πιο κοντά όλους μας και σε θέματα όπου τα περιθώρια για κομματικές αντιπαραθέσεις είναι πολύ περιορισμένα. Και αναφέρομαι ακριβώς στον τομέα της υγείας.
      Η Κυβέρνηση τα χρόνια που πέρασαν έκανε μια πολύ καλή και σε βάθος δουλειά, προετοιμάζοντας το τοπίο για τη μεταρρύθμιση που θα ολοκληρωθεί τα χρόνια που έρχονται. Προηγήθηκε μια περίοδος νοικοκυρέματος, διότι ένα μεγάλο μέρος του ευρύτερου χώρου της υγείας ήταν κατακερματισμένο, άναρχο, αντιπαραγωγικό, αδιαφανές.
      Κυρίες και κύριοι συνάδελφοι, η υπόθεση της υγείας και της κοινωνικής αλληλεγγύης και η θεμελίωση του κοινωνικού κράτους που αξίζει πράγματι στους κόπους και τις θυσίες των Ελλήνων πολιτών είναι υπόθεση πάνω από όλα εθνική. Είναι εθνική, γιατί το σύνολο του πολιτικού κόσμου συμφωνεί στην ανάγκη να ενισχύσουμε την ποιότητα υπηρεσιών του δημόσιου συστήματος υγείας και κοινωνικής φροντίδας. Είναι εθνική, γιατί οι μεταρρυθμίσεις που καλούμαστε να υλοποιήσουμε δεν περιορίζονται στα στενά όρια του πολιτικού χρόνου, αλλά αφορούν στις τωρινές και στις επόμενες γενεές.
      Γι’ αυτό λέω σε κάθε ευκαιρία ότι το έργο για την κοινωνία δεν τελειώνει ποτέ και αξίζει μια αναφορά τιμής σε όλους εκείνους όλων των κυβερνήσεων που πριν από εμένα βρέθηκαν σε αυτήν τη θέση. Άφησαν όλοι χρήσιμο έργο πίσω τους και κατά τη διάρκεια των τελευταίων δύο χρόνων πολλές φορές ζήτησα και την εμπειρία και τη γνώση τους.
      Είναι εθνική, τέλος, γιατί το διακύβευμα της πολιτικής μας στην υγεία και την κοινωνική φροντίδα είναι πάνω απ’ όλα η προάσπιση του ανθρώπινου δικαιώματος στη ζωή, του δικαιώματος των πολιτών να ζουν κάτω από συνθήκες αξιοπρέπειας και σεβασμού της προσωπικότητάς τους, ειδικότερα σε δύσκολες και ευαίσθητες στιγμές προσωπικού και οικογενειακού χαρακτήρα.
      Στην επαφή του πολίτη με το Εθνικό Σύστημα Υγείας και με άλλες μονάδες κοινωνικού χαρακτήρα, όπως για παράδειγμα το Ι.Κ.Α., κρίνεται η αξιοπιστία της πολιτείας και η αποτελεσματικότητα του κοινωνικού κράτους. Για να οικοδομήσουμε, όμως, για να χτίσουμε αυτό το κοινωνικό κράτος, χρειάζεται να προχωρήσουμε σε βαθιές μεταρρυθμιστικές τομές. Έχουν ωριμάσει πλέον οι συνθήκες και εμείς είμαστε αποφασισμένοι να προχωρήσουμε δυναμικά μπροστά. 
      Οι καιροί δεν μπορούν πλέον να περιμένουν. Η κύρια πρόκληση που αντιμετωπίζουμε αφορά πρωτίστως τον τρόπο με τον οποίο καλούμαστε να αξιοποιήσουμε τις δημόσιες δαπάνες με διαφάνεια, εξορθολογισμό και αποτελεσματικότητα, αλλά και τον τρόπο με τον οποίο οργανώνουμε τις κοινωνικές υπηρεσίες που προσφέρουμε στους Έλληνες πολίτες, αλλά και συνολικά στους κατοίκους αυτής της χώρας με πολιτικές καινοτόμες, σύγχρονες και ανταγωνιστικές στο διεθνές περιβάλλον.
      Το νέο κοινωνικό κράτος, που επιβάλλουν οι καιροί και που θεμελιώνει το μεταρρυθμιστικό μας έργο στην υγεία και την κοινωνική αλληλεγγύη, πρώτα απ’ όλα εξασφαλίζει την εξοικονόμηση πόρων. Αξιοποιεί το πολύτιμο ανθρώπινο δυναμικό. Εφαρμόζει τη νέα τεχνολογία στη διαχείριση των οργανισμών αλλά και στον τομέα της προσφοράς των υπηρεσιών. Αποκεντρώνει υπηρεσίες και εξασφαλίζει ταχύτερη και ευκολότερη πρόσβαση σε σύγχρονες υπηρεσίες υγείας και κοινωνικής φροντίδας. Λειτουργεί σε όλες τις εκφράσεις του με προληπτική λογική και αντίληψη. 
      Αγαπητοί συνάδελφοι, με τη δεύτερη εντολή που μας έδωσε ο ελληνικός λαός για μία νέα τετραετία αναγνώρισε ότι παρά τα προβλήματα και τις αντιξοότητες, τα τελευταία τριάμισι χρόνια έγινε σημαντικό έργο και αυτό βέβαια αφορά και στο χώρο της υγείας και της κοινωνικής αλληλεγγύης. 
      Όλοι γνωρίζουμε ότι παραλάβαμε –το είπα και πρωτύτερα- ένα άναρχο, κατακερματισμένο και αδιαφανές πλαίσιο λειτουργίας στο Εθνικό Σύστημα Υγείας. Τολμήσαμε τη διοικητική αναδιοργάνωση του Περιφερειακού Συστήματος Υγείας, τον περιορισμό της γραφειοκρατίας, την αξιοποίηση του ανθρώπινου δυναμικού. Τολμήσαμε τη δημιουργία ενός νέου συστήματος προμηθειών που οδηγεί στον περιορισμό της σπατάλης, στην ενίσχυση της διαφάνειας, στη δραστική μείωση των αδικαιολόγητων επιβαρύνσεων στα ασφαλιστικά ταμεία, στην εξοικονόμηση κατ’ αρχάς 50.000.000 ευρώ από τη μείωση της περιφερειακής διοίκησης και την πρόβλεψη για οικονομία κλίμακας που θα οδηγήσει στην εξοικονόμηση περίπου 600.000.000 ευρώ ετησίως με την ψήφιση του νέου συστήματος για τις προμήθειες. 
      Και δεν είναι μόνο αυτό. Διαφυλάξαμε ως κόρη οφθαλμού την εργασιακή ειρήνη στα νοσοκομεία και τους οργανισμούς μας, κάτι που αποτελεί για μας ορόσημο της πρώτης αυτής κυβερνητικής θητείας. 
      Όμως και  εδώ στο Κοινοβούλιο έγινε δουλειά και παρά τις κατά καιρούς εντάσεις που σημειώθηκαν, οφείλω να ομολογήσω ότι η στάση των κομμάτων της Αντιπολίτευσης ήταν υπεύθυνη, θετική και βοήθησε, όπως επεσήμανα στην αρχή, να κατανοήσουμε και εμείς καλύτερα πώς έχουν τα πράγματα μέσα από την εμπειρία που είχαν αποκομίσει. 
      Σήμερα, ενώπιον των εκπροσώπων του ελληνικού Κοινοβουλίου, εν ονόματι του Πρωθυπουργού και της Κυβερνήσεώς μας, η πολιτική ηγεσία του Υπουργείου και εγώ προσωπικά δεσμευόμαστε απέναντι στους εργαζόμενους στο χώρο της υγείας ότι το Ε.Σ.Υ. θα αλλάξει ύφος, ήθος και εικόνα και θα ευοδωθούν τα οράματα και οι προσδοκίες που μοιραζόμαστε.
      Κυρίες και κύριοι συνάδελφοι, η ολοκλήρωση της πολιτικής του νοικοκυρέματος μας επιτρέπει πλέον να προχωρήσουμε με την ίδια τόλμη και αποφασιστικότητα στη ριζική επανίδρυση του Εθνικού Συστήματος Υγείας. Πρώτη μας προτεραιότητα η δημιουργία ενός δικτύου πρωτοβάθμιας φροντίδας. 
      Βλέπω τον κ. Γείτονα να δίνει ιδιαίτερη προσοχή, γιατί οφείλω να ομολογήσω ότι πρώτος αυτός το θεμελίωσε. Δυστυχώς, αυτά που δεν έγιναν τότε, κύριε Γείτονα, θα γίνουν τώρα από εμάς και σαν έρθει η ώρα, θα σας έχουμε σύμμαχό μας, διότι πολλά από εκείνα που αφήσατε πίσω ήσαν χρήσιμα για την τελική σύνταξη του κειμένου που πρόκειται να κατατεθεί εδώ. 
      Το ολοκληρωμένο σύστημα πρωτοβάθμιας περίθαλψης που έχουμε επεξεργαστεί και καταρτίσει, θα έρθει για ψήφιση στη Βουλή πριν από τις γιορτές, αφού πρώτα μεσολαβήσει η διαβούλευση με τους αρμόδιους φορείς. Δίνουμε, έτσι, τέλος στην αδικαιολόγητη πίεση που οι νοσοκομειακές μας μονάδες σήμερα αντιμετωπίζουν. Δίνουμε τέλος στις ουρές, ειδικότερα στις εφημερίες και ό,τι αυτό συνεπάγεται για τον πολίτη. Δημιουργούμε ένα αποτελεσματικό δίκτυο πρώτων ιατρικών υπηρεσιών στο σπίτι και εξασφαλίζουμε ότι σε κάθε γειτονιά της πατρίδας μας θα υπάρχει ένα σύγχρονο κέντρο υγείας. Η μεταρρύθμιση αυτή ανοίγει μία νέα εποχή για το Ε.Σ.Υ. και είναι η βάση της επανίδρυσης του δημόσιου συστήματος υγείας. 
      Στο νομοσχέδιο για την πρωτοβάθμια φροντίδα υγείας, που σύντομα όπως είπα θα έρθει στη Βουλή, θα αναφέρεται ρητά η πιστοποίηση με ειδικό ISO υπηρεσιών υγείας από έγκριτο φορέα πιστοποίησης. 
      Πριν από λίγο, ο Αρχηγός της Αξιωματικής Αντιπολίτευσης προανήγγειλε την καταψήφιση του νομοσχεδίου, αν δεν προβλέπει πιστοποίηση ποιότητας υπηρεσιών υγείας. Να συμπεράνουμε, λοιπόν, λογικά ότι το νομοσχέδιο θα ψηφιστεί από την Αξιωματική Αντιπολίτευση, αφού η πιστοποίηση αυτή προβλέπεται. 
      Κυρίες και κύριοι συνάδελφοι, στο νέο Ε.Σ.Υ., όπως ανέφερα και προηγούμενα, θέτουμε επίσης σε λειτουργία ένα νέο καινοτόμο σύστημα προμηθειών. Το κεντρικό όργανο του συστήματος προμηθειών, η Επιτροπή Προμηθειών Υγείας όπως ονομάζεται, με διαδικασίες που ήδη έχουν ξεκινήσει και έχουν γίνει οι σχετικές δημοσιεύσεις στα Μέσα Μαζικής Ενημέρωσης πριν από τις εκλογές, συγκροτείται στο αμέσως προσεχές διάστημα και ξεκινάει τις εργασίες της. 
      Δίνουμε υπόσταση και ουσιαστικό περιεχόμενο στις εξαγγελίες μας για την καταπολέμηση και εξάλειψη των «τρωκτικών» στο χώρο της υγείας, όπως είχε πει τότε ο Αλέκος Παπαδόπουλος, θωρακίζουμε τη διαφάνεια στη διαχείριση των οικονομικών των νοσοκομείων, εξοικονομούμε πόρους, υιοθετούμε επιτέλους διπλογραφικό σύστημα σε όλα τα νοσοκομεία της χώρας, επιβάλλουμε προϋπολογισμούς και ισολογισμούς, σύμφωνα με τα διεθνή λογιστικά πρακτικά. 
      Τώρα, σε ό,τι αφορά τις ελλείψεις σε προσωπικό στο Εθνικό Σύστημα Υγείας, το αντιμετωπίζουμε δραστικά και αποτελεσματικά. Πέρα από τις προσλήψεις που έχουν ήδη δρομολογηθεί πριν από τις εκλογές και ολοκληρώνονται -δώδεκα χιλιάδες σε ιατρικό, νοσηλευτικό και παραϊατρικό προσωπικό κάθε κατηγορίας και κλάδου- προσλαμβάνονται άμεσα δύο χιλιάδες νοσηλευτές. Εκδώσαμε και σχετική ανακοίνωση την Παρασκευή, μετά από συνάντηση με τον πρόεδρο του Α.Σ.Ε.Π.. Η προκήρυξη δρομολογήθηκε και σε συνδυασμό με τους κυλιόμενους πίνακες, καλύπτουμε μέσα σε ένα τετράμηνο τις ανάγκες των νοσοκομείων και των κέντρων υγείας, δίνοντας όμως προτεραιότητα στις μονάδες εντατικής θεραπείας. 
      Στο πρώτο εξάμηνο της νέας μας θητείας θα λειτουργούν χωρίς πρόβλημα όλες οι μονάδες εντατικής θεραπείας και τα κέντρα που υπολειτουργούν από χρόνια, όπως η ειδική μονάδα εγκαυμάτων του Θριασίου Νοσοκομείου. 
      Μέσα στην ερχόμενη τετραετία θα γίνουν δεκαπέντε χιλιάδες προσλήψεις σε νοσηλευτικό προσωπικό, ενώ υλοποιούμε άμεσα τη δέσμευσή μας για την καταβολή του επιδόματος των 105 ευρώ στους νοσηλευτές με τον τρόπο και την περιοδικότητα που καταβάλλεται αντίστοιχα στους εκπαιδευτικούς. 
      Τις ανάγκες μας σε ιατρικό προσωπικό τις καλύπτουμε με την επιτάχυνση των διαδικασιών πλήρωσης των κενών οργανικών θέσεων και την πραγματοποίηση πρόσθετων προσλήψεων. 
      Πέραν αυτών που σε ετήσια βάση έχουν προγραμματιστεί μέχρι το 2009, έχει αποφασιστεί, πάντα πριν από τις εκλογές και με τη σύμφωνη γνώμη των νοσοκομειακών γιατρών, η πρόσληψη τεσσερισήμισι χιλιάδων ακόμη γιατρών για να καλυφθεί το σύστημα εφημεριών στα νοσοκομεία με το νέο ωράριο για ειδικευόμενους και ειδικευμένους, όπως προβλέπει το κοινωνικό, αλλά και το εθνικό μας πλέον δίκαιο για τα ανώτατα επιτρεπτά όρια.
      Στην πολιτική μας για την υγεία βάζουμε ως απαράβατο όρο το σεβασμό της αξιοπρέπειας και της επιστημοσύνης των γιατρών μας, καθώς και την ανάγκη να εργάζονται κάτω από νέες, σύγχρονες συνθήκες. 
      Ολοκληρώνουμε, λοιπόν, την έκδοση όλων των προεδρικών διαταγμάτων που αφορούν στην ανακοστολόγηση των ιατρικών πράξεων που έχουν μείνει καθηλωμένες επί μία δεκαπενταετία. Στις άμεσες προθέσεις μας είναι η λήψη μέτρων για την καταπολέμηση του ιατρικού πληθωρισμού και της ανεργίας στο χώρο της υγείας, μέσω εξεύρεσης μορφών συνεργασίας με τις δομές του Ε.Σ.Υ. και τη σύναψη τοπικών συμφώνων εργασίας. 
      Στο νέο Ε.Σ.Υ. που δημιουργούμε θεωρούμε απαραίτητη την απόκτηση υπερσύγχρονων δομών υγείας με τον καλύτερο εξοπλισμό. Για το σκοπό αυτό παραδίδουμε σειρά περιφερειακών ιατρείων σε ολόκληρη τη χώρα, σύγχρονων κέντρων υγείας και νοσοκομειακών μονάδων, είτε μέσω της κατασκευής νέων είτε μέσω της αναβάθμισης και του εκσυγχρονισμού των  υφισταμένων. 
      Στην προσπάθειά μας αυτή βρισκόμαστε σε συνεννόηση με τη Nομαρχιακή και την Tοπική Aυτοδιοίκηση που σε πολλές περιπτώσεις παρέχει τους οικοπεδικούς χώρους για την ανέγερση των μονάδων αυτών. 
      Πρέπει να τονίσουμε ότι επί των ημερών μας κατορθώσαμε να βάλουμε σε τροχιά ολοκλήρωσης νοσοκομειακές μονάδες, όπως του Αγρινίου, της Κατερίνης και της Κέρκυρας, που η αδράνεια που είχε σημειωθεί στο παρελθόν, δυστυχώς, είχε οδηγήσει τα μεγάλα αυτά έργα σε τέλμα. 
      Εξάλλου, ολοκληρώνουμε διαγωνισμούς για την κατασκευή νοσοκομείων, όπως του Παιδιατρικού και Ογκολογικού Θεσσαλονίκης, της Πρέβεζας, καθώς και του Κέντρου Αποκατάστασης στο Αιγίνιο της Πιερίας. 
      Δρομολογούμε την κατασκευή νέου νοσοκομείου ανατολικής Αττικής στο χώρο του Ψυχιατρικού Νοσοκομείου Παίδων στο Νταού Πεντέλης, το οποίο στις μέρες αυτές, με την ολοκλήρωση της αποασυλοποίησης, παύει να λειτουργεί με τη σημερινή του μορφή. Και βέβαια, μεγάλες μονάδες, μεγάλα νοσοκομεία που υπολειτουργούσαν, λειτουργούν πλέον με επάρκεια και πληρότητα. Φαντάζομαι ότι η πρόβλεψη -πριν από ενάμιση χρόνο περίπου- ότι δεν θα λειτουργούσε το Αττικό Νοσοκομείο τώρα που λειτουργεί είναι μια απάντηση σε εκείνους που είχαν διατυπώσει δυσπιστία. 
      Κυρίες και κύριοι συνάδελφοι, δίνουμε ιδιαίτερη βαρύτητα στο χάρτη της δημόσιας υγείας, στη συντονισμένη προληπτική πολιτική για όλα τα θέματα που σχετίζονται με το σύγχρονο τρόπο ζωής και,  βέβαια, στο πρωτεύον θέμα του περιβάλλοντος. 
      Καμμία νέα ή ανανέωση άδειας δεν θα δοθεί σε μονάδα υγείας, όσο σημαντική και αν είναι, όταν υπάρχει πρόβλεψη για τον τρόπο διαχείρισης των αποβλήτων και τη διαφύλαξη του περιβάλλοντος χώρου. 
      Αλλά και γενικότερα προχωρούμε σε μια σειρά από παρεμβάσεις. Πρώτα απ’ όλα απαγορεύουμε την πώληση προϊόντων καπνού στους ανήλικους και απαγορεύουμε αυστηρότατα το κάπνισμα και την πώληση καπνού σε όλες τις νοσοκομειακές μονάδες. Θα επιβληθούν, βέβαια, αυστηρότατες ποινές για οποιαδήποτε παράβαση. 
      Ολοκληρώνεται στις μέρες μας ο διαγωνισμός υπό διακομματική επιτροπή της Βουλής για ασφαλές αίμα μέσα από την καθιέρωση του μοριακού ελέγχου στο σύνολο της επικράτειας. 
      Συγχρόνως συνεχίζουμε με ταχείς ρυθμούς την υλοποίηση του εθνικού σχεδίου δράσης για τα ναρκωτικά, καθώς και τη μετεξέλιξη του Ο.Κ.Α.Ν.Α. σε ένα σύγχρονο κέντρο απεξάρτησης. 
      Συνεχίζεται η αναβάθμιση του Ε.Κ.Α.Β. με νέες προσλήψεις γιατρών και διασωστών και με την απόκτηση διακοσίων νέων ασθενοφόρων, είκοσι κινητών μονάδων και εναέριων μονάδων μεταφοράς. 
      Δίνουμε ιδιαίτερο βάρος στην έρευνα, ενισχύοντας τις εργαστηριακές μας μονάδες, με έμφαση στη γονιδιακή θεραπεία. Ενισχύουμε τις μεταμοσχεύσεις και δημιουργούμε τη δημιουργία Διεθνούς Μεταμοσχευτικού Κέντρου, με έδρα την Αθήνα και τη Θεσσαλονίκη. 
      Με νομοθετικές μας πρωτοβουλίες θα δώσουμε ώθηση στη μεταναστευτική πολιτική της παροχής υπηρεσιών υγείας μέσα από την τηλεϊατρική και τον ιατρικό τουρισμό, ενώ θα ρυθμίσουμε ιδιαιτέρως άλλες ευρύτατα διαδεδομένες μορφές παροχής υπηρεσιών υγείας, όπως οι μονάδες βραχείας νοσηλείας. 
      Αλλά και στον τομέα της πρόνοιας προωθήσαμε και θέτουμε άμεσα σε εφαρμογή το Εθνικό Πρόγραμμα Κοινωνικής Συνοχής και Αλληλεγγύης για την ανάπτυξη νέων πολιτικών κοινωνικής ένταξης και φροντίδας και την καταπολέμηση της φτώχειας. Προωθούμε την κάρτα αναπηρίας, καθώς και τον κοινωνικό εθελοντισμό, αξιοποιώντας τη διάθεση προσφοράς της κοινωνίας των πολιτών και της εταιρικής κοινωνικής ευθύνης.
      Κυρίες και κύριοι συνάδελφοι, στον αγώνα που καθημερινά καταβάλλουμε για να δημιουργήσουμε το κοινωνικό κράτος αντάξιο των τωρινών και των επόμενων γενεών, δεν υπάρχουν σύνορα, δεν υπάρχουν κόμματα, δεν χωρούν μικροκομματικές προσεγγίσεις. Το έργο γίνεται συνολικά για τους πολίτες της χώρας αλλά και για τους κατοίκους όπως είπα πρωτύτερα -θυμίζουμε ότι ο πληθυσμός της χώρας τα τελευταία χρόνια έχει αυξηθεί- και προχωρώντας παράλληλα στο γενικότερο νοικοκύρεμα του χώρου της μετανάστευσης, εμείς αποδεικνύοντας στην πράξη ότι έχουμε χτίσει μια ανθρώπινη κοινωνία, προσφέρουμε τις υπηρεσίες υγείας που χρειάζονται. Αυτό είναι και ένα γενικότερο μήνυμα για το ποιο είναι το επίπεδο του κοινωνικού πολιτισμού στη χώρα μας.
      Από αυτό το Βήμα και με αίσθηση πραγματικά ευθύνης θα ήθελα σήμερα να απευθύνω, όπως και πριν από καιρό έκανα, πρόσκληση προς όλες τις πολιτικές παρατάξεις να συνδράμουν με τον καλύτερο και τον πιο δημιουργικό τους εαυτό, στην ολοκλήρωση των μεταρρυθμίσεων στο χώρο της υγείας, της πρόνοιας και της κοινωνικής αλληλεγγύης για να χτίσουμε μαζί ένα σύγχρονο κοινωνικό κράτος αλληλεγγύης, αντάξιο του κοινωνικού πολιτισμού που αξίζει στους Έλληνες.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, νομίζω ότι πρέπει να αποτελεί πρωτοτυπία να αναγιγνώσκονται οι  Προγραμματικές Δηλώσεις της Κυβέρνησης και ο Πρωθυπουργός της χώρας να κηρύσσει τις νέες εκλογές. 
      Είδαμε σήμερα τα Μέσα Μαζικής Ενημέρωσης να μιλάνε για τον εκλογικό νόμο. Ήθελα, όμως, να ξέρω και φαντάζομαι ότι πρέπει να ξέρει ο ελληνικός λαός, πού το στέλνει το μήνυμα ο κ. Καραμανλής; Το στέλνει στους τέσσερις που δεν ψήφισαν τον Πρόεδρο; Το στέλνει στους Βουλευτές του, ότι μπορούμε να έχουμε ξανά εκλογές; Το στέλνει στον Ορθόδοξο  Λαϊκό Συναγερμό; Τι ακριβώς μήνυμα εκπέμπει, όταν ο ίδιος έκανε άρον άρον τις εκλογές για να φτιάξει τον προϋπολογισμό; 
      Η δεύτερη παρατήρηση που θέλω να κάνω είναι ότι ακούσαμε Προγραμματικές Δηλώσεις που έλειπε κάτι. Έλειπε η επανίδρυση του κράτους. Φαίνεται ότι ο κύριος Πρωθυπουργός είναι ευχαριστημένος από την ανταπόκριση της κρατικής μηχανής στη μεγάλη καταστροφή στις πρόσφατες πυρκαγιές, όπου κάηκαν συνάνθρωποί μας, καταστράφηκαν περιουσίες, και το κυριότερο από όλα είχαμε μια οικολογική καταστροφή που οι συνέπειές της σήμερα προσμετρώνται μόνο όσον αφορά στον αριθμό των στρεμμάτων που κάηκαν, αλλά είναι απροσδιόριστο ποια θα είναι από εκεί και πέρα η μεταβολή στο κλίμα, στο περιβάλλον, την οποία την βλέπουμε, την ακούμε και την ζούμε καθημερινά, που θα επιδεινωθεί από αυτήν τη μεγάλη καταστροφή, που ουσιαστικά μόνο σε πόλεμο κάποιος θα μπορούσε να την προσμετρήσει. 
      Η τρίτη παρατήρηση είναι ότι η χώρα μας επιτέλους απέκτησε μια ιδέα, άρχισε να έχει μια εφευρετικότητα. Και νομίζω ότι προκειμένου να πληρώνουμε στις Βρυξέλλες δισεκατομμύρια για να γίνουμε πλουσιότεροι, είναι καλύτερα, λοιπόν, να εξάγουμε την εφεύρεση του κ. Καραμανλή ότι βρήκε την λύση του ασφαλιστικού. Δεν αυξάνει τα όρια, δεν μειώνει τις συντάξεις, δεν κάνει τίποτα από όλα αυτά και λύνεται το ασφαλιστικό. Ξέρετε πως λέγεται αυτό, κύριοι της Κυβέρνησης, στο χωριό μου; Ότι η πίτα είναι ολόκληρη και ο σκύλος χορτάτος.
      Άρα, λοιπόν, αν έχουμε τέτοιες πρωτότυπες ιδέες, ώστε να μην πληρώνει ο ελληνικός λαός, ο φορολογούμενος Έλληνας τα χρήματα, είναι ευκαιρία να μπούμε στο βιβλίο Γκίνες που θα μιλάει για εφευρετικότητα και λύση ενός μεγάλου θέματος. 
      Θέλω, όμως, να επανέλθω λίγο γιατί πριν κατέβηκε από το Βήμα ο αξιότιμος Υπουργός Υγείας. Λίγο πολύ σαν να μας είπε ότι τα προηγούμενα χρόνια προετοιμάσανε το μεγάλο θέμα και ολοκληρώσανε τις υποδομές για την υγεία. Μόνο που δεν μας είπε ότι τώρα, τελικά, λύθηκαν όλα. Αλλά τριάμισι χρόνια δεν είχαν τίποτα να ολοκληρώσουν στον τομέα της υγείας, είχαν πρεμούρα, άρον άρον πριν κλείσει η Βουλή να ολοκληρώσουν το μεγάλο μεταρρυθμιστικό σχέδιο για την επανίδρυση της Αγροφυλακής αλλά δεν είχαν καμμία νοσοκόμα, κανέναν νοσοκόμο, κανέναν εάν θέλετε γιατρό στις προσλήψεις. 
      Θέλω να κάνω μια τέταρτη παρατήρηση για το θέμα εκείνων που ο κύριος Πρωθυπουργός απέφυγε να πει. Απέφυγε ο κύριος Πρωθυπουργός να πει ότι είχε πάρει στις πλάτες του τη λύση του αγροτικού ζητήματος της χώρας ότι οι αγρότες  έπρεπε να κοιμούνται ευτυχείς, γιατί ο ίδιος θα πηγαίνει να διαπραγματεύεται στις Βρυξέλλες, ότι δεν θα έχουν κανένα πρόβλημα γιατί θα έχουν αυτόν φύλακα άγγελο. Απέκρυψε όμως ο κύριος Πρωθυπουργός να πει ότι αυτή η θητεία του στοίχισε στους αγρότες και αφαιρέθηκαν από τις τσέπες τους 1.221.000.000 ευρώ. Αυτή ήταν η διαπραγματευτική ικανότητα. Επίσης, το είπε και τώρα ο κύριος Πρωθυπουργός ότι θα δίνει γρηγορότερα τις επιδοτήσεις. Τρέχουν στις τράπεζες, λοιπόν, οι αγρότες να παραλάβουν τις νέες επιδοτήσεις. Αλλά απέκρυψε ο κύριος Πρωθυπουργός να πει ότι οι αγρότες ακόμη δεν πληρώθηκαν τις ενισχύσεις από το 2006. 
      Επίσης θέλω να συνεχίσω λίγο εδώ και να πω το εξής: οι κλιματικές αλλαγές έχουν φέρει πολύ μεγάλες μεταβολές. Αυτές πολλές φορές δεν μπορείς να τις προβλέψεις. Είναι κάτι που αν δεν έχεις σχεδιασμό, δεν μπορείς να το κάνεις. Είναι δυνατόν η χώρα μας που της παρουσιάστηκε η μεγαλύτερη ευκαιρία να δημιουργήσει καλύτερη υποδομή για την ελληνική κτηνοτροφία τη στιγμή που αποδεσμεύονται χιλιάδες στρέμματα από φυτικές καλλιέργειες -να δώσει τη δυνατότητα να έχουμε καλύτερες ζωοτροφές, να παντρέψουμε αν θέλετε τη ζωική με τη φυτική παραγωγή για να εξισορροπήσουμε τις εισαγωγές- να έρχεται και να λέει η επίσημη ηγεσία του Υπουργείου και ο κ. Καραμανλής, ξέρετε το λύσαμε το αγροτικό βάλτε ενεργειακά φυτά για βιοκαύσιμα και στο τέλος να βλέπετε σήμερα μια τρομακτική αύξηση των τιμών των δημητριακών και από την άλλη μεριά η κτηνοτροφία να καταστρέφεται; Καταστρέφεται μόνο η κτηνοτροφία; Το είδαμε μέχρι και στα μακαρόνια στην Ιταλία που υπάρχουν διαμαρτυρίες για την αύξηση τιμών στα ζυμαρικά. Γιατί τα δημητριακά έχουν μεγάλη σχέση με τη διατροφή. Αυτή είναι μια συγκεκριμένη πολιτική. Απέκρυψε να πει η Κυβέρνηση τι ακριβώς κάνει γύρω από αυτά τα θέματα.
      Και μία τελευταία παρατήρηση ή αν θέλετε ένα σχολιασμό. Ειπώθηκε νομίζω από τον Πρόεδρο του Συνασπισμού Ριζοσπαστικής Αριστεράς. Υπήρξε μεγάλη ανταπόκριση της Κυβέρνησης στη μεγάλη καταστροφή επικοινωνιακά και διαχειριστικά. Το τριχίλιαρο έπιασε τόπο. Μόνο που έπιασε τόπο για τις ψήφους υπέρ του κόμματος και αφαίρεσε την αξιοπρέπεια και αφαίρεσε κάθε δυνατότητα δημιουργίας ελπίδας σε μια περιοχή που έχει καταστραφεί. Αυτό λοιπόν είναι από τα πρωτότυπα της Κυβέρνησης της Νέας Δημοκρατίας. 
      Κύριοι συνάδελφοι της Νέας Δημοκρατίας, είναι φανερό ότι κάτω από αυτές τις προϋποθέσεις δεν μπορεί κάποιος να εμπιστευθεί και να ψηφίσει τις προγραμματικές δηλώσεις. Γι’ αυτό, λοιπόν, καταψηφίζω τις Προγραμματικές Δηλώσεις της Κυβέρνησης.
      Ευχαριστώ.
         (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη.
      Ο Υπουργός Δικαιοσύνης, ο κ. Χατζηγάκης έχει το λόγο.
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε.
    Κυρίες και κύριοι συνάδελφοι, αναλαμβάνοντας το Υπουργείο Δικαιοσύνης που μου εμπιστεύτηκε ο Πρωθυπουργός κ. Κώστας Καραμανλής, ανέτρεξα νοερώς στα Ηθικά Νικομάχεια του Αριστοτέλους. Ο Αριστοτέλης θεωρεί τη δικαιοσύνη, επειδή ακριβώς είναι ταυτόσημη με το σεβασμό των νόμων, την τέλεια αρετή στην οποία εμπεριέχονται όλες οι άλλες αρετές. Ανέτρεξα όμως επίσης νοερώς και στο μυθικό, νομικό και πολιτικό Νικόλαο Δημητρακόπουλο. Το πρότυπο αυτού του μεγάλου πολιτικού άνδρα, αισθάνομαι ότι πρέπει να αποτελεί μια διαρκή πρόκληση και ένα φωτεινό παράδειγμα μίμησης για κάθε Υπουργό της Δικαιοσύνης.
      Αγαπητές κυρίες, αγαπητοί κύριοι συνάδελφοι, απαρασάλευτοι άξονες της πολιτικής της Κυβέρνησης στο χώρο της δικαιοσύνης είναι η περιφρούρηση της ανεξαρτησίας της, καθώς και η χωρίς φειδώ προσπάθεια να οικοδομηθεί μια δικαιοσύνη αποτελεσματική, μια δικαιοσύνη ταχεία, ανεπίληπτη, αντάξια των απαιτήσεων που προβάλλουν οι καιροί και των προσδοκιών που δικαιούνται να τρέφουν οι Έλληνες πολίτες.
      Βασικές προϋποθέσεις και βασικοί στόχοι της πολιτικής μας, θα είναι οι εξής:
      Πρώτον, η ολοκλήρωση της αυτοκάθαρσης της δικαιοσύνης, η εξυγίανσή της, η επικράτηση της διαφάνειας στους κόλπους της, προκειμένου να αποκατασταθεί η εμπιστοσύνη των πολιτών τόσο προς τους λειτουργούς της, όσο και προς τη λειτουργία των θεσμών. Το Υπουργείο Δικαιοσύνης θα σταθεί αρωγός στη συντριπτική πλειονότητα των έντιμων δικαστικών λειτουργών και στην προσπάθειά τους να εξοστρακίσουν κάθε ίχνος διαφθοράς. Από την άλλη πλευρά όμως, αγαπητές κυρίες, αγαπητοί κύριοι συνάδελφοι, θεωρώ πως είναι καιρός πια, να οδηγηθεί το καράβι της δικαιοσύνης σε «ήρεμα νερά». Αυτό ακριβώς, λοιπόν, εμείς σκοπεύουμε να πράξουμε, γιατί αυτό αξιώνει το δικαστικό λειτούργημα και γιατί αυτό ζητούν οι Έλληνες πολίτες. 
      Έτσι, η Κυβέρνηση θα ενεργήσει προς δυο κατευθύνσεις: αφ’ ενός μεν πρώτα θα συνδράμει μ’ όλα τα απαραίτητα νομοθετικά και διοικητικά μέτρα τη φυσική ηγεσία της δικαιοσύνης στο εξυγιαντικό της έργο, αφ’ ετέρου όμως και παράλληλα θα περιφρουρήσει το κύρος της, προς όφελος του λειτουργήματος, αλλά και των Ελλήνων πολιτών.
      Δεύτερη βασική επιδίωξή μας, αλλά και χρέος μας, κυρίες και κύριοι συνάδελφοι, είναι να εργαστούμε εντατικά και αποτελεσματικά, ώστε να επιταχυνθούν οι διαδικασίες απονομής της δικαιοσύνης. Είναι μια προσπάθεια, είναι ένας στόχος κολοσσιαίας σημασίας, γιατί σήμερα το συνταγματικό δικαίωμα του κάθε πολίτη για παροχή έννομης προστασίας από τα δικαστήρια, εκ των πραγμάτων περιορίζεται και περιορίζεται, ακριβώς, λόγω της βραδύτητας της απονομής της δικαιοσύνης. Έτσι ο πολίτης, ουσιαστικά, εισπράττει αρνησιδικία των δικαστηρίων, εισπράττει δηλαδή την αδυναμία των δικαστηρίων, να αποφανθούν έγκαιρα και αποτελεσματικά. Οι προσπάθειές μας, συνεπώς, για την επίτευξη αυτού του μεγάλου στόχου θα είναι επίμονες, θα είναι συστηματικές. Θα εστιαστούν δε και στους τρεις δικαιοδοτικούς κλάδους: 
      Πρώτα, πρώτα στην ποινική δικαιοσύνη. Εδώ θα συνεχιστούν οι νομοθετικές πρωτοβουλίες, για την αποποινικοποίηση παραβατικών συμπεριφορών ήπιας κοινωνικής απαξίας και την αντικατάσταση των υφισταμένων κυρώσεων από αποτελεσματικές διοικητικές ποινές. 
      Δεύτερον, στην πολιτική δικαιοσύνη. Η επιτάχυνση εδώ θα επιδιωχθεί με την ψήφιση του νέου Κώδικα Πολιτικής Δικονομίας και την απλούστευση των διαδικασιών της πολιτικής δίκης. Επίσης για την ταχεία περαίωση των υποθέσεων που άγονται ενώπιον των πολιτικών δικαστηρίων, θα αναμορφωθεί αποτελεσματικά ο θεσμός της εξωδικαστικής και συμβιβαστικής επίλυσης των αστικών υποθέσεων.
      Και τέλος, όσον αφορά στη διοικητική δικαιοσύνη επεξεργαζόμαστε, κυρίες και κύριοι συνάδελφοι -και θα κατατεθεί σύντομα στη Βουλή- νομοσχέδιο για την επιτάχυνση της διοικητικής δίκης. Κύριοι άξονες του νομοσχεδίου θα είναι ο περιορισμός της αλόγιστης άσκησης πολλαπλών ενδίκων μέσων, η αύξηση του ορίου για το εκκλητό των πρωτοβαθμίων αποφάσεων και η αύξηση των υποθέσεων, που θα εκδικάζονται από μονομελείς συνθέσεις. 
      Τρίτη βασική προτεραιότητά μας, κυρίες και κύριοι συνάδελφοι, αποτελεί η λήψη των αναγκαίων νομοθετικών μέτρων και διοικητικών ενεργειών, για την αναμόρφωση και τον εκσυγχρονισμό του θεσμικού πλαισίου που διέπει την οργάνωση και λειτουργία της δικαιοσύνης. Πρωταρχική μας επιλογή αποτελεί η σε σύντομο χρονικό διάστημα ηλεκτρονική κατάθεση των δικογράφων και η εν γένει ηλεκτρονική διακίνηση των δικαστικών εγγράφων. Στόχος μας είναι το πέρασμα της δικαιοσύνης από τον 20ό στον 21ο αιώνα, στον αιώνα δηλαδή της πληροφορικής και των νέων τεχνολογιών, όπως άλλωστε γίνεται σήμερα σε πολλές χώρες της Ευρώπης.
      Επίσης θα αναμορφωθεί το νομοθετικό πλαίσιο που διέπει τη λειτουργία της Εθνικής Σχολής Δικαστών, ενώ φιλοδοξούμε να προχωρήσουμε στη χωροταξική ανακατανομή των δικαστηρίων, (των πολιτικών, των ποινικών και των διοικητικών).
      Παράλληλα, θα προχωρήσουμε στην ανακατανομή των οργανικών θέσεων των δικαστικών λειτουργών και των δικαστικών υπαλλήλων, αφού συνυπολογισθούν τα νέα οικονομικά και συγκοινωνιακά δεδομένα που έχουν επικρατήσει σε διάφορες περιοχές της χώρας.
      Μ’ άλλα λόγια, κυρίες και κύριοι συνάδελφοι, ένας δικαστικός «ΚΑΠΟΔΙΣΤΡΙΑΣ» είναι πάντοτε μέσα στους στόχους μας.
      Τέλος, θα ληφθούν όλα τα κατάλληλα νομοθετικά μέτρα για την αναβάθμιση του νομοθετικού λειτουργήματος και για τη διασφάλιση των όρων αξιοπρεπούς επιτελέσεως των έργων των δικηγόρων, που αποτελούν το έτερο σκέλος των λειτουργών της απονομής της δικαιοσύνης. Προερχόμενος άλλωστε από τους κόλπους του δικηγορικού σώματος, διακατέχομαι από ιδιαίτερη ευαισθησία για τα προβλήματα και τα θέματα που απασχολούν αυτήν τη μεγάλη και ευαίσθητη κοινωνική και επαγγελματική ομάδα.
      Τέταρτη βασική μας προτεραιότητα αποτελούν οι ανθρώπινες φυλακές. Η βελτίωση των συνθηκών διαβίωσης των κρατουμένων και η αποσυμφόρηση των φυλακών με τη λειτουργία των νέων καταστημάτων κράτησης, αποτελούν σταθερό μέλημα της πολιτικής μας.
      Επίσης στις προτεραιότητές μας είναι η εφαρμογή σύγχρονων μεθόδων σωφρονιστικής πολιτικής, με στόχο την κοινωνική επανένταξη των αποφυλακιζομένων ατόμων.
       Στο πλαίσιο των ανωτέρω στόχων μας, θα επεκτείνουμε σε συνεργασία με το Υπουργείο Παιδείας το θεσμό των σχολείων δεύτερης ευκαιρίας και σ’ άλλες φυλακές. Επιπλέον, θα συνεχίζουμε την εφαρμογή προγραμμάτων επαγγελματικής κατάρτισης των κρατουμένων.
      Ακόμη στο πλαίσιο της ακολουθητέας σωφρονιστικής μας πολιτικής, θα τεθούν σε άμεση εφαρμογή τα προγράμματα απεξάρτησης των κρατουμένων σε συνεργασία με το ΚΕ.Θ.Ε.Α. καθώς και μ’ άλλους φορείς, όπως είναι ο Ο.ΚΑ.ΝΑ..
      Αγαπητοί κυρίες και κύριοι συνάδελφοι, σημαντικός στόχος μας αποτελεί επίσης και η ολοκλήρωση του διαχωρισμού των κρατουμένων. Μέχρι σήμερα ο στόχος αυτός έχει επιτευχθεί σε ικανοποιητικό βαθμό. 
      Σημαντικό επίσης βήμα για την εκπλήρωση του στόχου μας για ανθρώπινες φυλακές, αποτελεί η άμεση λειτουργία όλων των πτερύγων του Καταστήματος Κράτησης Δομοκού, του νέου Καταστήματος Κράτησης Γρεβενών και του νέου Καταστήματος Κράτησης Γυναικών στον Ελαιώνα Θηβών. Το τελευταίο θα επιτευχθεί, με τη μεταφορά σ’ αυτά κρατουμένων από άλλες φυλακές και κυρίως από τον Κορυδαλλό. Έτσι η φυλακή αυτή θα λειτουργήσει ως αμιγώς φυλακή υποδίκων, ενώ μεγάλο μέρος αυτής σχεδιάζεται να παραχωρηθεί στο Δήμο Κορυδαλλού.
      Κυρίες και κύριοι συνάδελφοι, κύριο μέλημά μας αποτελεί επίσης η αναβάθμιση των κτηριακών υποδομών και της μηχανοργάνωσης των υπηρεσιών αρμοδιότητος του Υπουργείου Δικαιοσύνης. Θα προχωρήσουμε με ταχείς ρυθμούς στην αποπεράτωση του Δικαστικού Μεγάρου Άρτας και του Ειρηνοδικείου Αθηνών και θα προσπαθήσουμε επίσης, να αποπερατώσουμε μέχρι το τέλος του χρόνου τα Καταστήματα Κράτησης Νιγρίτας, Σερρών και Δράμας. Στις αρχές άλλωστε του 2008 φιλοδοξούμε να έχει επιτευχθεί η αποπεράτωση και του Καταστήματος Κράτησης Χανίων. Σημειώνω, επίσης, πως ξεκινήσαμε ήδη τις ενέργειες για την ταχεία στελέχωση των ως άνω καταστημάτων κράτησης.
      Κυρίες και κύριοι συνάδελφοι, όπως είπα, ιδιαίτερο βάρος θα δοθεί και στη μηχανογράφηση της δικαιοσύνης με τη συμμετοχή, κυρίως, του Υπουργείου Δικαιοσύνης στο επιχειρησιακό πρόγραμμα «Κοινωνία της Πληροφορίας». Ακόμη με ταχείς ρυθμούς θα προωθηθεί η εναρμόνιση του εθνικού μας δικαίου προς τους διεθνείς κανόνες δικαίου. Οι κανόνες αυτοί είτε περιλαμβάνονται σε οδηγίες των Ευρωπαϊκών Κοινοτήτων, είτε σε διεθνείς συμβάσεις, που έχει υπογράψει η Ελλάδα. Οι συμβάσεις αυτές ως γνωστόν θεσπίζουν, αναγνωρίζουν και προστατεύουν ατομικά, πολιτικά και κοινωνικά δικαιώματα.
      Άλλωστε θα προωθηθούν σύντομα στη Βουλή προς ψήφιση νομοσχέδια που αφορούν τα εξής ζητήματα: Πρώτον, αποζημίωση των θυμάτων εγκλημάτων βίας από πρόθεση. Δεύτερον, αποζημίωση των διαδίκων λόγω υπέρβασης εύλογης διάρκειας της δίκης. Τρίτον, Ευρωπαϊκή Μονάδα Δικαστικής Συνεργασίας (Eurojust). Τέταρτον, θα προχωρήσουμε σε κύρωση του πρωτοκόλλου τροποποίησης της Ευρωπαϊκής Σύμβασης για την καταστολή της τρομοκρατίας. Πέμπτον, προσαρμογή της ελληνικής νομοθεσίας προς την οδηγία 2005/36 των Ευρωπαϊκών Κοινοτήτων, σχετικώς με την αναγνώριση επαγγελματικών προσόντων των δικηγόρων. Έκτον, προσαρμογή των διατάξεων του εξωτερικού δικαίου προς τις διατάξεις του καταστατικού του Διεθνούς Ποινικού Δικαστηρίου.
	Παράλληλα σχεδιάζουμε την αναμόρφωση και ολοκλήρωση βασικών νομοθετημάτων του δικαιϊκού μας συστήματος όπως είναι ο Ποινικός Κώδικας, ο Κώδικας Ποινικής Δικονομίας, η Δικονομία του Ελεγκτικού Συνεδρίου, ο Κώδικας των συμβολαιογράφων κ.λπ..
	Κυρίες και κύριοι συνάδελφοι, φρονώ πως όλοι μας εδώ επιθυμούμε να συνεισφέρουμε στην άρτια, στην αποτελεσματική και στην ταχεία λειτουργία της δικαιοσύνης, σε μία ανεξάρτητη, ανόθευτη και ανεπίληπτη δικαιοσύνη η οποία διαπνεόμενη από την αρχή της επιείκειας, θα εγγυάται την προστασία των δικαιωμάτων των πολιτών, την ισοπολιτεία και την ισονομία και θα εγγυάται επίσης την εύρυθμη λειτουργία του οικονομικού και κοινωνικού βίου της χώρας. Σας διαβεβαιώνω, λοιπόν, ότι η πολιτική μας στο Υπουργείο Δικαιοσύνης θα κατευθύνεται και θα χαράσσεται, αλλά και θα εμπνέεται από τις παραπάνω αρχές και από τους ανωτέρω στόχους. 
	Κυρίες και κύριοι συνάδελφοι, ο Πρωθυπουργός κ. Κώστας Καραμανλής, καθόρισε χθες τις κατευθύνσεις και τις γενικές γραμμές της Κυβέρνησης σχετικά με τη δικαιοσύνη. Στα χρονικά όρια που είχα σήμερα στη διάθεσή μου, εξειδίκευσα καίριες και άμεσες ενέργειες καθώς και μία σειρά μεσοπρόθεσμων στόχων. Μπορούν ωστόσο να στηριχθούν πρόσθετοι σχεδιασμοί ευρύτερου χαρακτήρα, οι οποίοι όμως είναι απαραίτητοι. Βασικό παράδειγμα, όπως είπα και προηγουμένως, αποτελεί η επιτάχυνση των διαδικασιών απονομής της δικαιοσύνης. Ο στόχος αυτός αποτελεί μία προσπάθεια κοινωνικής προτεραιότητας προς όφελος, κυρίως, των Ελλήνων πολιτών.
	Κυρίες και κύριοι συνάδελφοι, ολοκληρώνοντας την τοποθέτησή μου επιτρέψτε μου μία προσωπική εξομολόγηση. Όσα είπα ως εδώ απόψε, αποτελούν και τις αρχές οι οποίες διέπουν και θα συνεχίσουν να διέπουν την πολυετή παρουσία μου στο δημόσιο βίο. Είναι αρχές που έχω αποτυπώσει στην πολιτική μου εξέλιξη και σταδιοδρομία, αλλά και σε βιβλία μου. Χρωστώ μάλιστα ένα μέρος της πολιτικής μου εμπειρίας και στη δυνατότητα που μου δόθηκε, να επισκεφθώ πολλές χώρες, να λάβω μέρος σε διακρατικές και διεθνείς επαφές από τις οποίες αποκόμισα διαυγή εικόνα των ζητημάτων, που απασχολούν την εποχή μας.
	Όντας, συνεπώς, κοινωνός των εξελίξεων, των κινδύνων αλλά και των ευκαιριών που εμφανίζονται και υπάρχουν στο διεθνές περιβάλλον, στον εθνικό μας χώρο και στην Ευρωπαϊκή Ένωση, σκοπεύω να καταθέσω όλες αυτές τις εμπειρίες και γνώσεις μου, ώστε να δημιουργήσω προστιθέμενη αξία σε κάθε παράμετρο που αφορά τη δικαιοσύνη.
	Κυρίες και κύριοι συνάδελφοι, ξεκίνησα την ομιλία μου με μία αναφορά στο Νικόλαο Δημητρακόπουλο. Επιτρέψτε μου να την κλείσω αναφέροντας πράξεις και πολιτικές του μεγάλου αυτού πολιτικού αλλά και νομικού, οι οποίες είναι παραδειγματικές και αφορούν, βέβαια, τη δικαιοσύνη. Ζητώ, λοιπόν, την επιείκειά σας και επιτρέψτε μου να σας πω ότι και η ταπεινότητά μου έχει τέτοιους πολιτικούς στόχους και μία τέτοια πολιτική γραμμή φιλοδοξώ να ακολουθήσω. 
	Συγκεκριμένα, πρώτον, όπως κι εκείνος, θα προσπαθήσω κι εγώ να καταπολεμήσω με όλες μου τις δυνάμεις τη συναλλαγή και να αποδείξω με θεληματικότητα ότι μεταφράζω τις ιδέες σε πράξη.
      Δεύτερον, θα αγωνιστώ και εγώ να προβάλλω τις θέσεις μου, διατηρώντας πάντοτε ένα στερεό ηθικό υπόβαθρο.
      Τρίτον, θα μεριμνώ σε κάθε στιγμή για την απαρέγκλιτη εφαρμογή των νόμων.
      Τέταρτον, θα αγωνιστώ και εγώ για την ανόρθωση της λειτουργίας της δικαιοσύνης και για την ανύψωση του Δικαστικού Σώματος, ενισχύοντας με κάθε τρόπο τη θεσμική ανεξαρτησία των δικαστών και του λειτουργήματός τους. 
      Είμαι βέβαιος, κυρίες και κύριοι συνάδελφοι, ότι η λογική συνοχή των αμέσων μέτρων και των μεσοπρόθεσμων σχεδιασμών που ανέφερα για το χώρο της δικαιοσύνης, είναι ευδιάκριτη και είναι σε τέτοιο βαθμό συνεπής, ώστε όλες οι πτέρυγες του Κοινοβουλίου θα προσφέρουν τη συνεργασία τους.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης για οκτώ λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Πραγματικά με πιάνει δέος, γιατί για πρώτη φορά μιλάω μπροστά στην Εθνική Αντιπροσωπεία, μέσα στην καρδιά του δημοκρατικού μας πολιτεύματος. Είναι εξαιρετική η τιμή για μένα και παράλληλα μεγάλη η ευθύνη. Επί τη ευκαιρία εύχομαι καλή θητεία σ΄ όλους τους συναδέλφους όλων των παρατάξεων.
      Λυπάμαι που θα αρχίσω με κάτι δυσάρεστο. Θα ήθελα να ενημερώσω τους συναδέλφους ότι πριν από λίγο «γνωστοί-άγνωστοι» επέδραμαν στην Έκθεση Βιβλίου στη Διονυσίου Αρεοπαγίτου, έσπασαν αρκετά περίπτερα, έδειραν ανθρώπους και έκαψαν βιβλία. Θα παρακαλούσα να καταδικάσει το Σώμα τη φασιστική αυτή πρακτική και θα ήθελα να μάθω τι θα κάνει η Κυβέρνηση, ώστε να περιφρουρήσει την ελεύθερη διακίνηση των ιδεών στη χώρα μας.
      Οι Προγραμματικές Δηλώσεις της Κυβέρνησης πίστευα ότι θα θύμιζαν απλώς εκείνες του 2004, αφού εξάλλου ελάχιστα πράγματα από αυτά που είχε υποσχεθεί η Κυβέρνηση, υλοποιήθηκαν όλα αυτά τα χρόνια, αλλά, δυστυχώς, έπεσα έξω. Επρόκειτο για μία απλή, άγευστη παράθεση ευχών και αορίστων υποσχέσεων. 
      Θα προσπαθήσω να είμαι πολύ συγκεκριμένος, γιατί ο κόσμος που ψήφισε το Λαϊκό Ορθόδοξο Συναγερμό, ζητεί από τους δέκα Βουλευτές που έστειλε στη Βουλή, να κάνουν πράξη τη σθεναρή υπεράσπιση των συμφερόντων των μη προνομιούχων Ελλήνων, των δύο εκατομμυρίων νεόπτωχων που δημιούργησαν τα παλαιά κόμματα εξουσίας, των νέων που διεκδικούν το δικαίωμα στην παιδεία και στη δουλειά. 
      Κατ’ αρχάς να θυμίσω ότι οι κυβερνητικές διακηρύξεις ελάχιστους πείθουν, αφού σύμφωνα με το Ευρωβαρόμετρο του περασμένου Ιουνίου, οι Έλληνες πιστεύουν σε ποσοστό 30% ότι την επόμενη πενταετία η προσωπική τους οικονομική κατάσταση θα χειροτερέψει. Να σημειώσουμε ότι το ποσοστό αυτό είναι το υψηλότερο στην Ευρωπαϊκή Ένωση. Μάλιστα πιστεύουν σε ποσοστό 42% ότι η ζωή τους είναι σήμερα χειρότερη εν σχέσει μ΄ αυτήν πριν από πέντε χρόνια.
      Κύριε Πρόεδρε, παρά τα αλλεπάλληλα κοινοτικά πακέτα, η ελληνική οικονομία παραμένει καχεκτική. Η έγκυρη εφημερίδα «ΚΑΘΗΜΕΡΙΝΗ» αναφέρει ότι από τα 32.000.000.000 ευρώ του Γ΄ Κοινοτικού Πλαισίου Στήριξης, είχαν απορροφηθεί τον περασμένο Ιούνιο μόλις τα 20.000.000.000 ευρώ. 
      Ανατριχιαστικά είναι τα στοιχεία ειδικά για το Ταμείο Συνοχής, όπου από τα 453.000.000 ευρώ που είχαν δεσμευτεί για την Ελλάδα, μόλις το 20% είχε απορροφηθεί τον Ιούνιο, ενώ ειδικώς για τα έργα της δασικής προστασίας η απορρόφηση ήταν μηδενική. Μάλιστα, χαρακτηριστική είναι η περίπτωση έργου «Προστασία του Δάσους του Σέιχ Σου», στην εκλογική περιφέρεια του Πρωθυπουργού, όπου από τα 9.000.000 ευρώ δεν είχε απορροφηθεί απολύτως τίποτε.
      Άκουσα χθες στις Προγραμματικές Δηλώσεις από τον Πρωθυπουργό την φράση «αναδημιουργία στις καμένες περιοχές». Μετά τις επισκέψεις της Επιτρόπου κ. Χιούμπνερ και του Προέδρου της Ευρωπαϊκής Επιτροπής κ. Μπαρόζο ανακοινώθηκε από την Κυβέρνηση ότι θα δοθούν δάνεια από την Ευρωπαϊκή Τράπεζα Επενδύσεων και προκαταβολές από το Δ΄ Κοινοτικό Πλαίσιο Στήριξης. Αλήθεια, διερωτώμαι τα 453.000.000 ευρώ του Ταμείου Συνοχής που λιμνάζουν, γιατί δεν απορροφώνται και αναγκαζόμαστε να παίρνουμε δάνεια από την Ευρωπαϊκή Τράπεζα Επενδύσεων;
      Δεν ακούσαμε τίποτε στις χθεσινές Προγραμματικές Δηλώσεις για την καταπολέμηση της διαφθοράς. Ακούσαμε επί τροχάδην αναφορές για τα θέματα των ανανεώσιμων πηγών ενέργειας. Δεν ακούσαμε τίποτε για τα ελληνικά πετρελαϊκά αποθέματα, για τα αποθέματα φυσικού αερίου που έχει η πατρίδα μας. Να θυμίσω ότι το ελληνικό δημόσιο χρέος, φτάνει στο αστρονομικό ποσό των 230.000.000.000 ευρώ. Μεγάλο κομμάτι από αυτό το δημόσιο χρέος οφείλεται στην εισαγωγή πετρελαίου από ξένες χώρες. Έχει στερέψει ο Πρίνος. Για ποιο λόγο δεν εκμεταλλευόμαστε τα ελληνικά πετρελαϊκά αποθέματα;
      Κύριε Πρόεδρε, η μόνη σταθερή πηγή εισοδήματος και πόρων στη σημερινή Ελλάδα είναι η Ευρωπαϊκή Ένωση.
      Οι φτωχές ελληνικές περιφέρειες περιμένουν τις χρηματοδοτήσεις της Ευρωπαϊκής Ένωσης για να αναπτυχθούν, αφού καμμία σοβαρή επένδυση δεν γίνεται πλέον στην πατρίδα μας και αυτό είναι γνωστό. Οι Περιφέρειες, όπως η Ήπειρος, η Θεσσαλία και τα Ιόνια Νησιά, βρίσκονται στη δυσάρεστη θέση, όταν και εάν ενταχθεί η Τουρκία στην Ευρωπαϊκή Ένωση, να απενταχθούν, να μην αποτελούν πλέον στόχο χρηματοδότησης από την Ευρωπαϊκή Ένωση. Έτσι ξαφνικά, η Ελλάδα τεχνητά, θα μετατραπεί σε μία «πάμπλουτη» χώρα και οι περιφέρειες αυτές, θα βρεθούν εκτός των στοχεύσεων της Ευρωπαϊκής Ένωσης.
      Διερωτώμαι, κύριε Πρόεδρε, για τους λόγους που με τόσο πάθος η Κυβέρνηση ζητεί την ένταξη της Τουρκίας στην Ευρωπαϊκή Ένωση. Μίας χώρας που αρνείται να ανοίξει τη Θεολογική Σχολή στη Χάλκη, αρνείται να αποσύρει το casus belli στο Αιγαίο, αρνείται να αποσύρει το στρατό κατοχής από την Κύπρο, που δεν αναγνωρίζει ούτε καν την οικουμενικότητα του Πατριαρχείου. 
      Περίμενα να ακούσω από τον Πρωθυπουργό ότι θα υπήρχε έστω και μία στοιχειώδης αντίδραση στα όργανα της Ευρωπαϊκής Ένωσης, στο μόνο σημείο το οποίο πονά τη σημερινή Τουρκία, στις χρηματοδοτήσεις δωρεάν και στα δάνεια από την BEI, από την Ευρωπαϊκή Τράπεζα Επενδύσεων, που λαμβάνει αφειδώς η Τουρκία. Περίμενα, δηλαδή, από τις Προγραμματικές Δηλώσεις του Πρωθυπουργού, να ακούσω ότι η ελληνική Κυβέρνηση επιτέλους θα βάλει ένα φρένο στην Τουρκία, παγώνοντας, έστω προσωρινά, κάποιες από τις χρηματοδοτήσεις που παίρνει η Τουρκία, ενώ συνεχίζει την αδιάλλακτη τακτική της. 
      Δυστυχώς όμως, το ίδιο κάνει η Κυβέρνηση και με τα Σκόπια. Ενώ οι Σκοπιανοί παραβιάζουν συνεχώς την ενδιάμεση Συμφωνία, οι κοινοτικές χρηματοδοτήσεις ρέουν προς αυτήν τη χώρα. Να θυμίσω ότι η Κυβέρνηση του κ. Καραμανλή το Δεκέμβριο του 2005 έδωσε το «πράσινο» φως, για να χαρακτηριστούν τα Σκόπια ως υποψήφια για ένταξη χώρα στην Ευρωπαϊκή Ένωση χωρίς κανένα αντάλλαγμα. Το «ευχαριστώ» των Σκοπίων ήταν να ονομάσουν το αεροδρόμιο της πρωτεύουσας αυτής της χώρας με το όνομα «Μέγας Αλέξανδρος». Προχθές, πριν από τρεις-τέσσερις ημέρες, σε μία πανηγυρική τελετή με παράτες και μέσα ενημέρωσης, οι Σκοπιανοί τοποθέτησαν και την προτομή του Μεγάλου Αλεξάνδρου με την επιγραφή «Αλέξανδρος Γ΄, ο Μακεδών» μέσα σε κεντρική αίθουσα αυτού του αεροδρομίου. 
      Κύριε Πρόεδρε, τα δύο παλαιά κόμματα εξουσίας πρέπει να θεωρούν προφανώς τους Έλληνες ως έναν ανώριμο λαό, εξ ου και δεν μας δόθηκε ποτέ η δυνατότητα να ψηφίσουμε σ΄ ένα δημοκρατικό δημοψήφισμα, για το εάν θέλουμε ή όχι τα Σκόπια να μπουν στην Ευρωπαϊκή Ένωση. Θα θυμίσω εδώ ότι το τελευταίο δημοκρατικό δημοψήφισμα που έγινε στην Ελλάδα, έγινε πριν από τριάντα τρία ολόκληρα χρόνια, ενώ οι Έλληνες δεν μπόρεσαν να ψηφίσουν ούτε για την εισαγωγή του ευρώ ούτε για το Ευρωσύνταγμα ούτε για την έναρξη διαπραγματεύσεων με την Τουρκία ούτε για την καθιέρωση της τελωνειακής ένωσης με τη χώρα αυτή το 1996. Ας εμπιστευθούμε τη δημοκρατική ψήφο των Ελλήνων στα κρίσιμα εθνικά θέματα, ώστε να σταματήσει να φοβάται ο κάθε πολίτης όλα αυτά που γίνονται για εκείνον χωρίς εκείνον. 
      Σας ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε συνάδελφε. 
      Κύριοι συνάδελφοι, θα ήθελα να προτείνω απόψε να ολοκληρώσουμε τη συζήτηση στη 1.00΄ μετά τα μεσάνυχτα και αύριο να αρχίσουμε στις 11.00΄ το πρωί και να συνεχίσει η συνεδρίαση μέχρι τις 12.00΄ τα μεσάνυχτα χωρίς καμία διακοπή, για να δοθεί η δυνατότητα να μιλήσουν όσο το δυνατόν περισσότεροι βουλευτές, γιατί είναι και οι Υπουργοί που θα πάρουν το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, γιατί δεν τελειώνουμε τώρα για σήμερα και αύριο να ξεκινήσουμε από τις 10.00΄ το πρωί; 
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, δεν αρχίζει ποτέ η Βουλή στις 10.00΄ το πρωί την Κυριακή. Μην ξεχνάτε ότι είμαστε και ορθόδοξοι. 
      Το Σώμα συμφωνεί με την πρόταση του Προεδρείου;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε ομόφωνα με την πρόταση του Προεδρείου. 
      Το λόγο έχει ο κ. Κελέτσης. 
      ΣΤΑΥΡΟΣ ΚΕΛΕΤΣΗΣ: Κυρίες και κύριοι συνάδελφοι, αναφερόμενος στην αναφορά που έκανε ο Κοινοβουλευτικός Εκπρόσωπος του Λαϊκού Ορθόδοξου Συναγερμού σε σχέση με την επίθεση στην Έκθεση Βιβλίου, θα ήθελα να πω πως ομόφωνα η ελληνική Βουλή –και είναι αυτονόητο για την ελληνική Βουλή- καταδικάζει τέτοιου είδους ενέργειες. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Θα πρέπει, όμως, να σημειώσω ότι η συμπεριφορά και η στάση όλων μας σ΄ αυτά τα θέματα, θα πρέπει να είναι πάντοτε ανάλογη σ΄ όλες τις περιπτώσεις και να σεβόμαστε και να τιμούμε τους πνευματικούς δημιουργούς και τους συγγραφείς βιβλίων, όποιων βιβλίων και όποιους συγγραφείς. Είναι άλλο θέμα εάν το περιεχόμενο κάποιων βιβλίων, ίσως δεν μπορεί να περιλαμβάνεται στη διδακτέα ύλη. Όμως το να σεβόμαστε τα βιβλία, την πνευματική δημιουργία του καθενός, νομίζω ότι είναι βασική υποχρέωση και είναι και αυτονόητο για τους Έλληνες Βουλευτές. 
      Κυρίες και κύριοι συνάδελφοι, στις εκλογές της 16ης Σεπτεμβρίου ο ελληνικός λαός έβαλε τα πράγματα στη θέση τους. Μετά από μία περίοδο σύγχυσης, ακραίου πολιτικού  λόγου, επιθέσεων λασπολογίας, έντασης και κινδυνολογίας, ήρθε η ώρα να μιλήσει ο λαός και ο λαός μίλησε, ο λαός αποφάσισε. 
      Είναι ευτύχημα, θα έλεγα εγώ, ότι αυτή η Βουλή είναι πεντακομματική, γιατί αυτό σημαίνει ότι περισσότερες φωνές θα έχουν τη δυνατότητα να εκφραστούν μέσα στο Κοινοβούλιο. Και στο τέλος-τέλος ο ελληνικός λαός θα μας κρίνει ποιος, -από αυτό το επίσημο Βήμα της Βουλής, με όρους σοβαρότητας και υπευθυνότητας-, οδηγεί τη χώρα στο δρόμο του εκσυγχρονισμού και σ΄ ένα καλύτερο  μέλλον και ποιος με φθηνή δημαγωγία, λαϊκισμό, οδηγεί και προσπαθεί να κρατήσει τη χώρα στο παρελθόν. 
      Ο λαός, λοιπόν, μίλησε και έστειλε τα δικά του μηνύματα σε πολλές κατευθύνσεις, τόσο προς την Κυβέρνηση όσο και προς την Αντιπολίτευση. Προς την Κυβέρνηση το μήνυμα ήταν σαφές. Να συνεχίσουμε την πολιτική μας, τις τομές, τις αλλαγές, τις μεταρρυθμίσεις που έχει ανάγκη ο τόπος σ΄ όλα τα επίπεδα, σ΄ όλους τους τομείς, στην οικονομία, τη Δημόσια Διοίκηση, την παιδεία, την υγεία, την κοινωνική πολιτική. Αν ήθελε ανατροπή αυτής της πολιτικής, τότε θα υπερψήφιζε την Αξιωματική Αντιπολίτευση. Στις εκλογές κρίθηκαν οι προτάσεις, το πρόγραμμα, αλλά και η αξιοπιστία του καθενός. Και η Αντιπολίτευση πήρε τη θέση την οποία της έταξε για μία ακόμα φορά ο ελληνικός λαός. 
      Πρέπει, λοιπόν, και εμείς, όπως όλες οι πολιτικές δυνάμεις, να σεβαστούμε την ετυμηγορία του ελληνικού λαού. Πρέπει να  λάβουμε το μήνυμα και το μήνυμα πρώτα απ’ όλα πρέπει να το πάρει η Κυβέρνησή μας. 
      Πρέπει να προχωρήσουμε γρηγορότερα, πιο τολμηρά, πιο βαθιά στα προβλήματα, πιο αποτελεσματικά. Να διορθώσουμε τα λάθη μας εκεί όπου υπήρξαν, να λειτουργήσουμε με περισσότερη διαφάνεια σε τομείς του δημόσιου βίου όπου παρουσιάστηκαν προβλήματα. Να τακτοποιήσουμε εκκρεμότητες που αφήσαμε από την προηγούμενη θητεία μας και αφορούν την καθημερινότητα του πολίτη. Να εφαρμόσουμε επιτέλους το νόμο για τις Δ.Ε.Κ.Ο., που ματώσαμε για να τον ψηφίσουμε στην προηγούμενη Βουλή και ήρθε η ώρα τώρα να τον εφαρμόσουμε στην πράξη. Να προχωρήσουμε στην επίλυση του ασφαλιστικού προβλήματος με διάλογο, όπως τονίστηκε άλλωστε από τα χείλη του Πρωθυπουργού, με υπευθυνότητα, με σοβαρότητα, αρκεί ο διάλογος να μη γίνει άλλοθι για αναποτελεσματικότητα και ακινησία. Να προχωρήσουμε στη μεταρρύθμιση που χρειάζεται η Δημόσια Διοίκηση, μεταρρύθμιση αναγκαία, η αναγκαιότητα της οποίας αναδείχθηκε μέσα από τις αδυναμίες, τις ελλείψεις που παρατηρήθηκαν, παρά τις ανθρώπινες φιλότιμες προσπάθειες που καταβλήθηκαν από την πολιτική ηγεσία και τους πολίτες κατά τη μεγάλη καταστροφή των πυρκαγιών που έζησε ο τόπος μας το τελευταίο διάστημα πριν τις εκλογές. 
      Η ελληνική Δημόσια Διοίκηση είναι σήμερα ο μεγάλος ασθενής, το  μεγαλύτερο αντικίνητρο για την οικονομική ανάπτυξη της χώρας. Χρειάζεται να μπει το μαχαίρι στο κόκαλο, να αλλάξουμε τις δομές, να χτυπήσουμε τη γραφειοκρατία και την κακή νοοτροπία που επικρατεί στο χώρο αυτό. Να δώσουμε το βάρος στην καινοτομία, στην ψηφιακή σύγκλιση σ΄ όλους τους τομείς, στην παιδεία, στην οικονομία, στη Δημόσια Διοίκηση. 
      Κυρίες και κύριοι συνάδελφοι, την τετραετία που μόλις ξεκινήσαμε πρέπει το βάρος να πέσει, στη πράξη πια, στην ελληνική περιφέρεια. Μας χαροποιεί η επίσημη διακήρυξη από τα χείλη του Πρωθυπουργού, του Κώστα Καραμανλή και στις Προγραμματικές Δηλώσεις, ότι το 80% των πόρων του Δ΄ Κοινοτικού Πλαισίου Στήριξης θα κατευθυνθεί στην ελληνική περιφέρεια. Τώρα ήρθε η ώρα αυτό να γίνει πλέον πράξη. Μόνο που θα πρέπει να προχωρήσουμε πιο συστηματικά, πιο οργανωμένα, πιο υπεύθυνα. 
      Πρώτα απ’ όλα οι Υπουργοί της Κυβέρνησής μας, θα πρέπει να βρίσκονται σε συνεχή επαφή με τη Βουλή και με τους Βουλευτές όλων των παρατάξεων, σε σχέση με τα έργα που πρέπει να προχωρήσουν στην ελληνική περιφέρεια και να ενημερώνονται για αυτά. 
      Θα πρέπει επίσης, να προσέξουμε  τις δομές που θα υλοποιήσουν  και θα εφαρμόσουν την πολιτική του Δ΄ Κοινοτικού Πλαισίου Στήριξης, έτσι ώστε να αποφύγουμε την σπατάλη των πόρων και να έχουμε καλύτερη και πιο αποτελεσματική απορρόφηση των κοινοτικών κονδυλίων.
      Πρέπει να προχωρήσουμε σε έργα, που έχουν να κάνουν με την αγροτική ανάπτυξη και την αγροτική οικονομία, που έχουν να κάνουν με την διαχείριση του υδάτινου πλούτου, υπόγειου και επιφανειακού, έργα που θα δώσουν ανάπτυξη στην ελληνική περιφέρεια.
      Προέρχομαι από μία περιφέρεια, που οι εξελίξεις την οδηγούν σε μια μεταλλαγή, σε μια μετατροπή από μια απλή γωνιά του ελληνικού χάρτη σ΄ ένα ενεργειακό κόμβο. Μιλάω για τον Έβρο, μιλάω για την Αλεξανδρούπολη.
      Ξέρετε ότι το έργο του πετρελαιαγωγού Μπουργκάς – Αλεξανδρούπολη, προχωρεί. Το στοίχημα όμως για τον τόπο μου, για τον τόπο μας, είναι η ανάπτυξη αλλά με σεβασμό προς το περιβάλλον, με σεβασμό στη διατήρηση και την προστασία του περιβάλλοντος. Ο αγωγός θα φέρει οικονομική ανάπτυξη, αλλά μαζί θα φέρει και πολλά περιβαλλοντικά, κοινωνικά και χωροταξικά προβλήματα. Σ’ αυτά θα πρέπει η Κυβέρνηση να παραμείνει ευαίσθητη και να τα παρακολουθεί με μεγάλη προσοχή και ευαισθησία.
      Κυρίες και κύριοι συνάδελφοι, η πρώτη τετραετία, ήταν μία τετραετία συμμαζέματος και τοποθέτησης του πλαισίου από τη Νέα Δημοκρατία. Τώρα, ήρθε η ώρα της δημιουργίας, ήρθε η ώρα της παραγωγής έργου, ήρθε η ώρα του αποτελέσματος. Αυτή η τετραετία είναι ένα σταυροδρόμι, εάν η χώρα θα προχωρήσει στο δρόμο του εκσυγχρονισμού και της προσαρμογής στις ανάγκες που γεννάει η νέα εποχή ή θα μείνει δέσμια του παρελθόντος. 
      Κλείνοντας, θέλω να κάνω μία παρατήρηση, στην αναφορά που έγινε από Αρχηγό κόμματος, ο οποίος αναφερόμενος στους Βουλευτές της Νέας Δημοκρατίας, τους παρομοίασε με πρόβατα, που βόσκουν ελεύθερα στο λιβάδι. Πρώτα απ’ όλα ακόμη και ως χαριτολόγημα, ως παρομοίωση -εκφράζοντας φαντάζομαι τους Βουλευτές όλου του Κοινοβουλίου- δεν ταιριάζει για τους Βουλευτές του Κοινοβουλίου. Οι Έλληνες Βουλευτές δεν είναι πρώτα απ’ όλα πρόβατα. Δεύτερον, υποβιβάζει ακόμη και τους Βουλευτές του κομματικού σχηματισμού, στον οποίο μετέχουν και του οποίου ο Αρχηγός έκανε αυτήν την αναφορά. Λυπάμαι πολύ, αλλά θέλω να πω στους συναδέλφους ότι καμιά φορά ο λύκος έξω από το μαντρί, είναι λιγότερο ακίνδυνος από το μαντρόσκυλο μέσα στη στάνη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος, κ. Δραγώνα.
      ΘΑΛΕΙΑ ΔΡΑΓΩΝΑ: Κυρίες και κύριοι συνάδελφοι, με συγκίνηση παίρνω το λόγο για πρώτη φορά στο Κοινοβούλιο και θα εστιάσω σε θέματα εκπαίδευσης, μια και αυτά υπηρετώ είκοσι πέντε χρόνια και τα θεωρώ μείζονα. 
      Η περυσινή χρονιά υπήρξε ιδιαίτερα δύσκολη για την ελληνική εκπαίδευση σ΄ όλες τις βαθμίδες. Πολιτική ηγεσία, Υπουργείο Παιδείας, συνδικαλιστές, πανεπιστημιακοί, εκπαιδευτικοί της πρωτοβάθμιας εκπαίδευσης και φοιτητές, κανένας δεν υπήρξε άμοιρος ευθυνών και κανένας δεν κατέχει το μοναδικό κλειδί για την επίλυση προβλημάτων. Δυστυχώς είδαμε σύνθετα θέματα, να μετατρέπονται σε συνθήματα και να λειτουργούν παρελκυστικά. 
      Τι συμπεράσματα προέκυψαν, που μας είναι χρήσιμα σ’ αυτήν την κοινοβουλευτική περίοδο; Συμπέρασμα πρώτο. Το εκπαιδευτικό σύστημα δεν ανταποκρίνεται στις ανάγκες της χώρας, στις προσδοκίες των πολιτών και των οικογενειών, που επενδύουν τεράστια ποσά, χρόνο και ελπίδες.
      Συμπέρασμα δεύτερον. Η εκπαίδευση όπως και το περιβάλλον, ανήκει στα θέματα, που απαιτείται νοηματοδοτημένος διακομματικός διάλογος και συναίνεση.
      Σ’ όλην την προεκλογική περίοδο, ακούσαμε απ’ όλα τα κόμματα ότι η εκπαίδευση αποτελεί μέρος μιας θεμελιώδους αναπτυξιακής επιλογής της ελληνικής κοινωνίας για επένδυση στη γνώση και στον άνθρωπο.
      Εάν αυτό δεν αποτελεί κενή περιεχομένου ρητορεία, απαιτείται η εξεύρεση πολλαπλών δημιουργικών πλαισίων διαλόγου με συνέχεια μέσα στο χρόνο και με δέσμευση για υλοποίηση και προγραμματισμό χωρίς πισωγυρίσματα, ένα διάλογο που δεν είναι εφάπαξ και που δεν θα θυμόμαστε μόνο σε στιγμές κρίσης.
      Οι αλλαγές στην εκπαίδευση δεν επιβάλλονται. Προκύπτουν από αυθεντική και όχι καθοδηγούμενη ζύμωση. Όχι εγκλωβισμό σε αδιέξοδη άρνηση. Αντικατάσταση του απόλυτα καταγγελτικού λόγου με τη συμμετοχή στη διαμόρφωση ενός μεταρρυθμιστικού σχεδίου, που θα ανταποκρίνεται στις προσδοκίες των πολιτών και ιδίως των νέων γενεών και θα αφήνει ανοικτό το δρόμο για την πραγματοποίηση των ονείρων τους και προτάσεις που θα έχουν ευρύτερη συναίνεση αλλά και θα ανταποκρίνονται στις ανάγκες και τα ιδιαίτερα προβλήματα της ευρωπαϊκής εποχής μας.
      Αγαπητοί και αγαπητές συνάδελφοι, είναι κοινό μυστικό ότι τις σκληρές πολιτικές του Υπουργείου Παιδείας, τις διαδέχονται οι χλιαρές και αποφορτισμένες υποχωρήσεις, που δεν βοηθούν τον τελικό στόχο. Η μεγάλη πρόκληση είναι η ισορροπία ανάμεσα στην ανατροπή και τη συνέχεια. 
      Το ΠΑ.ΣΟ.Κ. δημιούργησε το ριζοσπαστικό νόμο-πλαίσιο του 1982 που έφτασε στα όριά του. Δεν αντικαταστάθηκε όμως με ένα προφανώς διαφορετικό σε περιεχόμενο νομοθέτημα, που να ανταποκρίνεται στις ανάγκες των καιρών. Δημιούργησε το Ανοιχτό Πανεπιστήμιο, που την τελευταία τριετία έχασε το δυναμισμό του. Ξεκίνησε το ολοήμερο σχολείο το οποίο όμως δεν άνθησε, όπως έπρεπε. Κατάργησε την επετηρίδα, που όμως αλλοιώθηκε μ΄ άλλες αδιαφανείς πρακτικές. Η αξιολόγηση, μια απολύτως απαραίτητη διαδικασία για την εξασφάλιση της ποιότητας, δεν έχει μπορέσει να πάρει το δρόμο της. Ακούγεται ότι επίκεινται μετατροπές στο νόμο-πλαίσιο. Η λύση δεν είναι η αδρανοποίησή του, αλλά ο ουσιωδέστερος μετασχηματισμός του. 
      Συμπέρασμα τρίτο. Οι αλλαγές στην εκπαίδευση αποτελούν και απαιτούν μακρόχρονη προσπάθεια με σχέδιο, συνοχή και στόχους, σχέδιο συνεκτικό, που θα διατρέχει κοινούς στόχους από το νηπιαγωγείο μέχρι και τα μεταπτυχιακά. Η εκπαιδευτική πολιτική δεν μπορεί παρά να είναι συνεκτική για όλες τις βαθμίδες. Αλλαγές στο ένα επίπεδο της εκπαίδευσης είναι αναπόδραστα συνδεδεμένες με τα υπόλοιπα. Αλλαγές μόνο στην κορφή της εκπαιδευτικής πυραμίδας δεν μπορούν να διορθώσουν τίποτα ουσιαστικά, γιατί δεν χτυπούν τις αδυναμίες και τα προβλήματα στη ρίζα τους.
      Συμπέρασμα τέταρτο. Ο νόμος-πλαίσιο και τα νομοσχέδια για τα μεταπτυχιακά και την έρευνα, εισήγαγαν μέτρα περιορισμένης εμβέλειας και απείχαν πολύ από την εισαγωγή τολμηρών μεταρρυθμίσεων στο δημόσιο πανεπιστήμιο. Ελάσσονα διαχειριστικά θέματα μετατράπηκαν σε μείζονα και τα μείζονα που αγγίζουν την ουσία της εκπαίδευσης, μετατράπηκαν σε ελάσσονα. Κρυμμένοι πίσω από τον μπαμπούλα των ιδιωτικών πανεπιστημίων, ξεχάσαμε πιο είναι το πραγματικό διακύβευμα.
      Συμπέρασμα πέμπτο. Το πραγματικό διακύβευμα είναι ο επαναπροσδιορισμός των εννοιών «συντηρητικό» και «προοδευτικό» στην εκπαίδευση, η ίδια η διαδικασία της γνώσης, ο συνδυασμός του γνωσιακού με το πολιτισμικό ρόλο της εκπαίδευσης, η καλλιέργεια της κριτικής σκέψης και του αναστοχασμού. 
      Με αφορμή το πολύπαθο βιβλίο της ιστορίας, φάνηκε ότι χρειάστηκε να πάμε πέρα από τα προκατασκευασμένα στερεότυπα και να σκεφτούμε ότι οι μαθητές, αλλά και οι φοιτητές, θα πρέπει να ασκηθούν στη διερεύνηση αλληλοσυγκρουόμενων εκδοχών και διαφορετικών ερμηνειών, στην ανταλλαγή επιχειρημάτων, στην τεκμηριωμένη διαφωνία, στην αναζήτηση νοήματος, στην κριτική των βεβαιοτήτων και των απλουστεύσεων. Όλα αυτά τα ξεχάσαμε. 
      Η απουσία τέτοιας διαπαιδαγώγησης έχει πολλαπλή σημασία. Αφορά όχι μόνο το επίπεδο ποιότητας ζωής που παρέχει στα άτομα. Αφορά στην καλλιέργεια της δημιουργικότητας και της δεκτικότητας. Η δεκτικότητα αυτή έχει και μεγάλη πολιτική σημασία. Η αρμονική συμβίωση κοινωνικών ομάδων με διαφορετικά πολιτισμικά χαρακτηριστικά διδάσκεται. Είναι θεώρηση του κόσμου και τρόπος ύπαρξης, που είτε καλλιεργείται είτε ναρκοθετείται. Ο απομονωτισμός διδάσκεται και η μισαλλοδοξία μαθαίνεται. Και αντίστροφα, η αναγνώριση των διαφορών και ο σεβασμός τους μαθαίνονται. Οι νέες προοπτικές διδάσκονται, η κοινωνική συνείδηση μαθαίνεται. Ακούσαμε για παράδειγμα προχθές ότι στόχος της Κυβέρνησης, είναι η ένταξη των Τσιγγάνων. Πώς θα γίνει αυτό, αγαπητοί και αγαπητές συνάδελφοι, όταν εξευτελίσαμε σε τέτοιο βαθμό αυτήν την ανθρώπινη ομάδα με αφορμή τα επιδόματα των πυροπλήκτων; 
      Συμπέρασμα τελευταίο και σπουδαιότερο. Το κύριο μέλημά μας ως κοινωνία θα πρέπει να είναι η άμβλυνση των κοινωνικών ανισοτήτων σ΄ όλο το φάσμα της εκπαίδευσης, άμβλυνση που είναι αδύνατο να επιτευχθεί, αν η προσπάθεια αναστολής των κοινωνικών παραγόντων που διαιωνίζουν την ανισότητα δεν ξεκινήσει πολύ νωρίς. Παρ΄όλο που η κοινωνική ανισότητα καταγγέλλεται, δεν μοιάζει να αντιμετωπίζεται με εποικοδομητικά μέτρα. Εξαίρεση αποτελεί η πρωτοβουλία της Γ.Σ.Ε.Ε. που παρουσίασε εξόχως ενδιαφέροντα, τεκμηριωμένα ερευνητικά δεδομένα για την κοινωνική ανισότητα στην εκπαίδευση και κάλεσε σε δημόσιο διάλογο προτείνοντας τη μείωση των ανισοτήτων μέσω άνισης κατανομής εκπαιδευτικών χώρων υπέρ υποβαθμισμένων περιοχών. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Το λόγο  έχει ο κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, το αποτέλεσμα των εκλογών της 16ης Σεπτεμβρίου έστειλε ένα ηχηρό μήνυμα: Οι πολίτες ανανέωσαν την εμπιστοσύνη τους στην Κυβέρνηση Καραμανλή, αλλά παράλληλα έδωσαν μια ρητή και ξεκάθαρη εντολή να προχωρήσουμε πιο γρήγορα, πιο αποφασιστικά, πιο τολμηρά. Η στρατηγική των αλλαγών και των μεταρρυθμίσεων δικαιώθηκε. Η πολιτική που καταδίκασε τις διαχωριστικές γραμμές υπερψηφίστηκε. Ο διχασμός, η οξύτητα και η πόλωση δεν επιβραβεύτηκαν από τους πολίτες. Ο ελληνικός λαός ζήτησε τη συνέχιση του κυβερνητικού έργου. Απαίτησε ακόμη μεγαλύτερη προσπάθεια. Είπε ότι πρέπει να γίνουμε πιο τολμηροί στις πολιτικές μας και να μη φοβηθούμε το ενδεχόμενο πολιτικό κόστος. 
      Στη νέα τετραετία που ξεκινάει θα αντιμετωπίσουμε μεγάλες προκλήσεις. Θα βρεθούμε αντιμέτωποι με προβλήματα που θα χρειαστούν άμεση επίλυση, προκειμένου να μη διαιωνίζονται. Η εντολή που έλαβε η Κυβέρνηση είναι αυτή ακριβώς, να λύσει προβλήματα, να αλλάξει νοοτροπίες που είναι εγκατεστημένες δεκαετίες, να δημιουργήσει ένα κράτος που είναι στο πλευρό του πολίτη και όχι απέναντί του. Η αποστολή είναι δύσκολη και η πρόκληση μεγάλη, είναι όμως μια ευκαιρία να αλλάξουμε τα πράγματα, να ξεφύγουμε από άγονες αντιπαραθέσεις και να επιζητήσουμε κοινές λύσεις, να ακούσουμε τις προτάσεις της Αντιπολίτευσης και να συζητήσουμε. Η άρνηση και ο μηδενισμός δεν προσφέρουν πλέον υπηρεσίες. Οι πολίτες ζητούν από εμάς, από όλους εμάς, να συμφωνήσουμε, να βρούμε έναν κοινό τόπο. 
      Ξεκινούμε μία τετραετία με αισιοδοξία, με όραμα, με πίστη για το μέλλον, για ένα καλύτερο μέλλον. Βάση μας είναι το έργο που προηγήθηκε τα προηγούμενα τριάμισι χρόνια. Πάνω σ΄ αυτές τις στέρεες και γερές βάσεις μπορούμε να σχεδιάσουμε τη σύγχρονη Ελλάδα, ένα καλύτερο κράτος, μια υγιή οικονομία, μια αποτελεσματική παιδεία, ένα αξιόπιστο σύστημα υγείας, έναν αποδοτικότερο αγροτικό τομέα. Εργαζόμαστε σκληρά και αποτελεσματικά. 
      Στον τομέα της οικονομίας κάναμε άλματα. Αποκαταστήσαμε την αξιοπιστία της χώρας μας στην Ευρωπαϊκή Ένωση. Προχωρούμε βήμα-βήμα προς τη δημοσιονομική εξυγίανση, βάζουμε τάξη στις Δ.Ε.Κ.Ο. που είχαν μετατραπεί σε ανεξέλεγκτους μηχανισμούς δημιουργίας ελλειμμάτων, ολοκληρώνουμε την τρίτη φάση της φορολογικής μεταρρύθμισης. Κάναμε πράξη τη σύμπραξη δημοσίου και ιδιωτικού τομέα, μετατρέψαμε την οικονομία μας σε ανοικτή και εξωστρεφή, δημιουργήσαμε ένα νέο υπόδειγμα οικονομικής ανάπτυξης που βασίζεται στις εξαγωγές, στις άμεσες ξένες επενδύσεις, στην τόνωση της επιχειρηματικότητας. Μέσα στα επόμενα δύο χρόνια στοχεύουμε να φθάσουμε σε ισοσκελισμένους προϋπολογισμούς. Σε ό,τι δε αφορά τους προϋπολογισμούς, πολλοί συνάδελφοι από την προηγούμενη τετραετία είχαμε επισημάνει την ανάγκη αναμόρφωσης της κατάρτισής τους. Γνωρίζω ότι έχει γίνει πολύ σημαντικό έργο από τον πρώην Υφυπουργό Οικονομικών, τον κ. Δούκα, προς αυτήν την κατεύθυνση και ελπίζω σύντομα να έχουμε απτά αποτελέσματα. 
      Προτεραιότητά μας είναι το κράτος. Είχαμε μιλήσει το 2004 για την ανάγκη της «επανίδρυσης του κράτους». Πολλοί τότε μας ειρωνεύθηκαν, πολλοί μας κατηγόρησαν, η αλήθεια όμως είναι ότι το κράτος ήταν και παραμένει ο μεγάλος ασθενής. Αλήθεια είναι επίσης ότι τα πράγματα δεν αλλάζουν από τη μια μέρα στην άλλη. Εργαστήκαμε με σχέδιο και πετύχαμε συγκεκριμένα και σημαντικά αποτελέσματα. Δίνουμε έμφαση στην ηλεκτρονική διακυβέρνηση, περιορίσαμε τις συναρμοδιότητες, μειώνουμε τη γραφειοκρατία, εμπιστευόμαστε τον πολίτη. Ενισχύσαμε αποφασιστικά την αυτοδιοίκηση, τόσο σε οικονομικό όσο και σε θεσμικό επίπεδο. 
      Μένουν ακόμη περισσότερα να γίνουν, η βάση εκκίνησης όμως είναι πολύ καλύτερη σε σχέση με το παρελθόν. Σήμερα αντιμετωπίζουμε νέες προκλήσεις. Το δείγμα γραφής από τις πρώτες κιόλας ημέρες είναι αναμφίβολα θετικό. Μειώθηκε ο αριθμός των Υπουργείων κατά δύο, ενώ υπάρχει ρητή εντολή για τη μείωση των γενικών και ειδικών γραμματειών. Προχωρούμε ακόμη περισσότερο, καταργώντας οργανισμούς του δημοσίου που δεν προσφέρουν απολύτως τίποτα στον πολίτη. 
    Κινούμαστε ακόμα πιο δυναμικά στην εισαγωγή νέων τεχνολογιών στη Δημόσια Διοίκηση. Συνεχίζεται ο διάλογος για μια πιο ισχυρή, πιο αποτελεσματική αυτοδιοίκηση. Κτίζοντας ένα καλύτερο κράτος, δημιουργώντας μια ισχυρή οικονομία, μπορούμε να μεταφέρουμε το παραγόμενο μέρισμα σ΄ εκείνους που το έχουν πραγματικά ανάγκη, σ΄ εκείνους που το χρειάζονται. Τηρήσαμε τις δεσμεύσεις μας την προηγούμενη τετραετία για το Ε.Κ.Α.Σ., για τη σύνταξη του Ο.Γ.Α., για το επίδομα ανεργίας και συνεχίζουμε.
    Ήδη με εντολή του Πρωθυπουργού, προχωρούν τα νομοσχέδια που είχαν κατατεθεί πριν από τις εκλογές. Ιδρύεται Εθνικό Ταμείο Κοινωνικής Συνοχής. Χορηγείται στους τρίτεκνους το πολυτεκνικό επίδομα, ενώ από την 1η Ιανουαρίου 2009 θεσμοθετείται κατώτατη εθνική σύνταξη πάνω από τα όρια της φτώχειας. Είναι μέτρα στοχευμένα, μέτρα που αποδίδουν, μέτρα που δημιουργούν ένα ισχυρό κοινωνικό κράτος.
     Παράλληλα όμως με τα ανωτέρω η νέα Κυβέρνηση στρέφει την προσοχή της στο περιβάλλον. Κεφαλίδα της πολιτικής μας αποτελεί η προστασία του περιβάλλοντος. Το Υ.ΠΕ.ΧΩ.Δ.Ε. έκανε σημαντικό έργο ενώ έχει θέσει και συγκεκριμένους άξονες πάνω στους οποίους θα κινηθεί στο μέλλον. Μπορούμε, όμως, παράλληλα να αξιοποιήσουμε τη γνώση και την ενέργεια αρκετών περιβαλλοντικών οργανώσεων που λειτουργούν με επιστημονικά κριτήρια. Αυτή η αξιοποίηση μπορεί να γίνει με τη δημιουργία ενός άτυπου συμβουλευτικού οργάνου, είτε στα πλαίσια του Υ.ΠΕ.ΧΩ.Δ.Ε. είτε στα πλαίσια της αρμόδιας επιτροπής της Βουλής. 
    Τέλος, θα σταθώ σ΄ ένα σημείο με το οποίο έχω ασχοληθεί διεξοδικά και το οποίο αποτελεί κυβερνητική προτεραιότητα. Μιλώ για τη διάδοση των νέων τεχνολογιών και την ευρυζωνικότητα. Πραγματικά σ’ αυτόν τον τομέα έγιναν άλματα. Μέσα σε πέντε χρόνια θα προσεγγίσουμε τον ευρωπαϊκό μέσο όρο στους σχετικούς δείκτες της ευρυζωνικότητας, όταν λίγα χρόνια πριν αυτό φαινόταν άπιαστο όνειρο. Δημιουργήσαμε συγκεκριμένη ψηφιακή στρατηγική για την Ελλάδα του μέλλοντος. Διευκολύνουμε τον πολίτη, αντιμετωπίζουμε τη γραφειοκρατία ενισχύουμε την επιχειρηματικότητα, δημιουργούμε υποδομές για ένα καλύτερο αύριο. 
    Κυρίες και κύριοι συνάδελφοι, το στοίχημα της νέας τετραετίας αντανακλά στις προσδοκίες των Ελλήνων πολιτών για ένα καλύτερο αύριο. Είμαστε σε θέση μάχης για να αντιμετωπίσουμε όχι μόνον τις καθημερινές δυσκολίες, αλλά και για να δρομολογήσουμε το μέλλον της χώρας και των πολιτών. Οι ευκαιρίες που ανοίγονται μπροστά μας είναι πολλές και ποικίλες. Δεν έχουμε δικαίωμα απέναντι στις νέες γενιές, στις παραγωγικές ηλικίες, αλλά και στους συνανθρώπους που τίμησαν με τη ζωή τους, τη διαδρομή τους και τη δράση τους την ελληνική πολιτεία, να αποτύχουμε. Οφείλουμε να πετύχουμε και θα πετύχουμε. Η νέα Κυβέρνηση προχωρά με αφετηρία το παρόν που δημιουργήσαμε στην προηγούμενη θητεία μας, στο μέλλον του τόπου μας, για όλες τις Ελληνίδες και για όλους τους Έλληνες. 
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος  Σούρλας): Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, τα συγχαρητήρια σε όλους τους παλιούς που εξελέγησαν  και στους νέους καλή δουλειά, συγχαρητήρια και καλό κουράγιο.
      Από αυτό το Βήμα για έβδομη φορά, θα ευχαριστήσω τη Λακωνία για την εμπιστοσύνη που μου έδειξε. Θα πω για άλλη μια φορά ότι θα είμαι ειλικρινής και ότι θα καταθέτω τις απόψεις μου και για τη Λακωνία και για την Ελλάδα, με αξιοπρέπεια. Και πρέπει να μιλάμε με αξιοπρέπεια στη Βουλή των Ελλήνων και πρέπει να λέμε την αλήθεια  μεταξύ μας και να κοιταζόμαστε στα μάτια, γιατί πριν από λίγο και όλο το απόγευμα εγώ νόμιζα ότι ζούμε σε μια εικονική πραγματικότητα. Όλα παρουσιάστηκαν τέλεια. 
      Έτσι, στο πλαίσιο της πολιτικής εντιμότητας, αλλά και της κοινοβουλευτικής εθιμοτυπίας, θα συγχαρώ την Κυβέρνηση Καραμανλή γιατί έχει πολλά νέα πρόσωπα. Θα της ευχηθώ καλή επιτυχία για το καλό του τόπου. 
      Η δική μας πολιτική στάση, αγαπητοί συνάδελφοι, μου επιτάσσει να κάνω κριτική. Μερικές φορές θα πρέπει να είμαι και επικριτικός, αλλά σε καμμία περίπτωση δεν θα είμαι υποκριτικός απέναντι στην Κυβέρνηση της Νέας Δημοκρατίας. Τα λέω αυτά τα πράγματα, διότι ναι μεν κερδίσατε την Κυβέρνηση, αλλά δεν πήρατε άφεση αμαρτιών.
      Οι Έλληνες δεν έχουν αδύναμη μνήμη για όλα αυτά που ειπώθηκαν όλο το απόγευμα. Το ότι συνεχίζετε να κυβερνάτε αυτόν τον τόπο δεν σημαίνει ότι ο ελληνικός λαός ξέχασε τις πληγές που ενέσκηψαν τα τριάμισι τελευταία χρόνια. Δηλαδή πρόκειται να ξεχάσει ο ελληνικός λαός το φιάσκο παγκόσμιας εμβέλειας που αφορά το «Βασικό Μέτοχο»; 
      Υπάρχει, δηλαδή, περίπτωση ο ελληνικός λαός να ξεχάσει τις βαλίτσες με τις μίζες που σήμερα επιχειρείτε να αποσύρετε από το προσκήνιο, μεταθέτοντας Υπουργούς και στελέχη; Θα ξεχάσει τους «κουμπάρους» που δωροδοκούνται; Θα ξεχάσει τα ζητήματα εθνικής ασφάλειας, όπως το σκάνδαλο με τις  υποκλοπές; Θα ξεχάσει τις ζαρντινιέρες που χτύπησαν τους φοιτητές και τις κακοποιήσεις στα αστυνομικά τμήματα; 
      Θα ξεχάσει ο ελληνικός λαός τους Υπουργούς που έκαναν αγγαρεία και είχαν το «θάρρος» να λένε ότι κάνουν αγγαρεία, τους οποίους δεν αποσύρατε ποτέ; Θα ξεχάσει τη δημοσιονομική απογραφή του κ. Αλογοσκούφη που έκανε βέβαια μερικούς πλουσιότερους κατά μερικά δισεκατομμύρια μέσα σε μια νύχτα ή την ανικανότητα και την έλλειψη συντονισμού στην τελευταία τραγωδία που έζησε ο ελληνικός λαός; Θα μιλήσω για την πατρίδα μου. Τα πιο ωραία δάση της Ελλάδας στον Ταΰγετο και τον Πάρνωνα κάηκαν. Οι αγρότες περιμένουν τη βοήθεια, οι κτηνοτρόφοι το ίδιο. Ένας είναι προφυλακισμένος με ψευδομάρτυρες.
      Κυρίες και κύριοι συνάδελφοι, εμείς σαν ΠΑ.ΣΟ.Κ. θα σεβαστούμε τις θεσμικές διαδικασίες, ασκώντας γόνιμη, εποικοδομητική και όταν χρειάζεται αυστηρή αντιπολίτευση και θα τιμήσουμε την ψήφο των υποστηρικτών μας. Συγχρόνως πιστεύω ότι θα τιμήσουμε και τις προσδοκίες όλων των Ελλήνων. Όλοι εμείς, λοιπόν, σήμερα εδώ δηλώνουμε «παρών», γιατί όλοι οι άλλοι είναι νικητές. Όλοι σήμερα μιλούν σαν νικητές. Εμείς δουλεύουμε και δηλώνουμε παρόντες. 
      Ο κύριος Πρωθυπουργός χθες είπε τίποτε διαφορετικό στον ελληνικό λαό εκτός από το ότι θα φτιάξει νέο εκλογικό νόμο; Εκλογές, εκλογές, εκλογές. Το ζητούμενο είναι πώς θα έχουμε πάντα στα χέρια μας την Κυβέρνηση και την ηγεσία του ελληνικού λαού και οι χθεσινές γενικόλογες δηλώσεις του  Πρωθυπουργού ήταν αρκετές για να καταλάβει τι τον περιμένει. 
      Η νεοφιλελεύθερη επιδρομή συντονίστηκε μεθοδευμένα τα τρία προηγούμενα χρόνια και τώρα έχουμε πια μια μορφή επιδρομής. Ό,τι τάχθηκε προεκλογικά δεν θα γίνει μετεκλογικά. Οι περιώνυμες μεταρρυθμίσεις, για τις οποίες μιλούν σήμερα οι συνάδελφοι Βουλευτές της Νέας Δημοκρατίας, ήταν «αέρας κοπανιστός». Σαράντα δύο μήνες δεν είδε κανείς καμμία μεταρρύθμιση. 
      Μήπως έγινε καμμία μεταρρύθμιση στην υγεία και δεν το πήραμε είδηση; Τα ράντζα υπάρχουν ακόμα στους θαλάμους, οι οποίοι ήταν τετράκλινοι και έγιναν εξάκλινοι. Έχει πάει κανείς στα επείγοντα των νοσοκομείων για να δει πόσες ώρες αναμονής υπάρχουν; Παραδείγματος χάριν, προχθές πήγα να επισκεφθώ το Νοσοκομείο Σπάρτης και υπήρχαν ασθενείς που βρίσκονταν τέσσερις ώρες σε αναμονή. 
      Μήπως δεν ζει στην Ελλάδα ο κ. Αβραμόπουλος, που είπε πριν λίγο ωραία πράγματα; Μήπως ζει σε άλλο κράτος και μας είπε ότι το σύστημα υγείας είναι το τελειότερο σύστημα που υπάρχει στην Ευρώπη; Μήπως ο κ. Αβραμόπουλος θυμήθηκε πως όταν ανέλαβε το Υπουργείο Υγείας είπε ότι θα προσλάβει τρεις έως πέντε χιλιάδες νοσηλευτές; Το θυμήθηκε ξανά χθες το βράδυ μετά τις Προγραμματικές Δηλώσεις της Κυβέρνησης και είπε ότι θα πάρει δύο χιλιάδες νοσηλευτές.
      Μήπως ο κ. Αβραμόπουλος έχει κλειστά δύο χρόνια τώρα τα κρεβάτια των μονάδων εντατικής θεραπείας και οι ασθενείς κάνουν το «γύρο του θανάτου» στην Ελλάδα, από τη Λακωνία μέχρι την Αλβανία, από τη Ρόδο μέχρι τη Θεσσαλονίκη, για να βρουν μονάδα εντατικής θεραπείας; Μήπως ο κ. Αβραμόπουλος θυμήθηκε τίποτα γι’ αυτά τα αντιδραστήρια του AIDS, που είναι ακόμα στα αζήτητα; 
      Αγαπητές συναδέλφισσες και συνάδελφοι, στην πολιτική δεν υπάρχουν αδιέξοδα, υπάρχουν πολιτικές λύσεις.
Ο λαός σας εξέλεξε για να βρίσκετε λύσεις. Η υποχώρηση στις διαπραγματεύσεις στα ευρωπαϊκά όργανα και στο ασφαλιστικό και η υιοθέτηση όλων των θέσεων που θα πάρουν οι «28» σε σχέση με το ασφαλιστικό είναι μια άτακτη υποχώρηση της Νέας Δημοκρατίας.
      Τελειώνοντας θέλω να πω ότι εμείς στο ΠΑ.ΣΟ.Κ. θα είμαστε εδώ. Θα ελέγχουμε την Κυβέρνηση, θα κάνουμε προτάσεις, θα κάνουμε θεσμική αντιπολίτευση. Θα μιλάμε για το δίκιο του Έλληνα. Θα μιλήσουμε για τη λίστα φαρμάκων. Θα μιλήσουμε για τις μεγάλες ελλείψεις στο «Βοήθεια στο Σπίτι». Θα μιλήσουμε για τις μεγάλες ελλείψεις στην κοινωνία, στην κοινωνική πολιτική. Θα μιλήσουμε για το σύστημα της πρόνοιας. Θα μιλήσουμε για όλα αυτά τα προβλήματα στα οποία τριάμισι χρόνια εσείς δεν δώσατε λύσεις, δεν δώσατε καμμία απάντηση. 
      Εμείς δεν μπορούμε να υπερψηφίσουμε τις Προγραμματικές Δηλώσεις της Κυβέρνησης διότι για άλλη μία φορά ειπώθηκε ό,τι ειπώθηκε και το 2004.
      Ευχαριστώ. Καλό βράδυ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γρηγοράκο.
      Ο Υπουργός Μεταφορών και Επικοινωνιών κ. Χατζηδάκης έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, μετά από δεκατρία χρόνια στο Ευρωπαϊκό Κοινοβούλιο είναι η πρώτη φορά που μιλάω στην Αίθουσα της Ολομέλειας της Βουλής των Ελλήνων και πραγματικά το κάνω με ιδιαίτερη συγκίνηση καθώς έχω να σταθώ αντάξιος της εμπιστοσύνης όχι μόνο των ψηφοφόρων της Β΄ εκλογικής περιφέρειας της Αθήνας αλλά και του Πρωθυπουργού Κώστα Καραμανλή, που μου εμπιστεύτηκε το Υπουργείο Μεταφορών και Επικοινωνιών. 
      Στις 16 Σεπτεμβρίου η Νέα Δημοκρατία ζήτησε κι έλαβε μια καθαρή εντολή από τον ελληνικό λαό: Να πάει τη χώρα μπροστά, να τη φέρει από την περιφέρεια στην καρδιά της Ευρώπης, να κάνει την Ελλάδα ακόμα πιο ανταγωνιστική, ακόμα πιο ισχυρή, ακόμα πιο σύγχρονη. Και πρέπει να την ακολουθήσουμε πάνω στους άξονες που καθόρισε για μας ο Πρωθυπουργός: νέες ιδέες, κοινωνική ευαισθησία, διαφάνεια, αποφασιστικότητα.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΙΣΑΒΕΤ ΠΑΠΑΔΗΜΗΤΡΙΟΥ)
      Το Υπουργείο Μεταφορών και Επικοινωνιών σχετίζεται άμεσα με την καθημερινότητα και την ποιότητα ζωής των πολιτών, με το περιβάλλον, με τις νέες τεχνολογίες, με την αναπτυξιακή πορεία της χώρας. 
      Ήμουν σε επαφή με τα θέματα των μεταφορών από το Ευρωπαϊκό Κοινοβούλιο, καθώς έτυχε να είμαι Πρόεδρος της Επιτροπής Μεταφορών της Ευρωβουλής και Κοινοβουλευτικός Εκπρόσωπος του Ευρωπαϊκού Λαϊκού Κόμματος για τα ίδια θέματα. Αυτές τις μέρες προσπάθησα να ενημερωθώ από τους συνεργάτες μου και να μελετήσω καλά τα θέματα του Υπουργείου. Από το ευρύ αντικείμενο που έχουμε μπροστά μας αυτή τη στιγμή έχω ξεχωρίσει έξι συγκεκριμένους άξονες, τους οποίους θέτουμε σε απόλυτη προτεραιότητα. Να σας τους πω.
      Πρώτος στόχος: Να αναβαθμίσουμε τη χώρα μας σε κύριο διαμετακομιστικό κέντρο της ευρύτερης περιοχής. 
      Δεύτερος στόχος: Να αυξήσουμε θεαματικά τον αριθμό των συμπολιτών μας που μετακινούνται με τα μαζικά μέσα μεταφοράς. 
      Τρίτος στόχος: Να ενισχύσουμε ιδιαίτερα τα μέσα σταθερής τροχιάς και ιδίως το σιδηροδρομικό μας δίκτυο, για μετακινήσεις με ασφάλεια, με ταχύτητα και φιλικές προς το περιβάλλον. 
      Τέταρτος  στόχος: Να βελτιώσουμε την οικονομική κατάσταση των Δ.Ε.Κ.Ο. που εποπτεύονται από το Υπουργείο, με σεβασμό στην κοινωνική προσφορά τους αλλά και στα χρήματα του Έλληνα φορολογούμενου.
      Πέμπτος στόχος: Να δώσουμε οριστική και βιώσιμη λύση στο καυτό θέμα της Ολυμπιακής. 
      Και έκτος στόχος: Να προσδώσουμε επιπλέον δυναμική στον τομέα των επικοινωνιών και να προχωρήσουμε πιο γρήγορα στην εξάπλωση των ευρυζωνικών δικτύων ιδίως στην περιφέρεια.
      Είναι οι έξι μεγάλοι στόχοι που έχουμε θέσει, με προφανή οφέλη για όλους τους Έλληνες: καλύτερη ποιότητα ζωής, προστασία του περιβάλλοντος, ανάπτυξη σ΄ όλη τη χώρα και στήριξη των πιο απομακρυσμένων περιοχών ώστε να βγουν από την απομόνωση, σεβασμός στα χρήματα των φορολογουμένων, ουσιαστικά βήματα εκσυγχρονισμού της πατρίδας μας. 
      Κυρία Πρόεδρε, κυρίες και κύριοι συνάδελφοι, μολονότι είμαι σχετικά νέος στην ηλικία έχω ήδη μάθει ότι η βιασύνη στην πολιτική δεν είναι καλός σύμβουλος. Γι’ αυτό και δεσμευθήκαμε ότι δεν θα πάρουμε καμμία σημαντική απόφαση χωρίς τίμιο, ανθρώπινο και ειλικρινή διάλογο με όλα τα κόμματα, με όλες τις συνδικαλιστικές παρατάξεις, με όλους τους κοινωνικούς φορείς. Διάλογο που για να έχει ουσία πρέπει βέβαια να έχει και χρονοδιαγράμματα, να οδηγεί σε αποφάσεις και σε συγκεκριμένο αποτέλεσμα. 
Η δική μας στάση θα είναι τίμια και καθαρή και αυτό θα ζητήσω απ’ όλους, αυτό θα ζητήσω προφανώς και από τα κόμματα της Αντιπολίτευσης. 
     Κυρία Πρόεδρε, η αλήθεια είναι ότι ο πήχης για μένα βρίσκεται ήδη ψηλά. Το έργο που έγινε τα τελευταία χρόνια στο Υπουργείο αυτό από τον προηγούμενο Υπουργό τον κ. Λιάπη και τους συνεργάτες του ήταν σημαντικό και χειροπιαστό. Πάνω σ’ αυτό το έργο ερχόμαστε να κτήσουμε, με στόχο να λύσουμε τα εκκρεμή ζητήματα που υπάρχουν και να δώσουμε ακόμη μεγαλύτερη αναπτυξιακή ορμή στους κρίσιμους τομείς. 
     Σας εξηγώ τώρα τι προτιθέμεθα να κάνουμε σε καθέναν απ’ αυτούς τους έξι άξονες, στους οποίους αναφέρθηκα. 
     Η Ελλάδα κόμβος στις μεταφορές. Σκοπός είναι η ενίσχυση των υποδομών μας ώστε να αυξήσουμε την ανταγωνιστικότητά μας, να αναδείξουμε τη στρατηγική θέση της χώρας και να την καταστήσουμε το κυρίαρχο διαμετακομιστικό κέντρο στην περιοχή των Βαλκανίων και της Νοτιοανατολικής Ευρώπης. 
     Με τον επιτυχή τερματισμό των διαπραγματεύσεων με την Ευρωπαϊκή Επιτροπή του στρατηγικού Προγράμματος «Μεταφορές 2007-2013» οι επεκτάσεις των συγκοινωνιακών δικτύων θα συγχρηματοδοτηθούν μέσω του Επιχειρησιακού Προγράμματος «Ενίσχυση της Προσπελασιμότητας». 
     Τι σχεδιάζουμε να κάνουμε. Εκσυγχρονίζουμε με νέο νομοθετικό πλαίσιο τον τομέα των εμπορευματικών μεταφορών δίνοντας κίνητρα για τη δημιουργία οργανωμένων μεταφορικών επιχειρήσεων, προκειμένου να καταστεί ο τομέας ανταγωνιστικός και να συμβάλει στην αύξηση του εξαγωγικού εμπορίου. 
     Προωθούμε τη δημιουργία σύγχρονων υποδομών στον τομέα αυτό, όπως είναι το Εμπορευματικό Κέντρο στο Θριάσιο, η ολοκλήρωση του νέου σιδηροδρομικού σταθμού στο Νέο Ικόνιο. Αντίστοιχες υποδομές θα δημιουργήσουμε στη Θεσσαλονίκη και σε άλλα κομβικά σημεία της χώρας για την προώθηση των συνδυασμένων μεταφορών. Τα εμπορευματικά κέντρα, πρέπει να ξέρετε, μπορεί να προσελκύσουν μεγάλης κλίμακας επενδύσεις από το εξωτερικό και είναι για μένα πολύ βασική προτεραιότητα. 
     Ξεκινάμε τις διαδικασίες κατασκευής του νέου αεροδρομίου στο Καστέλι Ηρακλείου που θα αποτελέσει ένα από τα μεγαλύτερα έργα στον τομέα αυτό στην Ευρώπη, συνολικού κόστους 1.200.000.000 ευρώ. Για τον εκσυγχρονισμό του συστήματος μεταφορών προχωρούμε επίσης στην αναβάθμιση των συστημάτων αεροναυτιλίας, αλλά και σε αποκρατικοποιήσεις ορισμένων αεροδρομίων, έτσι ώστε να γίνουν πιο ελκυστικά και να συμβάλουν περισσότερο στην ανάπτυξη της χώρας. 
     Δεύτερος άξονας: Πιο ελκυστικά μέσα μαζικής μεταφοράς για τους πολίτες. Στον τομέα των αστικών συγκοινωνιών ο στρατηγικός μας στόχος είναι δεδομένος. Λιγότερα Ι.Χ. στην πόλη, περισσότερες και καλύτερες δημόσιες συγκοινωνίες. Άμεση προτεραιότητά μας είναι η διαρκής ευαισθητοποίηση της κοινής γνώμης για την προώθηση της χρήσης των μέσων μαζικής μεταφοράς και της προσέλκυσης νέων επιβατών στις αστικές συγκοινωνίες. 
     Είναι για μας ζήτημα ποιότητας ζωής, ζήτημα πολιτισμού, για να εξοικονομήσουμε χρήμα και χρόνο και να συμβάλουμε στην προστασία του περιβάλλοντος και, αν θέλετε, αυτό είναι και το δικό μου προσωπικό στοίχημα. Θέλω ως Υπουργός Μεταφορών να συμβάλω στο να αποκτήσουν περισσότεροι συμπολίτες μας τη συνήθεια να μετακινούνται με τα μέσα μαζικής μεταφοράς. 
     Βέβαια, αυτό δεν είναι μόνο θέμα ευαισθητοποίησης. Είναι πρώτα απ’ όλα θέμα καλών και λειτουργικών αστικών συγκοινωνιών. Γι’ αυτό προς αυτή την κατεύθυνση δημιουργείται σύστημα συντονισμού των αστικών συγκοινωνιών στην Αττική, προκειμένου οι μετακινήσεις να γίνονται με μεγαλύτερη άνεση και σε ταχύτερους χρόνους. 
     Προχωρά η προγραμματισμένη περαιτέρω ανανέωση του στόλου και η αναβάθμιση των υποδομών όλου του συστήματος των αστικών συγκοινωνιών. 
     Τίθεται σε πιλοτική εφαρμογή η χρήση βιοκαυσίμων και υδρογόνου ως καύσιμα κίνησης, με τα οποία θα προσπαθήσουμε να πετύχουμε τον περιορισμό της ατμοσφαιρικής ρύπανσης και την εξοικονόμηση φυσικά ενέργειας. 
     Ενθαρρύνεται η κυκλοφορία υβριδικών οχημάτων Ι.Χ. και ταξί με εναλλακτικής μορφής καύσιμα, ώστε να πετύχουμε ακόμα μεγαλύτερες μειώσεις στην κατανάλωση ενέργειας και να περιορίσουμε τη ρύπανση. 
     Ενίσχυση στα μέσα σταθερής τροχιάς. Αναβαθμίζονται τα μέσα σταθερής τροχιάς που είναι και τα πιο φιλικά προς το περιβάλλον. Έτσι, πρώτον, ολοκληρώνεται η διπλή ηλεκτροκίνητη σιδηροδρομική γραμμή Πάτρα-Αθήνα-Θεσσαλονίκη-Ειδομένη. Δεύτερον, επεκτείνεται ο προαστιακός της Αθήνας προς Ξυλόκαστρο, Χαλκίδα, Θήβα και Λαύριο και ο προαστιακός Θεσσαλονίκης προς Λάρισα και Σέρρες. 
     Προχωρεί η επέκταση του τραμ προς τη Βούλα και τον Πειραιά. Τα δρομολόγια προς Βούλα ξεκινάνε τώρα, στα τέλη Οκτωβρίου, ενώ στον Πειραιά η έναρξη των έργων προγραμματίζεται για τα μέσα του 2008 και θα ολοκληρωθεί στα τέλη του 2010. 
      Παράλληλα, θα επιδιώξουμε κάτι ακόμα πιο δύσκολο, να μετατρέψουμε τον Ο.Σ.Ε. σε σύγχρονη σιδηροδρομική επιχείρηση, ακολουθώντας τις σχετικές κοινοτικές οδηγίες για τις σιδηροδρομικές μεταφορές. Εξάλλου και για τις σιδηροδρομικές μεταφορές έχει εξασφαλιστεί συγχρηματοδότηση από την Ευρωπαϊκή Επιτροπή μέσω του Επιχειρησιακού Προγράμματος «Ενίσχυση της Προσπελασιμότητας».
      Έρχομαι τώρα στο επόμενο κεφάλαιο: Εξυγίανση και εκσυγχρονισμός των Δ.Ε.Κ.Ο.. Θα ήθελα στο σημείο αυτό να κάνω κάποιες ειδικές αναφορές στους εποπτευόμενους οργανισμούς του Υπουργείου, οι οποίοι, εν πολλοίς, αποτελούν και μοχλούς υλοποίησης της πολιτικής μας. Δεν παραγνωρίζω τον κοινωνικό χαρακτήρα των οργανισμών του Υπουργείου Μεταφορών και Επικοινωνιών και την ανάγκη διατήρησης των βασικών υπηρεσιών τους σε χαμηλές τιμές. Όμως δεν μπορούν οι οργανισμοί αυτοί να αποτελούν χοάνες κατασπατάλησης του χρήματος των Ελλήνων πολιτών.
      Θα πρέπει να βελτιώσουμε τα οικονομικά δεδομένα των Δ.Ε.Κ.Ο. με ορθολογική διαχείριση. Ο σεβασμός στα χρήματα των φορολογουμένων είναι δεδομένος και αδιαπραγμάτευτος κανόνας γι’ αυτήν την Κυβέρνηση. Σε όλους τους οργανισμούς θα πρέπει να βελτιωθεί η σχέση λειτουργικών εσόδων και εξόδων με νοικοκύρεμα των οικονομικών τους λειτουργιών και απαραίτητες δομικές αλλαγές.
      Προτεραιότητά μας, επίσης, είναι ο εκσυγχρονισμός και η ανανέωση του υλικού όλων των οργανισμών, Ο.Σ.Ε., Η.Σ.Α.Π., Η.Λ.Π.Α.Π. κ.λπ. και η ολοκλήρωση σημαντικών έργων υποδομής. Έτσι, θα ενισχύσουμε τη δυναμική τους και θα καταστήσουμε τις υπηρεσίες τους πιο ελκυστικές για τους πολίτες.
      Επόμενος άξονας: Οριστική και βιώσιμη λύση για την Ολυμπιακή. Χωρίς καμμιά αμφιβολία, ένα από τα πιο κρίσιμα θέματα του Υπουργείου μας είναι αυτό της Ολυμπιακής Αεροπορίας. Δεν θέλω να αναφερθώ σήμερα, στην πρώτη μου ομιλία, στις πολιτικές που δημιούργησαν τα σημερινά αδιέξοδα και έχουν επιβαρύνει τους Έλληνες φορολογουμένους έως σήμερα με περίπου ένα τρισεκατομμύριο παλιές δραχμές. Αυτά πάνω-κάτω είναι γνωστά στον ελληνικό λαό.
      Δικός μας στόχος είναι να δώσουμε μια μόνιμη, βιώσιμη και οριστική λύση στο ζήτημα, λύση προσαρμοσμένη στη διεθνή και ευρωπαϊκή πραγματικότητα για τις αερομεταφορές και στην ανάγκη για μια σύγχρονη και δυναμική Ολυμπιακή. Γι’ αυτό, θα επιδιώξουμε έναν ειλικρινή και ουσιαστικό διάλογο με όλους τους εμπλεκόμενους φορείς. Μόλις προχθές, είχα μια πρώτη συνάντηση με την Ομοσπονδία Σωματείων Πολιτικής Αεροπορίας.
      Ο στόχος της Κυβέρνησής μας είναι γνωστός. Είναι η αποκρατικοποίηση της Ολυμπιακής Αεροπορίας, παρακολουθώντας άλλωστε και τις διεθνείς εξελίξεις στον τομέα των αερομεταφορών που έχει αλλάξει δραματικά σε σχέση με δέκα ή είκοσι χρόνια πριν.
      Ωστόσο, η προσπάθεια αποκρατικοποίησης της Ολυμπιακής και επί ΠΑ.ΣΟ.Κ. και επί Νέας Δημοκρατίας, έχει σκοντάψει στα ενδεχόμενα βάρη, τα οποία φοβούνται ότι θα κληρονομήσουν οι υποψήφιοι επενδυτές, λόγω των αποφάσεων της Επιτροπής, αλλά και του Δικαστηρίου των Ευρωπαϊκών Κοινοτήτων για κρατικές ενισχύσεις στην εταιρεία.
      Πρόσφατα, εκδόθηκαν εδώ στην Ελλάδα αποφάσεις του Διαιτητικού Δικαστηρίου, οι οποίες επιδικάζουν στο δημόσιο ένα πολύ σημαντικό ποσό ως οφειλές του δημοσίου προς την Ολυμπιακή. Με βάση αυτές τις αποφάσεις, λοιπόν, βρισκόμαστε σήμερα σε διάλογο με την Ευρωπαϊκή Επιτροπή. Επιδιώκουμε να την πείσουμε να εγκαταλείψει κάποια πρώτα ερωτηματικά της γι’ αυτές τις αποφάσεις, ώστε να καταστεί δυνατό με την εξάλειψη αυτών των ερωτηματικών, να πωληθεί η εταιρεία ελεύθερη βαρών.
      Προειδοποιώ, επειδή τυχαίνει να έχω παρακολουθήσει επί χρόνια το θέμα, ότι η διαπραγμάτευση θα είναι και περίπλοκη -νομικά- και επίπονη. Όμως θα κάνουμε ό,τι είναι δυνατόν, νομικά και πολιτικά, προκειμένου να υπάρξει ένα αίσιο αποτέλεσμα.
      Τόσα χρόνια, κυρίες και κύριοι συνάδελφοι, στα ταξίδια μου στις Βρυξέλλες και στο Στρασβούργο, έχει τύχει να γνωρίσω προσωπικά ένα μεγάλο μέρος των υπαλλήλων της Ολυμπιακής Αεροπορίας. Απέναντί μου, επομένως, δεν έχω αριθμούς, έχω ανθρώπους. Θα κάνω, λοιπόν, ό,τι καλύτερο μπορώ, με προετοιμασία, με ρεαλισμό και με σύστημα για να σωθεί και να αποκρατικοποιηθεί η εταιρεία.
      Δεν κρύβω ότι η προσπάθεια είναι δύσκολη. Επιδίωξή μας πάντως είναι, με κάθε δυνατό μέσο, να παραμείνει ζωντανή η εταιρεία.
      Έκτος και τελευταίος άξονας: νέα δυναμική στις τηλεπικοινωνίες. Ο τομέας των τεχνολογιών πληροφορίας και επικοινωνίας αποτελεί κεντρικό σημείο πολιτικής της Ευρωπαϊκής Ένωσης. Αποτελεί, όμως και δική μας προτεραιότητα, καθώς πιστεύω ακράδαντα ότι ο τομέας αυτός, μαζί με τη ναυτιλία και τον ποιοτικό τουρισμό, μπορούν να αποτελέσουν τους τρεις βασικούς πυλώνες για την προώθηση μιας, θα έλεγα, έξυπνης ανάπτυξης για τη χώρα μας σήμερα. 
      Η πολιτική μας στηρίζεται στην ενίσχυση του ανταγωνισμού, σε επενδυτικά κίνητρα και στην αξιοποίηση του Κοινοτικού Πλαισίου Στήριξης. Στόχοι μας είναι οι πολίτες, το κράτος και οι επιχειρήσεις να αποκτήσουν γρήγορες και αποτελεσματικές ηλεκτρονικές, διαδικτυακές συνδέσεις για τις απαιτήσεις του 21ου αιώνα, να δημιουργηθούν πολλές και καλές νέες θέσεις εργασίας σε έναν τομέα με μεγάλη δυναμική και σπουδαίες προοπτικές, να βελτιωθούν οι παρεχόμενες υπηρεσίες προς τους καταναλωτές και να αρθεί ο κοινωνικός αποκλεισμός ευπαθών και γεωγραφικά απομονωμένων ομάδων του πληθυσμού.
      Πιστεύω προσωπικά ότι στην απελευθερωμένη και ιδιαίτερα δυναμική αγορά τηλεπικοινωνιών, υπάρχει χώρος τόσο για τον Ο.Τ.Ε που έχει δείξει σημαντικό δυναμισμό τα τελευταία χρόνια, όσο και για ποιοτικούς εναλλακτικούς παρόχους. Με σεβασμό των κανόνων του Κοινοτικού Δικαίου περί ανταγωνισμού και με προώθηση όλων των αναγκαίων επενδύσεων που θα εκσυγχρονίσουν τα δίκτυα, θεωρώ ότι όλες οι δυναμικές εταιρείες του κλάδου των τηλεπικοινωνιών μπορούν να αναπτυχθούν ακόμη περισσότερο. Γι’ αυτό επενδύουμε όχι μόνο ελπίδες, αλλά και χρήματα στα ευρυζωνικά δίκτυα και τις νέες τεχνολογίες. Πολύ σύντομα θα ανακοινώσουμε το στρατηγικό σχέδιο μετάβασης σε δίκτυα επόμενης γενιάς οπτικών ινών, το οποίο θα καταστήσει τη χώρα ευρυζωνικά πρωτοπόρο στην Ευρώπη. Στο πλαίσιο αυτό σχεδιάζουμε να αξιοποιήσουμε πρωτοβουλίες από τον ιδιωτικό τομέα και να ενθαρρύνουμε συμπράξεις με οργανισμούς κοινής ωφελείας και Τοπικής Αυτοδιοίκησης. 
      Με την προώθηση όλων αυτών των επενδύσεων θα ενισχυθούν μια σειρά από τομείς, όπως το τηλεεμπόριο, η τηλεϊατρική, η τηλεεκπαίδευση. Οι εφαρμογές, όμως, των νέων τεχνολογιών μπορούν να εκσυγχρονίσουν και άλλους πιο παραδοσιακούς τομείς της οικονομίας, όπως είναι η γεωργία και ο τουρισμός. Γι’ αυτό, όσο με αφορά, η επένδυση στις νέες τεχνολογίες δεν είναι μόνο παρακολούθηση των εξελίξεων. Είναι κυρίως βασικός μοχλός προσαρμογής της οικονομίας μας στο σύγχρονο οικονομικό περιβάλλον.
      Κύριε Πρόεδρε, κυρίες και κύριοι συνάδελφοι, θέλω να τελειώσω με δυο αναφορές σε δυο θέματα που για εμένα είναι ιδιαίτερα σημαντικά. Η οδική ασφάλεια και η αντιμετώπιση των ατόμων με ειδικές ανάγκες. Το 2007 χαρακτηρίστηκε από το Υπουργείο Μεταφορών και Επικοινωνιών, ως έτος οδικής ασφάλειας. 
      ΘΕΟΧΑΡΗΣ ΤΣΙΟΚΑΣ: Και τι έγινε; Έγινε τίποτε; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Προσπαθήσαμε και προσπαθούμε να κάνουμε κάτι σημαντικό. Να σώσουμε ανθρώπινες ζωές, να περιορίσουμε τα τροχαία και τις επιπτώσεις τους. Δεν αντέχουμε να χάνουμε δεκάδες συμπολίτες μας κάθε εβδομάδα. 
      ΘΕΟΧΑΡΗΣ ΤΣΙΟΚΑΣ: Τα κάνατε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τα πρώτα αποτελέσματα, κύριε συνάδελφε, είναι ήδη ενθαρρυντικά, αν και είναι πολύ νωρίς να εξάγουμε οριστικά συμπεράσματα. Εν πάση περιπτώσει, όμως, είμαστε αποφασισμένοι να συνεχίσουμε τα μέτρα και τις πρωτοβουλίες για την οδική ασφάλεια, με την πιστή εφαρμογή του νέου Κώδικα Οδικής Κυκλοφορίας που είναι ένα σημαντικό βήμα προς τα εμπρός, με τη δημιουργία νέων πάρκων κυκλοφοριακής αγωγής και με την αύξηση της συχνότητας τεχνικού ελέγχου όλων των οχημάτων. 
      Επίσης κάτι άλλο το οποίο είναι για εμένα προτεραιότητα. Είναι κάτι για το οποίο ήμουν πάντα ευαισθητοποιημένος -είμαι σίγουρος και όλοι εσείς- και για το οποίο μπόρεσα να δω πολύ συγκεκριμένα τις διαφορές μας από τα άλλα κράτη-μέλη της Ευρωπαϊκής Ένωσης. Είναι η ισότιμη συμμετοχή των ατόμων με αναπηρία σε όλες τις δράσεις του Υπουργείου. Γι’ αυτό προωθούμε μέτρα που θα διασφαλίσουν την ισότιμη συμμετοχή των ατόμων με αναπηρία στους τομείς των μεταφορών και των επικοινωνιών. 
      Στην κατεύθυνση αυτή βελτιώνουμε την προσβασιμότητα του μεταφορικού δικτύου και όλων των υποστηρικτικών κατασκευών -σταθμοί, εκδοτήρια, αναβατόρια, κ.λπ.- της πρωτεύουσας και της περιφέρειας, καθώς και των περιφερειακών αεροδρομίων.
      Προχωράμε στην εκπαίδευση του προσωπικού των μέσων μαζικής μεταφοράς και στη διαχείριση - λειτουργία των ειδικά διασκευασμένων ΤΑΞΙ. Διασφαλίζουμε ότι όλα τα έργα της αρμοδιότητάς μας, τα οποία χρηματοδοτούνται από το Δ΄ Κοινοτικό Πλαίσιο Στήριξης, είναι πραγματικά προσβάσιμα στα άτομα με ειδικές ανάγκες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, κυρίες και κύριοι συνάδελφοι, σας περιέγραψα –πιστεύω συγκεκριμένα- τους βασικούς άξονες της πολιτικής μας. Η ποιοτική αναβάθμιση των μεταφορών και των επικοινωνιών είναι για μας κεντρική προτεραιότητα. Στόχος μας είναι να δημιουργήσουμε τις προϋποθέσεις ώστε κάθε πολίτης να μπορεί να μετακινείται και να επικοινωνεί πιο άνετα, πιο γρήγορα, πιο οικονομικά και, κυρίως, με ασφάλεια κάθε στιγμή και με όποιο μέσο και αν επιλέξει, σε όποιο σημείο της χώρας και αν βρίσκεται.
      Ξέρω ότι σε τέσσερα χρόνια δεν πρόκειται να κριθώ ούτε από τη ρητορική μου δεινότητα ούτε από τις δημόσιες σχέσεις μου ούτε από την επικοινωνιακή μου πολιτική. Πρόκειται να κριθώ από το έργο που θα έχω κάνει. Δεν σκοπεύω –ούτε χρειάζεται άλλωστε- να ανακαλύψω την πυρίτιδα. Έχουμε πετυχημένα παραδείγματα από άλλες ευρωπαϊκές χώρες, τα οποία μπορούμε να ακολουθήσουμε. Επιδίωξή μου, λοιπόν, είναι αφού δουλέψω με σύστημα, με σοβαρότητα και με χαμηλούς τόνους, στο τέλος της τετραετίας να μπορώ να σας κοιτάξω όλους στα μάτια και να μπορώ να σας πω ότι αυτά που είπα στις 29 Σεπτεμβρίου τα έχω κάνει πράξη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστούμε τον κ. Χατζηδάκη.
      Ο κ. Αλέξανδρος Παπαδόπουλος έχει το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κυρίες και κύριοι συνάδελφοι, κατά τη διάρκεια της κοινοβουλευτικής περιόδου πίστευα αφελώς ότι οι κανόνες λειτουργίας της τηλεοπτικής μας δημοκρατίας καθόριζαν και την ατζέντα των συζητήσεων κατά τη διάρκεια της προεκλογικής περιόδου, των μεγαλύτερων τουλάχιστον κομμάτων της χώρας.
      Νομίζω ότι το περιεχόμενο των Προγραμματικών Δηλώσεων, όπως τις ακούσαμε σήμερα και κυρίως το περιεχόμενο των Προγραμματικών Δηλώσεων του κυρίου Πρωθυπουργού, με οδηγούν να αναθεωρήσω αυτήν την άποψη ότι η ατζέντα της δημόσιας συζήτησης γενικά στη χώρα μας δεν είναι προϊόν δευτερεύουσας συζήτησης που καθόριζαν τα Μέσα Μαζικής Ενημέρωσης, αλλά φοβούμαι ότι τουλάχιστον στο θέμα της οικονομίας που είναι κεντρικό ζήτημα είναι μία επιλογή της δικής μας ατελούς λειτουργίας ως πολιτικό σύστημα.
      Είναι κρίμα που δεν υπάρχουν εδώ οικονομικοί Υπουργοί, γιατί ήθελα να τους θέσω μερικά ερωτήματα, διότι είναι καλά να ωραιοποιούμε καταστάσεις ή να βαυκαλιζόμαστε και μάλιστα μέσα σε συνθήκες πρωτοφανούς «ομερτά» για την ιστορία της χώρας μας να αποκρύπτεται η πραγματική αλήθεια και όχι μόνο, αλλά αντίθετα να περνά η άποψη ότι υπάρχει μία ζωτικότητα της ελληνικής οικονομίας στη χώρα μας, ότι υπάρχουν μεν δυσκολίες, αλλά υπάρχουν στιβαρά χέρια τα οποία οδηγούν το τιμόνι και όλα πάνε καλά.
      Κύριοι συνάδελφοι, με αίσθημα ευθύνης θέλω να πω ότι με λυπεί προσωπικά η διαπίστωση αυτή την οποία κάνω ενώπιον της Εθνικής Αντιπροσωπείας. Η κατάσταση δεν είναι αυτή και αυτό αφορά όλα τα πεδία και τις εκτάσεις της οικονομικής δραστηριότητας της χώρας μας, με συνέπειες οι οποίες είναι οδυνηρές και έχουν να κάνουν με φόβους και, μάλιστα, με τρομώδεις καταστάσεις τις οποίες πάρα πολύ σύντομα, κατά την άποψή μου, θα τις δούμε στον οικονομικό ορίζοντα της χώρας μας. 
      Εγώ ερωτώ την Κυβέρνηση: Θα μας πείτε και τώρα, στις Προγραμματικές Δηλώσεις, τι θα κάνετε, αφού ο προϋπολογισμός τον οποίο τόσο διατυμπανίσατε και, μάλιστα, αποτέλεσε αντικείμενο μιας παραποιημένης κυβερνητικής προπαγάνδας, κομματικής την προεκλογική περίοδο, έχει καταρρεύσει; 
      Θα μας πείτε εδώ, τώρα, στις Προγραμματικές Δηλώσεις, τόσο στο σκέλος των εσόδων, όσο και στο σκέλος των δαπανών, τι αποκλίσεις έχουμε; Διότι λέγατε ψέματα στον ελληνικό λαό, όταν λέγατε ότι πήγατε το έλλειμμα στο 2,6% μέσα σ’ ένα χρόνο και, μάλιστα, με πιστοποίηση, στα πλαίσια μιας πρωτοφανούς πολιτικής ασυλίας από πλευράς Βρυξελλών και ότι μειώσατε μέσα σ’ ένα χρόνο το έλλειμμα κατά 50%, κάτι που δεν έχει γίνει ποτέ παγκοσμίως. Και θα μας πείτε πόσο θα κλείσει φέτος το έλλειμμα. Το τι προβλέπεται για του χρόνου, θα το δούμε στον προϋπολογισμό, αλλά θα μας πείτε και τι μέτρα θα πάρετε.
Δεν μπορείτε. Δεν έχετε δικαίωμα. Έχετε ευθύνη να μας πείτε απέναντι στον ελληνικό λαό και στην Εθνική Αντιπροσωπεία, πόσο είναι το δημόσιο χρέος και γιατί αυξήθηκε πέρα από το πρόγραμμα δανεισμού, το οποίο διατυμπανίζατε, σε εκρηκτικούς ρυθμούς και το οποίο προφανώς πήγε να καλύψει έλλειμμα. Πώς μειώνεται όταν αυξάνεται το δημόσιο χρέος; Δεν οφείλετε να το πείτε; Δεν έχετε καθήκον αληθείας; 
      Για πείτε μας: Δεν θα δώσετε καμμία εξήγηση για το τι σημαίνει για την ανταγωνιστικότητα της χώρας αυτό το τρομώδες νούμερο του 14,2%, σύμφωνα με τις προβλέψεις της Τραπέζης της Ελλάδας, το οποίο θα κλείσει το έλλειμμα τρεχουσών συναλλαγών, όταν το 2004 εκινείτο μέχρι στο 5,5%-6% και τι μέτρα θα πάρετε, προκειμένου να διαφυλάξετε την ανταγωνιστικότητα της χώρας μας μέσα απ’ αυτήν την πλημμυρίδα των εισαγωγών, η οποία πλήττει την παραγωγική βάση της χώρας μας και, βεβαίως, επιδοτούμε τα ξένα βιομηχανικά προϊόντα; Δηλαδή, δεν θα γίνει δημόσια συζήτηση εδώ στη Βουλή; Δεν έχετε υποχρέωση να μας πείτε τι μέτρα θα πάρετε; Αρκούν οι γενικοί σας αφορισμοί ότι «εμείς έχουμε άποψη και θα στηρίξουμε τη δημοσιονομική εξυγίανση της χώρας»; Πώς; 
      Θα μας πείτε για τη μαύρη οικονομία η οποία κινείται με πάνω από 40%; Και πώς μπορείτε να μας εξηγήσετε –γιατί εδώ πρέπει να πάει, μια Κυβέρνηση να παίρνει το λόγο και να δίνει εξηγήσεις στην Εθνική Αντιπροσωπεία- πώς θα αντιμετωπίσετε τα θέματα ακρίβειας για τα οποία χύνονταν δάκρυα σε όλη την προεκλογική περίοδο, από τα «πρωινάδικα» μέχρι και τα «μεταμεσονύκτια» και όλοι ομνύαμε επάνω σ’ αυτό το τεράστιο ζήτημα της ακρίβειας που πλήττει τα ασθενέστερα εισοδήματα; Μπορείτε να μου πείτε τι μέτρα θα πάρετε; Και παίρνονται τα μέτρα μόνο με ξόρκια; Εάν δεν λειτουργήσει ο υγιής ανταγωνισμός, δεν θα μειωθεί. Εάν δεν «χτυπηθεί» η παραοικονομία του 40%, δεν υπάρχει περίπτωση σ’ αυτήν τη χώρα να μη βλέπουμε τις διαφορές να διευρύνονται συγκριτικά με τις άλλες ευρωπαϊκές χώρες. 
      Στο σημείο αυτό, θα ήθελα να μου εξηγήσετε το εξής: Ο Υπουργός Εθνικής Οικονομίας αποδέχθηκε κάτι που συμβαίνει σ’ όλο τον κόσμο. Σας κάναμε μια πρόταση, την οποία έκανα εγώ προσωπικά για το «χτύπημα» της παραοικονομίας και της φοροδιαφυγής, δηλαδή, την υιοθέτηση του συστήματος των συναλλαγών μεταξύ των εταιρειών μέσω του τραπεζικού συστήματος, όπως είναι σ’ όλο τον κόσμο, πλην της Ελλάδος. Γιατί δεν την υιοθετείτε; 
      Κύριοι συνάδελφοι, θέλω να σας θέσω και μερικά άλλα ερωτήματα. Ο ιδιωτικός δανεισμός αυτήν την ώρα στην Ελλάδα έχει φτάσει 43% σε καταναλωτικά και στεγαστικά δάνεια. Ο ρυθμός αυτός γι’ αυτό το χρονικό διάστημα είναι από τους μεγαλύτερους σήμερα στην Ευρώπη. Σε όλη την Ευρώπη κινείται με 3%, η επισφάλεια, η μη πληρωμή. 
      Σήμερα στην Ελλάδα, λέει, είναι 9% προς 10% και αρχίζει να ανησυχεί η Τράπεζα της Ελλάδος. Ποιος είπε στους αγαπητούς φίλους της Τραπέζης της Ελλάδος ότι έχουν δικαίωμα μόνο να ανησυχούν; Επειδή εξυπηρετεί την οικοδόμηση ενός οικονομικού συστήματος το οποίο βασίζεται και σε πλασματικά Α.Ε.Π., πάνω στους τζίρους που γίνονται μέσα από μια κατανάλωση πρωτοφανή στην Ελλάδα η οποία απλώς συντηρεί επιχειρήσεις που μόνο εισαγωγές κάνουν και απομειώνεται εντελώς, όπως είπα, το παραγωγικό περιβάλλον της χώρας, δεν θα μας πει η Κυβέρνηση τι μέτρα πρέπει να πάρει;
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριοι συνάδελφοι, δεν έχω χρόνο, αλλά θα ήθελα να πω ότι αν πραγματικά είμαστε χρήσιμοι σήμερα στην Εθνική Αντιπροσωπεία, εκείνο που κατά την άποψή μου απαιτείται είναι να δούμε τα πράγματα κατάματα. Δεν μπορούμε να αγοράζουμε πολιτικό χρόνο. Εγώ θα ήμουνα ο πιο ευτυχής άνθρωπος αν μας έλεγαν ποιος θα πληρώσει και σε τι χρόνους το αναλογιστικό ασφαλιστικό έλλειμμα το οποίο κινείται στο 200% του Α.Ε.Π., σύμφωνα με τη μεσαία και επιεική εκδοχή της Ευρωπαϊκής Επιτροπής. Και να μου πουν μέχρι πόσα χρόνια –μη μου πουν είκοσι, γιατί είναι λιγότερα από πέντε, έξι- θα μπορούν να καλύπτουν τις χρηματοδοτικές τους ανάγκες τα ασφαλιστικά ταμεία της χώρας.
      Και μετά θα είμαι πολύ ευτυχής να πουν ότι τα μέτρα τα οποία δυστυχώς προτείνονται απ’ όλα τα κόμματα είναι εκείνα που θα οδηγήσουν στην επίλυση του ασφαλιστικού προβλήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω λέγοντας ότι το χειρότερο αφορά την αξιοπιστία όλων μας εδώ μέσα –και το λέω με βαριά αίσθηση ευθύνης- να λέμε στον ελληνικό λαό φοβικά ότι εμείς δεν μπορούμε και ότι έχουμε μια συγκεκριμένη κατεύθυνση και να έρθουμε μετά από λίγο καιρό ανέτοιμοι να επιπέσουμε και σε δικαιώματα εργαζομένων και κυρίως των χαμηλών και να πούμε «ξέρετε, κάναμε μια ατυχή πρόγνωση», όταν από τώρα δεν μπορούμε και μεταθέτουμε βασικά προβλήματα. Διότι συνολικά υπάρχει ένα σύνδρομο φοβικότητας, με το οποίο η Κυβέρνηση μέσα απ’ αυτόν τον εκλεπτυσμένο λαϊκισμό τον οποίο συνεχίζει και στη δεύτερη τετραετία, αφήνει τη χώρα ανοχύρωτη. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Ελισάβετ Παπαδημητρίου): Το λόγο έχει η κ. Έλενα Ράπτη. 
    ΕΛΕΝΗ ΡΑΠΤΗ: Κυρία Πρόεδρε, κυρίες και κύριοι συνάδελφοι, η νέα κοινοβουλευτική περίοδος βρίσκει τη χώρα μας με στέρεες βάσεις και μετρήσιμα αποτελέσματα. 
    Βρίσκει μια κοινωνία πιο δυνατή, πιο αλληλέγγυα, πιο συνεκτική, με πολιτικές για τους πολλούς, με ενίσχυση των ασθενέστερων, μ’ ένα δικαιότερο κοινωνικό κράτος. 
    Βρίσκει μια κοινωνία πιο νοικοκυρεμένη, πιο παραγωγική, πιο ισχυρή, με μικρότερα ελλείμματα, μικρότερη ανεργία και σταθερή ανάπτυξη. 
     Βρίσκει την παιδεία πιο σύγχρονη, πιο ανταγωνιστική, με τομές στην εκπαίδευση, με νέο θεσμικό πλαίσιο, με κέντρο τη γνώση και την έρευνα. 
    Βρίσκει την ελληνική περιφέρεια στο κέντρο του κυβερνητικού σχεδιασμού, με έργα υποδομής, με πολιτικές που αλλάζουν την εικόνα της χώρας, με σχέδιο για το μέλλον. 
    Η νέα κοινοβουλευτική περίοδος βρίσκει την Ελλάδα να πρωταγωνιστεί, να διεκδικεί, να έχει φωνή και ρόλο εκτός συνόρων. Στόχος μας είναι η ανάπτυξη. Επίκεντρο της πολιτικής μας ο άνθρωπος και γνώμονας στην προσπάθειά μας, το περιβάλλον. 
    Ο σχεδιασμός μας είναι σύγχρονος, ρεαλιστικός και βαθιά κοινωνικός. Συνεχίζουμε να αλλάζουμε όλα τα κακώς κείμενα, όλα αυτά που πρέπει, επιτέλους, να αλλάξουν. 
    Κυρίες και κύριοι συνάδελφοι, στη νέα τετραετία θα κινηθούμε ως εξής: 
    Πρώτον, δρομολογώντας αλλαγές στο κράτος. Το κράτος των τελευταίων δεκαετιών νοσούσε, με συμπτώματα αναξιοκρατίας, αδιαφάνειας και μετριότητας στόχων και αποτελεσμάτων. Αλλάξαμε πολλά. Αλλάζουμε ακόμη περισσότερα. Προχωρούμε στον περιορισμό των συναρμοδιοτήτων. Καθιστούμε αποτελεσματικότερη τη λειτουργία της Δημόσιας Διοίκησης. Σχεδιάζουμε τη νέα διοικητική δομή της χώρας, με λιγότερες και ισχυρότερες μονάδες Αυτοδιοίκησης. 
    Δεύτερον, ενισχύοντας το κοινωνικό πρόσωπο της πολιτικής. Οι ρυθμίσεις που κατατέθηκαν στη Βουλή προ των εκλογών, θα εφαρμοστούν πλήρως. Προχωρά άμεσα η δημιουργία Εθνικού Ταμείου Κοινωνικής Συνοχής και από τον Ιανουάριο του 2008 η χορήγηση του πολυτεκνικού επιδόματος στις τρίτεκνες οικογένειες. 
    Ψηφίζεται το νέο μισθολόγιο για τα στελέχη των Ενόπλων Δυνάμεων και των Σωμάτων Ασφαλείας. Καθιερώνεται από το 2009 κατώτατη εθνική σύνταξη, που θα υπερβαίνει το όριο της φτώχειας. 
    Το Εθνικό Σύστημα Υγείας αλλάζει με τη δημιουργία αυτόνομου δικτύου πρωτοβάθμιας φροντίδας και με τις προγραμματισμένες προσλήψεις νέων γιατρών και νοσηλευτών. Τολμάμε να ανοίξουμε το διάλογο για την επίλυση του ασφαλιστικού ζητήματος. 
    Τρίτον, ενισχύοντας την οικονομία για μια Ελλάδα ανταγωνιστική. Οδηγούμε με σιγουριά την Ελλάδα στο δρόμο της ανάπτυξης. Συνεχίζουμε να δημιουργούμε ευκαιρίες και δυνατότητες για την πρόοδο και την προκοπή κάθε Έλληνα. Συνεχίζουμε να αναπτύσσουμε τα μεγέθη της οικονομίας με την ίδια προσήλωση στους κεντρικούς μας στόχους. Δυναμώνουμε την περιφέρεια με την εθνική στρατηγική περιφερειακής ανάπτυξης, όπου το 80% των πόρων της περιόδου 2007 – 2013 θα πηγαίνει στην περιφέρεια. 
    Κάνουμε σαφές σε όλους πως εμείς δεν στηρίζουμε την ανάπτυξη ούτε σε φόρους ούτε σε δανεικά. Τη στηρίζουμε στις επενδύσεις που δημιουργούμε και στον πλούτο που παράγουμε. 
    Τέταρτον, βάζοντας ως προτεραιότητα το περιβάλλον. Το περιβάλλον αποτελεί πλέον θέμα ξεχωριστής εθνικής στρατηγικής. Η περιβαλλοντική διάσταση αποτελεί πλέον μια αυστηρή και αδιαπραγμάτευτη σταθερά σε κάθε κυβερνητική μας πολιτική. Μετά από χρόνια η Ελλάδα απέκτησε, επιτέλους, εθνικό χωροταξικό σχέδιο και ειδικά χωροταξικά πλαίσια για τη βιομηχανία, τον τουρισμό, τις ανανεώσιμες πηγές ενέργειας. Στη νέα τετραετία είμαστε έτοιμοι για τη θεσμοθέτησή τους. 
    Η χώρα αποκτά για πρώτη φορά στην ιστορία της ολοκληρωμένο σχέδιο για τις χρήσεις γης. Προχωρούμε με ταχύτητα και σε νέες βάσεις το Εθνικό Κτηματολόγιο. Συνεχίζουμε το εθνικό σχέδιο κατανομής των ρύπων, που αποβλέπει στη δραστική μείωσή τους, την επέκταση των προγραμμάτων ανακύκλωσης και την εφαρμογή των σχεδίων διαχείρισης για τα στερεά και υγρά απόβλητα. 
    Πέμπτον, αλλάζοντας την παιδεία και επενδύοντας στην ψηφιακή Ελλάδα, κερδίζουμε το μέλλον. Συνεχίζουμε να επενδύουμε στην κοινωνία της γνώσης, με τη βεβαιότητα πως επενδύουμε σε μια σταθερή αξία. 
      Με την αναθεώρηση του εκπαιδευτικού μας συστήματος, αυτό θα αναβαθμιστεί σε όλες τις βαθμίδες. Με το νέο νόμο -πλαίσιο για την τριτοβάθμια εκπαίδευση και την αξιολόγηση της εκπαιδευτικής διαδικασίας ενισχύουμε το δημόσιο πανεπιστήμιο.
      Σταθερή προτεραιότητά μας παραμένει η αναθεώρηση του άρθρου 16 του Συντάγματος. Παράλληλα δίνουμε νέα δυναμική στη στρατηγική για την ψηφιακή Ελλάδα, την έρευνα και τις νέες τεχνολογίες.
      Κυρίες και κύριοι συνάδελφοι, κλείνω με την ελπίδα σ’ αυτήν την κοινοβουλευτική θητεία να σκεφτόμαστε, να συζητούμε και να απαιτούμε, έξω από πολιτικές περιχαρακώσεις και στερεότυπα. Να ψηφίζουμε με κριτήριο την κοινωνική χρησιμότητα και όχι την πολιτική σκοπιμότητα. Οφείλουμε άλλωστε να ακολουθήσουμε το αλάνθαστο κριτήριο της πλειοψηφίας των πολιτών, δείχνοντας εμπιστοσύνη στο πρόγραμμα της νέας Κυβέρνησης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ, κ. Ράπτη.
      Το λόγο έχει ο κ. Γεώργιος Μαρίνος.
      ΓΕΩΡΓΙΟΣ ΜΑΡΙΝΟΣ: Κυρία Πρόεδρε, κυρίες και κύριοι Βουλευτές, η γνώμη του Κομμουνιστικού Κόμματος της Ελλάδας είναι ότι οι Προγραμματικές Δηλώσεις της Κυβέρνησης συνιστούν ένα σχέδιο δράσης, το οποίο εκφράζει και υπηρετεί τα συμφέροντα της πλουτοκρατίας. Είναι σε αντιστοιχία με βασικές κατευθύνσεις, αποφάσεις της Ευρωπαϊκής Ένωσης και των άλλων ιμπεριαλιστικών ενώσεων και συνεπώς, είναι σε αντίθεση με τα συμφέροντα, με τις ανάγκες των εργατικών λαϊκών οικογενειών. Το Κ.Κ.Ε. τεκμηριώνει αυτήν τη θέση. 
      Η επίθεση των δυνάμεων του κεφαλαίου κατά των ασφαλιστικών δικαιωμάτων είναι συνεχής. Έχουν περάσει σοβαρές αντιδραστικές αλλαγές και σ’ αυτό το έδαφος, που διαμορφώθηκε με διαδοχικούς νόμους της Νέας Δημοκρατίας και του ΠΑ.ΣΟ.Κ., κλιμακώνεται σήμερα η επίθεση, που θα χτυπήσει ιδιαίτερα τους νέους και τις γυναίκες. 
      Οι ισχυρισμοί που λένε ότι δεν θα επιχειρηθεί να αυξηθούν τα όρια ηλικίας και δεν θα μειωθούν οι συντάξεις, είναι παραπλανητικοί για τους εξής λόγους: 
      Πρώτον, ήδη η Νέα Δημοκρατία εφαρμόζει το ν. 3029 του ΠΑ.ΣΟ.Κ. και ετοιμάζεται να ενισχύσει τη λεγόμενη επέκταση του εργάσιμου βίου, που σημαίνει δουλειά μέχρι τα βαθιά γηρατειά, με άθλιους εργασιακούς όρους.
      Δεύτερον, η ενοποίηση ασφαλιστικών ταμείων με το Ι.Κ.Α. γίνεται με όρους αφαίρεσης δικαιωμάτων.
      Τρίτον, τα περί αποκατάστασης αδικιών χρησιμοποιούνται σαν πρόσχημα για την προς τα κάτω εξίσωση των δικαιωμάτων.
      Τέταρτον, μέσα από τον αποχαρακτηρισμό βαρέων και ανθυγιεινών επαγγελμάτων θα αυξηθούν τα όρια ηλικίας και θα μειωθούν οι συντάξεις.
      Πέμπτον, η προκλητική προσπάθεια εξίσωσης των ορίων ηλικίας ανδρών και γυναικών στο όνομα της ισότητας, στοχεύει στην αύξηση του ορίου ηλικίας των γυναικών στο δημόσιο τομέα. Ήδη προωθείται η μείωση των συντάξεων στους εργαζόμενους στο δημόσιο με την εφαρμογή του ν. 3029 του ΠΑ.ΣΟ.Κ.. 
      Στην ημερήσια διάταξη έχει τεθεί το θέμα της διαμόρφωσης της σχέσης μισθού -σύνταξης κάτω από το 80% και ο υπολογισμός της σύνταξης βάσει των μέσων όρων των μισθών μιας μεγάλης περιόδου ή και επί του συνόλου του εργάσιμου βίου.
      Οι εργαζόμενοι δεν έχουν καμμία ευθύνη για τα οικονομικά των ταμείων. Ευθύνες έχουν η Νέα Δημοκρατία, το ΠΑ.ΣΟ.Κ. και οι επιχειρηματίες για τους εξής λόγους: Είναι δική τους ευθύνη η υψηλή ανεργία, η μερική και η προσωρινή απασχόληση, η εισφοροδιαφυγή που φτάνει τα 5,8 δισεκατομμύρια ευρώ το χρόνο, η ανασφάλιστη εργασία. Είναι δική τους ευθύνη η άτοκη ή η με χαμηλό επιτόκιο χρησιμοποίηση των αποθεματικών των ταμείων, η λεηλασία τους μέσα από το χρηματιστηριακό και τραπεζικό τζόγο. Είναι δική τους ευθύνη η υποχρηματοδότηση από τον κρατικό προϋπολογισμό και η χρησιμοποίηση των ταμείων για τη χρηματοδότηση των μονάδων υγείας για την κάλυψη των εξετάσεων.  
    Το πρόβλημα αυτό οξύνεται με την επέκταση της εμπορευματοποίησης, που χαρακτηρίζει τις εξελίξεις στην υγεία και την πρόνοια. Οι κομμουνιστές και το ταξικό εργατικό κίνημα είναι στην πρώτη γραμμή του αγώνα για την κοινωνική ασφάλιση. Λέμε σε όλους τους εργαζόμενους ότι χρειάζεται τώρα μαζική καταδίκη του κοινωνικού διαλόγου, που στοχεύει στον αφοπλισμό του εργατικού κινήματος. Χρειάζεται μαζική συντονισμένη πάλη για να αποτραπούν τα νέα αντιλαϊκά μέτρα, να καταργηθούν οι αντιασφαλιστικοί νόμοι της Νέας Δημοκρατίας και του ΠΑ.ΣΟ.Κ., να διεκδικηθούν αιτήματα που αφορούν την αύξηση της κρατικής χρηματοδότησης, την καταβολή των οφειλών του κράτους και της εργοδοσίας στα ταμεία, τη μείωση των ορίων ηλικίας συνταξιοδότησης, την επέκταση των βαρέων- ανθυγιεινών, την ουσιαστική αύξηση των συντάξεων, ώστε οι κατώτερες συντάξεις να μην είναι κάτω από τα 1.120 ευρώ. Αυτές οι συντάξεις πρέπει να διεκδικηθούν από κοινού, με το στόχο για πλήρη σταθερή εργασία και κατώτερο μισθό 1.400 ευρώ. Πλούτος υπάρχει, κέρδη υπάρχουν, η παραγωγικότητα της εργασίας αυξάνεται και οι εργαζόμενοι επιβάλλεται να διεκδικήσουν την ικανοποίηση των αιτημάτων που απαντούν στις ανάγκες τους.
    Αναφέρεται η Κυβέρνηση στην ανεργία και προσπαθεί να εξωραΐσει με τεχνάσματα την οδυνηρή κατάσταση που ζούμε. Όμως το πρόβλημα είναι μεγάλο, είναι χρόνιο. Η ανεργία είναι βασικό χαρακτηριστικό στοιχείο, που σημαδεύει το καπιταλιστικό σύστημα, την ανάπτυξη και την πολιτική που έχουν ως κριτήριο το κέρδος κεφαλαίου. 
    Οι πολιτικοί της Κυβέρνησης, όπως και οι πολιτικοί του ΠΑ.ΣΟ.Κ., δεν μπορούν να εξασφαλίσουν το δικαίωμα στην πλήρη σταθερή εργασία για όλους και αναζητούν υποκατάστατο στη μερική και προσωρινή απασχόληση, σε προγράμματα υποαπασχόλησης. Επτά στις δέκα θέσεις που δημιουργήθηκαν το 2006, είναι μερικής ή προσωρινής απασχόλησης. 
    Το Κομμουνιστικό Κόμμα της Ελλάδας επιμένει στο βασικό άξονα ενίσχυσης της απαιτητικότητας των εργαζομένων, ώστε να μη μπορούν να σταθούν σε χλωρό κλαρί. Αυτές είναι θέσεις που προβάλλουν τα κυβερνητικά ψίχουλα σαν παροχές δήθεν προς τους εργαζόμενους. Για παράδειγμα, είναι εμπαιγμός κατά των λαϊκών δυνάμεων η θέση που παρουσιάζει σαν κατάκτηση την αύξηση του Ε.Κ.Α.Σ. από τα 195 στα 230 ευρώ, όταν η πολιτική που εφαρμόζεται όλα τα χρόνια, οδήγησε το 60% των συνταξιούχων να παίρνει σύνταξη κάτω από 600 ευρώ. Είναι εμπαιγμός η θέση που παρουσιάζει σαν κατάκτηση το Ταμείο Κοινωνικής Συνοχής και τα 66 λεπτά του ευρώ την ημέρα, που λέει ότι θα δώσει η Κυβέρνηση σ’ αυτούς που ζουν κάτω από το όριο της φτώχειας, την ώρα που η εφαρμοζόμενη πολιτική διαιωνίζει και επεκτείνει τη φτώχεια. 
    Το Κομμουνιστικό Κόμμα της Ελλάδας έχει σημαντική συμβολή στην ανάπτυξη του διεκδικητικού κινήματος, των ταξικών αγώνων. Το κόμμα μας είναι σε αντιπαράθεση με τη λογική των ελαχίστων μισθολογικών ή κοινωνικών αιτημάτων που διευκολύνουν την κυβερνητική πολιτική, δεν μπορούν να αναμετρηθούν με τη στρατηγική του κεφαλαίου και «ρίχνουν» την απαιτητικότητα των εργαζομένων. 
    Σας ευχαριστώ πολύ.
    ΠΡΟΕΔΡΕΥΟΥΣΑ (ΕΛΙΣΑΒΕΤ ΠΑΠΑΔΗΜΗΤΡΙΟΥ): Ο Υπουργός Αγροτικής Ανάπτυξης και Τροφίμων κ. Κοντός έχει το λόγο.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι, στις 16 Σεπτεμβρίου ο ελληνικός λαός έδωσε νέα καθαρή εντολή στην Κυβέρνηση της Νέας Δημοκρατίας, στην Κυβέρνηση του Κώστα Καραμανλή. Μας ζήτησε με ξεκάθαρο τρόπο να συνεχίσουμε το έργο που αρχίσαμε την προηγούμενη τετραετία. Να υλοποιήσουμε στο ακέραιο το κυβερνητικό μας πρόγραμμα, να ολοκληρώσουμε το πρόγραμμα μεταρρυθμίσεων που έχουμε εξαγγείλει και ήδη δρομολογήσει και που είμαστε αποφασισμένοι να το τρέξουμε πιο γρήγορα, πιο αποφασιστικά, πιο δραστικά. 
    Τα προηγούμενα τριάμισι χρόνια μπήκαν οι βάσεις για να επιτευχθούν οι απαραίτητες αλλαγές στον αγροτικό τομέα της χώρας, για να ξαναβρούν η ελληνική γεωργία και η κτηνοτροφία μας το δρόμο της ανάπτυξης. Για να αλλάξει η νοοτροπία των Ελλήνων αγροτών και να αποκατασταθεί η σχέση εμπιστοσύνης τους με την πολιτεία και το Υπουργείο Αγροτικής Ανάπτυξης και Τροφίμων. 
    (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ).
Για να καταλάβει ο αγροτικός πληθυσμός της χώρας μας ποια είναι τα νέα δεδομένα που φέρνει η αναθεωρημένη Κοινή Αγροτική Πολιτική και πόσο απαραίτητη είναι πλέον η ποιότητα στην αγροτική μας παραγωγή. 
      Από εδώ και πέρα χρειάζονται στοχευμένες πολιτικές. Από εδώ και πέρα ο κεντρικός προσανατολισμός της  πολιτικής του Υπουργείου Αγροτικής Ανάπτυξης είναι ένας: Μια βαθειά, ουσιαστική και αποτελεσματική μεταρρύθμιση, μια μεταρρύθμιση που θα δίνει λύσεις στο σήμερα και θα εγγυάται το αύριο. Φιλοσοφία μας: η ποιότητα, η οικολογία και η προστασία του περιβάλλοντος και η ανάπτυξη. Είναι οι τρεις άξονες πάνω στους οποίους κινούμαστε, για να γίνει ο αγροτικός τομέας της χώρας μας πιο ανταγωνιστικός, περισσότερο προσαρμοσμένος στις απαιτήσεις της εσωτερικής και διεθνούς αγοράς και παράλληλα για να επιτύχουμε την προστασία των καταναλωτών, των αγροτών και του περιβάλλοντος. Οι μεταρρυθμίσεις απαιτούν σχέδιο, όραμα με πολλή δουλειά. Και αυτό κάνουμε, χωρίς να αναλωνόμαστε στη διαχείριση.
      Πέρα από το γενικότερο σχεδιασμό της δράσης μας, που θα σας αναπτύξω παρακάτω, πρέπει να σας υπογραμμίσω την προτεραιότητα που δίνουμε -και θα συνεχίσουμε να δίνουμε- στις απαραίτητες ενέργειες για την αναγέννηση των καμένων αγροτικών περιοχών. Αυτό αποτελεί για μας ένα μεγάλο στοίχημα που μπορεί και πρέπει να κερδηθεί και θα κερδηθεί. Αυτήν τη μεγάλη καταστροφή, ως πολιτεία, την αντιμετωπίζουμε ως αφετηρία για αναγέννηση. 
      Ήδη έχουμε πάρει μέτρα που επιβεβαιώνουν τις προθέσεις μας: Στηρίζουμε οικονομικά, επιστημονικά, αλλά και ψυχολογικά τους πληγέντες γεωργούς και κτηνοτρόφους, βρισκόμαστε στο πλευρό τους όσον αφορά τα προβλήματα που αντιμετωπίζουν και έχουμε στόχο να τους δώσουμε κίνητρα, ώστε να παραμείνουν στον τόπο τους, έχοντας μια ακόμη πιο δυναμική παρουσία στην παραγωγική διαδικασία. Απόδειξη της πολιτικής μας βούλησης αποτελεί το γεγονός ότι ο ίδιος ο Πρωθυπουργός της χώρας, Κώστας Καραμανλής, επικεφαλής κλιμακίου, επισκέφθηκε λίγες μέρες μετά τις εκλογές τις πληγείσες περιοχές και έστειλε ένα μήνυμα, ότι το ενδιαφέρον και η στήριξή μας στους πληγέντες θα είναι συνεχής. Θα τους βοηθήσουμε να ορθοποδήσουν για να ατενίσουν το μέλλον με μεγαλύτερη ελπίδα, με αισιοδοξία. 
      Στο πλαίσιο των πρωτοβουλιών που έχουμε ήδη λάβει για την αποκατάσταση των πυρόπληκτων αγροτών, περιλαμβάνονται τα εξής: Καταβάλαμε ήδη αποζημιώσεις από τον ΕΛ.Γ.Α. ύψους 55.000.000 ευρώ. Συντάσσεται -και μέχρι τέλος Οκτωβρίου θα έχει ολοκληρωθεί- η μελέτη ανασυγκρότησης του αγροτικού χώρου των περιοχών που επλήγησαν. Η εφαρμογή της μελέτης ξεκινά αμέσως μετά. Παράλληλα, δουλεύουμε πυρετωδώς για την ολοκλήρωση της καταβολής των αποζημιώσεων από τον ΕΛ.Γ.Α., για την κάλυψη του απολεσθέντος εισοδήματος πριν από τα Χριστούγεννα, για την ενημέρωση των  γεωργών και των κτηνοτρόφων από γεωτεχνικούς, αλλά και μέσω εκλαϊκευμένου ειδικού φυλλαδίου που τυπώνεται και αποστέλλεται σε κάθε πληγέντα αγρότη εντός των επομένων ημερών, για την κάλυψη των αναγκών των κτηνοτρόφων σε ζωοτροφές, για την προστασία του Κρονίου Λόφου και την άμεση αποκατάσταση του φυσικού τοπίου, για την έγκριση από την Ευρωπαϊκή Ένωση του νέου κανονισμού Π.Σ.Ε.Α. και για την άμεση υποβολή των προγραμμάτων Π.Σ.Ε.Α. για τις πυρκαγιές.
      Κυρίες και κύριοι συνάδελφοι, η μεταρρύθμιση του αγροτικού τομέα χρειάζεται δράσεις και πρωτοβουλίες προς κάθε κατεύθυνση. Έχει αρχίσει ήδη η υλοποίηση του σχεδίου μας για συνεχή επιστημονική στήριξη των αγροτών. Φέρνουμε το γεωπόνο και τον κτηνίατρο δίπλα στο γεωργό και τον κτηνοτρόφο, ικανοποιώντας ένα αίτημα ετών των Ελλήνων αγροτών. 
      Για την υλοποίηση του σχεδίου αυτού, ξεκινάει η στελέχωση και η λειτουργία των τοπικών κέντρων αγροτικής ανάπτυξης, έτσι ώστε ο αγρότης και ο κτηνοτρόφος να μπορούν άμεσα, χωρίς καθυστερήσεις και άσκοπες μετακινήσεις, να βρίσκουν λύση στα θέματα που τους απασχολούν και να στηρίζονται επιστημονικά στην καθημερινή τους παραγωγική δραστηριότητα. Ξεκινάει η λειτουργία του συστήματος παροχής γεωργικών συμβουλών. Αναδιοργανώνεται ο Ο.Π.Ε.ΓΕ.Π., ο αρμόδιος οργανισμός για την ποιοτική γεωργία, έτσι ώστε να υποστηριχθεί η βιολογική γεωργία, η ολοκληρωμένη διαχείριση και βέβαια τα προϊόντα Π.Ο.Π. και Π.Γ.Ε.. Άμεσα κατατίθεται προς ψήφιση στη Βουλή σχέδιο νόμου για την ανάπτυξη και την περαιτέρω στήριξη της ελληνικής κτηνοτροφίας και του νέου θεσμικού πλαισίου για τις υδατοκαλλιέργειες. 
      Τα προηγούμενα τριάμισι χρόνια έγινε πολλή δουλειά για την ανάπτυξη της κτηνοτροφίας μας και μάλιστα με πολύ ικανοποιητικά αποτελέσματα. Πήραμε τριάντα ουσιαστικά και απαραίτητα μέτρα για τη στήριξη του κλάδου της κτηνοτροφίας, που ήταν ο μεγάλος ασθενής της αγροτικής μας οικονομίας, για την προστασία των ελληνικών γαλακτοκομικών προϊόντων αλλά και για την περαιτέρω ενίσχυση της θέσης τους στην εγχώρια αγορά και στο εξωτερικό.
       Δίνουμε έμφαση –και αυτό είναι πολύ σημαντικό- στον επαναπροσανατολισμό του ρόλου και της λειτουργίας του ΕΘ.Ι.ΑΓ.Ε., του Εθνικού Ινστιτούτου Αγροτικής Έρευνας. Η αγροτική έρευνα συνδέεται πλέον στενά με την αγροτική παραγωγή, με σκοπό τη βελτίωση της ποιότητας και της ανταγωνιστικότητας των ελληνικών αγροτικών προϊόντων και βέβαια συμβάλλει αποτελεσματικά στην αύξηση του εισοδήματος των Ελλήνων αγροτών.
       Θεσμοθετούμε τη λειτουργία μιας και μοναδικής περιφερειακής υπηρεσίας σε κάθε νομό της χώρας και την υπαγωγή σ’ αυτήν όλων των αποκεντρωμένων υπηρεσιών του Υπουργείου Αγροτικής Ανάπτυξης και Τροφίμων.
       Συντάσσουμε νέο οργανόγραμμα του Υπουργείου Αγροτικής Ανάπτυξης και Τροφίμων, που να ανταποκρίνεται στις σύγχρονες απαιτήσεις της νέας Κοινής Αγροτικής Πολιτικής για την παραγωγή ποιοτικών αγροτικών προϊόντων με τη δημιουργία των απαραίτητων νέων υπηρεσιών και την κατάργηση αυτών που δεν χρειάζονται.
      Κυρίες και κύριοι συνάδελφοι, τα τελευταία χρόνια στον Οργανισμό Πληρωμών και Ελέγχου Κοινοτικών Ενισχύσεων καταβάλαμε μια πολύ μεγάλη προσπάθεια, την προσπάθεια εφαρμογής στον τομέα των κοινοτικών ενισχύσεων της νέας Κοινής Αγροτικής Πολιτικής, έργο ιδιαίτερα δύσκολο, αφού δεν υπήρχαν μητρώα αλλά και κεντρική βάση δεδομένων. Θεωρούμε ότι, παρά τις μεγάλες δυσκολίες που συναντήσαμε, κερδίζουμε το στοίχημα αυτό. 
      Ο Οργανισμός Πληρωμών και Ελέγχου Κοινοτικών Ενισχύσεων για πρώτη φορά δημιούργησε και λειτουργεί κεντρική βάση δεδομένων πλήρως και απολύτως μηχανογραφημένη για εννιακόσιες χιλιάδες περίπου αγρότες, στην οποία περιλαμβάνονται τα στοιχεία υπολογισμού των δικαιωμάτων της ενιαίας ενίσχυσης, καθώς και οι πληρωμές του πρώτου έτους εφαρμογής της νέας Κοινής Αγροτικής Πολιτικής. Αυτό δημιούργησε τη δυνατότητα να πραγματοποιούμε το συντομότερο δυνατόν πληρωμές, δίκαια και αντικειμενικά, χωρίς καθυστερήσεις και χωρίς τη δημιουργία προβλημάτων για τους δικαιούχους αγρότες. Για τη φετινή χρονιά δεσμευόμαστε ότι οι επιδοτήσεις θα πληρωθούν νωρίτερα από κάθε άλλη χρονιά, θα υπάρξει μία πληρωμή της προκαταβολής των επιδοτήσεων για όλους τους αγρότες και μία εξόφλησή τους. Στόχος μας είναι η εμπέδωση ενός κλίματος εμπιστοσύνης των Ελλήνων αγροτών με τον Ο.Π..Ε.Κ.Ε.Π.Ε. και η διασφάλιση της συνεχούς επικοινωνίας των αγροτών με τις υπηρεσίες του. Για  το σκοπό αυτό δημιουργούμε τις απαραίτητες υποδομές στον οργανισμό, έτσι ώστε ο κάθε αγρότης να έχει εύκολη και άμεση πληροφόρηση σχετικά με τις επιδοτήσεις που δικαιούται.
       Από το 2004 μέχρι σήμερα, η κατάσταση στον Ελληνικό Οργανισμό Γάλακτος έχει αλλάξει ριζικά. Αναφέρω ενδεικτικά ότι όταν αναλάβαμε, υπολειτουργούσαν τα οκτώ εργαστήρια του ΕΛ.Ο.Γ.. Το σύνολο των εργαζομένων σ’ ένα τόσο νευραλγικό πεδίο ήταν μόνο πενήντα έξι άτομα. Γενικά η παρουσία του Ελληνικού Οργανισμού Γάλακτος και οι υπηρεσίες που προσέφερε στους κτηνοτρόφους μας, ήταν περιορισμένες και σε ορισμένες περιοχές ανύπαρκτες. Σήμερα ο ΕΛ.Ο.Γ. αποτελεί πρότυπο λειτουργίας και αποτελεσματικότητας οργανισμού που αντεπεξέρχεται σωστά στο ρόλο του. Λειτουργούν δε με πληρότητα μόνιμου και εποχικού προσωπικού και τα οκτώ εργαστήριά του, ενώ ο αριθμός των εργαζομένων έχει αυξηθεί κατά 100%. Η ενδυνάμωση του οργανισμού έδωσε άμεσα αποτελέσματα. Από τους ελέγχους που διενεργήθηκαν, προκύπτει το συμπέρασμα ότι η ποιότητα του ελληνικού γάλακτος είναι εξαιρετική.
      Με την πολιτική μας για πρώτη φορά μπήκε τάξη στην αγορά του γάλακτος και στην προστασία της φέτας, αφού ξεκίνησε και με επιτυχία εφαρμόζεται η πραγματοποίηση των ελέγχων του ισοζυγίου γάλακτος όλων των επιχειρήσεων που μεταποιούν γαλακτοκομικά προϊόντα. Για πρώτη φορά γνωρίζουμε επακριβώς τις ποσότητες του γάλακτος που εισάγονται σε όλες τις μεταποιητικές επιχειρήσεις, τον τρόπο που το γάλα μεταποιείται, αλλά και το πώς αυτό διατίθεται στην αγορά.
	Μετά την εφαρμογή των ισοζυγίων, μειώθηκαν οι εισαγωγές γάλακτος από την Ευρωπαϊκή Ένωση και σχεδόν καταργήθηκαν οι εισαγωγές από τρίτες χώρες. Επίσης, ο Ελληνικός Οργανισμός Γάλακτος κατέβαλε ως οικονομική ενίσχυση από δικά του διαθέσιμα -και όχι από τον κρατικό προϋπολογισμό- στους πυρόπληκτους κτηνοτρόφους το ποσό των 700.000 ευρώ. 
	Στόχος μας είναι ο Ελληνικός Οργανισμός Γάλακτος να αποτελέσει την «αιχμή του δόρατος» για την ανάπτυξη της ελληνικής κτηνοτροφίας. Στα πλαίσια αυτά, επεκτείνεται και στον τομέα του ελέγχου του κρέατος και μετονομάζεται σε Οργανισμό Ελέγχου Γάλακτος και Κρέατος. 
	Ο ΕΛ.Γ.Α. επί των ημερών της προηγούμενης κυβέρνησης της Νέας Δημοκρατίας μετατράπηκε σ’ έναν ουσιαστικό υποστηρικτή των Ελλήνων αγροτών στις δύσκολες γι’ αυτούς στιγμές. Οι εκτιμήσεις γίνονται με τον πλέον δίκαιο και αντικειμενικό τρόπο και οι αποζημιώσεις πληρώνονται νωρίτερα από κάθε άλλη φορά. Είναι χαρακτηριστικό ότι καταβλήθηκαν από το 2004 έως τις 31/8/2007 αποζημιώσεις ύψους 1.500.000.000 ευρώ έναντι 850.000 ευρώ που πληρώθηκαν τα έτη 2000 έως 2003. Είναι ενδεικτικό ότι το μόνιμο προσωπικού του οργανισμού αυξήθηκε επί των ημερών της προηγούμενης κυβέρνησης της Νέας Δημοκρατίας κατά 61%. 
      Τα κυριότερα μέτρα που ελήφθησαν και εφαρμόστηκαν τα προηγούμενα τριάμισι χρόνια για τη στήριξη των Ελλήνων αγροτών και την ενίσχυση του ρόλου του ΕΛ.Γ.Α., είναι τα εξής: Καταργήθηκε η δήλωση εκτροφής και προκαταβολικής είσπραξης της ασφαλιστικής εισφοράς των κτηνοτρόφων κι έτσι τώρα είναι αυτοδίκαια ασφαλισμένοι στον ΕΛ.Γ.Α. όλοι οι Έλληνες κτηνοτρόφοι, έναντι μικρού μόνο ποσοστού, που ήταν ασφαλισμένοι με το προηγούμενο καθεστώς. Οι αποζημιώσεις του ΕΛ.Γ.Α. καταβάλλονται εντός τριμήνου από της λήξεως του χρόνου της συγκομιδής και οι εκτιμήσεις, όπως είπα, είναι δίκαιες και αντικειμενικές. Τα προγράμματα Π.Σ.Ε.Α. εγκρίνονται από την αρμόδια επιτροπή της Ευρωπαϊκής Ένωσης το πολύ σε επτά μήνες, αντί των δύο ετών περίπου της προ του 2004 περιόδου. Αυξήθηκαν οι εκτάσεις που καλύπτονται από την αεροπορική αντιχαλαζική προστασία από τρία εκατομμύρια στρέμματα στα πέντε εκατομμύρια στρέμματα. Διενεργείται διεθνής διαγωνισμός εγκατάστασης γεννητριών εδάφους αντιχαλαζικής προστασίας και την άνοιξη του 2008 θα αρχίσει η πιλοτική εφαρμογή τους. Καταργήθηκε η δήλωση καλλιέργειας και υλοποιήθηκε το καθεστώς είσπραξης της ασφαλιστικής εισφοράς σε όλα τα γεωργικά προϊόντα και στο βαμβάκι. Πενταπλασιάστηκαν οι εκτάσεις που καλύπτονται από αντιχαλαζικά δίκτυα.
      Τα βήματα που ακολουθούν για την ακόμα μεγαλύτερη ενδυνάμωση του ρόλου του ΕΛ.Γ.Α., είναι τα εξής: αύξηση των ασφαλιστικά καλυπτόμενων κινδύνων στη φυτική παραγωγή, αύξηση των ασφαλιστικά καλυπτόμενων ασθενειών του ζωικού κεφαλαίου, θέση σε εφαρμογή του κανονισμού ασφάλισης καλλωπιστικών φυτών, απλοποίηση και επιτάχυνση της διαδικασίας των Π.Σ.Ε.Α., εκσυγχρονισμός της λειτουργίας των ηλεκτρονικών συστημάτων του ΕΛ.Γ.Α. για ταχύτερη πληροφόρηση και καταβολή των αποζημιώσεων και βέβαια αναβάθμιση του συστήματος ενημέρωσης των αγροτών για τις δράσεις του οργανισμού.
	Κυρίες και κύριοι συνάδελφοι, δουλέψαμε και θα συνεχίσουμε να δουλεύουμε με εθνική στρατηγική για την ποιοτική γεωργία. Στα πλαίσια αυτά στηρίξαμε για πρώτη φορά ουσιαστικά και θα συνεχίσουμε με στοχευμένες ενέργειες να αναπτύσσουμε και να προβάλλουμε την άλλη γεωργία, δηλαδή τις τοπικές παραδοσιακές καλλιέργειες, των οποίων οι παραγωγοί, κυρίως νέοι άνθρωποι, σε όλη τη χώρα πάλευαν, ξεχασμένοι, να βρουν «μία θέση στον ήλιο». 
      Κυρίες και κύριοι συνάδελφοι, είναι πολύ σημαντικό το ότι η άλλη γεωργία κατακτά τη θέση που της αξίζει στην αγορά και ότι μπορεί να μετεξελιχθεί στην κύρια γεωργία της χώρας μας.
      Αναπτύξαμε τις βιολογικές αγροτικές εκμεταλλεύσεις, οι οποίες από 0,8% της καλλιεργηθείσας έκτασης το 2003, καλύπτουν σήμερα το 3% και ευελπιστούμε ότι σύντομα θα φτάσουν το 5%. Επεκτείνουμε την καλλιέργεια ολοκληρωμένης διαχείρισης, έτσι ώστε τα ελληνικά αγροτικά προϊόντα να αποκτήσουν σφραγίδα ποιότητας και να μπορούν με αξιώσεις να διατίθενται στις αγορές. 
      Πρέπει να πούμε ότι η ολοκληρωμένη διαχείριση αυξήθηκε με πολύ γρήγορους ρυθμούς τα προηγούμενα χρόνια. Είχαμε μία αύξηση κατά 300%. Πρέπει, επίσης, να τονίσουμε ότι η εφαρμογή της ολοκληρωμένης διαχείρισης στην παραγωγή αγροτικών προϊόντων, δίνει τη δυνατότητα να έχουμε μικρότερο κόστος παραγωγής, να έχουμε προστασία του καταναλωτή, προστασία των αγροτών και προστασία του περιβάλλοντος. 
      Κάναμε σαφές ότι η πολιτική μας είναι σαφώς αντίθετη με τις καλλιέργειες μεταλλαγμένων προϊόντων και αυτό συνεχίζει αταλάντευτα να ισχύει. Πέραν αυτών, εφαρμόζουμε τις πολιτικές που για πρώτη φορά διαμορφώθηκαν στη χώρα μας κατά τη διάρκεια της προηγούμενης κυβερνητικής μας θητείας για τα ενεργειακά φυτά, για το βαμβάκι, για τον καπνό, τα τεύτλα, τα δημητριακά, το λάδι, τα αμπελοοινικά, το ρύζι και άλλα προϊόντα, έτσι ώστε αυτά να γίνουν πιο ανταγωνιστικά και πιο ελκυστικά για την κατανάλωση.
       Οι πολιτικές αυτές έχουν οδηγήσει τα περισσότερα από τα προϊόντα μας στην αύξηση των τιμών και του εισοδήματος των Ελλήνων αγροτών. Προσαρμόζουμε τις πολιτικές αυτές, όποτε χρειαστεί, στις νέες συνθήκες που διαμορφώνονται. 
      Στόχος μας είναι τα ελληνικά αγροτικά προϊόντα να κατακτούν συνεχώς και περισσότερες αγορές του εξωτερικού και να αυξάνουν τα μερίδιά τους στην ελληνική αγορά. Ήδη πρέπει να πούμε ότι έχει επιτευχθεί αύξηση των εξαγωγών των αγροτικών μας προϊόντων κατά 33% στα τρία προηγούμενα χρόνια και καταβάλλεται συντονισμένη προσπάθεια για την αύξηση του ποσοστού αυτού στα επόμενα χρόνια.
      Σε ό,τι αφορά τα επιχειρησιακά προγράμματα του Γ΄ Κοινοτικού Πλαισίου Στήριξης, την ευθύνη υλοποίησης των οποίων έχει το Υπουργείο Αγροτικής Ανάπτυξης και Τροφίμων, αξίζει να σημειωθεί ότι ο κανόνας «ν+2» στην απορρόφηση των κοινοτικών πόρων επιτεύχθηκε για όλα τα προηγούμενα έτη, χωρίς να χαθεί ούτε 1 ευρώ. Συγκεκριμένα, μέχρι το τέλος Φεβρουαρίου του 2004 η απορρόφηση στα τέσσερα επιχειρησιακά προγράμματα ήταν κατά μέσο όρο 18%, ενώ μέχρι τις 24.09.2007 ανέρχεται στο 64%, δηλαδή έχουμε μία αύξηση 355%.
      Κατά την Δ΄ Προγραμματική Περίοδο 2007-2013 τα ποσά που θα διατεθούν στη χώρα μας για τον Πυλώνα 2 - «Αγροτική Ανάπτυξη και Αλιεία» ανέρχονται στα 6.000.000.000 ευρώ περίπου. Το πρόγραμμα αγροτικής ανάπτυξης για την περίοδο 2007-2013, το οποίο προς τιμήν του μεγαλύτερου συνεταιριστή-ηγέτη που ανέδειξε ο τόπος μας, ονομάζεται «Πρόγραμμα Αγροτικής Ανάπτυξης 2007-2013 Αλέξανδρος Μπαλτατζής», θέτει τρεις βασικούς στόχους: 
      Πρώτον, τη βελτίωση της ανταγωνιστικότητας της γεωργίας, της κτηνοτροφίας, της αλιείας και της δασοπονίας, μέσω της αναδιάρθρωσης, της ανάπτυξης και της καινοτομίας. Δεύτερον, την προστασία του περιβάλλοντος και της υπαίθρου μέσω της διαχείρισης της γης. Τρίτον, την αναβάθμιση της ποιότητας ζωής στις αγροτικές περιοχές και την ενθάρρυνση της διαφοροποίησης της οικονομικής δραστηριότητας στην ύπαιθρο. 
      Ιδιαίτερη έμφαση όσον αφορά τα προγράμματα της Δ΄ Προγραμματικής Περιόδου δίνεται στη χρησιμοποίηση πιστώσεων για την αξιοποίηση των υδάτινων πόρων, καθώς και για την πραγματοποίηση αναδασμών και τη στήριξη περιβαλλοντικών προγραμμάτων, όπως επίσης και για τα προγράμματα στήριξης των νέων αγροτών, που αποτελούν το μέλλον της ελληνικής γεωργίας και της ποιοτικής γεωργίας. 
      Κυρίες και κύριοι, πιστεύουμε σε μια βιώσιμη, ποιοτική και ανταγωνιστική ελληνική γεωργία, κτηνοτροφία και αλιεία. Παράλληλα, δίνουμε βαρύτητα στην προστασία του περιβάλλοντος και του δασικού πλούτου της χώρας μας. Δίνουμε τη δυνατότητα, με την κατάλληλη ενημέρωση και εκπαίδευση όλων των αγροτών της χώρας μας, για την επιλογή της καλύτερης δυνατής αγροτικής δραστηριότητας, προκειμένου να πετύχουν την ουσιαστική αύξηση του εισοδήματός τους. Ο κύριος στόχος μας είναι η αγροτική μας οικονομία να αποτελέσει στην πράξη έναν από τους δυναμικότερους πυλώνες για την ανάπτυξη της ελληνικής περιφέρειας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Η κ. Ξενογιαννακοπούλου έχει το λόγο. 
      ΜΑΡΙΑ-ΕΛΙΖΑ ΞΕΝΟΓΙΑΝΝΑΚΟΠΟΥΛΟΥ: Κυρίες και κύριοι συνάδελφοι, αισθάνομαι ιδιαίτερη τιμή που απευθύνομαι για πρώτη φορά στην Εθνική Αντιπροσωπία. Και θα ήθελα να ευχαριστήσω από το Βήμα της Βουλής τους πολίτες της Β΄ Περιφέρειας της Αθήνας που με τίμησαν με την εμπιστοσύνη τους. 
      Η ομιλία του Πρωθυπουργού δεν αφορούσε στ’ αλήθεια Προγραμματικές Δηλώσεις, αλλά επαναλήψεις των εξαγγελιών του 2004, αποσπασματικά μέτρα και καλυμμένες προτεραιότητες μιας κρυφής αντιλαϊκής και νεοφιλελεύθερης ατζέντας. 
Ο Πρωθυπουργός παρουσίασε χθες για άλλη μία φορά μια εικονική πραγματικότητα όσον αφορά τη χώρα και την ελληνική κοινωνία. Ανέφερε έναν απολογιστικό κατάλογο, χωρίς όμως να αναγνωρίζει και να αντιμετωπίζει τις πραγματικές ανάγκες και τα προβλήματα του τόπου, χωρίς να απαντά και να δίνει προοπτική στις πραγματικές αγωνίες και στις προσδοκίες των πολιτών. 
      Η πραγματικότητα, όμως, που ζει η ελληνική κοινωνία, είναι τελείως διαφορετική. Ο ελληνικός λαός βιώνει την ανασφάλεια και την αβεβαιότητα. Είναι ενδεικτικό ότι η Ελλάδα, σύμφωνα με τα στοιχεία της Ευρωπαϊκής Ένωσης, κατέχει το θλιβερό προνόμιο να βρίσκεται στη δεύτερη χειρότερη θέση στη διευρυμένη Ευρώπη όσον αφορά τις κοινωνικές ανισότητες, μία χώρα, δηλαδή, που ο παραγόμενος πλούτος συγκεντρώνεται συνεχώς σε όλο και λιγότερα χέρια. Οι πολίτες στη χώρα μας αντιμετωπίζουν μια βίαιη και άδικη αναδιανομή του πλούτου. Στα χέρια του 20% του πληθυσμού συγκεντρώνεται το 80% του παραγόμενου πλούτου. Τα μεσαία στρώματα αντιμετωπίζουν την ανασφάλεια και τη συρρίκνωση των εισοδημάτων τους και το 20% του λαού μας ζει στο όριο της ανέχειας και σε συνθήκες νέας φτώχειας. 
      Η ομιλία του Πρωθυπουργού στην πραγματικότητα περιέγραψε τη συνέχεια και την επιδείνωση μιας πολιτικής που συστηματικά ωφελεί τους λίγους, τους ισχυρούς, εις βάρος των πολλών, εις βάρος των εργαζομένων, των αγροτών, των επαγγελματιών, εις βάρος των ανθρώπων του μόχθου και, πάνω απ’ όλα, εις βάρος της νέας γενιάς της πατρίδας μας. 
      Ο Πρωθυπουργός περιέγραψε τη συνέχεια μίας μονόπλευρης και νεοφιλελεύθερης πολιτικής, που μετατρέπει σταδιακά τη χώρα μας σε χώρα φθηνής εργασίας, μία πολιτική που δεν είναι απλώς και εμφανώς κοινωνικά άδικη, αλλά και οικονομικά αναποτελεσματική, καθώς υπονομεύει τα ίδια τα θεμέλια της ανάπτυξης και της αναγκαίας κοινωνικής συνοχής, μία πολιτική που, αντί να επενδύει στην παιδεία, στην αναβάθμιση των εργαζομένων, στην καινοτομία, στην αποκέντρωση και στην απελευθέρωση των δημιουργικών δυνάμεων της κοινωνίας, καλλιεργεί το φόβο, την ανασφάλεια και τις πελατειακές εξαρτήσεις. Γιατί αυτό που έχουν ζήσει τα τελευταία χρόνια και αυτό που προμηνύεται ότι θα βιώσουν με ακόμα σκληρότερο τρόπο στο μέλλον, είναι -κάτω από το κάλυμμα της συναίνεσης και του προσχηματικού διαλόγου- επιλογές κοινωνικής πόλωσης με καθαρά ταξικές κατευθύνσεις και συνέπειες. 
      Ακούσαμε τον Πρωθυπουργό να μιλά για τη συνέχεια της δημοσιονομικής προσαρμογής. Στην πραγματικότητα αναφέρθηκε στη συνέχεια των συνεπειών της επιτήρησης, στη συνέχεια των πολιτικών της λιτότητας, στη μείωση των δαπανών για την υγεία και την παιδεία, στην καθήλωση των δημοσίων επενδύσεων και στην αποδυνάμωση του κοινωνικού κράτους. 
      Ακούσαμε τον Πρωθυπουργό να μιλά για φορολογική μεταρρύθμιση. Στην πραγματικότητα η Κυβέρνηση προωθεί τις φοροαπαλλαγές που ευνοούν τους λίγους και συνεχίζει μία άδικη φορολογική πολιτική που αυξάνει τους έμμεσους φόρους και οδηγεί σε ασφυξία τους εργαζόμενους και τους μικρομεσαίους επαγγελματίες. 
      Ακούσαμε για τη συνέχεια των μεταρρυθμίσεων. Γνωρίζουμε, όμως, πολύ καλά ότι αυτό σημαίνει τη συνέχεια και την επιτάχυνση της απορύθμισης, της εκποίησης του δημόσιου πλούτου, της απαξίωσης του ευρύτερου δημόσιου τομέα. Σημαίνει τη συνέχεια της ασυδοσίας στην αγορά και την περαιτέρω υπονόμευση της συλλογικής αυτονομίας και των εργασιακών σχέσεων. 
      Ακούσαμε για την εξυγίανση των Δ.Ε.Κ.Ο. και είναι ξεκάθαρη η στρατηγική –την ακούσαμε και από τους Υπουργούς- για την απαξίωση και το ξεπούλημα των μεγάλων δημόσιων επιχειρήσεων και την ενίσχυση των ιδιωτικών ολιγοπωλίων. Και αυτό συμβαίνει σε μια περίοδο που στην Ευρωπαϊκή Ένωση είναι ώριμο το αίτημα και είναι έντονος ο αγώνας, ώστε η απελευθέρωση της εσωτερικής αγοράς να γίνεται με κανόνες, με διασφάλιση του δημοσίου συμφέροντος, με αναβάθμιση και κατοχύρωση των εργασιακών σχέσεων. Η Κυβέρνηση, όμως, της Νέας Δημοκρατίας συνεχίζει να είναι εγκλωβισμένη στις εμμονές ενός νεοφιλελεύθερου μονόδρομου. 
      Ακούσαμε διαβεβαιώσεις για το ασφαλιστικό, την ίδια ώρα που ο κ. Αναλυτής όλες αυτές τις μέρες κινδυνολογούσε και προετοίμαζε το έδαφος για μονόπλευρες επιλογές εις βάρος των ασφαλισμένων. Στην πραγματικότητα, ακούμε άλλη μια φορά τη γνωστή διγλωσσία της Κυβέρνησης που καθησυχάζει στα λόγια, όπως έκανε και ο Πρωθυπουργός από το Βήμα της Βουλής χθες, αλλά προωθεί συνεχώς μέτρα που απαξιώνουν και επιδεινώνουν την κατάσταση στα ταμεία και στο ασφαλιστικό μας σύστημα. 
      Ακούσαμε για το ρόλο που διαδραματίζει η Ελλάδα στην Ευρώπη και στον κόσμο. Η πραγματικότητα, όμως, είναι ότι τα τελευταία τριάμισι χρόνια η Ελλάδα είναι παρατηρητής των εξελίξεων, χωρίς ισχυρή φωνή διαπραγμάτευσης στις Βρυξέλλες, σε μία περίοδο μάλιστα που λαμβάνονται κρίσιμες αποφάσεις. 
    Η πραγματικότητα είναι ότι η Κυβέρνηση της Νέας Δημοκρατίας όχι μόνο δεν δίνει μάχες στα ευρωπαϊκά όργανα, αλλά επιλέγει να αξιοποιεί την αδράνεια και την αποτυχία στη διαπραγμάτευση ως άλλοθι για συντηρητικές επιλογές και αντιλαϊκές πολιτικές, ως άλλοθι για το δήθεν μονόδρομο που μας επιβάλλουν οι Βρυξέλλες. Χαρακτηριστικό παράδειγμα, η υπόθεση της συνταξιοδότησης των γυναικών που αποκάλυψε προεκλογικά, με πλήρη στοιχεία, ο Πρόεδρος του ΠΑ.ΣΟ.Κ. Γεώργιος Παπανδρέου.
    Κυρίες και κύριοι συνάδελφοι, ο Πρωθυπουργός στην ομιλία του είπε ότι δεν μπορούμε να λειτουργούμε ερήμην της κοινωνίας. Δυστυχώς, η ουσία των δηλώσεών του, η πολιτική που έχει ασκήσει η Κυβέρνηση της Νέας Δημοκρατίας αυτά τα χρόνια και κυρίως οι πραγματικές προτεραιότητες που θέτει η κρυφή πολιτική ατζέντα που καθημερινά αναδεικνύεται, δείχνουν ότι οι επιλογές της Κυβέρνησης της Νέας Δημοκρατίας δεν γίνονται απλώς ερήμην της κοινωνίας, αλλά εις βάρος της κοινωνίας, εις βάρος της ανάπτυξης και της κοινωνικής συνοχής, εις βάρος των συμφερόντων της πλειονότητας του ελληνικού λαού.
    Εμείς, από την πλευρά μας, θα είμαστε δυναμικά και δημιουργικά παρόντες στη Βουλή, στους χώρους δουλειάς, στις τοπικές κοινωνίες, μαζί με τους πολίτες που αγωνιούν, μαζί με τα κοινωνικά κινήματα που αγωνίζονται, μαζί με τους νέους ανθρώπους που αναζητούν ελπίδα. Θα είμαστε παρόντες και θα αναδεικνύουμε ότι υπάρχει ένας άλλος, ένας προοδευτικός δρόμος, αξιόπιστος, για την ανάπτυξη, για την κοινωνική δικαιοσύνη, για μια δίκαιη κοινωνία.
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Ξενογιαννακοπούλου. 
    Το λόγο έχει ο Υπουργός κ. Τζίμας.
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Ευχαριστώ, κύριε Πρόεδρε.
    Κυρίες και κύριοι συνάδελφοι, όλη η επιχειρηματολογία που αναπτύχθηκε σήμερα και αναπτύσσεται από την πλευρά των συναδέλφων της Αξιωματικής Αντιπολίτευσης, είναι μια επιχειρηματολογία που αναπτύχθηκε σε όλη τη διάρκεια της προηγούμενης τετραετίας, με εντονότερο ρυθμό στη διάρκεια της προεκλογικής περιόδου. Και δυστυχώς για εσάς, κυρίες και κύριοι συνάδελφοι, δεν πείσατε τον ελληνικό λαό. Επιχειρείτε για ακόμη μια φορά σήμερα να επαναφέρετε επιχειρήματα τα οποία καταδικάστηκαν μόλις πριν από δέκα ημέρες από την πλειοψηφία του ελληνικού λαού. Αναφέρεστε επιμόνως στο γιατί η Κυβέρνηση δεν λέει κάτι καινούργιο. Μα, ακριβώς αυτό δηλώνει τη συνέπεια της Κυβέρνησης Καραμανλή, ότι αυτά που λέγαμε προεκλογικά και ενεκρίθησαν από την πλειοψηφία του ελληνικού λαού, αυτά λέμε και πράττουμε μετεκλογικά. Εσείς μάθατε με πολιτικούς ηγέτες, οι οποίοι άλλα έλεγαν προεκλογικά και άλλα έκαναν μετεκλογικά. Αυτό, λοιπόν, αποτελεί παρελθόν. 
    Κυρίες και κύριοι συνάδελφοι, μία καινούργια εποχή μεταρρυθμίσεων για την Ελλάδα έχει ήδη ξεκινήσει, μια εποχή που απαιτεί βαθιές αλλαγές σε όλους τους τομείς της δημόσιας ζωής. Στο πλαίσιο αυτό η δέσμευση της Κυβέρνησης Καραμανλή, ότι το 80% των πόρων του Δ’ Κοινοτικού Πλαισίου Στήριξης θα αξιοποιηθεί από την ελληνική περιφέρεια, είναι ένας στόχος εφικτός, αλλά και αναγκαίος για τη δρομολόγηση μεγάλων έργων, ακόμη περισσότερων, στην ελληνική περιφέρεια. 
    Στο επίκεντρο των στοχευμένων αυτών κυβερνητικών παρεμβάσεων, αναμένεται να βρεθεί η βόρειος Ελλάδα, η οποία τα τελευταία χρόνια έχει τεθεί σε σταθερή αναπτυξιακή τροχιά και η οποία στηρίζεται σε μια οικονομία με πρωτόγνωρη εξωστρέφεια και δυναμική. Η συγκυρία άλλωστε στο χώρο αυτό είναι ιδιαίτερα κρίσιμη. Στις αρχές του χρόνου έγιναν δεκτά ως πλήρη μέλη στην Ευρωπαϊκή Ένωση δύο γειτονικά μας κράτη, η Βουλγαρία και η Ρουμανία. Με τον τρόπο αυτό, η Ελλάδα απέκτησε για πρώτη φορά στην ιστορία της χερσαία κοινά σύνορα με την Ευρωπαϊκή Ένωση, γεγονός που ήδη έχει επιφέρει αλλαγές στην καθημερινότητα των κατοίκων των διασυνοριακών περιοχών. 
    Σαφή ευρωπαϊκή πολιτική, όμως, έχουν αποκτήσει και τα περισσότερα κράτη των δυτικών Βαλκανίων, υιοθετώντας σταδιακά το ευρωπαϊκό κεκτημένο. Η Νοτιανατολική Ευρώπη επανέρχεται στο προσκήνιο σε διεθνές επίπεδο όχι πλέον ως πεδίο συνεχών συγκρούσεων και εντάσεων, αλλά ως μία περιοχή που μεταβάλλεται σε μία ευρωπαϊκή γειτονιά με χαρακτηριστικά τη σταθερότητα, την πρόοδο και την ευημερία σε όλους τους τομείς. 
      Σε  ένα τέτοιο αναπτυξιακό περιβάλλον που διαμορφώνεται στην ευρύτερη περιοχή της Νοτιοανατολικής Ευρώπης, η ελληνική οικονομία διαδραματίζει πρωταγωνιστικό ρόλο. Η Μακεδονία και η Θράκη αποτελούν «αιχμή του δόρατος» στην προσπάθεια αυτή, καθώς εξελίσσονται σταδιακά σε διαμετακομιστικό και ενεργειακό κέντρο που προάγει το διεθνές εμπόριο και την καινοτομία μέσα από μία παγιωμένη διακρατική συνεργασία στο πλαίσιο της Ευρωπαϊκής Ένωσης. 
      Εμείς στηρίζουμε την πορεία του στις ευρωπαϊκές δομές και πρωταγωνιστούμε στη δημιουργία ενός ενιαίου ενεργειακού και εμπορικού χώρου. Δημιουργήθηκε με πρωταγωνιστικό ρόλο της χώρας μας η ενεργειακή κοινότητα Νοτιοανατολικής Ευρώπης.
      Προωθούνται διεθνείς ενεργειακοί αγωγοί με αμοιβαία οφέλη. Ο ελληνοτουρκικός αγωγός φυσικού αερίου που ήδη έχει ολοκληρωθεί, ο ελληνοϊταλικός υποθαλάσσιος αγωγός, η συμφωνία με την Τουρκία και την Ιταλία για το νότιο ευρωπαϊκό αγωγό, η συμφωνία με τη Ρωσία και τη Βουλγαρία για τον πετρελαιαγωγό Μπουργκάς-Αλεξανδρούπολη, η συνεργασία με τη Ρωσία τη Βουλγαρία και την Ιταλία για ένα νέο αγωγό φυσικού αερίου, είναι σημαντικές εθνικές επιτυχίες, πρωτόγνωρες για την περιοχή της Μακεδονίας και Θράκης και ολόκληρη την Ελλάδα. Είναι εξελίξεις που δυναμώνουν τα γεωπολιτικά πλεονεκτήματα και αναβαθμίζουν το κύρος της πατρίδας μας. Φέρνουν μεγάλες επενδύσεις και άρα νέες θέσεις εργασίας, διότι η ανεργία δεν μπορεί να καταπολεμηθεί  με ευχολόγια. Γίνονται επενδύσεις. Αυτή είναι η μεγάλη πρόκληση την οποία αντιμετωπίζουμε με επιτυχία.
      Η Μακεδονία και  Θράκη, με επίκεντρο τη Θεσσαλονίκη, αποκτούν σήμερα τις υποδομές, τα έργα, το ρόλο που πραγματικά δικαιούνται και τους ανήκει. Ολοκληρώνεται το 2008 η κατασκευή της Εγνατίας Οδού, όταν από την προηγούμενη κυβέρνηση διατυπωνόταν ότι θα τελείωνε από το 2000. 
      Αναβαθμίζεται το αεροδρόμιο της Θεσσαλονίκης και τα άλλα αεροδρόμια της Μακεδονίας και της Θράκης για να ανταποκρίνονται στο διεθνή τους ρόλο.
      Ξεκίνησαν οι διαδικασίες για την επέκταση της έκτης προβλήτας στο λιμάνι.
      Άρχισαν οι εργασίες για την κατασκευή του Μετρό με πρόβλεψη να επεκταθεί μέχρι την Καλαμαριά και τη Σταυρούπολη. 
      Αρχίζει η κατασκευή της υποθαλάσσιας αρτηρίας. Βελτιώνονται παράλληλα όλοι οι τοπικοί δρόμοι που οδηγούν στην Έδεσσα, στην Καβάλα, στη Δράμα, το Κιλκίς και τη Δοϊράνη.
      Ανατίθενται σύντομα οι μελέτες για την εξωτερική περιφερειακή οδό της Θεσσαλονίκης.
      Αναβαθμίζεται το σιδηροδρομικό δίκτυο και μικραίνει ο χρόνος για τις μετακινήσεις.
      Θέλω όμως να σημειώσω ιδιαίτερα και ξεχωριστά τα έργα που προωθούνται στο χώρο της παιδείας και του πολιτισμού στην περιοχή της Μακεδονίας και της Θράκης.
      Λειτουργεί ήδη το Διεθνές Πανεπιστήμιο και ήδη δέχθηκε τους πρώτους φοιτητές στις αρχές αυτής της σχολικής χρονιάς. Στο μεταξύ έχουν ήδη ξεκινήσει οι μελέτες για τη μόνιμη στέγασή τους στη Μηχανιώνα. Δημιουργούνται νέες σχολικές αίθουσες διδασκαλίας και περιορίζονται οι διπλοβάρδιες.
      Επεκτείνεται το Μέγαρο Μουσικής Θεσσαλονίκης και προχωρά η αποκατάσταση του Αλκαζάρ.
      Γίνονται έργα στο Άγιο Όρος και αναδεικνύονται τα ιστορικά κάστρα στο νομό. 
      Στο διάστημα που πέρασε σχεδιάσαμε και προωθούμε νέες υποδομές για την υγεία. Εξοπλίζονται νοσοκομεία και δημιουργούνται κέντρα υγείας. Εγκρίθηκε η χωροθέτηση για την ανέγερση δύο νέων νοσοκομείων, ογκολογικού και γενικής παιδιατριακής στο Δήμο της Μίκρας. Δημιουργούνται νέες μονάδες απεξάρτησης του Ο.ΚΑ.ΝΑ.. 
      Στα τριάμισι χρόνια που πέρασαν στηρίξαμε δράσεις που αναζωογονούν τον παραγωγικό ιστό σε ολόκληρο το βορειοελλαδικό χώρο. Καινούργιος αναπτυξιακός νόμος ισχύει για όλους τους Νομούς της Μακεδονίας και Θράκης με ποσοστά επένδυσης και ενίσχυσης από το κράτος μέχρι 60%, όταν με τον προηγούμενο αναπτυξιακό νόμο το κράτος συνεισέφερε με ποσοστά 35%. Επενδυτικά σχέδια έχουν χρηματοδοτηθεί με ποσό πάνω από 2.000.000.000 ευρώ σε Νομούς της Μακεδονίας και Θράκης. Από το πρόγραμμα «ΑΝΤΑΓΩΝΙΣΤΙΚΟΤΗΤΑ» ενισχύθηκαν μέχρι σήμερα έργα πνοής που ξεπερνούν το 1,9 δισεκατομμύρια ευρώ. Από τα περιφερειακά προγράμματα δόθηκαν πάνω από 1,8 δισεκατομμύρια ευρώ για σημαντικά έργα στους Νομούς της Μακεδονίας και Θράκης.
      Η απορρόφηση κονδυλίων από το 2004 τετραπλασιάστηκε.
      Δώσαμε και δίνουμε έμφαση στην έρευνα, στην καινοτομία, στις νέες τεχνολογίες. Ιδρύθηκε η Ζώνη Καινοτομίας στην Ανατολική Θεσσαλονίκη και προωθούνται οι αναγκαίες υποδομές. Δημιουργούνται πόλοι καινοτομίας στην Κεντρική και Δυτική Μακεδονία που συνδέουν ερευνητικά κέντρα, πανεπιστήμια, επιχειρήσεις με την έρευνα και την παραγωγή. Δημιουργούνται ή εκσυγχρονίζονται τριάντα βιομηχανικές και επιχειρηματικές περιοχές με κόστος πάνω από 80.000.000 ευρώ στους Νομούς Μακεδονίας και Θράκης. Ενισχύονται επενδυτικά σχέδια για τον τουρισμό και εφαρμόζονται προγράμματα ενιαίας πολιτιστικής και τουριστικής προβολής της Μακεδονίας και Θράκης. Εκτελούνται σημαντικά έργα και για την αντιπλημμυρική θωράκιση του Έβρου και του Νέστου. Συγκροτήθηκε και άρχισε να δραστηριοποιείται η Διεύθυνση Προστασίας και Ανάπτυξης του Θερμαϊκού Κόλπου. 
      Εφαρμόζουμε πολιτικές που δυναμώνουν τις τοπικές κοινωνίες.  Οι Νομαρχιακές Αυτοδιοικήσεις της Μακεδονίας και Θράκης ενισχύονται σήμερα με κονδύλια σχεδόν τετραπλάσια σε σχέση με το 2004. Οι δήμοι και οι κοινότητες του βορειοελλαδικού τόξου παίρνουν από το Πρόγραμμα «ΘΗΣΕΑΣ» πάνω από 800.000.000 ευρώ για πέντε χρόνια, όταν η προηγούμενη Κυβέρνηση έδινε μόνο 446.000.000 ευρώ για επτά χρόνια. Υπογραμμίζω ιδιαίτερα ότι τόσο από το Πρόγραμμα «ΘΗΣΕΑΣ» όσο και από τα Π.Ε.Π., υλοποιούνται στους μειονοτικούς δήμους έργα πάνω από 70.000.000 ευρώ που αφορούν υποδομές υγείας, εκπαίδευσης, απασχόλησης, νέα πορεία για την περιοχή της Μακεδονίας και της Θράκης που ήδη ήταν και προεκλογική δέσμευση της Νέας Δημοκρατίας. 
      Σ’ αυτήν τη νέα εποχή που διαμορφώνεται για την Βόρεια Ελλάδα, αλλά και για την Ελλάδα γενικότερα, το Υπουργείο Μακεδονίας-Θράκης καλείται να διαδραματίσει έναν πρωταγωνιστικό ρόλο μέσα από ένα πλαίσιο συνεργασίας με όλους τους φορείς των τοπικών κοινωνιών, αλλά και με τα συναρμόδια Υπουργεία. Η διαμόρφωση κατάλληλης στρατηγικής για την ανάπτυξη της Μακεδονίας και της Θράκης απορρέει εξάλλου και από την κυβερνητική δέσμευση για την άμεση αναβάθμιση του ρόλου του Υπουργείου στην περιοχή της ευθύνης. 
      Η αναπτυξιακή στρατηγική του Υπουργείου Μακεδονίας-Θράκης για την περίοδο 2007-2013 διαμορφώνεται με βάση τα επιτεύγματα από τις μέχρι τώρα παρεμβάσεις του Υπουργείου, στα πεδία της ευθύνης του. Το στρατηγικό σχέδιο ανάπτυξης του Υπουργείου που ήδη έχει κατατεθεί μετά από διάλογο, αναγνωρίζοντας την αναγκαιότητα της ενίσχυσης των συγκριτικών πλεονεκτημάτων των τριών περιφερειών του χώρου ευθύνης του, προσεγγίζει με ολοκληρωμένο και συνεκτικό τρόπο τη βελτίωση της ανταγωνιστικότητάς τους, προκειμένου να ανταποκριθούν στις προκλήσεις ενός ενιαίου ευρωπαϊκού χώρου που συνεχώς μεταβάλλεται.
      Στο πλαίσιο αυτό, το Υπουργείο Μακεδονίας-Θράκης για την περίοδο 2007-2013 έχει θέσει ως γενικούς στρατηγικούς στόχους την ολοκληρωμένη προσέγγιση του ενιαίου αναπτυξιακού χώρου της Βόρειας Ελλάδας για την βελτίωση της αποτελεσματικότητας των αναπτυξιακών παρεμβάσεων, την ενίσχυση της διαπεριφερειακής συνεργασίας και της χωρικής συνοχής τόσο στη Βόρεια Ελλάδα όσο και εκτός συνόρων, την προώθηση της αειφόρου ανάπτυξης και συγχρόνων μορφών διακυβέρνησης της περιοχής ευθύνης, την οργάνωση και πιστοποίηση του Υπουργείου για πρώτη φορά στην ιστορία του ως τελικού δικαιούχου μέσω της σύστασης στο Υπουργείο μονάδας διαχείρισης συγχρηματοδοτούμενων έργων, τέλος τη λειτουργία του ολοκληρωμένου πληροφοριακού συστήματος. 
      Ειδικότερα, με το ολοκληρωμένο πληροφοριακό σύστημα του Υπουργείου Μακεδονίας-Θράκης, μετατρέπεται σε κόμβο ενημέρωσης και πληροφόρησης Ελλήνων και ξένων επενδυτών. Με την εγκατάστασή του θα παρακολουθείται η αναπτυξιακή πορεία των τριών περιφερειών της Βόρειας Ελλάδας, με στόχο να υποστηρίζεται το στρατηγικό σχέδιο για την ανάπτυξή τους, να παρακολουθείται η ανασυγκρότηση των χωρών της Νοτιοανατολικής Ευρώπης και να παρέχεται η πληροφόρηση προς κάθε ενδιαφερόμενο που θα θέλει να δραστηριοποιηθεί επιχειρηματικά στην ευρύτερη περιοχή.
      Σημαντική όμως ώθηση στην αναπτυξιακή πορεία της Βόρειας Ελλάδας και της Θεσσαλονίκης αναμένεται να δώσει και η Ζώνη Καινοτομίας, η οποία ιδρύθηκε με τη συνεργασία των Υπουργείων Εθνικής Οικονομίας και Οικονομικών, Ανάπτυξης και Μακεδονίας-Θράκης στην πόλη της Θεσσαλονίκης.
      Με το ν. 3684/2006 ιδρύθηκε η Ζώνη Καινοτομίας Θεσσαλονίκης, ενώ ήδη έχει εγκριθεί το καταστατικό της «ΑΛΕΞΑΝΔΡΕΙΑΣ ΖΩΝΗΣ ΚΑΙΝΟΤΟΜΙΑΣ Α.Ε.Ι.», που θα είναι και ο φορέας υλοποίησης της διαχείρισης του μεγάλου αυτού αναπτυξιακού εγχειρήματος. Πρόκειται για πρωτοπόρα πρωτοβουλία, μέσω της οποίας η Βόρειος Ελλάδα και η Θεσσαλονίκη αναδεικνύεται σε πυρήνα γνώσης και καινοτομίας στη Νοτιοανατολική Ευρώπη. Σε πλήρη, άλλωστε, εναρμόνιση με τις προτεραιότητες της πολιτικής συνοχής της Ευρωπαϊκής Ένωσης η Ζώνη Καινοτομίας θα καταστήσει τη Θεσσαλονίκη χώρο ενός δυναμικού οικονομικού και επιχειρηματικού περιβάλλοντος, όπου θα κυριαρχεί η καινούργια γνώση. 
      Παράλληλα με την ενίσχυση των δεσμών μεταξύ έρευνας και παραγωγής, η Βόρειος Ελλάδα και η ευρύτερη περιοχή θα προσελκύσουν νέες επενδύσεις, γεγονός που θα συμβάλει στη δημιουργία νέων θέσεων εργασίας, αλλά και στη βελτίωση της ποιότητας ζωής όλων των πολιτών. Προκειμένου να διευκολυνθεί, αλλά και να επιταχυνθεί η λειτουργία της Ζώνης Καινοτομίας, είμαστε στη φάση προκήρυξης του διαγωνισμού για τον χωροταξικό ορισμό της Ζώνης, τη σύσταση Επιτροπής Εποπτείας της Ζώνης Καινοτομίας. Ολοκληρώθηκε η κατάθεση προσφορών για την κατάργηση του στρατηγικού σχεδίου ανάπτυξης της Ζώνης Καινοτομίας, ενώ καταρτίζονται σε συνεργασία με τα συναρμόδια Υπουργεία τα ειδικά οικονομικά κίνητρα που θα ισχύσουν στη Ζώνη Καινοτομίας.
       Η βιώσιμη διαχείριση του περιβάλλοντος αποτελεί το ζητούμενο στη σημερινή εποχή, που χαρακτηρίζεται από τις συνεχείς κλιματολογικές αλλαγές με άμεσες καταστρεπτικές επιπτώσεις. Δεν θα πρέπει, άλλωστε, να ξεχνάμε ότι η χώρα μας βίωσε φέτος ένα από τα θερμότερα καλοκαίρια, γεγονός που διαμόρφωσε τις κατάλληλες συνθήκες για να εκδηλωθούν οι καταστροφικές πυρκαγιές στην Πελοπόννησο και την Εύβοια, αλλά και σε άλλα σημεία της πατρίδας μας. Το Υπουργείο Μακεδονίας-Θράκης, πλήρως ευαισθητοποιημένο στον τομέα αυτό και με στοχευμένες παρεμβάσεις, συνεχίζει την υλοποίηση δράσεων στο πλαίσιο της αειφόρου ανάπτυξης της ευρύτερης περιοχής της Βόρειας Ελλάδας. Έργα πυροπροστασίας εξελίσσονται και υλοποιούνται σε όλη την επικράτεια του Αγίου Όρους μέσω του Κέντρου Διαφύλαξης Αγιορείτικης Κληρονομιάς, προκειμένου να προστατευθεί το μοναδικό φυσικό και πολιτιστικό κάλλος της ευρύτερης περιοχής. Έργα προστασίας και ανάδειξης παραδοσιακών οικισμών βρίσκονται σε εξέλιξη και έχουν υποβληθεί στην τέταρτη προγραμματική περίοδο σε ολόκληρη τη Μακεδονία και Θράκη, με σεβασμό πάντοτε προς το περιβάλλον και την αειφόρο τουριστική ανάπτυξη της ευρύτερης περιοχής. Προγραμματίζουμε την ανάπτυξη συστήματος έγκαιρης προειδοποίησης και διασυνοριακής υδρολογικής παρακολούθησης των διεθνών ποταμών και λιμνών της Μακεδονίας-Θράκης, τη σύσταση διαβαλκανικού κέντρου ανάπτυξης και μεταφοράς τεχνογνωσίας ολοκληρωμένης διαχείρισης αστικών και βιομηχανικών αποβλήτων. 
      Όμως, σημαντική είναι η παρέμβαση του Υπουργείου Μακεδονίας-Θράκης στη στήριξη ενεργών πολιτιστικών γεγονότων στην ευρύτερη περιοχή. Το Υπουργείο στηρίζει ενεργά το Φεστιβάλ Κινηματογράφου Θεσσαλονίκης, το οποίο έθεσε υπό την αιγίδα του, στηρίζει το Κρατικό Θέατρο Βορείου Ελλάδος με τελικό στόχο να υποστεί διάχυση των πολιτιστικών του προϊόντων σε μικρά και μεγάλα μέρη σε όλους τους Νομούς της Μακεδονίας και Θράκης. Το Υπουργείο χρηματοδοτεί αρχαιολογικές ανασκαφές. Στηρίζει το Διεθνές Φεστιβάλ Ταινιών Μικρού Μήκους της Δράμας που αποτελεί έναν άλλο μηχανισμό προβολής της 7ης τέχνης. Συνεχίζει το πρόγραμμα «Θράκη-Αιγαίο-Κύπρος», προωθώντας την ένταξη στο πρόγραμμα αυτό και των Νομών της Ανατολικής Μακεδονίας.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΙΣΑΒΕΤ ΠΑΠΑΔΗΜΗΤΡΙΟΥ) 
      Κυρίες και κύριοι συνάδελφοι, το Υπουργείο Μακεδονίας-Θράκης είναι παρόν στην ανάδειξη της ορθόδοξης θρησκευτικής μας παράδοσης, της Κιβωτού της Ορθοδοξίας του Αγίου Όρους, είναι παρόν στην εκπομπή πνευματικής δημιουργίας του συμβόλου του Ποντιακού Ελληνισμού της Παναγίας Σουμελά, είναι παρόν στην ανάδειξη της ιστορικής κληρονομιάς της Ιεράς Μονής Εικοσιφοίνισσας του Παγκαίου. Είμαστε εκεί που χτυπάει η καρδιά του Ελληνισμού από την Κοζάνη, την Καστοριά μέχρι τον Έβρο, από τις Πρέσπες, μέχρι το Νευροκόπι και τη Σαμοθράκη, έτοιμοι να αξιοποιήσουμε τα συγκριτικά πλεονεκτήματα της Μακεδονίας και Θράκης μέσα από ένα πλαίσιο ειλικρινούς συνεργασίας με τους γείτονές μας, για να ζήσουμε σε μια γειτονιά δημιουργίας και ειρήνης, έτοιμοι να συνεχίσουμε την αξιοποίηση όλων των τοπικών δυνάμεων χωρίς αποκλεισμούς. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΟΥΣΑ (Ελισάβετ Παπαδημητρίου):  Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, ο ελληνικός λαός έδωσε πράγματι μία δεύτερη ευκαιρία ανοχής στη Νέα Δημοκρατία. Σεβόμαστε την κρίση του, παρ’ ότι διαφωνούμε. Ταυτόχρονα σεβόμαστε εξίσου την κρίση του υπόλοιπου 58% του ελληνικού λαού που καταψήφισε την Κυβέρνηση και τις πολιτικές της. Αυτό το πλειοψηφικό ποσοστό του εκλογικού σώματος ζητά αντιπολίτευση ουσίας, ευθύνης και προτάσεων. Ζητά καθημερινό έλεγχο της Κυβέρνησης, ζητά μία άλλη πολιτική πιο κοινωνική, πιο δίκαιη, πιο ειλικρινή, πιο προοδευτική και πιο κοντά στα πραγματικά προβλήματα του πολίτη.
      Δεν άκουσα, δυστυχώς, τον κύριο Πρωθυπουργό να αναφέρεται στο 29% των ψηφοφόρων που απείχαν, ή ψήφισαν λευκό. Το ποσοστό αυτό είναι μεγάλο και ανησυχητικό. Αυτοί οι πολίτες δεν ψήφισαν ούτε εμάς, ούτε εσάς. ΄Ενας στους τρεις Έλληνες που έχουν δικαίωμα ψήφου επέλεξαν την άρνηση. Αυτοί οι πολίτες αναζητούν ένα διαφορετικό πολιτικό σκηνικό και ίσως μία άλλη πολιτική ηθική. Όμως, οι προγραμματικές δηλώσεις του κ. Καραμανλή δεν τους έδειξαν κάτι καινούργιο. Μάλλον τους απογοήτευσαν ξανά. Ο κύριος Πρωθυπουργός δεν φαίνεται να απασχολήθηκε μαζί τους. 
      Η νέα θητεία της Κυβέρνησης προδιαγράφει με βεβαιότητα ένα περαιτέρω άνοιγμα των κοινωνικών ανισοτήτων, ένα μεγαλύτερο άνοιγμα της λεγόμενης ψαλίδας σε βάρος των οικονομικά ασθενέστερων. Προδιαγράφει περιορισμό του κοινωνικού κράτους, μείωση της αναγκαίας κρατικής ευαισθησίας, μείωση αυτού που λέμε «κοινωνικό κράτος». Οι προγραμματικές δηλώσεις της Κυβέρνησης προδιαθέτουν για νέα πλήγματα στις εργασιακές σχέσεις, για νέα  βαριά πλήγματα στον οικογενειακό προϋπολογισμό, από την ακρίβεια, από τα καρτέλ, από τους μεσάζοντες, από την άναρχη και αρρύθμιστη αγορά των ολιγοπωλίων. Η Κυβέρνηση Καραμανλή ούτε θέλει, ούτε μπορεί να συγκρουστεί με αυτά τα συμφέροντα. Ο μέσος Έλληνας δεν μπορεί να περιμένει κάτι καλύτερο από αυτήν την Κυβέρνηση. Φοβούμαι ότι η δεύτερη θητεία της θα είναι δυστυχώς χειρότερη. Όλα θα παραδοθούν στο «θεό» της ελεύθερης αγοράς που συνθλίβει μέσα της τη νέα γενιά, αυτή τη νέα γενιά που η Κυβέρνηση της Νέας Δημοκρατίας την μετέβαλε σε γενιά των «STAGE», σε γενιά των γαλάζιων συνεντεύξεων, σε γενιά της πολιτικής ομηρίας με την υπόσχεση διορισμού, σε γενιά χωρίς ελπίδα. Αυτή η νέα γενιά των 700 ευρώ το μήνα βλέπει τους κομματικούς διοικητές των Δ.Ε.Κ.Ο. να εισπράττουν 1.000 ευρώ την ημέρα και να τα θεωρούν και λίγα. Ας μην ξεχνάμε τον κομματικό Διοικητή του Ο.Τ.Ε. και εκλεκτό του κυρίου Πρωθυπουργού. Η Κυβέρνηση αύξησε το μισθό του πριν από τρεις μήνες από 15.000 ευρώ το μήνα καθαρά, σε 25.000 ευρώ το μήνα καθαρά. Αυτή είναι η κοινωνική ευαισθησία; Αυτή είναι η συνέπεια λόγων και έργων, όταν ο κ. Καραμανλής στις 20 Μαρτίου 2004 εδώ απ’ αυτό το Βήμα στις τότε προγραμματικές δηλώσεις του έλεγε επί λέξει: «Οι σημερινοί προκλητικοί μισθοί των διοικητών επιχειρήσεων και οργανισμών του ευρύτερου δημόσιου τομέα περικόπτονται». 
      Τι να περιμένουμε για τη συνέχεια; Πώς να δώσουμε ψήφο εμπιστοσύνης μετά από τέτοιες κραυγαλέες ανακολουθίες; 
      Αλλά και η άλλη υπόσχεση του κυρίου Πρωθυπουργού για την ανταπόκριση της διοίκησης στα αιτήματα των πολιτών μετετράπη σε κραυγαλέα ανακολουθία. Με νόμο της Κυβέρνησης της Νέας Δημοκρατίας ο πολίτης θα έπρεπε να εξυπηρετείται από τη διοίκηση εντός πενήντα ημερών και σε περίπτωση καθυστέρησης να αποζημιώνεται. 
      Η εξυπηρέτηση του πολίτη εντός πενήντα ημερών πήγε «περίπατο», όπως και η αποζημίωσή του. Η ταλαιπωρία του κοινού στις σχέσεις του με το κράτος αυξήθηκε και αναμένεται να χειροτερέψει. Η επανίδρυση του κράτους υλοποιείται ως επιδείνωση του κράτους. Ίσως γι’ αυτό ο κύριος Πρωθυπουργός στην ομιλία του χθες δεν ανέφερε ούτε μία φορά την επανίδρυση του κράτους. Προφανώς την εγκατέλειψε.
      Κραυγαλέα όμως ανακολουθία κατεγράφη και στην υπόσχεση επιστροφής των παρακρατηθέντων πόρων της Τοπικής Αυτοδιοίκησης. Όχι μόνον δεν επεστράφη ούτε ένα ευρώ, αλλά τα παρακρατούμενα αυξήθηκαν. Η έλλειψη εμπιστοσύνης και σεβασμού στην Τοπική Αυτοδιοίκηση από την Κυβέρνηση της Νέας Δημοκρατίας είναι προφανής και βεβαίως όλα δείχνουν ότι θα συνεχιστεί.
      Η αγροτική πολιτική της Κυβέρνησης ήταν και συνεχίζεται καταστροφική. Το 100% των υποσχέσεων προς τους αγρότες ήταν και έμεινε ψέμα. Η παράταξή σας δεν δεσμεύεται στο ότι θέλει να κρατήσει ζωντανή την ελληνική γεωργία. Η παράταξή σας δεν έχει πρόγραμμα για την ελληνική γεωργία. Οι αόριστες προγραμματικές δηλώσεις οδηγούν με βεβαιότητα στην απαξίωση του αγρότη, οδηγούν με βεβαιότητα στην εξαφάνιση του αγροτικού τομέα. 
      Δεν φαίνεται φως. Δεν διατηρείται ελπίδα. Δεν έχετε πολιτική για να κρατήσετε τους νέους στην ύπαιθρο. Κάνετε και θα συνεχίσετε να κάνετε μία ανεπαρκή και ανεπιτυχή διοικητική διαχείριση του αγροτικού τομέα, χωρίς πολιτικές, χωρίς προοπτικές, χωρίς όραμα. Λυπάμαι, αλλά ο κ. Καραμανλής αφιέρωσε όλα κι όλα σαράντα δευτερόλεπτα της ομιλίας του για τους αγρότες. Κρίμα! Οι αγρότες δεν έχουν τίποτα να περιμένουν. 
      Ανησυχώ όμως, κυρίες και κύριοι συνάδελφοι, διότι ο κύριος Πρωθυπουργός υποστήριξε δύο τουλάχιστον μεγάλες ανακρίβειες. Αυτό σημαίνει ή ότι δεν είναι ενήμερος ή ότι τον παραπληροφορούν. 
      Ο κύριος Πρωθυπουργός αναφέρθηκε στο δήθεν εκσυγχρονισμό του σιδηροδρομικού δικτύου. Το σιδηροδρομικό δίκτυο όμως μέτρησε δεκαπέντε εκτροχιασμούς και μία μετωπική σύγκρουση τρένων τους τελευταίους δώδεκα μήνες. Μέτρησε επίσης 600.000.000 ευρώ χαμένα από το Γ΄ Κοινοτικό Πλαίσιο Στήριξης, κονδύλια που έχασε ο σιδηρόδρομος επειδή δεν μπόρεσε να τα απορροφήσει. Αυτός δεν είναι εκσυγχρονισμός, είναι εγκατάλειψη του σιδηρόδρομου.
      Μίλησε επίσης ο κύριος Πρωθυπουργός για την ψηφιακή δήθεν πρόοδο της χώρας μας. Διερωτώμαι, ποιος είχε το κουράγιο να βάλει στο στόμα του κυρίου Πρωθυπουργού τα ψηφιακά χάλια της χώρας μας. Η Ελλάδα με ευθύνη της Κυβέρνησης της Νέας Δημοκρατίας είναι σταθερά ο ουραγός της Ευρώπης σε όλα τα θέματα ηλεκτρονικών επικοινωνιών, διαδικτύου και ψηφιακής πολιτικής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, λίγα δευτερόλεπτα ακόμα.
      Έχουμε τη μικρότερη πρόοδο, τα πλέον αρνητικά στατιστικά, τις ακριβότερες τιμές και τη χειρότερη ποιότητα. Η συνέχεια προδιαγράφεται το ίδιο αρνητική, για τον απλούστατο λόγο ότι δεν υπάρχει ούτε πολιτική ούτε πολιτικός αρμόδιος και υπεύθυνος για τα θέματα των ηλεκτρονικών επικοινωνιών.
      Κυρίες και κύριοι συνάδελφοι, άκουσα τον κ. Καραμανλή να επικαλείται το τρίπτυχο «διάλογος-συνεννόηση-σύνθεση». Αυτόματα μου ήλθε στο μυαλό το πραγματικό τρίπτυχο της Κυβέρνησης «αυθαιρεσία-ανακολουθία-απορύθμιση». 
      Κυρίες και κύριοι συνάδελφοι, δεν εμπιστευόμαστε αυτήν την Κυβέρνηση, δεν συμφωνούμε με τον ιδεολογικό προσανατολισμό της, δεν συμφωνούμε με την πρακτική της, δεν της δίνουμε ψήφο εμπιστοσύνης.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστούμε, κύριε Ρόβλια.
      Καλώ στο Βήμα τον  κ. Κεδίκογλου.
      ΣΥΜΕΩΝ ΚΕΔΙΚΟΓΛΟΥ: Κυρία Πρόεδρε, κυρίες και κύριοι συνάδελφοι, κατ’ αρχάς θέλω να συγχαρώ άπαντες για την προσωπική τους εκλογική επιτυχία, αλλά ταυτόχρονα θέλω να υπενθυμίσω ότι η τιμή της εμπιστοσύνης των πολιτών συνεπάγεται και την ευθύνη να ανταποκριθούμε στην εμπιστοσύνη αυτή. 
      Θεωρώ ότι αυτή η Βουλή έχει ένα κρίσιμο έργο μπροστά της, όχι μόνο επειδή υπάρχουν τα ακανθώδη προβλήματα της ελληνικής κοινωνίας που πρέπει επιτέλους να αντιμετωπιστούν και να επιλυθούν, αλλά και γιατί πρέπει ο πολιτικός κόσμος να αρθεί στο ύψος των περιστάσεων. 
      Οι πολίτες έχουν αυξημένες απαιτήσεις και οι πολιτικοί πρέπει να ανταποκριθούμε. Η ελληνική κοινωνία αναμένει από όλους μας να φανούμε αντάξιοι της αποστολής μας. Αναμένει ουσιαστική πολιτική αντιπαράθεση χωρίς κραυγές και πυροτεχνήματα. Αναμένει εμπεριστατωμένο διάλογο με επιχειρήματα κι αναμένει επιτέλους να υπάρξει σύνθεση και συναίνεση τουλάχιστον στα μεγάλα ζητήματα που ταλανίζουν τον τόπο. Αναμένει να δει έμπρακτα έναν νέο πολιτικό πολιτισμό. 
      Δυστυχώς, η σημερινή συνεδρίαση έδειξε ότι δεν ξεκινάμε σωστά. Πώς αλλιώς να χαρακτηρίσω τη συλλήβδην και εκ των προτέρων απόρριψη από τον Αρχηγό της Αξιωματικής Αντιπολίτευσης κάθε νομοθετικής πρωτοβουλίας της Κυβέρνησης; Δεν θα έπρεπε πρώτα να ακούσουν, να συζητήσουν και μετά να απορρίψουν; Οι πολίτες βλέπουν και κρίνουν.
      Στις εκλογές της 16ης Σεπτεμβρίου οι Έλληνες ανανέωσαν τη σαφή εντολή προς τη Νέα Δημοκρατία και τον Κώστα Καραμανλή, να προχωρήσουμε πιο γρήγορα, πιο δυνατά, πιο αποτελεσματικά στο δρόμο των ριζικών μεταρρυθμίσεων και απαίτησαν αυτό να γίνει με διάλογο που επιδιώκει τη συνεννόηση και τη σύνθεση. Ταυτόχρονα όμως απαίτησαν από εμάς αποφασιστικότητα που δεν συμβιβάζεται με αναβολές και καθυστερήσεις. Οι Έλληνες απαιτούν αποτελέσματα και σας καλούμε να συνεργαστούμε για να τα έχουμε. 
      Ο Πρωθυπουργός υπογράμμισε στην ομιλία του ότι δεν πρόκειται να συμβιβαστεί με τίποτα λιγότερο απ’ ό,τι δεσμευθήκαμε. Κι αυτός είναι ο σημαντικότερος λόγος για να υπογραμμίσω την εμπιστοσύνη μου στην Κυβέρνησή μας. Είμαστε πιστοί στο τρίπτυχο διάλογος-συνεννόηση-σύνθεση. Δεν διεκδικούμε αποκλειστικότητα ιδεών, όπως επίσης δεν αποδεχόμαστε αποκλειστικότητα κοινωνικών ευαισθησιών. Τους ακούμε όλους, μιλάμε με όλους. Είμαστε –και το έχουμε αποδείξει- Κυβέρνηση όλων των Ελλήνων. 
      Το αποδείξαμε σε πολύ δύσκολες, σε τραγικές στιγμές: Στην εθνική καταστροφή των πυρκαγιών του Αυγούστου, όταν υιοθετήσαμε ένα νέο μοντέλο λειτουργίας με τους πολίτες, που θα πρέπει να είναι ένας χρήσιμος οδηγός στην αντιμετώπιση του μεγάλου «ασθενούς» της εποχής μας, του ελληνικού κρατικού μηχανισμού, ενός υπεργιγαντωμένου, αλλά δυστυχώς ανεπαρκούς μηχανισμού, ενός μηχανισμού με μεγάλες ελλείψεις στις πιο κρίσιμες ειδικότητες: Σε γιατρούς, σε δασκάλους, σε καθηγητές, σε αστυνομικούς, σε πυροσβέστες, αλλά με υπερπληθώρα κλητήρων, γραμματέων και λοιπών διοικητικών υπαλλήλων. Ίσως αυτή να είναι μία εξήγηση για το μέγεθος του τέρατος της γραφειοκρατίας στη χώρα μας. 
      Αποδείξαμε επίσης ότι η ευαισθησία της Πολιτείας δεν ήταν προεκλογικό τέχνασμα. Προσωπικά χάρηκα πάρα πολύ, όταν δύο μέρες μετά τις εκλογές ο Υφυπουργός Εσωτερικών Θανάσης Νάκος με κάλεσε σε σύσκεψη για τις πυρόπληκτες περιοχές στα Στύρα. Είμαι από την Εύβοια, ένα Νομό που δοκιμάστηκε σκληρά από τις πυρκαγιές κι ένιωσα ιδιαίτερη ικανοποίηση ακούγοντας τον Κώστα Καραμανλή να επαναλαμβάνει και σήμερα ότι προτεραιότητα της νέας Κυβέρνησης είναι να ανθίσει και πάλι η ζωή στην καμένη γη. Στόχος μας είναι η διασφάλιση μιας νέας δυναμικής, αλλά και βιώσιμης αναπτυξιακής προοπτικής με την αναγέννηση του παραγωγικού ιστού, την αναγέννηση του αγροτικού χώρου. 
      Ο στόχος αυτός, σε συνδυασμό με την προτεραιότητα που δίνει η Κυβέρνηση Καραμανλή στην περιφέρεια, κάνει την Εύβοια να αισιοδοξεί βάσιμα. Ο Πρωθυπουργός τόνισε ότι στόχος της Κυβέρνησής μας είναι να αποκτήσει η χώρα τις υποδομές που χρειάζεται για να βελτιωθεί το νέο αναπτυξιακό πρότυπο, η ανταγωνιστικότητα, η εξωστρέφεια της οικονομίας. Και αποτελεί κοινό μυστικό ότι τα προηγούμενα είκοσι χρόνια η περιφέρεια, με χαρακτηριστικότερο παράδειγμα την ιδιαίτερη πατρίδα μου, είχε εγκαταλειφθεί.
      Κυρίες και κύριοι συνάδελφοι, στην πρώτη μας κυβερνητική θητεία καταφέραμε να βγάλουμε τα έργα υποδομής στην Εύβοια από την πολύχρονη αδράνεια. Χρηματοδοτήθηκαν και εκπονούνται μελέτες που παρέμεναν σε υπουργικά συρτάρια επί είκοσι και πλέον χρόνια. Όμως, τώρα απαιτείται επιτάχυνση των ενεργειών. Το ζητούμενο είναι η επαναδρομολόγηση της ανάπτυξης στις πυρόπληκτες περιοχές και όλοι γνωρίζουν ότι η μεγαλύτερη τροχοπέδη για την ανάπτυξη στην περιφέρεια είναι η υστέρηση των υποδομών. 
      Στόχος της περιφερειακής πολιτικής πρέπει να είναι η εξασφάλιση οδών επικοινωνίας με τους κεντρικούς άξονες και εδώ υπάρχει ακόμη πολλή δουλειά να γίνει. 
      Δεν θέλω να δημιουργηθεί η εντύπωση ότι ενδιαφέρομαι μόνο για τον τόπο μου. Ο εκσυγχρονισμός των υποδομών και κυρίως του οδικού δικτύου στην Εύβοια θα ωφελήσει όμως πολύ περισσότερους από τους συμπατριώτες μου. Θα ωφελήσει τις Βόρειες Σποράδες και τα νησιά του Βορείου Αιγαίου που θα βρεθούν πλησιέστερα στον κεντρικό ελλαδικό κορμό. Θα ωφελήσει τεσσεράμισι εκατομμύρια Αθηναίους που θα αποκτήσουν εύκολη πρόσβαση σ’ έναν πραγματικό παράδεισο. Έχω επανειλημμένα τονίσει από το Βήμα εδώ της Βουλής ότι με σύγχρονες υποδομές η Εύβοια θα γίνει «Χαλκιδική» της Αθήνας κι αυτό θα μας ωφελήσει όλους. 
     Όταν όμως μιλάμε, κυρίες και κύριοι, για ανάπτυξη σε μία περιοχή σαν την Εύβοια, έχει απόλυτη προτεραιότητα η προστασία του περιβάλλοντος. Και εδώ ως  κοινωνία έχουμε πολλά να κάνουμε. 
     Προσωπικά δεν αισθάνομαι καλά με το τεράστιο ρυθμό των ανεξέλεγκτων χωματερών. Δεν αισθάνομαι καλά που έχουμε μείνει τόσο πίσω στο κεφαλαιώδες ζήτημα της διαχείρισης των απορριμμάτων. Δεν αισθάνομαι καλά που δεν έχουμε προωθήσει στοιχειωδώς την ανακύκλωση στη χώρα μας. Δεν αισθάνομαι καλά που η ελληνική κοινωνία απέχει ακόμη πολύ από την απόκτηση περιβαλλοντικής συνείδησης. 
     Σ’ αυτήν την κυβερνητική θητεία έχουμε πολλή δουλειά. Έχουμε να αντιμετωπίσουμε το ασφαλιστικό, όπου επιτέλους πρέπει να βρεθεί λύση, πριν  βρεθούμε σε δέκα χρόνια να πηγαίνει το 1/3 του Ακαθάριστου Εγχώριου Προϊόντος στην καταβολή συντάξεων, στραγγαλίζοντας τις προοπτικές ανάπτυξης της οικονομίας. 
     Πρέπει να μιλήσουμε ανοιχτά και καθαρά, να δούμε τις νέες συνθήκες, τις προοπτικές που δημιουργούνται. Κανείς δεν μπορεί να υποστηρίζει ότι τίποτα δεν πρέπει να αλλάξει, όταν έχει αλλάξει δραστικά η εικόνα της ελληνικής κοινωνίας. Δείτε την υπογεννητικότητα, δείτε το προσδόκιμο ζωής των Ελλήνων. 
     Πρέπει να βελτιώσουμε το επίπεδο της ελληνικής παιδείας, γιατί –ας μην κρυβόμαστε- εδώ και χρόνια τα ελληνικά πανεπιστήμια δεν έχουν το καλύτερο όνομα. Παράλληλα, όμως, πρέπει να αναβαθμίσουμε τη δευτεροβάθμια εκπαίδευση, γιατί εκεί αποκτούν τις βάσεις της σκέψης τους τα Ελληνόπουλα. 
     Κυρίες και κύριοι, έχουμε πολλή δουλειά και η ελληνική κοινωνία περιμένει να ανταποκριθούμε. Υπερψηφίζω την Κυβέρνηση Καραμανλή, γιατί ανταποκρίνεται στην απαίτηση των συμπολιτών μας. 
     Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ πολύ, κύριε Κεδίκογλου. 
     Καλώ στο Βήμα τον κ. Αμοιρίδη, Βουλευτή του ΠΑ.ΣΟ.Κ..
     ΙΩΑΝΝΗΣ ΑΜΟΙΡΙΔΗΣ: Κυρία Πρόεδρε, κυρίες και κύριοι συνάδελφοι, έκπληκτος σαν νέος Βουλευτής περίμενα απόψε από τον Πρωθυπουργό της χώρας να ακούσω κάτι καινοτόμο, κάτι διαφορετικό, κάτι που θα δώσει όραμα και πνοή για τον τόπο. Το μόνο που συγκράτησα ήταν κάτι για λαθρέμπορους πετρελαίων –πιθανόν να ισορροπηθεί το πετρέλαιο κίνησης με το πετρέλαιο θέρμανσης και να κλείσει εκεί- και κάτι για την αλλαγή του εκλογικού νόμου, δηλαδή με ποιον τρόπο θα βοηθηθούμε τα επόμενα χρόνια να διατηρήσουμε την εξουσία. Να την κάνουμε τι και να υπηρετήσουμε ποιον; 
     Περίμενα να ακούσω κάτι για την περιφερειακή ανάπτυξη, που όλοι οι συνάδελφοι της Νέας Δημοκρατίας συζητούν και θεωρώ ότι έχουν μία κασέτα γι’ αυτή την περιφερειακή ανάπτυξη, που δεν έχει γίνει καμμία θεσμική τομή όλα αυτά τα χρόνια. Μοιράζονται τα χρήματα του Δ΄ Κοινοτικού Πλαισίου Στήριξης και δεν έχει γίνει καμμία τομή. Πού; Θα μοιράζονται πρώτα και μετά θα γίνει διοικητική μεταρρύθμιση; Όταν έχουμε τροποποίηση του άρθρου 201 από το 2001; Πώς μοιράζονται τα χρήματα, πώς αίρονται οι ανισότητες και στις περιφέρειες, αλλά και μέσα στη χώρα; Υπάρχει κανένας σχεδιασμός; Υπάρχει κάποιος χωροταξικός σχεδιασμός; 
     Και μια και λέμε για το χωροταξικό σχεδιασμό, επειδή χρόνια είμαι μέλος στο Εθνικό Συμβούλιο Χωροταξίας, δεν έγινε ούτε ένα συμβούλιο, ούτε κληθήκαμε τα τελευταία τριάμισι χρόνια, παρά μόνο λίγο πριν τις εκλογές παρουσιάστηκε ο χωροταξικός σχεδιασμός της χώρας. Αυτός ήταν ο διάλογος, η δημοκρατικότητα και το άκουσμα της περιφέρειας; Έχετε ζήσει στην περιφέρεια να δείτε πώς ζει σήμερα, πώς περνά αυτός ο κόσμος σε όλα τα επίπεδα, από την αγροτική οικονομία, την υγεία, την παιδεία, τη μετακίνηση; 
     Θα σας πω ένα παράδειγμα. Στην Αθήνα κόβετε ένα εισιτήριο 0, 40 ευρώ και μετακινείστε με τέσσερα μέσα για όλη τη μέρα. Στην επαρχία χρειάζεται 1,20 ευρώ για να πάμε ένα χιλιόμετρο. Και αυτό, γιατί οι αστικές συγκοινωνίες Αθήνας-Θεσσαλονίκης επιδοτούνται με 600.000.000 ευρώ. Αν δίνονταν 100.000.000 σε όλη την περιφέρεια, στα Κ.Τ.Ε.Λ., θα πηγαίναμε όλοι με 0,40 ευρώ. Αυτή είναι η αντίληψη της περιφερειακής ανάπτυξης και η μείωση του κόστους της περιφέρειας; 
     Μιλάμε για παιδεία. Ποια παιδεία; Ρωτήσαμε τους γονείς; Ρωτήσαμε τους μαθητές πώς περνούν τις εξετάσεις, πώς μπορούν να μπουν σε ένα πανεπιστήμιο; Και δύο χρόνια τώρα είναι στους δρόμους! Τα παιδιά που είναι σε αντίστοιχα πανεπιστήμια στο εξωτερικό έχουν «φύγει» δύο χρόνια μπροστά. Και θέλουμε να είμαστε ανταγωνιστικοί εμείς μέσα στην Ευρωπαϊκή Ένωση με τους νέους μας; Αυτή είναι η κατάσταση σήμερα. 
     Για να δούμε την αγροτική οικονομία. Κάνουμε εκατομμύρια χιλιόμετρα αρδευτικά δίκτυα. Για ποια προϊόντα; Υπάρχει αναδιάρθρωση. Σε τι; Στην περιοχή μου, στην Πιερία, είναι ο καπνός το 40%. Σε όλη την Ελλάδα οι αγρότες είναι το 7%, στην Πιερία είναι 40%. Δεν υπάρχει καμμία προοπτική. Δεν υπάρχει καμμία αναδιάρθρωση, κανένας στόχος, μόνο κάνουμε έργα αρδευτικά και δεν ποτίζουμε τίποτα. 
     Παίρνουν την ποσόστωση στο 50% από το 2009 και μετά –σήμερα την επιδότηση 100%- και αναρωτιέμαι, γιατί δεν παίρνει το κράτος το κόστος του 50%, ώστε μέχρι το 2013 να υπάρχει η πλήρης απόδοση. Γιατί αν σήμερα κάποιος είναι 61 χρονών, το 2013 θα είναι 65 χρονών και θα έχει βγει στη σύνταξη. Άρα, γιατί να του κρατήσουμε το 50%; Και μιλάμε για τους αγρότες. Ποια σύνταξη των αγροτών; Οι αγρότες αποτελούν το 7% των Ελλήνων και παίρνουν τη χαμηλότερη σύνταξη. Και αυτοί που ήταν ασφαλισμένοι και αυτοί που δεν ήταν, θεωρώ και εκτιμώ ότι μπορούν να έχουν εκείνη την αξιοπρεπή σύνταξη, αφού το υπόλοιπο 93% του ελληνικού λαού μπορεί να πληρώσει. 
      Και μπορεί να πληρώσει από τα κέρδη των βιομηχάνων που φορολογούνται κατά 10% λιγότερο. Και αφήνοντας στην τράπεζα αυτά τα κέρδη, πληρώνουν στην εφορία 10% από τους τόκους που παίρνουν, ενώ ένας που παίρνει 40.000 ευρώ το χρόνο, πληρώνει 37% εφορία, δηλαδή 17.000 ευρώ. Πληρώνει τετραπλάσιο φόρο από αυτούς που τους χαρίστηκαν τα τελευταία χρόνια τα χρήματα.
      Αυτή είναι η κατάσταση σήμερα στην ελληνική περιφέρεια και θα πρέπει να το δείτε όλοι σας. Πρέπει να δείτε ότι η περιφερειακή ανάπτυξη περνάει μέσα από έναν διάλογο, περνάει μέσα από τομές και μεταρρυθμίσεις. Και θα σας πω ένα παράδειγμα. Με το έργο που αφορά τις μεταφορές, με τα χρήματα που διατίθενται για τις μεταφορές από το Δ΄ Κοινοτικό Πλαίσιο Στήριξης, η Θεσσαλονίκη από τα 690.000.000 ευρώ έχει πάρει τα 550.000.000 ευρώ για την υποθαλάσσια και το μετρό, και μένουν 140.000.000 ευρώ για τους έξι νομούς να κάνουν δρόμους, αεροδρόμια και λιμάνια. Πιστεύετε ότι φτάνουν για τις απαλλοτριώσεις ή για τις μελέτες αυτά τα χρήματα;
      Άρα, για κάποιους η Περιφέρεια της Ελλάδας είναι η Θεσσαλονίκη. Όχι ότι έχω κάτι με τη Θεσσαλονίκη, αλλά είναι αυτή που μας έβγαλε έξω από το στόχο ένα και πήγαμε στο στόχο δύο. Και έχουμε ένα Ευρωπαϊκό Κοινωνικό Ταμείο να διαχειριστούμε μόνο και όχι έργα υποδομών. Εάν υπήρχε μία διοικητική αναδιάρθρωση, τότε θα ήμασταν άλλοι νομοί, ξέχωροι και θα ήμασταν μέσα στον στόχο ένα. Ωστόσο, κανένας δεν τόλμησε, παρά μόνον η Κυβέρνηση έκανε πέντε τεχνικές υπερπεριφέρειες, για να έχει ένα τρικ και ένα τέχνασμα να ανταποκριθεί στις απαιτήσεις των Βρυξελλών στη διαχείριση του Δ’ Κοινοτικού Πλαισίου Στήριξης.
      Σήμερα, στην ελληνική περιφέρεια, εάν κτίσει κάποιος ένα σπίτι, πληρώνει και το ΚΗ΄, πληρώνει και για το κτήμα και για το αυθαίρετο σε ένα ταμείο που λέγεται Ε.Τ.Ε.Ρ.Π.Σ.. Το διαχειρίζεται ο Υπουργός. Και ο Υπουργός είναι από μία περιοχή που πάνε τα χρήματα όλα εκεί. Ούτε ένα έργο δεν γίνεται στον τόπο που παράγονται τα χρήματα.
      Η Πιερία σήμερα έχει συμμετοχή στο εθνικό εισόδημα στο 0,3%. Η Εύβοια, για την οποία μίλησε προηγουμένως ο κ. Κεδίκογλου, είναι στο 1,8%. Τόσο πληρώνει, όταν η Αθήνα και η Θεσσαλονίκη έχουν το 87% συμμετοχής, άρα η παραγωγή είναι πολλαπλάσια σε οποιαδήποτε περιοχή, εκτός από την ελληνική περιφέρεια.
      Το πρόβλημα είναι τεράστιο και θα έπρεπε μέσα στις Προγραμματικές Δηλώσεις να έχουμε δει κάποιους στόχους οι οποίοι θα μας έδιναν κάποια ελπίδα. Δυστυχώς, δεν είδαμε καμμία ελπίδα, ούτε στο οικονομικό ούτε βέβαια σε επίπεδο ανάπτυξης.
      Σχετικά με τα θέματα υγείας, αναφέρθηκε ο κ. Αβραμόπουλος στο Νοσοκομείο της Κατερίνης. Ξέρετε ότι από το 1996 δεν έχει μπει ούτε σοβάς; Το ανακοίνωσε ο κύριος Πρωθυπουργός το 2004, όταν ήρθε στην Κατερίνη. Είπε ότι το 2006 θα λειτουργεί το Νοσοκομείο. Το 2007, ήρθε ο κ. Κακλαμάνης και είπε ότι θα λειτουργήσει το 2007. Φέτος, ήρθε ο κ. Αβραμόπουλος και είπε ότι θα λειτουργήσει το 2008. Προηγούμενα, μας είχε πει ότι είχε προχωρήσει και τα δύο νοσοκομεία. Καταλάβατε σε ποιο επίπεδο κινείται η ελληνική περιφέρεια και τι ακούγεται εδώ μέσα; Δυστυχώς, δεν είναι εδώ να τα ακούσουν. Ο Περιφερειάρχης της Κεντρικής Μακεδονίας δεν ήρθε στην Πιερία ούτε μία φορά. Ελπίζω ο νέος Υπουργός Μακεδονίας-Θράκης να καταλάβει ότι υπάρχει περιφέρεια έξω από τη Θεσσαλονίκη, ότι υπάρχουν και άλλες περιοχές. Δεν είναι μόνο αυτές που είναι η ιδιαίτερη πατρίδα και εκεί που υπηρετεί. Δεν πάτησε όλα τα χρόνια Υπουργός Μακεδονίας-Θράκης. Δεν πάτησε ο Περιφερειάρχης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πιστεύετε ότι μπορούν να αντιληφθούν τα προβλήματα; Άντε να γίνει μία διοικητική μεταρρύθμιση, ώστε να είναι αιρετός, να έχει το φόβο ότι μεθαύριο θα πρέπει να βγει και να αποδώσει έναν κάποιο λόγο. Δεν πάτησε για να ακούσει κανένα πρόβλημα, παρά μόνο στα περιφερειακά συμβούλια πηγαίναμε όλοι οι δήμαρχοι  -διετέλεσα πολλά χρόνια δήμαρχος- όλοι οι νομάρχες, πλην του Νομάρχη Θεσσαλονίκης και του Δημάρχου Θεσσαλονίκης, γιατί αυτοί πάντα είχαν άλλη επικοινωνία και έπαιρναν αλλιώς τα χρήματα.
      Αυτή είναι η αντίληψη του κράτους και θα παρακαλούσα τουλάχιστον τον Υπουργό Μακεδονίας-Θράκης που υπηρέτησε και την αυτοδιοίκηση να δει λίγο και τους γύρω νομούς. Η Θεσσαλονίκη πρέπει να ακουμπήσει στον Όλυμπο, πρέπει να ακουμπήσει στο Στρυμόνα, πρέπει να ακουμπήσει στο Καϊμακτσαλάν. Πρέπει να ανοίξει, να γίνει μία ανοικτή πόλη.
      Σήμερα, όλα τα χρήματα, όλη η εργασία και όλη η ανάπτυξη μαζεύεται στη Θεσσαλονίκη και θεωρείται ότι είναι η Περιφέρεια της Ελλάδας. Ας ξεχαστεί πλέον αυτό το σύστημα ανάπτυξης. Πρέπει να ανοίξει, να αποκεντρωθεί η Ελλάδα, να αποκεντρωθεί η ανάπτυξη. Τότε μόνο μπορούμε να πετύχουμε στόχους, κάνοντας μεγάλες θεσμικές αλλαγές. Και γι’ αυτές τις αλλαγές δεν άκουσα τίποτε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Δυστυχώς, όπως ακριβώς ήταν το πρόγραμμα της Νέας Δημοκρατίας πριν τις εκλογές, έτσι ακριβώς, χωρίς αντίκρισμα είναι και οι προγραμματικές δηλώσεις, ένα κενό πουκάμισο.
      Εμείς σαν ΠΑ.ΣΟ.Κ., σαν δημοκρατική παράταξη και σαν νέοι Βουλευτές θα παλέψουμε και θα αγωνιστούμε κατά τέτοιων πολιτικών, κατά τέτοιων κατευθύνσεων και θα δώσουμε με υπευθυνότητα τη δική μας βοήθεια, ώστε να αλλάξει κάτι σε αυτόν τον τόπο.
      Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ πολύ, κύριε Αμοιρίδη.
      Η κ. Κρινιώ Κανελλοπούλου, έχει το λόγο.
      ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κυρία Πρόεδρε.
      Κυρίες και κύριοι συνάδελφοι, με την εμπιστοσύνη ή όχι σήμερα στην Κυβέρνηση, διακυβεύεται η πορεία για την Ελλάδα του αύριο.
      Διακυβεύεται η απόφαση, για το αν η χώρα μας θα συνεχίσει τις απαραίτητες μεταρρυθμίσεις για να κερδίσει το στοίχημα του μέλλοντος, να κερδίσει τη θέση της σε έναν κόσμο που αλλάζει, σε έναν κόσμο με νέες τεχνολογίες, με την επανάσταση της γνώσης, η απόφαση για μία Ελλάδα εξωστρεφή, με ισχυρή διεθνή παρουσία, η απόφαση για ένα κράτος οργανωμένο, δίκαιο προς όλους που δεν θα ανήκει σε κανένα κόμμα, η απόφαση για ανάπτυξη, για ανταγωνιστική οικονομία, για αποδοχή των καινοτομιών, για ένα διαφορετικό αναπτυξιακό υπόδειγμα έναντι του κρατισμού και της γραφειοκρατίας του παρελθόντος. 
      Πρόκειται για μία διαφορετική στάση ως προς τη δημόσια ζωή, μία υπεύθυνη στάση, χωρίς λαϊκισμούς, μία διαφορετική πολιτική ιδεολογία που ταυτίζεται με τις ρεαλιστικές ανάγκες της εποχής μας. Το ζητούμενο βεβαίως είναι η αειφόρος ανάπτυξη που να στηρίζεται σε μία δυναμική οικονομία, με ταυτόχρονη ενίσχυση της κοινωνικής πολιτικής. Πρέπει οπωσδήποτε να συνεχιστούν οι μεταρρυθμίσεις. Προτεραιότητα έχει η δημοσιονομική εξυγίανση, αλλά και η ίδρυση ενός κράτους που να εμπιστεύεται τον πολίτη και που ο πολίτης να το εμπιστεύεται. Και βεβαίως πρέπει να συνεχιστούν οι βελτιώσεις στο σύστημα υγείας, αλλά και οι αλλαγές στην παιδεία στην οποία πρέπει να επενδύσουμε, γιατί η γνώση αποτελεί τη βάση της κοινωνίας του αύριο.
      Κυρίες και κύριοι συνάδελφοι, επιτρέψτε μου όμως, ως προερχόμενη από έναν κατ’ εξοχήν πυρόπληκτο νομό, να σταθώ κυρίως στην ανάγκη αποκατάστασης των πυροπλήκτων περιοχών. Και θα αναφερθώ στην κατάσταση που έχει σήμερα δημιουργηθεί στο νομό μου, στο Νομό Ηλείας, το νομό που μέσα σε λίγες ώρες τον περασμένο Αύγουστο μετατράπηκε, από τον «κάλλιστο» κατά το Λυσία «τόπο της Ελλάδος», σε κρανίου τόπο. 
      Και βέβαια, εκείνες οι ημέρες συνέπιπταν με την προεκλογική περίοδο και πολλοί, προφανώς για αντιπολιτευτικούς λόγους, έσπευσαν να ζητήσουν ευθύνες για το ότι δήθεν δεν λειτούργησε ικανοποιητικά το κράτος ή ότι δεν υπήρξαν επαρκή μέσα πυρόσβεσης κ.λπ..
      Κατ’ αρχήν, θεωρώ ότι το γεγονός ήταν τόσο τραγικό από μόνο του που δεν χωρά καμμία πολιτική εκμετάλλευση. Χάθηκαν περιουσίες, σπίτια, χωριά, κτήματα και βεβαίως θρηνήσαμε ανθρώπινες ζωές. Κάθε εκμετάλλευση θεωρώ ότι θα ήταν τουλάχιστον ασέβεια προς αυτούς τους ανθρώπους που χάθηκαν.
      Σ’ αυτούς, όμως, που έκαναν τότε εύκολη κριτική, αποστομωτική απάντηση έχει ήδη δοθεί από τον κ. Χρονόπουλο, το δήμαρχο της περιοχής που βρέθηκε στο κέντρο της καταστροφής, που ως γνωστό δεν ανήκε στη Νέα Δημοκρατία, το Δήμαρχο που από την πρώτη στιγμή βρέθηκε στο κέντρο της φωτιάς και κινδύνευσε και ο ίδιος άμεσα και ο οποίος έλεγε και ξανάλεγε ότι όσα πυροσβεστικά αεροπλάνα και να είχαμε, θα ήταν αδύνατο να ανακόψουμε την ταχύτητα της φωτιάς.
      Τέτοιες, όμως, πυρκαγιές είχαμε στο Νομό μου, στην Ηλεία και το 1997 και το 1998. Τότε, όμως, δεν λήφθηκε κανένα άμεσο μέτρο για την προσωρινή έστω ανακούφιση των πληγέντων. Κανένα κυβερνητικό κλιμάκιο δεν είχε επισκεφθεί το νομό και οι αποζημιώσεις των αγροτών ήρθαν με καθυστέρηση τουλάχιστον τριών ετών. 
      Αντίθετα, στις πυρκαγιές του περασμένου Αυγούστου η πολιτεία ήταν παρούσα από την αρχή. Από τις πρώτες ημέρες έφθασε στον τόπο της συμφοράς και ο ίδιος ο Πρωθυπουργός, λήφθηκαν γενναία μέτρα, τα οποία απέβλεπαν, αφενός στην άμεση ανακούφιση των πληγέντων και αφετέρου στην εν συνεχεία αποκατάσταση των πυροπαθών και την αναγέννηση των πυρόπληκτων περιοχών.
      Οφείλω εκ μέρους του λαού της Ηλείας να ευχαριστήσω και από αυτό εδώ το Βήμα της Βουλής τον Πρωθυπουργό και την Κυβέρνηση για την ευαισθησία που έδειξαν στην τραγωδία που έπληξε το λαό της Ηλείας.
      Το πιο σημαντικό ήταν ότι η Κυβέρνηση, θέλοντας πραγματικά και ουσιαστικά να βοηθήσει, παραμέρισε τις γνωστές γραφειοκρατικές διαδικασίες και για την είσπραξη του γνωστού πια επιδόματος, αλλά και για την αντικατάσταση των οικοσκευών. Και για την αποζημίωση των αγροτών και των κτηνοτρόφων, δύο μέρες μόνο μετά τη δήλωσή τους οι δικαιούχοι εισέπρατταν από τον ΕΛ.Γ.Α. την προκαταβολή των αποζημιώσεων. Εφαρμόστηκε, δηλαδή, εδώ ένα πρωτόγνωρο για τα ελληνικά χρονικά μέτρο, με μοναδικό σκοπό την άμεση ανακούφιση των πληγέντων.
      Επιβάλλεται να αντιληφθούμε ότι οι κοινωνίες προχωρούν μπροστά και δεν είναι δυνατόν, επειδή φοβόμαστε ίσως την ύπαρξη ορισμένων ασυνείδητων πολιτών, να μην παίρνονται μέτρα αντιμετώπισης του καρκινώματος της γραφειοκρατίας. Μακάρι, το επίδομα των πυροπαθών να γίνει αρχή αλλαγής των διαδικασιών της διοίκησης για την αντιμετώπιση της γραφειοκρατίας γενικότερα. 
      Βεβαίως, παράλληλα η πολιτεία ενίσχυσε με χρηματικά ποσά τους δήμους, τη Νομαρχιακή Αυτοδιοίκηση. Ήδη δίνονται λυόμενα σπίτια στους δικαιούχους, ξεκίνησαν ήδη αντιπλημμυρικά και αντιδιαβρωτικά έργα, αντιμετωπίζεται ήδη η αποκατάσταση του φυσικού περιβάλλοντος, κυρίως στο Κρόνιο, στην Αρχαία Ολυμπία, ενώ πάρθηκαν ταυτόχρονα ευεργετικά μέτρα για να μην επηρεαστεί ο κοινωνικός και οικονομικός ιστός του νομού. 
      Παρά τις φημολογίες της Αντιπολίτευσης, η νέα Κυβέρνηση της Νέας Δημοκρατίας, όχι μόνο δεν ξέχασε τους πυροπαθείς, αλλά αντίθετα, από την πρώτη μέρα της ανάληψης των καθηκόντων της βρέθηκε πάλι στην Ηλεία, βρέθηκε πάλι στο νομό μας. Οι αρμόδιοι Υπουργοί παρακολουθούν καθημερινά τα έργα της αποκατάστασης, αλλά και το αποκορύφωμα του κυβερνητικού ενδιαφέροντος ήταν βεβαίως η επίσκεψη στην περιοχή ξανά του ίδιου του Πρωθυπουργού. 
      Δεν θα επεκταθώ στα μέτρα που ήδη πάρθηκαν. Θα ήθελα, όμως, να κάνω ακόμα δυο-τρεις παρατηρήσεις για το τι θα έπρεπε ακόμα να γίνει, κατά τη γνώμη μου. Νομίζω ότι υπάρχει ανάγκη αυτή τη στιγμή λειτουργίας στο νομό κάποιας υπηρεσίας η οποία να επιβλέπει και τις εργασίες που έχουν ξεκινήσει. Νομίζω ότι ίσως η επαναφορά από την Πάτρα και η επαναλειτουργία του Τ.Α.Σ. στον Πύργο θα ήταν μια καλή λύση. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Επίσης, θεωρώ ότι η ίδρυση και η λειτουργία στο νομό υποκαταστήματος του ΕΛΓΑ θα εξυπηρετούσε αυτή τη στιγμή και τους αγρότες και τον ΕΛ.Γ.Α. 
      Θα ήθελα ακόμα να παρακαλέσω τον Υπουργό Αγροτικής Ανάπτυξης να επανεξετάσει και τη διάθεση των ζωοτροφών και την αποζημίωση των αγροτικών μηχανημάτων, αλλά να ληφθεί και κάποια μέριμνα για τα ελαιοτριβεία, τα οποία θα στερηθούν της πρώτης ύλης τα επόμενα χρόνια. 
      Κυρίες και κύριοι συνάδελφοι, τα προβλήματα στις πυρόπληκτες περιοχές είναι πολλά και σύνθετα. Τα άμεσα μέτρα που χρειάζονται ελήφθησαν και εφαρμόστηκαν αμέσως. Από εκεί και πέρα, όμως, υπάρχει μακρύς δρόμος για τα μεσοπρόθεσμα μέτρα, αλλά και για την ανασύνταξη οικονομικά και περιβαλλοντικά των πυρόπληκτων περιοχών. Οι ζωές που χάθηκαν δεν επανέρχονται. Μας δίνεται, όμως, σήμερα η δυνατότητα να γίνουν έργα υποδομής και ανάπτυξης. Αυτός πρέπει να είναι ο στόχος μας με σύστημα, με στρατηγική. Η Ηλεία –θυμίζοντας το Σολωμό που λέει «τέτοιο τέλος είναι αρχή»- μπορεί να γίνει καλύτερα από πριν. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνοντας, κυρίες και κύριοι συνάδελφοι, νομίζω ότι πρέπει να συνειδητοποιήσουμε όλοι ότι η Ελλάδα δεν πρέπει να χάσει το στοίχημα του μέλλοντος. Και σ’ αυτό πρέπει να συμμετέχουμε όλοι. Ο κάθε ένας από εμάς, ο κάθε πολίτης, έχει τις ευθύνες του, ώστε με ομοψυχία να εγκαταλείψουμε μικρότητες και να προχωρήσουμε μπροστά. 
      Αυτό νομίζω ότι εκφράζει η νέα Κυβέρνηση, γι’ αυτό και τη στηρίζω. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Ελισάβετ Παπαδημητρίου): Παρακαλώ, η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κυρίες και κύριοι συνάδελφοι, μετά τις 16 Σεπτεμβρίου είναι σαφές ότι έχει αλλάξει το κοινοβουλευτικό τοπίο. Υπήρξαν πολύ σημαντικές πολιτικές αλλαγές, οι οποίες αποτυπώνουν και κοινωνικές διεργασίες. Τα δύο μεγάλα Κόμματα μείωσαν τη δύναμή τους, ενώ τα μικρά Κόμματα αυξήθηκαν και σε αριθμό και σε δύναμη. Αυτό σημαίνει ένα νέο τοπίο στη Βουλή και δίνει μηνύματα προς όλες τις κατευθύνσεις. Αυτό το νέο κοινοβουλευτικό τοπίο μας βάζει όλους μπροστά σε νέες ευθύνες. 
      Η Κυβέρνηση έχει μια εξαιρετικά ισχνή πλειοψηφία. Οδηγεί, λοιπόν, εκ των πραγμάτων σ’ έναν διαφορετικό τρόπο λειτουργίας αυτής της Βουλής. 
      Θα ήθελα στη διαδικασία των Προγραμματικών Δηλώσεων να κάνω δυο επισημάνσεις. Θα παρακαλούσα το νέο Προεδρείο της Βουλής να μην επαναλάβει αυτά που ζήσαμε στην προηγούμενη Βουλή, δηλαδή τις τροπολογίες της Παρασκευής, που Παρασκευή βράδυ έφθαναν σημαντικότατα νομοσχέδια για να ψηφιστούν τη Δευτέρα. Να μη συνεχιστεί η ιστορία των επειγόντων νομοσχεδίων, για τα οποία κανείς δεν μπορούσε να κατανοήσει περί τίνος επρόκειτο και ψηφίζονταν σε μια νύχτα, προκειμένου να γίνουν τα πράγματα πιο ουσιαστικά και πολιτικά πιο ορθά. 
      Νομίζω δε, ότι η μικρή πλειοψηφία σε αυτήν την περίπτωση οδηγεί σε καλύτερη και δημοκρατικότερη λειτουργία της Βουλής. 
      Το δεύτερο σημαντικό στοιχείο είναι ότι η Κυβέρνηση με τις εκατόν πενήντα δύο έδρες και τη σημαντική μείωση της δύναμής της –γιατί αυτό δεν αποτυπώθηκε σε καμμία από τις ομιλίες ούτε του Πρωθυπουργού ούτε των Υπουργών, ώστε να μεταφράσουν το μήνυμα και προς την Κυβέρνηση, όταν βεβαίως όλοι πήραμε μηνύματα- έχει υποχρέωση πλέον να λειτουργεί και να οργανώνει συναινέσεις, οι οποίες θα οδηγήσουν όλο το Κοινοβούλιο στο να αποφασίσουμε, τουλάχιστον για ένα ή δύο μεγάλα ζητήματα που αφορούν τη χώρα. Δεν μπορούμε να έχουμε ακόμα μια χαμένη τετραετία. 
      Η Κυβέρνηση κινείται προς αυτή την κατεύθυνση; Μέσα στις λίγες μέρες, που μεσολάβησαν μέχρι τις προγραμματικές δηλώσεις, είχαμε δύο μηνύματα που δείχνουν ότι κινείται προς την αντίθετη κατεύθυνση. Το πρώτο ήταν το θέμα του βιβλίου της ιστορίας της έκτης δημοτικού.
      Κυρίες και κύριοι συνάδελφοι, στο θέμα του βιβλίου η συζήτηση στη Βουλή δεν μπορεί επ’ ουδενί να είναι επί της ουσίας. Η ουσία μπορεί να προσεγγιστεί με τον έλεγχο του Παιδαγωγικού Ινστιτούτου, την ανάγκη αλλαγής του διοικητικού συμβουλίου ή της λειτουργίας του εφόσον εντοπίζονται σημαντικά προβλήματα. Όμως, σε καμμιά περίπτωση δεν μπορεί μία κυβέρνηση να αποσύρει ένα βιβλίο. Είναι ένα θέμα το οποίο δεν μπορεί να περάσει απαρατήρητο και χωρίς συζήτηση, επειδή λόγω του τρόπου που έγινε ο δημόσιος διάλογος απλά ικανοποιεί την κοινή γνώμη. Αυτό, λοιπόν, είναι ένα δείγμα ανησυχητικό για τη δημοκρατική λειτουργία και για το σεβασμό των θεσμών. 
      Υπάρχουν και άλλα βιβλία. Εγώ είδα στο βιβλίο βιολογίας του γιού μου ότι υπάρχει μια σαφής τάση για τα μεταλλαγμένα, όπου ουσιαστικά με φωτογραφίες και με το περιεχόμενο λέει πόσο καλά είναι τα μεταλλαγμένα. Δηλαδή, τι να κάνουμε; Να αποσύρουμε τώρα το βιβλίο της βιολογίας; Μπαίνουμε σ’ ένα ολισθηρό τοπίο που δεν είναι δευτερεύον και νομίζω ότι είναι μια από τις βασικές αντιλήψεις που υπάρχουν ανάμεσα στην συντηρητική και τη δημοκρατική παράταξη. 
      Το δεύτερο σοβαρό μήνυμα των ημερών είναι ο τρόπος με τον οποίο άνοιξε το ασφαλιστικό. Όποιος πιστεύει ότι δεν πρέπει να ανοίξει το ασφαλιστικό, νομίζω ότι πραγματικά δεν ζει σ’ αυτή τη χώρα. Μείζον θέμα με τεράστιες προεκτάσεις, ένα θέμα που αφορά κυρίως την αλληλεγγύη μεταξύ των γενεών. Το ασφαλιστικό βεβαίως και πρέπει να ανοίξει. 
      Προσωπικά, δε πιστεύω ότι είναι ένα θέμα που αν μπουν οι όροι και οι προϋποθέσεις που εξασφαλίζουν τους πλέον αδύναμους, μπορούν να επιτευχθούν και συναινέσεις. Επιβάλλεται, γιατί υπάρχουν ζητήματα που δεν μπορούν να καθυστερούν και δεν μπορούν να αποτελούν μόνο πεδίο πολιτικών συγκρούσεων. Όμως, ποιος είναι υπεύθυνος να ανοίξει το θέμα των πολιτικών συγκρούσεων, και να οργανώσει την πολιτική συναίνεση; Γιατί η συναίνεση δεν είναι μια απλή επιλογή, αλλά μια μακρά πολιτική διαδικασία.
      Ας δούμε πώς το ξεκίνησε η Κυβέρνηση. Αμέσως την επομένη των εκλογών, είχαμε μια διαρροή των θέσεων επί του ασφαλιστικού, διαρροή η οποία δημιούργησε πανικό, ανασφάλεια, κινήσεις πάλι προς συνταξιοδοτήσεις, ένα τεράστιο πρόβλημα στους κοινωνικούς φορείς. Δημιούργησε κοινωνικές δυνάμεις σε παράταξη μάχης, λειτούργησε αμέσως αντανακλαστικά στις άλλες πολιτικές δυνάμεις και πριν ακόμη ανοίξει η ατζέντα του ασφαλιστικού, όλοι είναι σε θέση μάχης, για μετωπική σύγκρουση. Αυτού του είδους οι κινήσεις, ιδιαίτερα από μια Κυβέρνηση με τόσο μικρή πλειοψηφία, δείχνει ότι είναι αδύνατον να προχωρήσουμε σε επίλυση ζητημάτων την επόμενη τετραετία.
      Έρχομαι τώρα στις  προγραμματικές δηλώσεις αυτές καθ’ εαυτές του 2004. Οι προγραμματικές δηλώσεις του κυρίου Πρωθυπουργού το 2004 είχαν τρεις μεγάλους στόχους και μια προτεραιότητα. Οι μεγάλοι στόχοι ήταν η διαφθορά, η καταπολέμηση της διαφθοράς, η ακρίβεια, η επανίδρυση του κράτους. Προτεραιότητα ήταν η παιδεία. Το τι έγινε μ’ αυτούς του στόχους έχει περιγραφεί στην Αίθουσα αυτή χιλιάδες φορές. Κανένας απ’ αυτούς τους στόχους δεν επετεύχθη. Για τη διαφθορά, δεν χρειάζεται να θυμίσω τί  έγινε το φετινό καλοκαίρι. Για την ακρίβεια, τι να πω; Σε ψωμί, γάλα και κρέας είχαμε 40% αύξηση των τιμών σε τρία χρόνια. Για το θέμα της επανίδρυσης του κράτους, το τι συνέβη αυτό το καλοκαίρι με τις πυρκαγιές είναι αρκετό για να δείξει τη διάλυση του κράτους. Στα θέματα της παιδείας, όπου η παιδεία και ο πολιτισμός ήταν η πρώτη προτεραιότητα, είχαμε κλειστά σχολεία και κλειστά πανεπιστήμια. 
      Τέσσερα χρόνια μετά η Κυβέρνηση έρχεται με νέες προγραμματικές δηλώσεις. Αυτοί οι μεγάλοι στόχοι δεν υπάρχουν πουθενά. Δεν ακούσαμε μία λέξη για την ακρίβεια. Δεν ακούσαμε τίποτα για το θέμα της διαφθοράς, της επανίδρυσης του κράτους. Τα μεγάλα λάβαρα μπήκαν όλα στο συρτάρι, γιατί απεδείχθη ότι δεν υπάρχει σχέδιο να αντιμετωπιστούν.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κυρία Πρόεδρε.
      Αντ’ αυτού, έχουμε μόνο ένα σχέδιο διαχείρισης. Βεβαίως, κυρίες και κύριοι συνάδελφοι, έχουμε μια Κυβέρνηση η οποία έχει φρέσκια και νωπή εντολή. 
Όμως, οι προγραμματικές δηλώσεις είναι ένα σύνολο μέτρων που δείχνουν την πρόθεση της Κυβέρνησης να διαχειριστεί την υπάρχουσα κατάσταση. 
	Η χώρα βρίσκεται σ’ ένα μεγάλο σταυροδρόμι. Αλλάζουν όλα γύρω μας. Τα Βαλκάνια γίνονται Ευρώπη. Η Βουλγαρία και η Ρουμανία είναι ανταγωνιστικές χώρες. Στην Τουρκία έχουν σημαντικές αλλαγές. Στη Μέση Ανατολή αλλάζουν όλα. Οι τουριστικοί προορισμοί είναι πλέον πάρα πολύ ανταγωνιστικοί σε όλα τα σημεία του κόσμου. Μια Ελλάδα που στην ανταγωνιστικότητα έχει πέσει άλλες τέσσερις μονάδες, μια Ελλάδα που δεν έχει επιδείξει τίποτα στο χώρο της ανάπτυξης και έχει διατηρήσει ή ουσιαστικά έχει μειώσει τους ρυθμούς της, είναι σήμερα μια Ελλάδα που δεν μπορεί να δει μπροστά. Λυπάμαι για τις προγραμματικές δηλώσεις, γιατί όχι μόνο δεν έθεσαν όραμα, αλλά απέδειξαν ότι και αυτή η ίδια η διαχείριση είναι κατώτερη των προσδοκιών. 
          Τελειώνω μόνο με μια λέξη για το ΠΑ.ΣΟ.Κ.. Αρκετοί συνάδελφοι Βουλευτές από άλλες παρατάξεις σχολίασαν με τον ένα ή τον άλλο τρόπο και εξέφρασαν την ανησυχία τους για την ενότητα και το μέλλον του ΠΑ.ΣΟ.Κ.. Το προσλαμβάνω απολύτως θετικά. Το να υπάρχει μια μεγάλη και ισχυρή παράταξη είναι ένα σταθεροποιητικό στοιχείο για το πολιτικό μας σύστημα. 
      Θέλω να πω, όμως, σε όλους τους συναδέλφους ότι είμαστε πάρα πολλοί αριθμητικά, και πολύ αποφασισμένοι, ουσιαστικά να έχουμε και να δώσουμε πολύ γρήγορα δείγμα μιας παράταξης που κανένας δεν θα τολμήσει όχι να διακυβεύσει ούτε να προχωρήσει σε σινιάλα ή σε νεύμα της κεφαλής του ότι μπορεί να δημιουργήσει πρόβλημα στην ενότητα της παράταξης. 
      Είμαστε όλοι εδώ. Είμαστε όλοι αποφασισμένοι, γιατί το ΠΑ.ΣΟ.Κ. έρχεται από πολύ μακριά και θα πάει πολύ μακριά. Είναι η δύναμη την οποία χρειάζεται η χώρα. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Πριν δώσω το λόγο στον συνάδελφο κ. Δερμεντζόπουλο, κυρίες και κύριοι συνάδελφοι, έχω την τιμή να ανακοινώσω στο Σώμα ότι υπεβλήθησαν στον Πρόεδρο της Βουλής επιστολές συναδέλφων σχετικές με το επαγγελματικό ασυμβίβαστο, κατά το άρθρο 57 παράγραφος 1 του Συντάγματος, καθώς και επιστολές συναδέλφων με τις οποίες δηλώνουν ότι επιλέγουν το Βουλευτικό αξίωμα, παραιτούμενοι άλλων ιδιοτήτων που είχαν. Όλες οι επιστολές θα καταχωρισθούν στα Πρακτικά της σημερινής συνεδρίασης. 
      (Οι προαναφερθείσες επιστολές καταχωρίζονται στα Πρακτικά σύμφωνα με τη σειρά κατάθεσής τους και έχουν ως εξής: 
      
ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, μπορώ να κάνω μια σύντομη παρέμβαση; 
      ΠΡΟΕΔΡΕΥΟΥΣΑ (Ελισάβετ Παπαδημητρίου): Βεβαίως, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θέλω απλώς να δώσω μια σύντομη απάντηση, διότι η συνολική απάντηση θα υπάρξει από την πλευρά μου αύριο. 
      Επειδή αναφέρθηκε η κυρία Διαμαντοπούλου ενδεικτικά στα θέματα των δεικτών διαφθοράς και στο τι έχει γίνει τονίζω τούτο: Επικαλούμενος, κυρία Διαμαντοπούλου, και τη διεθνή σας εμπειρία, υποθέτω ότι ανεξάρτητα από τις υποκειμενικές γνώμες του καθενός υπάρχουν μετρήσεις τις οποίες ότι δεν μπορεί να αμφισβητήσει κανείς. Επειδή είναι πολύ πρόσφατο το πόρισμα της ΜΚΟ «Διεθνής Διαφάνεια» -και ελπίζω να μην αμφισβητείτε το κύρος της- θα ήθελα να θυμίσω ότι επί των ημερών του ΠΑ.ΣΟ.Κ. η Ελλάδα διολίσθαινε σταδιακά και σταθερά. Ήταν μονίμως το «μαύρο πρόβατο» της κατάταξης. Τα δύο τελευταία χρόνια -και είναι στη διάθεση όλων των συναδέλφων οι εκθέσεις της ΜΚΟ «Διεθνής Διαφάνεια – Πάμε μπροστά.. 
      Πέρυσι ανεβήκαμε στη βαθμολογία για πρώτη φορά μετά από πολλά χρόνια. Φέτος συνεχίσαμε την άνοδο της βαθμολογίας μας και, το κυριότερο, επίσης για πρώτη φορά μετά από πάρα πολλά χρόνια αποδέχεται πλήρως η Διεθνής Διαφάνεια την αξιοπιστία των ελέγχων που εμείς διαβιβάζουμε. Κάτι που αμφισβητούσε έντονα επί των ημερών του ΠΑ.ΣΟ.Κ. Αν αυτά, κατά τη γνώμη του ΠΑ.ΣΟ.Κ., είναι αμελητέα, είναι δικό του ζήτημα. Πάντως, η Ελλάδα πάει μπροστά είτε το θέλει είτε δεν το θέλει το ΠΑ.ΣΟ.Κ.. Αν το απασχολούν άλλα θέματα και αυτά το εμποδίζουν να δει την πραγματικότητα, είναι δικό του θέμα και δεν θα μπω σε αυτά. 
      Η αλήθεια είναι μια: Από τους διεθνείς οργανισμούς αναγνωρίζεται η προσπάθεια που κάνει αυτή η Κυβέρνηση. Μακάρι να την είχε κάνει το ΠΑ.ΣΟ.Κ. όλα αυτά τα χρόνια. Δυστυχώς, η τακτική του ήταν συγκάλυψη και ανοχή. 
      Και κάτι άλλο, επειδή η κ. Διαμαντοπούλου αναφέρθηκε σε θέματα που αφορούν ομόλογα και άλλα. Ακριβώς εμείς δεν ανεχόμαστε τίποτα, γι’ αυτό και όλα βγαίνουν στο φως. Και ακριβώς επειδή το ΠΑ.ΣΟ.Κ. τα συγκάλυπτε όλα, είχαμε το δράμα, το σκάνδαλο, το έγκλημα του Χρηματιστηρίου. Οι διαφορές είναι ορατές και νομίζω ότι καλό είναι να μην αμφισβητούμε αυτό που πάει να γίνει. Γιατί είναι μια αρχή την οποία όλοι πρέπει να ακολουθήσουμε. Το ποτάμι δεν πρέπει να ξαναγυρίσει πίσω ποτέ. 
      Αν γυρίσουμε στην εποχή της ανοχής, της μετριοκρατίας και της συγκάλυψης που από το 1981 έζησε η Ελλάδα, νομίζω ότι θα κάνουμε πολλά βήματα πίσω και είναι κρίμα. Τουλάχιστον επί Κυβερνήσεων Νέας Δημοκρατίας και Καραμανλή αυτά δεν πρόκειται να συμβούν.
      Ευχαριστώ πολύ, κυρία  Πρόεδρε.
      ΑΝΝΑ ΔΙΑΜΑΝΤΟΠΟΥΛΟΥ: Κυρία Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ορίστε, κυρία Διαμαντοπούλου, έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Επειδή ο κύριος Υπουργός  αναφέρθηκε σε αυτά που είπα, θέλω μόνο είκοσι δευτερόλεπτα για να σας διαβάσω τα εξής: Στην έκθεση της Διεθνούς Διαφάνειας που δημοσιεύθηκε προχθές, η Ελλάδα βρίσκεται στην πεντηκοστή έκτη θέση σε σύνολο εκατόν ογδόντα χωρών. Πέρσι η χώρα μας βρισκόταν στην πεντηκοστή τέταρτη θέση σε σύνολο εκατόν εξήντα τριών χωρών, ενώ βρισκόταν στην τεσσαρακοστή ένατη θέση το 2004. Στην εσωτερική ανακατανομή των χωρών από το 2004 περάσαμε την Τυνησία, τις Σεϋχέλες και το Κουβέιτ. Εν τω μεταξύ, μας πέρασαν η Τσεχία, η Σλοβακία, η Λετονία και ο Μαυρίκιος. Συμπέρασμα: συγκλίνουμε στο θέμα της διαφθοράς με τον τρίτο κόσμο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ακούστε. Η Βουλή είναι forum αληθείας και θα υπάρχουν απαντήσεις. Λυπάμαι που θα το πω για την κ. Διαμαντοπούλου που είναι μία πολιτικός ήπιων τόνων και συνήθως είναι ακριβής.
      ΑΝΝΑ ΔΙΑΜΑΝΤΟΠΟΥΛΟΥ: Διάβασα τα στοιχεία μόνο, τίποτα παραπάνω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Διαμαντοπούλου, ακριβώς αυτό είναι το ΠΑ.ΣΟ.Κ. το οποίο εκπροσωπείτε, διαχρονικά. Το ΠΑ.ΣΟ.Κ. το οποίο  επιλεκτικά εμφανίζει ό,τι θέλει. Διότι δεν είπατε στην Εθνική Αντιπροσωπεία ότι αυτά τα στοιχεία που εμφανίσατε μετρούσαν τότε περίπου εκατόν σαράντα πέντε χώρες ενώ τώρα μετρούν εκατόν ογδόντα.
      ΑΝΝΑ ΔΙΑΜΑΝΤΟΠΟΥΛΟΥ: Είναι αντικειμενικά στοιχεία…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Και δεν είπατε, κυρία Διαμαντοπούλου: Πρώτον, ότι το αντικειμενικό στοιχείο είναι πώς βαθμολογεί την κάθε χώρα -ένα το κρατούμενο- και δεύτερον, ποια είναι η αξιοπιστία των στοιχείων που εμφανίζει.
      Ερωτώ το εξής και ερωτώ την κ. Άννα Διαμαντοπούλου, που διετέλεσε και Επίτροπος στην Ευρωπαϊκή Ένωση: Πρώτον, ποια ήταν η βαθμολογία της Ελλάδος, από πλευράς «Διεθνούς Διαφάνειας» επί των ημερών σας, το 2004 και ποια είναι σήμερα. Τι βαθμό είχαμε τότε; Τι βαθμό έχουμε σήμερα; Δεύτερον, τι αποδεχόταν από πλευράς αξιοπιστίας των ελέγχων τότε και τι αποδέχεται σήμερα;
      ΠΡΟΕΔΡΕΥΟΥΣΑ (Ελισάβετ Παπαδημητρίου): Σας παρακαλώ, κύριε  Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και πείτε μου, συγκρίνετε τη βαθμολογία της Ελλάδος από πλευράς κατάταξης, χωρίς να υπολογίζετε τον αριθμό των χωρών που βάζει κάθε χρόνο μέσα η «Διεθνής Διαφάνεια;» Αυτά είναι τα στοιχεία με τα οποία τόσα χρόνια δουλεύατε σαν ΠΑ.ΣΟ.Κ.; Αυτή είναι πραγματικά η μεγάλη αναξιοπιστία των στοιχείων των Κυβερνήσεων του ΠΑ.ΣΟ.Κ..
      ΑΝΝΑ ΔΙΑΜΑΝΤΟΠΟΥΛΟΥ: Είναι δυνατόν; Έχω διαβάσει ακριβώς τι λέει η έκθεση.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Κύριε Υπουργέ, κυρία Διαμαντοπούλου, παρακαλώ! Περισσότερα εκτός της Αιθούσης. Η αντιδικία επί της στατιστικής, πέταξε δύο συναδέλφους έξω από τον προγραμματισμένο χρόνο για τις ομιλίες τους.
      Ο κ. Δερμεντζόπουλος έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν θα μιλήσουμε;
      ΠΡΟΕΔΡΕΥΟΥΣΑ (Ελισάβετ Παπαδημητρίου): Κύριε  Λαφαζάνη, θα είσθε ο τελευταίος αγορητής.
      Ορίστε, κύριε  Δερμεντζόπουλε.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κυρία Πρόεδρε.
      Μία από τις πιο άμεσες προτεραιότητες της περασμένης Κυβέρνησης ήταν η διαφυγή από το οικονομικό αδιέξοδο που είχαμε περιέλθει και σ’ αυτό ό,τι στοιχείο και να έχει το ΠΑ.ΣΟ.Κ., δεν μπορεί να αμφισβητήσει ότι είχαμε τα καλύτερα των αποτελεσμάτων.
      Πέρα απ’ αυτό όμως, αυτό που ήθελα να πω είναι ότι εάν κάτι κρίνει τις Προγραμματικές Δηλώσεις σύμφωνα με την προλαλήσασα συνάδελφο που μίλησε για συναινέσεις, χαίρομαι πραγματικά γιατί αυτό που είπε ο Πρωθυπουργός μάλλον έπιασε τόπο, γιατί είπε ότι «είμαστε σταθερά προσηλωμένοι στο τρίπτυχο διάλογος-συνεννόηση-σύγκλιση. Διάλογος για την επίτευξη αποτελέσματος, συνεννόηση για την αντιμετώπιση προβλημάτων, σύγκλιση για την επίτευξη κοινών στόχων». Και χαίρομαι, κυρία Διαμαντοπούλου, που συμφωνείτε απόλυτα με τον Πρωθυπουργό.
      Όσον αφορά την τελευταία σας φράση, μάλλον αφορούσε τους συναδέλφους του ΠΑ.ΣΟ.Κ. και όχι εμάς. Αυτή η επισήμανση για το δυνατό και ενωμένο ΠΑ.ΣΟ.Κ. μας χαροποιεί και το θέλουμε κι εμείς οι ίδιοι.
      Πάντως, δεν πρέπει να ξεχνάμε, κυρίες και κύριοι συνάδελφοι, ότι πριν από λίγες μόλις μέρες ο ελληνικός λαός αποφάσισε και έδωσε εκ νέου εντολή στον Κώστα Καραμανλή και τη Νέα Δημοκρατία για τη συνέχιση της διακυβέρνησης της χώρας, για τη συνέχιση του μεταρρυθμιστικού έργου, μ’  ένα μήνυμα αν θέλετε για την ταχύτερη προώθηση αυτών των τομών και των αλλαγών. Δηλαδή ο λαός έδωσε την ψήφο εμπιστοσύνης.
      Από χθες, λοιπόν, και για ένα τριήμερο σύμφωνα με το Σύνταγμα και με τον Κανονισμό της Βουλής είμαστε όλοι εδώ μετά την ανάγνωση των Προγραμματικών Δηλώσεων από τον Πρωθυπουργό, για να δώσουμε και εμείς με τη δική μας σειρά την ψήφο εμπιστοσύνης, για να επιβεβαιώσουμε δηλαδή την παρασχεθείσα επιβεβαίωση.
      Κυρίες και κύριοι συνάδελφοι, οι Προγραμματικές Δηλώσεις του Πρωθυπουργού, ήταν και σαφείς και ξεκάθαρες για όλους τους τομείς που αφορούν τη λειτουργία του κράτους αν θέλετε, για την ανάγκη αλλαγής του εκλογικού νόμου, για την καλύτερη λειτουργία του πολιτικού  μας συστήματος. Για τον τρόπο που θα συνεχιστεί η πορεία της επιτυχημένης οικονομικής και αναπτυξιακής μας πολιτικής σε συνδυασμό με την ενίσχυση του κοινωνικού κράτους, με σαφείς πρακτικές, όπως είναι η ολοκλήρωση της μείωσης των φορολογικών συντελεστών και εν γένει η ολοκλήρωση της φορολογικής μεταρρύθμισης, με ξεκάθαρες στρατηγικές, όπως είναι η δραστική καταπολέμηση της φοροδιαφυγής, η απλοποίηση της φορολογίας ακινήτων είτε πρόκειται για φορολογία κληρονομιάς είτε για φορολόγηση πρώτης κατοικίας. 
      Πραγματικά, δεν μπόρεσα να καταλάβω το συλλογισμό του Προέδρου του ΠΑ.ΣΟ.Κ., που αντιδρά σε κάποιες τέτοιες απαλλαγές. Με συνέχιση των αποκρατικοποιήσεων, με διαφανείς και συμφέρουσες για το ελληνικό δημόσιο διαδικασίες. Με τόλμη, για την επίτευξη λύσης στο ακανθώδες πρόβλημα της Ολυμπιακής. Ακούσαμε εξ άλλου και τον Υπουργό Μεταφορών πριν από λίγο. 
      Κυρίες και κύριοι συνάδελφοι, στην πρώτη μας τετραετία, στρέψαμε το ενδιαφέρον μας στην επί δεκαετίες ξεχασμένη περιφέρεια με το Εθνικό Στρατηγικό Πλαίσιο Αναφοράς 2007-2013. Τώρα ακόμη πιο πολύ, με απόφαση αυτής της Κυβέρνησης, στη δεύτερή μας τετραετία, περισσότερα από 36.000.000.000 ευρώ, το 80% των πόρων, κατευθύνονται πια στην ελληνική περιφέρεια με στόχο την ολοκλήρωση των αναγκαίων για την ανάπτυξη υποδομών. Υποδομές, όπως αυτές που με ένα πλήρες πρόγραμμα του Υ.ΠΕ.ΧΩ.Δ.Ε. ξεκίνησαν και στην τετραετία που διανύουμε, θα ολοκληρωθούν. 
      Κυρίες και κύριοι συνάδελφοι, στόχος και προτεραιότητα είναι στο σύνολο της περιφέρειας να βελτιωθεί η ανταγωνιστικότητα της συνολικής, αλλά και της τοπικής οικονομίας με σύγχρονες υποδομές. Να ενδυναμωθεί η στρατηγική θέση της χώρας μας, αν θέλετε και με την ενίσχυση του κομβικού σημείου του Έβρου που έχω την τιμή να κατάγομαι, που αποτελεί τον κρίκο Ελλάδας-Τουρκίας –Βουλγαρίας, με τη βελτίωση της ποιότητας ζωής των συμπολιτών μας, να αξιοποιηθούν στο έπακρο όλοι οι πόροι που θα διατεθούν σε αυτήν την προγραμματική περίοδο. 
      Όπως ανέφερε και ο Πρωθυπουργός στην ομιλία του, η χώρα μας διασχίζει μια διπλή ενεργειακή και περιβαλλοντολογική πρόκληση και ήδη έχει διαμορφώσει την ενεργειακή της πολιτική. Η περιοχή μου, λοιπόν, βιώνει και συνδιαμορφώνει παράλληλα αυτές τις εξελίξεις με τον ελληνοτουρκικό αγωγό του φυσικού αερίου, με τον αγωγό πετρελαίου Μπουργκάς- Αλεξανδρούπολη, με όλες τις ενέργειες που ήδη παίρνουν σάρκα και οστά για την αξιοποίηση ανανεώσιμων και ήπιων μορφών ενέργειας. Αυτές οι δράσεις, λοιπόν, θα αποτελέσουν πυλώνες ανάπτυξης και βελτίωσης όλων των παραμέτρων στην περιοχή για την επόμενη προγραμματική περίοδο. 
      Ακόμη, προτεραιότητα της Κυβέρνησης μας και καθοριστικό στοιχείο για την περιφεριακή ανάπτυξη και την κοινωνική συνοχή είναι η στήριξη του αγροτικού πληθυσμού. Αναπτύσσουμε για το σκοπό αυτό επιθετική αγροτική πολιτική, νέες δράσεις. Τις ανέφερε πριν από λίγο ο Υπουργός Αγροτικής Ανάπτυξης. Είναι η έμπρακτη ενθάρρυνση για την ανάπτυξη συλλογικών δράσεων πια από τους γεωργούς και τους κτηνοτρόφους, έτσι ώστε χωρίς μεσάζοντες να πετυχαίνουν υψηλότερες τιμές για τα προϊόντα τους. Είναι η πρόταση για την «άλλη γεωργία», κυρίες και κύριοι συνάδελφοι. Είναι η στήριξη για τη δημιουργία ανταγωνιστικών γεωργικών και κτηνοτροφικών μονάδων. Είναι η ταχύτερη πια απόδοση των κοινοτικών ενισχύσεων, των αποζημιώσεων του ΕΛ.Γ.Α.. Όλα αυτά, μαζί με την εκφρασμένη ήδη πρόθεση για την ταχύτατη προώθηση των αναδασμών και για τον προγραμματισμό κατασκευής μεγάλων αρδευτικών έργων μέσα από το Δ’ Κοινοτικό Πλαίσιο Στήριξης –χαρακτηριστικά θα αναφέρω ότι ήδη έχει δεσμευθεί ο Υπουργός Αγροτικής Ανάπτυξης για ένα από τα μεγαλύτερα αρδευτικά έργα στο νομό Έβρου σε έκταση σαράντα χιλιάδων στρεμμάτων στον κάμπο του Τυχερού- σε μεγάλες εκτάσεις, όλων των νομών της χώρας μας, δημιουργούν ένα αισιόδοξο μέλλον για τον αγροτικό κόσμο. 
      Η ενδυνάμωση του κοινωνικού κράτους και η κοινωνική συνοχή και αλληλεγγύη με συγκεκριμένες δράσεις, όπως είναι η ίδρυση του εθνικού ταμείου κοινωνικής συνοχής, η χορήγηση στις τρίτεκνες οικογένειες του πολυτεκνικού επιδόματος, η αύξηση του Ε.Κ.Α.Σ., του επιδόματος ανεργίας, των συντάξεων του Ο.Γ.Α., η καθιέρωση κατώτατης εθνικής σύνταξης, όλα αυτά γίνονται πράξη και ενδυναμώνουν το κοινωνικό κράτος.
      Όλα αυτά, κυρίες και κύριοι συνάδελφοι, δεν είναι γενικόλογα, όπως ακούστηκε από την Αντιπολίτευση, είναι σαφή, είναι συγκεκριμένα. 
      Αυτή η Κυβέρνηση, λοιπόν, τολμά και ανοίγει θέματα -που κάποιοι άλλοι δεν διανοούνταν ότι μπορούσαν κάποια στιγμή να τα ανοίξουν, όπως: ασφαλιστικό, παιδεία, διοικητική μεταρρύθμιση- με σαφείς προτάσεις, αλλά κυρίως με διάλογο και τη μέγιστη δυνατή συναίνεση, χωρίς άγονες αντιπαραθέσεις, χωρίς πόλωση, χωρίς οξύτητα, γιατί αυτό τελικά απαιτεί η δημοκρατία μας, γιατί αυτό απαιτεί ο Έλληνας πολίτης και γιατί η χορήγηση ψήφου στην Κυβέρνηση  είναι  πέρα και πάνω απ’ όλα  σεβασμός στη θέληση του ελληνικού λαού, όπως αυτός μόλις πρόσφατα εκφράστηκε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστούμε τον κ. Δερμεντζόπουλο. 
      Ο κ. Παναγιώτης Λαφαζάνης εκ μέρους του Συνασπισμού Ριζοσπαστικής Αριστεράς έχει το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε. 
      Ευχαριστώ τις κυρίες και τους κυρίους συναδέλφους που έχουν την αντοχή μέχρι αυτήν την ώρα να παρακολουθούν τη συνεδρίαση, ελάχιστοι, αλλά ηρωικοί, πιστεύω. 
      Έχω ένα πάθος: να παρακολουθώ εδώ και δεκαετίες τις Προγραμματικές Δηλώσεις των κυβερνήσεων. Είναι αλήθεια ότι, με ελάχιστες εξαιρέσεις, δεν έδειχναν αυτές οι προγραμματικές δηλώσεις τίποτα το εξαιρετικό. Νομίζω ότι αυτά που ακούσαμε χθες από τον κύριο Πρωθυπουργό ξεπερνούν κάθε προηγούμενο. Είχαμε μία ανούσια και θα έλεγα –επιτρέψτε μου την έκφραση- μία κακόγουστη έκθεση ιδεών, η οποία πήγε να στρογγυλέψει και να συγκαλύψει τα πράγματα. Δυστυχώς, απ’ ό,τι φαίνεται, ο κύριος Πρωθυπουργός εφαρμόζει τέλεια τη ρήση του μακαρίτη του θείου του: «Στην πολιτική υπάρχουν πράγματα που λέγονται και δεν γίνονται και πράγματα που γίνονται και δεν λέγονται». Και αυτά που θα γίνουν δεν τα είπε ο Πρωθυπουργός ή προσπάθησε να τα συγκαλύψει ή μπορούν να τα καταλάβουν αυτοί που υποψιάζονται και διαβάζουν πίσω από τις γραμμές. Γιατί αυτό που θα επακολουθήσει –επιτρέψτε μου να πω και το λέω με κάθε ευθύνη και μετά λόγου γνώσεως- είναι μέτρα κοινωνικής λεηλασίας και κοινωνικής κατεδάφισης. 
      Διαβάσατε σήμερα τι λένε οι κυριακάτικες εφημερίδες για το προσχέδιο  του προϋπολογισμού που θα κατατεθεί τη Δευτέρα. Αυξήσεις, λέει, στους μισθούς και στις συντάξεις που δεν θα υπερβαίνουν το 3%, τη στιγμή που η ακρίβεια καλπάζει. Νέοι φόροι, τουλάχιστον 4.000.000.000 ευρώ για το 2008. Ποιος θα πληρώσει αυτούς τους φόρους, τη στιγμή που υπάρχει φορολογική ασυλία και διευρύνεται για το μεγάλο κεφάλαιο και τα υπερκέρδη των επιχειρήσεων; Τα πλατιά λαϊκά στρώματα. Έρχεται, δηλαδή, φοροεπιδρομή με δύο λόγια και αύξηση του Φ.Π.Α., όπως έγινε με την κ. Μέρκελς στην Κυβέρνηση Χριστιανοδημοκρατών-Σοσιαλιστών –ιδού οι συναινέσεις- όπως ετοιμάζει και ο κ. Σαρκοζί. Γενική γραμμή: μειώνουμε τους φόρους για το κεφάλαιο, σχεδόν τους μηδενίζουμε. Φόρους πλέον θα πληρώνουν στα πλατιά λαϊκά στρώματα και μάλιστα έμμεσους φόρους, οι οποίοι είναι οι πιο αντιλαϊκοί, οι πιο αντικοινωνικοί φόροι. 
      Σε δύο πράγματα, βεβαίως, ήταν συγκεκριμένος ο κύριος Πρωθυπουργός. Πρώτον, στην αλλαγή του εκλογικού νόμου. Δεν πρόλαβαν να τελειώσουν οι Προγραμματικές Δηλώσεις, αλλάζουμε τον εκλογικό νόμο. Γιατί δεν τον άλλαζε τριάμισι χρόνια; Γιατί περίμεναν, φυσικά, ότι ο δικομματισμός θα θριαμβεύσει, θα είναι πρώτο κόμμα η Νέα Δημοκρατία με μεγάλη διαφορά, ισχυρή λαϊκή εντολή κ.λπ., που τα ακούγαμε και προεκλογικά. Βεβαίως, τα πράγματα απεδείχθησαν ότι δεν ήταν έτσι. 
      Ο δικομματισμός υπέστη πλήγμα. Αλλάζει το πολιτικό πεδίο. Έρχεται, λοιπόν, πανικόβλητος ο κύριος Πρωθυπουργός και μας λέει ότι «το πρώτο πράγμα που θα κάνω είναι να αλλάξω των εκλογικό νόμο». Να διασώσει τι; Την Κυβέρνησή του, αλλά και το δικομματικό σύστημα βεβαίως, διότι το δικομματικό σύστημα είναι αυτό που αντιπροσωπεύει όλα αυτά που συμβαίνουν αντικοινωνικώς στην Ελλάδα και πλήττουν τον ελληνικό λαό. Βεβαίως, όμως, πήρε σαράντα έδρες η Κυβέρνηση, κλεμμένες. Με 41% και κάτι γίνεται οριακή πλειοψηφία στη Βουλή, πλειοψηφία όμως. 
      Τι ποσοστό θέλετε, κύριοι, με τον εκλογικό νόμο που προετοιμάζετε, για  να φτιάχνετε κυβερνήσεις; Με 39%;  Με 38%; Με 35%; Ελπίζω, βεβαίως, η Αξιωματική Αντιπολίτευση να μην προσφέρει χείρα βοηθείας -γιατί συνήθως οι εκλογικοί νόμοι ψηφίζονται είτε από κοινού είτε με ανοχή της Αντιπολίτευσης- σε ένα τέτοιο καινούριο εκλογικό έκτρωμα, για να διασωθεί εν είδει διακομματικής αλληλεγγύης το σύστημα. 
      Στο δεύτερο βεβαίως που ήταν σαφής και κατηγορηματικός ο κύριος  Πρωθυπουργός ήταν οι αποκρατικοποιήσεις. Τι μας είπε ο κύριος Πρωθυπουργός; Θα ιδιωτικοποιήσουμε τα πάντα, λιμάνια, αεροδρόμια και επιχειρήσεις εισηγμένες, που το δημόσιο έχει συμμετοχή. Βεβαίως τις ιδιωτικοποιήσεις τις ξεκίνησε αποτελεσματικά -θα έλεγα- η Κυβέρνηση Σημίτη, τις κλιμάκωσε η Νέα Δημοκρατία επί τριάμισι χρόνια και τώρα έρχεται ο κύριος Πρωθυπουργός να δώσει τη χαριστική βολή. Τι γίνεται εδώ; Η ταμπέλα γράφει: «Πωλούνται τα πάντα, πωλείται η Ελλάδα». Γιατί εδώ δεν σχεδιάζεται μόνο η ιδιωτικοποίηση των δημόσιων επιχειρήσεων, αλλά σχεδιάζεται η εκποίηση όλων των φυσικών καλλονών της χώρας, ακόμα και περιοχών «natura», όπως προβλέπεται στο χωροταξικό σχέδιο για τον τουρισμό, ακόμα και βασικών λειτουργιών του κράτους και δραστηριοτήτων μέσω των συμπράξεων δημόσιου και ιδιωτικού τομέα που παραδίδονται στην ιδιωτική διαχείριση, σχολεία, νομαρχίες, αστυνομικά τμήματα, πυροσβεστικά τμήματα, φυλακές κ.λπ.. Έτσι θα πάει αυτή η χώρα;
       Ήδη προεκλογικά χωρίς να το καταλάβει κανείς η «Marfin Investment Group» πήρε το 11% του Ο.Τ.Ε., εάν έχει μόνο το 11%. Αυτό σημαίνει ότι έγινε στρατηγικός εταίρος στον Ο.Τ.Ε. δίπλα στο δημόσιο. Και βγάζει ανακοίνωση η «Marfin Investment Group» λέγοντας: Με βάση το νόμο που περάσατε πρόσφατα έχω δικαίωμα να είμαι στο διοικητικό συμβούλιο. Θα ελέγξω τον οργανισμό ή αν δεν τον ελέγξω εγώ, τι θα γίνει; Θα συναποφασίσουμε πού θα τον πουλήσουμε, σε πολυεθνική, υποτίθεται ευρωπαϊκή, εταιρεία για να βγάλουμε και εμείς τις υπεραξίες μας. Με τηλεπικοινωνίες όμως που παραδίδονται στα κερδοσκοπικά κεφάλαια είτε προέρχονται από το Ντουμπάι είτε από το Λονδίνο είτε από τους εφοπλιστές του Λονδίνου, δεν μπορούν να προχωρήσουν οι χώρες, όταν κάτω από το δίλημμα «ιδιωτικοποίηση ή λουκέτο» πάνε, άρον-άρον ξανά, αυτό που απέτυχαν με το δυστύχημα τότε που έγινε με το «ΗΛΙΟΣ», τώρα να το πετύχουν: να πουλήσουν την Ολυμπιακή, στην ουσία να τη χαρίσουν σε οποιονδήποτε τυχάρπαστο ιδιώτη με τους εργαζόμενους στην ανασφάλεια ή και  στο δρόμο.
       Πού γίνονται αυτά; Σε «μπανανίες»! Κι εδώ η Ελλάδα κατευθύνεται να είναι Ευρωπαϊκή έκδοση «μπανανιών» Καραϊβικής υπό την αστερόεσσα, όπου θα πωλούνται τα πάντα, όπου όλα θα έχουν εκχωρηθεί στις πολυεθνικές εταιρείες και στα ξένα κερδοσκοπικά κεφάλαια. 
      Τελειώνω με το ασφαλιστικό. Πάλι επανέλαβε το μοτίβο ο κύριος Πρωθυπουργός. Δεν θα περικόψουμε, είπε, τις συντάξεις, δεν θα αυξήσουμε τις εισφορές, δεν θα αυξήσουμε τα όρια συνταξιοδότησης. 
      Μα, κύριε Πρωθυπουργέ, έλεος! Εάν μπορούσατε να κάνετε αυτά τα πράγματα, τις ρυθμίσεις για το ασφαλιστικό θα τις είχατε φέρει εδώ και χρόνια και θα τις είχατε περάσει και θα πανηγύριζε ο ελληνικός λαός. Κρύβετε την πραγματικότητα, εμπαίζετε τον ελληνικό λαό, όταν πλέον η πραγματικότητα βοά. Ήδη από την 1-1-2008 θα εφαρμοστεί ο  νόμος των κυβερνήσεων του ΠΑ.ΣΟ.Κ., ο νόμος Ρέππα, που προβλέπει ότι οι συντάξεις από το 80% θα πάνε στο 70% και στην πενταετία θα υπολογίζεται η σύνταξη, πράγμα που σημαίνει κατακρεούργηση των συντάξεων.
      Πέρα από αυτό, θα αυξήσετε τα όρια συνταξιοδότησης. Ο κύριος Καραμανλής μας το είπε. Όταν κατεδαφίζονται οι συντάξεις, όταν οι συντάξεις φτάνουν σε όρια εξαθλίωσης πλέον, σε όρια εξευτελισμού, το να λέει ότι θα δώσει κίνητρα για να παραταθεί ο χρόνος παραμονής στη δουλειά πέρα από τα εξήντα πέντε χρόνια, ξέρετε τι σημαίνει; Σημαίνει υποχρεωτικό. Αυξάνονται τα όρια συνταξιοδότησης μέσω της υποβάθμισης των συντάξεων, προκειμένου να πάρει κάποια σύνταξη -αν πάρει και όποτε την πάρει- που να μπορεί να επιβιώσει ο άλλος και θα την παίρνει στα εβδομήντα και στα εβδομήντα πέντε χρόνια.
      Δεν με παίρνει ο χρόνος, αλλά θέλω να πω κάτι και να κλείσω: Πολλά σχεδιάζει η Κυβέρνηση και σίγουρα σχεδιάζει την κατεδάφιση του ασφαλιστικού συστήματος «βγάζοντας λαγό» τον κ. Αναλυτή, πρώην Πρόεδρο του Σ.Ε.Β., για να μας λύσει το ασφαλιστικό θέμα. Αλλά θα έχουν τα μέτρα της Κυβέρνησης την τύχη που είχαν και τα μέτρα του κ. Γιαννίτση. Και από τότε ξεκίνησε η κατάρρευση του ΠΑ.ΣΟ.Κ., το 2001, όταν ο κ. Γιαννίτσης πήγε να κάνει το αντιασφαλιστικό του πραξικόπημα. Δεν θα περάσουν και τα άλλα αντιλαϊκά της σχέδια. Βεβαίως θα έχουν την τύχη αυτών που επιχείρησε με την αναθεώρηση του άρθρου 16, διότι έχει αλλάξει το πολιτικό τοπίο, δεν είναι το ίδιο.
	ΠΡΟΕΔΡΕΥΟΥΣΑ (Ελισάβετ Παπαδημητρίου): Παρακαλώ, κύριε Λαφαζάνη, ολοκληρώστε.
	ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κυρία Πρόεδρε, και ευχαριστώ για την ανοχή σας.
	Υπάρχει μία Αριστερά ισχυρή, υπάρχουν ισχυρά κοινωνικά κινήματα και κυρίως υπάρχει μία ενωτική, ριζοσπαστική, σύγχρονη Αριστερά με κοινωνικό και οικολογικό προσανατολισμό η οποία είναι ικανή, όπως έχει δείξει, να μπαίνει μπροστά σε αγώνες και κινήματα, να μην τα παραπέμπει όλα στο μέλλον, αλλά να ματαιώνει και να εμποδίζει αντιλαϊκά σχέδια, ακόμα και να κερδίζει και να κατακτά. Ανοίγει μία νέα σελίδα και ελπίζουμε ότι δεν θα είναι όλα μαύρα και ότι μπορεί με τους αγώνες και τα κινήματα να δείξουμε καινούργιους δρόμους για μία προοδευτική και σοσιαλιστική Ελλάδα.
	Σας ευχαριστώ.
	(Χειροκροτήματα από την πτέρυγα του Συνασπισμού Ριζοσπαστικής Αριστεράς)
	ΠΡΟΕΔΡΕΥΟΥΣΑ (Ελισάβετ Παπαδημητρίου): Κυρίες και κύριοι συνάδελφοι, κηρύσσεται περαιωμένη η δεύτερη συνεδρίαση επί των Προγραμματικών Δηλώσεων της Κυβέρνησης. 
	Θέλω να σας υπενθυμίσω ότι στην αυριανή συνεδρίαση, βάσει το καταλόγου, πρώτοι ομιλητές θα είναι οι κύριοι Αγοραστός, Τσιόκας, Μανώλης, Κεγκέρογλου, Μπούγας και θα ακολουθήσουν οι υπόλοιποι.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 1.07΄ λύεται η συνεδρίαση για σήμερα ημέρα Κυριακή 30 Σεπτεμβρίου 2007 και ώρα 11.00΄ με αντικείμενο εργασιών του Σώματος: συνέχιση της συζήτησης επί των προγραμματικών δηλώσεων της Κυβέρνησης και ψηφοφορία για την παροχή ψήφου εμπιστοσύνης της Βουλής προς την Κυβέρνηση, σύμφωνα με την ειδική ημερήσια διάταξη που έχει διανεμηθεί.
	                Ο ΠΡΟΕΔΡΟΣ                                     ΟΙ ΓΡΑΜΜΑΤΕΙΣ 



