      ΠΙΝΑΚΑΣ ΠΕΡΙΕΧΟΜΕΝΩΝ
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ ΛΖ΄
      Πέμπτη, 19 Σεπτεμβρίου 2002 (πρωί)
      ΘΕΜΑΤΑ
      Α.  ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 24 Σεπτεμβρίου  2002, σελ.
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την ελεύθερη προσπέλαση των ατόμων με ειδικές ανάγκες στη διάβαση της οδού Ιωνίας προς την Πλατεία του Αγίου Νικολάου στα Κάτω Πατήσια, σελ.
      β) Προς τον Υπουργό Εξωτερικών, σχετικά με την εξαίρεση της Θράκης ως έδρας φιλοξενίας των οργάνων της Ευρωπαϊκής Ένωσης στα πλαίσια της Ευρωπαϊκής Προεδρίας, σελ.
      γ) Προς τον Υπουργό Εθνικής Παιδείας και Θρησκευμάτων, σχετικά με την πρόσφατη απόφαση του Υπουργείου, για τη συνένωση των τμημάτων στην Πρωτοβάθμια και Δευτεροβάθμια εκπαίδευση κλπ., σελ.
      δ) Προς τον Υπουργό Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για τη μείωση της ανεργίας στην περιοχή της Θεσσαλονίκης, σελ.
      Β.  ΝΟΜΟΘΕΤΙΚΗ ΕΡΓΑΣΙΑ 
      1. Συζήτηση επί των άρθρων του σχεδίου  νόμου του Υπουργείου Πολιτισμού: «Τροποποίηση και συμπλήρωση  του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΙΤΣΗΣ Α., σελ.
      ΓΚΕΣΟΥΛΗΣ Ν., σελ.
      ΚΑΝΕΛΛΗ Λ, σελ.
      ΜΑΝΤΕΛΗΣ Α., σελ.
      ΞΗΡΟΤΥΡΗ Α., σελ.
      ΣΤΥΛΙΑΝΙΔΗΣ Ε., σελ.
      ΤΖΙΟΛΑΣ Ε., σελ.
      ΤΣΑΚΛΙΔΗΣ Ι., σελ.
      Β.  Επί του σχεδίου νόμου του Υπουργείου Πολιτισμού:
      ΒΑΡΔΙΚΟΣ Π., σελ.
      ΒΕΝΙΖΕΛΟΣ Ε., σελ.
      ΒΟΥΛΓΑΡΗΣ Α., σελ.
      ΚΑΝΕΛΛΗ Λ., σελ.
      ΚΕΦΑΛΟΓΙΑΝΝΗΣ Ι., σελ.
      ΛΙΑΝΗΣ Γ., σελ.
      ΞΗΡΟΤΥΡΗ Α., σελ.
      ΟΡΦΑΝΟΣ Ε., σελ.
      ΣΠΥΡΑΚΗ Χ., σελ.
      ΣΠΥΡΙΟΥΝΗΣ Κ., σελ.
      ΤΖΑΝΗΣ Λ, σελ.
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΛΖ΄
      Πέμπτη 19 Σεπτεμβρίου 2002 (πρωί)
      Αθήνα, σήμερα στις 19 Σεπτεμβρίου 2002,  ημέρα Πέμπτη  και ώρα 10.40’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
       (Ανακοινώνονται προς το Τμήμα από τον Βουλευτή Ροδόπης κ. Ευριπίδη Στυλιανίδη, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Ηρακλείου κύριοι ΔΗΜΗΤΡΙΟΣ ΑΠΟΣΤΟΛΑΚΗΣ,  ΣΤΥΛΙΑΝΟΣ  ΜΑΤΖΑΠΕΤΑΚΗΣ, ΙΩΑΝΝΗΣ ΚΟΥΡΑΚΗΣ, ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ και ΣΤΑΥΡΟΣ ΒΡΕΝΤΖΟΣ με αναφορά τους ζητούν την επίλυση προβλήματος που έχει δημιουργηθεί κατά την εφαρμογή του Κανονισμού 1257/2000 που αφορά στα σχέδια βελτίωσης των αγροτικών εκμεταλλεύσεων.
      2) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Ιερέας του Ιερού Ναού Αγ. Παρασκευής Μολόχας Καρδίτσας ζητεί οικονομική ενίσχυση για την αντικατάσταση της στέγης του Ιερού Ναού.
      3) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Κέρκυρας ζητεί το ασφαλιστικό ταμείο του κλάδου του να παραμείνει ΝΠΔΔ και να μη μετατραπεί σε ΝΠΙΔ.
      4) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η κυρία Μαρία Μουτσανίδου, δασκάλα, διαμαρτύρεται γιατί δεν κρίθηκε δίκαια για τη θέση της Δ/ντριας Δημοτικού Σχολείου.
      5) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας για το πρόβλημα του εγκαταλελειμμένου στρατοπέδου της Μαλακάσας.
      6) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας για τον εξοπλισμό και την ανάγκη επάνδρωσης του ταχυδρομείου Ωρωπού.
      7) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας για το αίτημα χορήγησης αποζημίωσης στους ιδιοκτήτες του κτήματος Δήμογλη στο Ολυμπιακό Χωριό.
      8) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας σχετικά με το αίτημα ίδρυσης τμήματος ΤΕΙ στα Μέγαρα.
      9) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Λιμενικό Ταμείο Μαρμαρίου Εύβοιας ζητεί τη χρηματοδότηση του έργου εκβάθυνσης του λιμανιού Μαρμαρίου Εύβοιας.
      10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας Εύβοιας ζητεί την αύξηση των πιστώσεων ΣΑΤΑ για την περιοχή του.
      11) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αρχιερατικός Επίτροπος Ιστιαίας Εύβοιας ζητεί την άμεση  συντήρηση του διατηρητέου κτιρίου Βούλγαρη στην Ιστιαία.
      12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία Δημότες του Δήμου Αιτωλικού Αιτωλ/νίας ζητούν να τους καταβληθούν ποσά που δικαιούνται από την απαλλοτρίωση κτημάτων τους για τη διάνοιξη της εθνικής οδού Αμφιλοχίας – Ιωαννίνων.
      13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Νομαρχιακό Συμβούλιο Αιτωλ/νίας  δηλώνει την αντίθεσή του για τις επιπτώσεις στο περιβάλλον που θα προκύψουν από τα έργα μερικής εκτροπής του ποταμού  Αχελώου προς τη Θεσσαλία.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Νομού Λασιθίου ζητεί την αναστολή σύνταξης του δασικού κτηματολογίου του Δήμου του.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης  Λασιθίου ζητεί τη χορήγηση πίστωσης για την ολοκλήρωση της μελέτης των Τμημάτων ΒΟΑΚ Καλό Χωριό – ’Ιστρον και Φρουζή – Παχειά ’Αμμος.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Τζανής Κανελάκης, κάτοικος Παλαιοκάστρου Σητείας, ζητεί την επίλυση συνταξιοδοτικού του προβλήματος.
      B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 120/2-7-2002 ερώτηση δόθηκε με το υπ’ αριθμ. 11/25-7-2002 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση 120/2-7-2002 που κατέθεσε στη Βουλή η Βουλευτής κα Μαρία Κόλλια – Τσαρουχά, παρακαλούμε να πληροφορήσετε την κα Βουλευτή σύμφωνα με τα στοιχεία της Περιφέρειας Κεντρικής Μακεδονίας τα εξής:
      Οι αρμόδιες Υπηρεσίες της Περιφέρειας Κεντρικής Μακεδονίας (ΔΕΚΕ και ΔΕΣΕ), βρίσκονται σε στενή και συνεχή συνεργασία με τη Δ/νση Τροχαίας και επιλαμβάνονται άμεσα στις υποδείξεις που γίνονται για σημάνσεις και φθορές του Περιφερειακού Οδικού Δικτύου.
      Συγκεκριμένα:
      α) Στην περιοχή Προμαχώνα και ειδικότερα στο τμήμα Κόμβος Πετριτσίου – Προμαχώνα εκτελείται ήδη έργο από την ΕΓΝΑΤΙΑ Α.Ε.
      β) Για τον Κόμβο της Κορμίστας υπάρχει πλήρης σήμανση οριζόντια και κατακόρυφη όπως απαιτεί ο ΚΟΚ.
      γ) Για την περιοχή Καστανούσας πληροφορούμε την κα Βουλευτή ότι η Ε.Ο. διέρχεται εκτός του οικισμού δεν παρουσίασε προβλήματα ασφάλειας και βρίσκεται σε καλή κατάσταση. Από το 1999 μέχρι το 2001 στο τμήμα από Πορρόια μέχρι την Καστανούσα έχουν διατεθεί 500.000 ευρώ.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      2. Στην με αριθμό 124/2-7-2002 ερώτηση δόθηκε με το υπ’ αριθμ. 5296/26-7-2002 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της 124/2-7-02 ερώτησης, που κατέθεσε ο Βουλευτής κ. Γεώργιος Καρασμάνης με θέμα τη χορήγηση αδειών περιπτέρων σε δικαιούχους σας γνωρίζουμε τα εξής:
      Η δυνατότητα παραχώρησης αδείας περιπτέρου έχει θεσμοθετηθεί με διάφορα νομοθετήματα (ν.δ. 1044/71, ν. 1043/80, π.δ. 379/83 και ν. 2307/85) και αποτελεί προνόμιο των παρακάτω κατηγοριών αναπήρων:
      1) Αναπήρων και θυμάτων πολέμου
      2) Αναπήρων αγωνιστών Εθνικής Αντίστασης και θυμάτων.
      3) Αναπήρων Ειρηνικής Περιόδου ν. 1370/44 με ποσοστό αναπηρίας 60% και άνω.
      4) Αναπήρων αγωνιστών αντιδικτατορικού αγώνα.
      Επίσης, σύμφωνα με τον προσφάτως ψηφισθέντα νόμο 3036/2002 «Τροποποίηση διατάξεων στρατολογικής νομοθεσίας, ρύθμιση στρατιωτικών υποχρεώσεων ορισμένων κατηγοριών στρατευσίμων, ανυπότακτων και οπλιτών, θέματα επαγγελματιών οπλιτών και άλλες διατάξεις» αποκαθίστανται με άδεια εκμετάλλευσης περιπτέρου και οι παρακάτω κατηγορίες αναπήρων και θυμάτων:
      1) Ανάπηροι και θύματα Δημοκρατικού Στρατού ν. 1863/89
      2) Ανάπηροι και θύματα Πολέμου Αμάχου πληθυσμού ν. 812/43
      3) Ανάπηροι και θύματα Ειρηνικής Περιόδου ν. 1370/44, ανεξαρτήτως ποσοστού αναπηρίας.
      Περαιτέρω, σύμφωνα με τις διατάξεις του άρθρου 7 του ν. 1043/80, σε περίπτωση θανάτου αναπήρου ή θύματος πολέμου, ο οποίος είναι κάτοχος άδειας εκμετάλλευσης περιπτέρου, η άδεια αυτή περιέρχεται στη χήρα αυτού κατά ίσο μερίδιο με άγαμα θήλεα τέκνα και με άρρενα ανήλικα ή ενήλικα τέκνα, εφ΄όσον σπουδάζουν μέχρι το 24ο έτος της ηλικίας τους, ή αν είναι ανίκανα προς εργασία, εφ΄όσον έλκουν δικαίωμα συντάξεως από τον αποβιώσαντα ανάπηρο ή θύμα πολέμου.
      Σε περίπτωση που δεν υπάρχουν τα παραπάνω πρόσωπα, το δικαίωμα περιέρχεται στους επιζώντες γονείς και, αν και αυτοί δεν υπάρχουν, στις άγαμες αδελφές, εφ΄όσον έχει γίνει μεταβίβαση της πολεμικής σύνταξης.
      Διευκρινίζεται, ότι οι προϋποθέσεις για τη χορήγηση άδειας εκμετάλλευσης περιπτέρου είναι οι εξής:
      1) Μόνιμη 10ετή κατοικία στον τόπο, για τον οποίο ζητείται η παραχώρηση αδείας εκμετάλλευσης περιπτέρου, με εξαίρεση τους έχοντας ποσοστά αναπηρίας 100%.
      2) Να μην υπηρετεί ο δικαιούχος με οιαδήποτε σχέση στο Δημόσιο σε Νομικό πρόσωπο Δημοσίου Δικαίου ή Οργανισμό Τοπικής Αυτοδιοίκησης ή Τράπεζα ή Δημόσια Επιχείρηση ή Οργανισμό Κοινής Ωφελείας ή να μη λαμβάνει σύνταξη λόγω υπηρεσίας στα ανωτέρω πρόσωπα.
      3) Να μην έχει ο δικαιούχος ετήσια έσοδα, εκτός από τη σύνταξή του και το εξ ιδιοκατοικήσεως εισόδημα, άνω του σήμερα ισχύοντος αφορολογήτου ποσού του ετησίου εισοδήματος από συντάξεις (2.400.000 δρχ. ή 7.043 ευρώ).
      4) Να μην έχει παραιτηθεί ή στερηθεί, συνεπεία ανακλήσεως λόγω υπαιτιότητάς του, του παραχωρηθέντος δικαιώματος εκμεταλλεύσεως περιπτέρου ή κυλικείου εντός της προ αιτήσεως, της νέας παραχωρήσεως τριετίας.
      Τέλος διευκρινίζεται ότι τα θέματα που αφορούν τους πολιτικούς αναπήρους δεν είναι αρμοδιότητος του Υπουργείου Εθνικής Άμυνας, το οποίο παρακολουθεί μόνο τους αναπήρους πολέμου και αναπήρους ειρηνικής περιόδου (στρατιωτικούς και στρατεύσιμους). Τα σχετικά αιτήματά τους για χορήγηση άδειας εκμετάλλευσης περιπτέρων, τα οποία το ΥΠΕΘΑ βλέπει με συμπάθεια, δεν είναι εφικτό προς το παρόν να ικανοποιηθούν, καθώς δεν είναι δυνατή η επέκταση του ευεργετήματος αυτού και στην κατηγορία των πολιτικών αναπήρων.
      Ο Υφυπουργός
      ΛΑΖΑΡΟΣ ΛΩΤΙΔΗΣ»
      3. Στην με αριθμό 125/2-7-02 ερώτηση δόθηκε με το υπ’ αριθμ. 67609/26-7-02 έγγραφο από τον Υφυπουργό Υγείας Πρόνοιας η ακόλουθη απάντηση:
      «Απαντώντας στη με αριθμό 125/2-7-02 ερώτηση που κατατέθηκε στη Βουλή από τον Βουλευτή κ. Α. Γιαννόπουλο, με θέμα: «Χρονοδιάγραμμα λειτουργία κλινών Μ.Ε.Θ.», σας γνωρίζουμε τα εξής:
      Το Υπουργείο μας, δίνει προτεραιότητα στην ανάπτυξη –εκσυγχρονισμό ειδικών μονάδων και ιδιαίτερα Μ.Ε.Θ., Μ.Α.Θ. και Στεφανιαίων Μονάδων. Τα έτη 2001 και 2002 εγκρίθηκε η δημιουργία νέων Μ.Ε.Θ. ή η αναβάθμιση και ανανέωση του εξοπλισμού των ήδη υπαρχόντων.
      Η αύξηση των κλινών των Μονάδων και η σωστή λειτουργία τους, είναι για το Υπουργείο μας, προτεραιότητα και πιστεύουμε ότι θα υλοποιηθεί πλήρως, καλύπτοντας απόλυτα τις ανάγκες των ασθενών μας.
      Ο Υφυπουργός
      Ε. ΝΑΣΙΩΚΑΣ»
      4. Στην με αριθμό 101/2-7-02 ερώτηση δόθηκε με το υπ’ αριθμ. 1340/26-7-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση 101/2-7-02 που κατέθεσε ο βουλευτής κ. Αναστάσης Παπαληγούρας σχετικά με τις επιπτώσεις του δημογραφικού προβλήματος στο σύστημα κοινωνικής ασφάλισης της χώρας και τα μέτρα – κίνητρα για τη ενίσχυση της μητρότητας και τη διευκόλυνση των εργαζομένων μητέρων, σας ενημερώνουμε τα ακόλουθα:
      Τα δημογραφικό πρόβλημα που αντιμετωπίζει η χώρα και οι επιπτώσεις του στο ασφαλιστικό σύστημα όχι μόνο δεν αγνοήθηκε κατά την υιοθέτηση και των πρόσφατων ασφαλιστικών ρυθμίσεων, αλλά αντίθετα στον πρόσφατα ψηφισθέντα νόμο 3029/11-7-02 «Μεταρρύθμιση συστήματος κοινωνικής ασφάλισης» λήφθηκαν σειρά μέτρων για την στήριξη της εργαζόμενης μητέρας και κατ’ επέκταση της ελληνικής οικογένειας.
      Συγκεκριμένα με την παρ. 7 του άρθρου 2 του νέου νόμου δόθηκε για πρώτη φορά η δυνατότητα στις μητέρες ασφαλισμένες του ΙΚΑ για κάθε παιδί που αποκτούν από 1-1-2003 και εφεξής να αναγνωρίσουν πλασματικό χρόνο 1 έτους για το πρώτο παιδί, 11/2 για το δεύτερο και 2 ετών για το τρίτο προκειμένου να συμπληρώσουν τον απαιτούμενο χρόνο ασφάλισης και να συνταξιοδοτηθούν.
      Για λόγους ισότιμης μεταχείρισης η εν λόγω δυνατότητα, εφόσον δεν ασκηθεί από τη μητέρα ασφαλισμένη, δίνεται και στον ασφαλισμένο στο ΙΚΑ πατέρα.  Με Υπουργική απόφαση θα καθορισθεί κάθε αναγκαία λεπτομέρεια για την υλοποίηση της παραπάνω διάταξης καθώς και η ακριβής επιβάρυνση από την αναγνώριση η οποία θα καλύπτεται από τον Κρατικό Προϋπολογισμό.
      Ταυτόχρονα διατηρούνται όλες οι ισχύουσες ευνοϊκές προϋποθέσεις για τη συνταξιοδότηση των μητέρων ασφαλισμένων στα Ταμεία κύριας ασφάλισης ανεξαρτήτως χρόνου υπαγωγής τους στην ασφάλιση.
      Ετσι οι μέχρι 31-12-92 ασφαλισμένες στο ΙΚΑ – μητέρες ανηλίκων ή ανίκανων για κάθε βιοποριστική εργασία παιδιών που συμπληρώνουν 5500 ημέρες ασφάλισης εξακολουθούν να συνταξιοδοτούνται με πλήρες ποσό σύνταξης στο 55ο έτος και με μειωμένο ποσό σύνταξης στο 50ο.  Οι νεοασφαλιζόμενες από 1-1-93 με τη συμπλήρωση 6000 ημερών ασφάλισης και του 55ου έτους της ηλικίας (πλήρης σύνταξη) ή του 50ου προκειμένου για μειωμένη σύνταξη.  Σημειώνεται στο σημείο αυτό ότι για τις μητέρες τριών και άνω παιδιών το όριο ηλικίας συνταξιοδότησης με πλήρες ποσό σύνταξης μειώνεται κατά 3 έτη για κάθε παιδί με κατώτατο όριο ηλικίας το 50ο έτος.
      Επισημαίνουμε ότι με τις διατάξεις του νέου νόμου τόσο για τις παλιές όσο και τις νέες ασφαλισμένες – μητέρες που συνταξιοδοτούνται πριν από τη συμπλήρωση του πλήρους ορίου ηλικίας λήφθηκε μέριμνα για αύξηση του ποσού της σύνταξής τους, που επιτυχάνεται μέσω του επανακαθορισμού του ποσοστού μείωσης σε 1/267 για κάθε μήνα που υπολείπεται του 55ου έτους (αντί του 1/200 που μέχρι σήμερα ίσχυε). 
      Επιπλέον για τις νεοασφαλιζόμενες αφενός μεν επανακαθορίζεται ο τρόπος υπολογισμού της μηνιαίας σύνταξης, η οποία πλέον συνίσταται για κάθε έτος ασφάλισης σε 2% (αντί του ισχύοντος 1,714%) επί των μηνιαίων συντάξιμων αποδοχών, αφετέρου δε αυξάνονται τα κατώτατα όρια συντάξεων στο ύψος των χορηγούμενων στους μέχρι 31-12-92 ασφαλισμένους.  Συγκεκριμένα τα κατώτατα όρια τα οποία υπολείπονταν σημαντικά εκείνων που χορηγούνται στους παλιούς ασφαλισμένους ορίζονται πλέον ως το 70% του κατώτατου μισθού εγγάμου  με πλήρη απασχόληση, όπως ο μισθός αυτός καθορίζεται από την Ε.Γ.Σ.Σ.Ε. έτους 2002. Οι δικαιούχοι κατωτάτων ορίων λαμβάνουν και τις προσαυξήσεις για τα παιδιά, τα ποσοστά των οποίων  βαίνουν αυξανόμενα για κάθε παιδί πέραν του ενός.
      Τα προαναφερόμενα μέτρα, η υιοθέτηση των οποίων έχει προέλθει μέσα από τη διαδικασία του διαλόγου με τους κοινωνικούς φορείς και εταίρους κρίνονται σε επαρκή και ικανοποιητικά για την προστασία της εργαζόμενης μητέρας και αποδεικνύουν το έμπρακτο ενδιαφέρον της Πολιτείας για την αντιμετώπιση της υπογεννητικότητας.
      Ο Υφυπουργός
      Ρ. ΣΠΥΡΟΠΟΥΛΟΣ»
        5. Στην με αριθμό 130/3-7-2002 ερώτηση δόθηκε με το υπ’ αριθμ. 12/25-7-02 έγγραφο από τον  Υφυπουργό   Περιβάλλοντος, Χωροταξίας και Δημοσίων ‘Εργων η  ακόλουθη απάντηση:
      «Απαντώντας  στην ερώτηση 130/3-7-02 που κατέθεσε στη Βουλή, ο Βουλευτής κ. Γ. Παπαγεωργίου, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Προγράμματος Προτύπων και Διεθνών Σχέσεων (Δ11) του ΥΠΕΧΩΔΕ και της Περιφέρειας Στερεάς Ελλάδας τα εξής:
      Το  ΥΠΕΧΩΔΕ (Δ11) προκειμένου να πληρωθούν οι δικαιούχοι απαλλοτριώσεων παρελθόντων ετών που απαιτήθηκαν για την κατασκευή των οδικών  έργων στις περιοχές Λ. Αιδηψού – Λίμνη Στροφιλιά – Ιστιαία – Βούτα κλπ., απέστειλε το με αρ. πρωτ. Δ11α/0/2/85 Φ50+100/17-6-02 έγγραφο (κατατίθεται) προς το Υπουργείο Οικονομίας και Οικονομικών για την τροποποίηση και την προέγκριση των οικονομικών στοιχείων του έργου της ΣΑΕ 071.
      Κατά συνέπεια αμέσως μετά τη σχετική χρηματοδότησή του θα κατατεθεί στο Ταμείο Παρακαταθηκών και Δανείων, το δικαιούμενο ποσό της αποζημίωσης της απαλλοτριωθείσας έκτασης στον δικαιούχο ιδιοκτήτη.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Τρίτης 24 Σεπτεμβρίου 2002.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παρ. 1, 130 παρ. 8 Καν. Βουλής)
      1.- Η Με αριθμό 39/16-9-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Ανάπτυξης, σχετικώς με τον καθορισμό κατώτατου ορίου αρτιότητας, για την  ανέγερση Τουριστικών Εγκαταστάσεων, στις περιοχές των Δήμων Αγίου Νικολάου και Νεάπολης Λασιθίου Κρήτης.
      2.- Η με αριθμό 38/19-9-2002 επίκαιρη ερώτηση του Βουλευτή της Νέας Δημοκρατίας κ. Μάριου Σαλμά προς την Υπουργό Περιβάλλοντος, Χωροταξίας και Δημοσίων Έργων, σχετικώς με την πορεία εκτέλεσης των εργασιών κατασκευής της Μαραθώνιας Διαδρομής κ.λπ.
      3.- Η με αριθμό 37/19-9-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την έλλειψη σχολικών αιθουσών στο Δήμο Χορτιάτη του Νομού Θεσσαλονίκης, τις κινητοποιήσεις των γονέων και μαθητών κ.λπ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      	Πρώτη είναι η με αριθμό 34/16-9-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Αναστάσιου Μαντέλη, προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την ελεύθερη προσπέλαση των ατόμων με ειδικές ανάγκες (ΑΜΕΑ), στη διάβαση της οδού Ιωνίας προς την Πλατεία του Αγίου Νικολάου στα Κάτω Πατήσια. 
      Η επίκαιρη ερώτηση του κ. Μαντέλη, έχει ως εξής:
       «Για την εξυπηρέτηση και ασφαλή διάβαση των πεζών από την οδό Ιωνίας στην πλατεία Αγίου Νικολάου, Κάτω Πατήσια, το ΥΠΕΧΩΔΕ κατασκεύασε διάβαση με την πρόβλεψη να είναι προσβάσιμη στα άτομα με ειδικές ανάγκες (ΑΜΕΑ). Όμως, για να εμποδίσει την αντικανονική διέλευση δικύκλων τοποθέτησαν κιγκλιδώματα τα οποία δεν αφήνουν τα αναπηρικά αμαξίδια να περάσουν. 
      Μετά τις διαμαρτυρίες του Πανελλήνιου Συλλόγου Παραπληγικών, είχε τη φαεινή ιδέα να κλειδώσει τα κιγκλιδώματα και τα κλειδιά να τα κρατούν οι καταστηματάρχες της περιοχής, από τους οποίους να τα ζητεί όποιος θα ήθελε να περάσει, λησμονώντας ότι τα καταστήματα δεν είναι συνεχώς ανοιχτά, ότι δεν είναι απαραίτητο ο ανάπηρος να γνωρίζει ποιο μαγαζί έχει τα κλειδιά και ότι ο ανάπηρος από την απέναντι πλευρά δεν μπορεί να περάσει για να τα πάρει. 
      Επειδή η κατάσταση αυτή ταλαιπωρεί συμπολίτες μας με κινητικά προβλήματα, τους οποίους η πολιτεία υποχρεούται να εξασφαλίσει ανεμπόδιστη μετακίνηση. 
      Γι’ αυτό ερωτάται:
      1) Τι μέτρα προτίθεσθε να λάβετε προκειμένου να εξασφαλιστεί απρόσκοπτη διέλευση των ΑΜΕΑ από τη συγκεκριμένη διάβαση; 
      2) Τι άλλα γενικότερα μέτρα προτίθεσθε να πάρετε, ώστε να μην επαναληφθούν παρόμοιες τραγελαφικές καταστάσεις στο μέλλον; 
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων, κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι για να εξυπηρετήσουμε τους κατοίκους της περιοχής γύρω από την περιοχή του Αγίου Νικολάου στα Κάτω Πατήσια, κάναμε μία πεζογέφυρα, η οποία λειτουργεί από το τέλος του 2001. 
      Δυστυχώς, και παρά το γεγονός ότι υπάρχει σήμανση που απαγορεύει την κυκλοφορία δικύκλων, αυτή η πεζογέφυρα χρησιμοποιήθηκε πάρα πολύ από δίκυκλα, μικρά και μεγάλα, με αποτέλεσμα να δημιουργείται κίνδυνος για τους χρήστες. 
      Υπήρχε φοβερή πίεση από τους κατοίκους για την εξυπηρέτηση των οποίων κατασκευάστηκε η γέφυρα και γι΄ αυτό η υπηρεσία προέβη στην τοποθέτηση κάποιων σταθερών εμποδίων, ώστε να μην μπορούν να μπαίνουν τα δίκυκλα. 
      Αυτό δυστυχώς εμποδίζει και τα άτομα με ειδικές ανάγκες, να κινούνται με τα καροτσάκια. Η υπηρεσία έδωσε εντολή να αφαιρεθούν τα εμπόδια και παράλληλα κοινοποίησε αυτήν την εντολή στο Τμήμα του Περιστερίου. 
      Παρά το γεγονός, όμως, ότι δόθηκε εντολή να αφαιρεθούν τα εμπόδια, οι κάτοικοι της περιοχής αντέδρασαν σφοδρότατα και δεν επέτρεψαν στον ανάδοχο, παρά το γεγονός ότι ήταν παρούσα και η Αστυνομία, να αφαιρέσει τα εμπόδια, γιατί ήξεραν ότι θα συνεχιζόταν η χρησιμοποίηση της πεζογέφυρας από τους χρήστες των δικύκλων. 
      Ξεκίνησε, λοιπόν, ένας διάλογος, στείλαμε έγγραφα και στο Δήμο Αθηναίων και στην Εθνική Συνομοσπονδία Ατόμων με ειδικές ανάγκες και στον Τοπικό Σύλλογο, προκειμένου να προσπαθήσουμε όλοι μαζί να βρούμε μια λύση. Δεν πήραμε καμία απάντηση. 
      Ξαναστείλαμε, λοιπόν, έγγραφα στην Αστυνομία και στον ανάδοχο προκειμένου να αφαιρεθούν τα εμπόδια. Κάποια στιγμή έστειλα και εγώ προσωπική εντολή για την υλοποίηση αυτής της λύσης. 
      Στη συνέχεια όλη η πολιτική ηγεσία είχαμε μια συνάντηση -έφθασε εκεί το θέμα- και καταλήξαμε...
      ΠΡΟΕΔΡΟΣ (Απόστολος Κακλαμάνης): Πού καταλήξατε; Γιατί στον ΟΗΕ θα φθάσει το θέμα! 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Καταλήξαμε στο ότι θα βάλουμε ασανσέρ για την εξυπηρέτηση των ατόμων με ειδικές ανάγκες. Δεν θα βγάλουμε τα εμπόδια. 
      Επίσης, το διάστημα  αυτό έχουμε συνεργασία και με τον Η.Σ.Α.Π., ο οποίος εκσυγχρονίζει το σταθμό που υπάρχει εκεί. Και ο Η.Σ.Α.Π. θα βάλει τέσσερα ασανσέρ και θα κάνει και μια υπόγεια διάβαση. Νομίζω ότι είναι θέμα ημερών ή λίγων εβδομάδων να πραγματοποιηθεί αυτή η λύση, οπότε νομίζουμε ότι θα λυθεί κατά τον καλύτερο τρόπο το  θέμα που προέκυψε.
      ΠΡΟΕΔΡΟΣ (Απόστολος Κακλαμάνης): Καλώς. 
      Το λόγο έχει ο κ. Μαντέλης.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, όπως βλέπετε υπάρχουν μικρά προβλήματα –πραγματικά μικρά- τα οποία μας ταλαιπωρούν. Ταλαιπωρούν τη ζωή κάποιων πολιτών και πρέπει να δείχνουμε ιδιαίτερη ευαισθησία στα άτομα με ειδικές ανάγκες. 
      Το πρόβλημα το περιέγραψε ο κύριος Υπουργός καλύτερα απ’ ό,τι το περιγράφω εγώ στην ερώτησή μου. Δεν χρειάζεται να το επαναλάβω. Θεωρώ την απάντησή του ικανοποιητική. 
      Πράγματι, αν μπει ασανσέρ, λύνεται το πρόβλημα. Αν μάλιστα συνδυαστεί με το σταθμό του Η.Σ.Α.Π. –κάτι που γνωρίζω πολύ καλά ότι πράγματι θα γίνει- και με την κίνηση που υπάρχει στο σταθμό του Αγίου Νικολάου, θα δοθεί απάντηση στο πρόβλημα που αντιμετωπίζουν αυτοί οι συνάνθρωποί μας. 
      ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 33/16.9.2002 επίκαιρη ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Υπουργό Εξωτερικών, σχετικώς με την εξαίρεση της Θράκης ως έδρας φιλοξενίας των οργάνων της Ευρωπαϊκής Ένωσης στα πλαίσια της Ελληνικής Προεδρίας. 
      Η επίκαιρη ερώτηση του κυρίου Βουλευτή έχει ως εξής:
      «Η ανάληψη της Ευρωπαϊκής Προεδρίας από την Ελλάδα τον Ιανουάριο του 2003 αποτελεί σημαντική ευκαιρία προβολής της χώρας μας και των περιοχών που θα φιλοξενήσουν τις εργασίες των οργάνων της Ευρωπαϊκής Ένωσης.
      Ήδη το Υπουργείο Εξωτερικών προετοιμάζεται να προσδιορίσει τις πόλεις στις οποίες θα διεξαχθούν οι συνεδριάσεις των άτυπων Συμβουλίων Υπουργών της Ευρωπαϊκής Ένωσης, καθώς και άλλες σημαντικές συναντήσεις υπηρεσιακών παραγόντων. Δυστυχώς, για ακόμη μια φορά, όπως και στις προηγούμενες ελληνικές Προεδρίες, η Θράκη εξαιρείται από τη φιλοξενία των Συμβουλίων της Προεδρίας της Ευρωπαϊκής Ένωσης. 
      Είναι ακατανόητη η διαρκής και μακροχρόνια στάση της Κυβέρνησης απέναντι στους Νομούς της Θράκης. Η Θράκη αποτελεί τη γέφυρα της Ευρωπαϊκής Ένωσης με τα Βαλκάνια και την Ανατολή. Έχει ανάγκη, ως παραμεθόριος και κατ’ εξακολούθηση παραμελημένη περιοχή, να αναδείξει το ρόλο της. Ένα ρόλο που δεν πηγάζει μόνο από την επίκαιρη γεωστρατηγική της θέση αλλά και από την ίδια τη φυσιογνωμία της τοπικής κοινωνίας. Μια κοινωνία όπου η πολυπολιτισμικότητα, ο σεβασμός στα μειονοτικά δικαιώματα, η οικολογική ευαισθησία, η πίστη στις θεμελιώδεις αρχές του ελληνικού πολιτισμού, που είναι η ισονομία, η ισοπολιτεία και οι ίσες ευκαιρίες, αποτελούν τον καθρέφτη ποιότητας της σύγχρονης Ελληνικής Δημοκρατίας.
      Η Κυβέρνηση δεν έχει πια ούτε το άλλοθι του παρελθόντος ότι δεν υπάρχουν οι αναγκαίες υποδομές, διότι τόσο οι εγκαταστάσεις του Δημοκρίτειου Πανεπιστημίου Θράκης όσο και τα σύγχρονα ξενοδοχεία της περιοχής μπορούν να ανταποκριθούν στις απαιτήσεις των προγραμματισμένων διεθνών συναντήσεων. 
      Ερωτάται ο Υπουργός:
      Έχει προγραμματίσει το ΥΠΕΞ άτυπες συναντήσεις Υπουργών ή άλλων επιτροπών στη Θράκη στα πλαίσια της ελληνικής Προεδρίας και αν όχι γιατί;
      Για ποιο λόγο διαρκώς και κατ’ εξακολούθηση, όχι μόνο κατά τις προηγούμενες προεδρίες αλλά και γενικώς, εξαιρείται η Θράκη από τόπος διεθνών συναντήσεων, αν και διαθέτει την υποδομή, όταν είναι βέβαιο ότι αυτός είναι ο πιο ενδεδειγμένος τρόπος διεθνούς προβολής και ανάδειξης με αδιαμφισβήτητα θετικές συνέπειες στην ανάπτυξή της (τουρισμός, εμπορική κίνηση, τόνωση της τοπικής οικονομίας, βελτίωση των υποδομών κ.λπ.);»
      Ο Αναπληρωτής Υπουργός Εξωτερικών κ. Γιαννίτσης έχει το λόγο.
      ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε. 
      Θα ήθελα να κάνω τις εξής παρατηρήσεις στην ερώτηση του κυρίου Βουλευτή:. 
      Κατ’ αρχάς, συμφωνώ μαζί του απολύτως στο ότι η Θράκη είναι μια περιοχή σημαντική για τη χώρα. Έχει ανάγκη ανάδειξης από πλευράς και κοινωνικού και γεωγραφικού και πολιτιστικού προφίλ που μπορεί να προβάλει. Θα ήταν σημαντικό να υπάρχουν εκεί κάποιες εκδηλώσεις στη διάρκεια της ελληνικής Προεδρίας. 
      Θα ήθελα να σημειώσω ότι το πρόγραμμα της Ελληνικής Προεδρίας δεν έχει ακόμη ολοκληρωθεί. Βεβαίως, υπάρχουν οι άτυπες συναντήσεις Υπουργών, οι οποίες είναι σχεδόν γνωστό πότε και πού περίπου θα γίνουν. Υπάρχει, όμως, και σωρεία άλλων εκδηλώσεων, οι οποίες προγραμματίζονται από τα διάφορα Υπουργεία και θα οριστικοποιηθούν στο άμεσο χρονικό διάστημα. Επομένως, τότε θα δούμε πού θα τοποθετηθούν. 
      Μία τρίτη παρατήρηση είναι ότι το Υπουργείο Εξωτερικών δεν είναι αυτό που έχει την ευθύνη για το πού θα γίνουν οι εκδηλώσεις, εκτός από τις δικές του καθαρά εκδηλώσεις. Οι τόποι των συμβουλίων και των άλλων εκδηλώσεων επιλέγονται από τα επιμέρους Υπουργεία που τα οργανώνουν.
      Ωστόσο, το Υπουργείο και η Κυβέρνηση συνολικά θέλει να έρθουν σε επαφή όλες οι περιοχές της Ελλάδας κατά τη διάρκεια της Προεδρίας με το θέμα της Προεδρίας, με το θέμα της Ευρωπαϊκής Ένωσης και να μπορέσουν να φιλοξενήσουν διάφορες εκδηλώσεις, είτε υπουργικές είτε άλλες οι οποίες θα γίνουν, ώστε να μπορέσουν τελικά να αναδειχθούν και να υπάρχει επαφή.
      Θέλω, όμως, να σημειώσω επίσης ότι σε αυτά τα συμβούλια και σε αυτές τις εκδηλώσεις πρέπει να συντρέχουν ταυτόχρονα περισσότεροι παράγοντες. Οι παράγοντες αυτοί αφορούν θέματα απολύτου ασφαλείας για τους συμμετέχοντες, θέματα ταχύτατης μεταφοράς, θέματα υποδομής, βεβαίως, όπως αναφέρει ο κύριος Βουλευτής, θέματα ποιότητας υπηρεσιών και μια σειρά από άλλες πρακτικές λεπτομέρειες, οι οποίες είναι σημαντικές. Και βεβαίως, πολλές φορές χρειάζεται και η έγκριση της Γραμματείας του Συμβουλίου της Ευρωπαϊκής Ένωσης, ιδιαίτερα για τα θέματα της ασφάλειας.
      Εμείς θα κοιτάξουμε όσο μπορούμε να προωθήσουμε το θέμα της Θράκης και άλλων περιοχών που έχουν ανάγκη –γιατί δεν είναι μόνο η Θράκη- ούτως ώστε, όπως είπα, να υπάρχει μια ισόρροπη κατανομή των εκδηλώσεων αυτών στον γεωγραφικό χώρο της ελληνικής επικράτειας.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Στυλιανίδης έχει το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, όταν απευθύνομαι στον Υπουργό Εξωτερικών με μία επίκαιρη ερώτηση, απευθύνομαι στο σύνολο της Κυβέρνησης. Δεν είναι, λοιπόν, απάντηση η πολιτική ηγεσία του Υπουργείου Εξωτερικών να λέει ότι δεν είναι δική τους αρμοδιότητα, αλλά είναι αρμοδιότητα των άλλων Υπουργείων. Υπάρχει αρμόδιος αναπληρωτής Υπουργός γι’ αυτά τα θέματα και νομίζω ότι μπορεί και αξίζει τον κόπο να πάρει τη δέσμευση για τη Θράκη.
      Οι δύο προηγούμενες προεδρίες την εξαίρεσαν απαράδεκτα από χώρο φιλοξενίας συναντήσεων κορυφής. Τότε υπήρχε ακριβώς η επίκληση των ίδιων λόγων, ότι δεν υπάρχει υποδομή. Σήμερα, εγώ σας καταθέτω επιστολή του Νομάρχη Ξάνθης από τις 21 Νοεμβρίου 2000 προς τον Πρωθυπουργό –την οποία θα καταθέσω για τα Πρακτικά- όπου βεβαιώνει ότι υπάρχει υποδομή και ζητά να γίνουν συναντήσεις εκεί. Επίσης υπάρχει η διαρκώς και επαναλαμβανόμενα διατυπωμένη πρόταση του Δημοκρίτειου Πανεπιστημίου Θράκης ότι υπάρχει σε αυτό η υποδομή στην Κομοτηνή και μπορούν να φιλοξενηθούν αυτές οι εκδηλώσεις. Τέλος υπάρχουν και ιδιωτικές υποδομές για συνεδριακά κέντρα που έχουν γίνει στην Αλεξανδρούπολη, που πληρούν όλες αυτές τις προϋποθέσεις. Επομένως, αυτός είναι ένας λόγος που δεν μπορούμε να τον επικαλούμεθα.
      Αυτό το οποίο δεν καταλαβαίνω είναι η απάντηση που έδωσε ο Υπουργός Εξωτερικών προχθές στην Αλεξανδρούπολη σε τοπικό δημοσιογράφο, σχολιάζοντας την επίκαιρη ερώτηση, λέγοντας ότι δεν είναι αρμοδιότητα του Υπουργείου Εξωτερικών. Ποιος συντονίζει τα θέματα αυτά; Και εν πάση περιπτώσει, κάποιος πρέπει να δεσμευθεί από την πλευρά της Κυβέρνησης ότι η Θράκη δεν θα τύχει της ίδιας μεταχείρισης ξανά.
      Εγώ θα πρέπει να πω ότι η Θράκη είναι ένα μοντέλο ανοιχτής κοινωνίας, για το οποίο έχουμε ιδρώσει όλοι για να το χτίσουμε. Είναι ένα πρότυπο σεβασμού των μειονοτικών δικαιωμάτων, είναι ένας τόπος στον οποίο επιχειρούμε μια εναλλακτική οικολογική ανάπτυξη. Όλα αυτά πρέπει να αναδειχθούν και να προβληθούν σε όλο τον κόσμο.
      Η ελληνική Προεδρία είναι μία μεγάλη ευκαιρία να επιτύχουμε κάτι τέτοιο. Δεν υπάρχουν δικαιολογίες. Αν η Θράκη εξαιρεθεί, θα είναι έγκλημα σε βάρος του ρόλου που όλοι θέλουμε να παίξει η Θράκη στο μέλλον.
      Και εν πάση περιπτώσει, οι Υπουργοί, κύριε Πρόεδρε –και με αυτό κλείνω- θα πρέπει να καταλάβουν ότι δεν είναι Υπουργοί των νομών τους, είναι Υπουργοί της Ελλάδος και τα κριτήριά τους θα πρέπει να είναι εθνικά και όχι ατομικά ή τοπικιστικά στην επιλογή των τόπων φιλοξενίας των εκδηλώσεων της ελληνικής Προεδρίας.
      (Στο σημείο αυτό ο Βουλευτής κ. Ευριπίδης Στυλιανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Μάλιστα. Για την ώρα ο κ. Γιαννίτσης είναι Υπουργός Επικρατείας.
      Ορίστε, κύριε Υπουργέ.
      ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, όταν αναφέρθηκα στο ρόλο του Υπουργείου Εξωτερικών, βεβαίως ως εκπρόσωπος της Κυβέρνησης μίλησα.
      Είπα, λοιπόν, στον κύριο Βουλευτή ότι κατ’ αρχήν συμφωνούμε απόλυτα για το ρόλο που πρέπει να παίξει η Θράκη. Δεύτερον, το Υπουργείο Εξωτερικών και η Κυβέρνηση προσπαθεί να καλύψει περιφερειακά όλη την Ελλάδα. Θέλω, όμως, να σημειώσω ότι έχουμε πενήντα τρεις νομούς στην Ελλάδα και θα γίνουν περί τις δώδεκα άτυπες συναντήσεις Υπουργών.
      Είναι προφανές ότι μία σειρά από περιφέρειες και νομοί δεν θα μπορούν να συμμετάσχουν σ’ αυτήν τη διαδικασία. Παρ’ όλα αυτά τονίζω ότι η Θράκη είναι ένας χώρος που μας ενδιαφέρει να προβληθεί και να αναδειχθεί και αυτό θα προσπαθήσουμε να το κάνουμε. 
      Από εκεί και πέρα, όμως, υπάρχει και μία σειρά από άλλα κριτήρια, που δεν είναι μόνο τα κριτήρια που ανέφερε ο κύριος Βουλευτής, τα οποία θα πρέπει να ληφθούν υπόψη στο σχεδιασμό και στην αντιμετώπιση των προβλημάτων, διότι αυτά τα κριτήρια έχουν δυσκολίες. Δεν νομίζω ότι ουδείς προσπάθησε να εξαιρέσει τη Θράκη, ούτε υπάρχει κάποια συνειδητή εξαίρεση της Θράκης. Η Θράκη απολαμβάνει των μεγαλύτερων κριτηρίων και ενισχύσεων από πλευράς κυβερνητικής πολιτικής για την περιφερειακή ανάπτυξη. Έτσι τα κίνητρα είναι τα πιο ψηλά σε όλη την Ελλάδα, έχει όλο το ενδιαφέρον της Κυβέρνησης. Από εκεί και πέρα, προσπαθούμε να δούμε πώς θα μπορέσουμε να εντάξουμε και αυτή και άλλες περιοχές που έχουν πράγματι ανάγκη στον προγραμματισμό της Ελληνικής Προεδρίας και θα ήταν χρήσιμο να περιμένουμε να ολοκληρωθεί το πρόγραμμα πριν βγάλουμε συμπεράσματα. Ευχαριστώ.
      ΠΡΟΕΔΡΟΣ (Απόστολος Κακλαμάνης): Τρίτη είναι η με αριθμό 35/16.9.2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την πρόσφατη απόφαση του Υπουργείου, για τη συνένωση των τμημάτων στην Πρωτοβάθμια και Δευτεροβάθμια εκπαίδευση κλπ.
      Η επίκαιρη ερώτηση της κας Κανέλλη έχει ως εξής: 
      «Δεν διστάζει μπροστά σε τίποτα η Κυβέρνηση προκειμένου να περικόψει κι άλλο τις ήδη απαράδεκτα χαμηλές εκπαιδευτικές δαπάνες. Έτσι, και ενώ η σύγχρονη παιδαγωγική επιστήμη επιτάσσει μείωση του αριθμού των μαθητών σε κάθε τμήμα επειδή έτσι η εκπαιδευτική διαδικασία πραγματοποιήσει σε ευνοϊκότερο περιβάλλον, το Υπουργείο Παιδείας –ακόμα και στις περιπτώσεις όπου ο αριθμός των μαθητών μειώνεται λόγω δημογραφικών ή άλλων αιτιών- με την εξαιρετικά επείγουσα εγκύκλιο με αριθμ. 8500/Δ2/20.8.2002 διατάσσει να συνενώνονται  τα τμήματα και στην περίπτωση που κάποιοι μαθητές «περισσεύουν» να «εξορίζονται» μακριά από τη γειτονιά τους σε άλλο σχολείο, προκειμένου όλα τα τμήματα να είναι τριακονταμελή και έτσι να εξοικονομηθούν εκπαιδευτικοί!
      Η συγκεκριμένη απόφαση του Υπουργείου Παιδείας δημιουργεί κινδύνους για την ασφάλεια των μαθητών, ιδιαίτερα των δημοτικών Σχολείων, αφού θα εξαναγκάζονται να μετακινούνται σε μεγάλες αποστάσεις για να πάνε στο σχολείο τους. Επιπλέον, ανοίγει το δρόμο για την κατάργηση των γεωγραφικών ορίων και την ελεύθερη επιλογή σχολείου με απώτερο στόχο την ταξική κατηγοριοποίηση των σχολείων.
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να ανακληθεί αμέσως η απαράδεκτη εγκύκλιος, να σταματήσει η απαράδεκτη πρακτική συνένωσης των τμημάτων, να γίνουν μαζικοί διορισμοί εκπαιδευτικών με απώτερο στόχο –εκτός των άλλων- τη λειτουργία των σχολικών μονάδων της Πρωτοβάθμιας και Δευτεροβάθμιας Εκπαίδευσης με εικοσαμελή το πολύ τμήματα, όπως επιτάσσει εξάλλου η σύγχρονη παιδαγωγική επιστήμη;». 
      Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Ευχαριστώ κύριε Πρόεδρε.
      Θέλω να ευχαριστήσω τη συνάδελφο που μου δίνει την ευκαιρία με την ερώτησή της να αναλύσουμε και να διευκρινίσουμε από την πλευρά του Υπουργείου Παιδείας και για την εγκύκλιο και για την προσπάθεια που κάνουμε, επειδή είμαστε στην αρχή της σχολικής χρονιάς.
      Σχετικά με την εγκύκλιο. Η εγκύκλιος έχει δέκα σημεία, η οποία έχει ως στόχο την ομαλή λειτουργία του σχολείου από την πρώτη μέρα. Αυτό το επιδιώξαμε και το πετύχαμε, όχι γιατί το εκπαιδευτικό υλικό ήταν στα σχολεία μας, όχι μόνο με το εκπαιδευτικό προσωπικό που προετοιμάσαμε, αλλά με τις απαραίτητες ενέργειες που επιβάλλονται για να ξεκινήσουμε σωστά. ‘Ηταν μία εγκύκλιος που στόχευε στην ομαλή έναρξη και λειτουργία των σχολείων. 
      Η παράγραφος που αναφέρεται η ερώτηση αφορά τη συγκρότηση των τμημάτων. Θέλω εδώ να διευκρινίσω ότι δεν είναι πρόθεση, δεν είναι στρατηγική του Υπουργείου Παιδείας να πάμε σε τμήματα οροφής, να πάμε σε τμήματα συνενώσεις που να έχουμε μεγάλο αριθμό παιδιών, για απλούς λόγους που θα αιτιολογήσω. Όμως, δεχθείτε το προς το παρόν έτσι. 
      Η εγκύκλιος στοχεύει σε δύο σημεία. Πρώτον, στα σχολικά κέντρα τα οποία θέλουμε να δημιουργήσουμε –και πιστεύω συμφωνούμε όλοι σ’ αυτό- γιατί υπάρχουν σχολεία απομεμακρυσμένα με τρία, πέντε, εφτά, δέκα παιδιά, όπου με μεταφορά δωρεάν των παιδιών να συγκροτηθεί ένα σχολείο και να του δώσουμε ό,τι είναι εφικτό –και είναι θα έλεγα- για να έχουμε ένα ποιοτικό σχολείο, παρά ένα σχολείο σε μία περιοχή με τόσο λίγα παιδιά. 
      Άρα στοχεύει εκεί, δηλαδή μέσα από διάλογο και συναίνεση με τους γονείς, οι προϊστάμενοι, οι διευθυντές των σχολείων, να δημιουργήσουν ένα κλίμα για να πάμε σε σχολικά κέντρα με ποιοτικά σχολεία. 
      Δεύτερον, στοχεύει στη μείωση τμημάτων, στα οποία ούτε η παιδαγωγική δέχεται να βρίσκεται ένα μικρός αριθμός παιδιών. Έχουμε εδώ πάνω από δύο χιλιάδες πεντακόσια τμήματα -π.χ. στα ΤΕΕ και στα γενικά λύκεια των αστικών κέντρων- που έχουν κάτω από δεκατέσσερα παιδιά έως ένα. Άρα, λοιπόν, ούτε οι παιδαγωγικοί κανόνες ούτε η εκπαιδευτική λειτουργία, που θέλει έναν αριθμό, δεν είναι ικανή. Δεν θέλουμε τμήματα ούτε των τριανταπέντε παιδιών, ούτε των τριάντα. Μιλάμε για ένα νοικοκύρεμα που θα υπακούει στους κανόνες της παιδαγωγικής και της ομαλής λειτουργίας των σχολείων. 
      Θέλω μετά τις διευκρινίσεις αυτές να πω το εξής: Ο αριθμός των εκπαιδευτικών που έχουμε στο εκπαιδευτικό μας σύστημα –όπου η αναλογία τους με τους μαθητές είναι από τις καλύτερες στην Ευρωπαϊκή Ένωση- δεν μας οδηγεί με τίποτα στο να συγκροτούμε τμήματα «οροφές». Γι’ αυτό, λοιπόν, επί της ουσίας δεν κάνουμε καμία τέτοια κίνηση, όπως τίθεται από το ερώτημα. 
      ΠΡΟΕΔΡΟΣ (Απόστολος Κακλαμάνης): Η κα Κανέλλη έχει το λόγο. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Λυπάμαι και ζητώ την βοήθειά σας. Δεν απαντήσατε στο ερώτημά μου. Δεν απαντήσατε, διότι πρώτα από όλα η δωρεάν μεταφορά μαθητών είναι κάτι που υπάρχει στα σχέδια του Υπουργείου. Δεν συμβαίνει παντού και ειδικά σε αφόρητα μεγάλες πυκνοκατοικημένες περιοχές, που η μεταφορά παιδιών από το ένα σχολείο στο άλλο είναι δύσκολη. 
      Θέλετε να πάρουμε για παράδειγμα μία συνοικία; Το Παγκράτι ή το Βύρωνα; Εσείς μου μιλήσατε για ΤΕΕ και για λύκεια. Αυτή η εγκύκλιος δεν ισχύει μόνο για τα γυμνάσια και τα λύκεια, ούτε για τα ΤΕΕ. Ισχύει και για τα δημοτικά. Είμαστε μία χώρα που θα έπρεπε να έχει υποχρέωση –ακόμα και αν μοιάζει πολυτέλεια- να παρέχει στα παιδιά το καλύτερο δυνατόν. Φέτος, για πρώτη χρονιά έχουμε περιοχές όπου παιδιά δεν γράφτηκαν στην Α’ δημοτικού. Ούτε ένα. Συρρικνωνόμαστε. 
      Με αυτήν την έννοια, όμως, κύριε Πρόεδρε, θα ήθελα να κατανοήσετε κάτι. Η φιλοσοφία του Υπουργείου –διαβάζω την εγκύκλιό σας- στο φαινόμενο αυτό, δηλαδή την ύπαρξη τμημάτων με πολύ χαμηλό αριθμό μαθητών, είναι αντίθετη με τις παιδαγωγικές αρχές. Για όνομα του Θεού! Εδώ ανακηρύσσουμε ήρωες δασκάλους ή τάξεις με ένα μαθητή, μόνο και μόνο γιατί μπορούν και η πολιτεία και ο ένας μαθητής και ο ένας δάσκαλος να συγκρατήσουν τον τόπο δια της παιδείας. 
      Εδώ τα ιδιαίτερα, τα οποία τα μαχόμαστε όλοι, είναι με όσο γίνεται λιγότερα παιδιά. Ακόμα και αν, από αυτήν την αρνητική επίπτωση είχαμε λιγότερα παιδιά, θα πάμε στην ίδια παράγραφο της ίδιας σας της εγκυκλίου που λέει: «Απαιτεί ορθολογισμό στην κατανομή των δαπανών»; Από εκεί θα περικόψουμε; Δεν μπορούμε να περικόψουμε από κάπου αλλού; Δεν ξέρω. Ειλικρινά σας το λέω. Ας περικόψουμε και ας έχουμε βήματα. 
      Προσέξτε τι θα συμβεί, στον τρόπο με τον οποίο γίνεται κατανομή ανά συνοικία. Είναι δράμα για τους γονείς που πρέπει να μεταφέρουν τα παιδιά τους, παιδιά των οκτώ, εννιά ή δέκα χρόνων, που πρέπει να πηγαίνουν από τη μία συνοικία στην άλλη. Ενδεχομένως μάλιστα μέσα σε κινδύνους με τα πόδια. Είναι δραματικό να το σκεφτείτε. 
      Κυρίως θα δημιουργήσει επιλογές. Δηλαδή υπάρχει δυνατότητα να δημιουργηθεί σ΄ ένα σχολείο μία τάξη με είκοσι επτά μαθητές –που είναι κάτω από το όριο- και σε ένα άλλο σχολείο να είναι δύο τμήματα, ένα με δέκα επτά μαθητές και ένα με είκοσι δύο. Το αποτέλεσμα είναι ότι δεν υπάρχει πλέον η ελεύθερη επιλογή σχολείου. Πάει η πολυτέλεια της προσωπικής επαφής με το δάσκαλο. 
      Έχουμε τη δυνατότητα, οφείλουμε να την έχουμε σαν πολιτεία. Και περισσότερους καθηγητές και δασκάλους να διορίσετε, ολοένα και λιγότερα παιδιά στις τάξεις, μέχρι να αντιμετωπίσουμε το ενδεχόμενο να εξαφανιστούν οι μαθητές μας από τα σχολεία. Κοιτάξτε το με πολλή αγάπη αυτό το θέμα. Δεν είναι πεδίο για οικονομία τα πολλά παιδιά στις τάξεις, κύριε Υπουργέ. 
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Ειλικρινά κατανοώ, σέβομαι και μου αρέσει η ευαισθησία που εκφράζεται από τη συνάδελφο. Όμως θέλω να δεχτείτε την αντίστοιχη και από την δική μας πλευρά. 
      Θέλω να σας διευκρινίσω το εξής: Δεν μιλάμε για οικονομία στο θέμα αυτό. Έχουμε τους εκπαιδευτικούς, δεν κάνουμε τη διακίνηση. Μιλάω για τα αστικά κέντρα. Δεν μιλάω για τη Φολέγανδρο που θέλουμε να έχουμε τον εκπαιδευτικό και θέλουμε να στείλουμε και δεύτερο και να είναι επτά τα παιδιά. Το κάνουμε. Έχουμε τμήματα, έχουμε μονοθέσια σχολεία πάνω από χίλια. Συμφωνούμε. Και εκεί προσπαθούμε ακόμη να στηρίξουμε και με μικρό αριθμό. 
      Όμως σε περιοχές που είναι καλό για τα παιδιά να οργανώσουμε σχολικά κέντρα για να τα στηρίξουμε περισσότερο, το κάνουμε.  Αυτό ήταν το ένα το οποίο είναι θετικό και θα έχουμε την ευκαιρία να το συζητήσουμε κι άλλη φορά. Δεν μιλώ για οικονομία. Μιλώ για σωστή αξιοποίηση όλων αυτών που έχουμε στη διάθεσή μας.
      Θέλω να σας πω ακόμη κάτι. Και συμφωνώ για το δημογραφικό και συμφωνώ ότι οι διαστάσεις του έχουν καταγραφεί πλήρως σε όλο το εκπαιδευτικό σύστημα κι έχουμε μεγάλη μείωση του μαθητικού πληθυσμού. Άρα λοιπόν, μπορούμε να αξιοποιήσουμε καλύτερα όλες τις δυνατότητες που έχουμε και του εκπαιδευτικού προσωπικού και όποιων υποδομών και των χρημάτων τα οποία διαθέτουμε. Γι’ αυτό, λοιπόν, η εγκύκλιος δεν αναφέρεται με όρους οικονομικούς. Μίλησα για όρους καθαρά παιδαγωγικούς και μίλησα για τμήματα στα αστικά κέντρα που είναι από δεκατέσσερα παιδιά και κάτω. Δεν είναι καλό και για τα ίδια να μην έχουμε ένα αριθμό ο οποίος να είναι τέτοιος που να μπορεί να λειτουργήσει τμήμα. Δεν τίθεται πουθενά αλλού, σε κανένα άλλο επίπεδο.
      Θέλω επίσης να δώσω και ορισμένα στοιχεία όσον αφορά τους διορισμούς. Φέτος διορίσαμε περίπου οκτώ χιλιάδες μόνιμους εκπαιδευτικούς. Είναι οι περισσότεροι την τελευταία εικοσαετία, θα έλεγα, μαζικά.
      Θα έλεγα ακόμη ότι οι αναλογίες που έχουμε στο εκπαιδευτικό μας σύστημα –είναι ορισμένα στοιχεία που πρέπει να τα δώσω στην Εθνική Αντιπροσωπεία- είναι:
      Εκπαιδευτικοί ανά μαθητές, στα νήπια: 1 προς 14,4.
      Στα δημοτικά σχολεία είναι: 1 προς 9.
      Στα λύκεια: 1 προς 10,4.
      Στα ΤΕΕ: 1 προς 7,9.
      Δηλαδή 1 προς 10,3. Έχουμε την καλύτερη αναλογία στην Ευρωπαϊκή Ένωση και συνεχίζουμε να διορίζουμε. Άρα, λοιπόν, δεν υπάρχουν οικονομικά κίνητρα. Είναι καθαρά η πρόθεσή μας να οργανώσουμε καλύτερα τα σχολεία μας για να αποδώσουν περισσότερο. Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Τέταρτη είναι η με αριθμό 36/16-9-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη- Αικατερινάρη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με τη λήψη των αναγκαίων μέτρων για τη μείωση της ανεργίας στην περιοχή της Θεσσαλονίκης.
      Η επίκαιρη ερώτηση της κας Αικατερινάρη έχει ως εξής:
      «Επανειλημμένα, με ερωτήσεις μας έχουμε ζητήσει τη λήψη μέτρων για την αντιμετώπιση του μεγάλου διαρθρωτικού προβλήματος της ανεργίας (απασχόλησης) στο Πολεοδομικό Συγκρότημα της Θεσσαλονίκης. Μόλις πριν δέκα μέρες το Εργατικό Κέντρο Θεσσαλονίκης (Ε.Κ.Θ.) με υπόμνημά του στο Υπουργείο Εργασίας και η Γενική Συνομοσπονδία Εργατών Ελλάδας (ΓΣΕΕ), κατά την ημερίδα της στη Θεσσαλονίκη, έδωσαν τα εξής νέα στοιχεία, που προέρχονται τόσο από την Εθνική Στατιστική Υπηρεσία της Ελλάδος (ΕΣΥΕ), όσο και από το Ινστιτούτο Εργασίας (ΙΝΕ) και το Μακεδονικό Ινστιτούτο Εργασίας (ΜΑΚΙΝΕ): Το β’ τρίμηνο 2002 η ανεργία αυξήθηκε στο 11,5% από 10,7% που ήταν το αντίστοιχο περσινό, ενώ σε πανελλαδικό επίπεδο μειώθηκε σε ποσοστό 9,6% από 10,2%.
      Ομοίως, σε ό,τι αφορά την απασχόληση στη Θεσσαλονίκη, αυτή μειώθηκε κατά 2,2% και οι απασχολούμενοι από τριακόσιες τριάντα πέντε χιλιάδες το α’ τρίμηνο του 2002 μειώθηκαν στους τριακόσιους είκοσι οκτώ χιλιάδες το β’ τρίμηνο, παρ’ όλο που ο ενεργός πληθυσμός μειώθηκε κατά είκοσι χιλιάδες άτομα. Εξίσου ανησυχητικό, όμως, είναι ότι η άνοδος που εμφανίσθηκε στη μερική απασχόληση εξηγείται από το Εργατικό Κέντρο Θεσσαλονίκης (Ε.Κ.Θ.) ως αποτέλεσμα της δυσμενούς μεταβολής των εργασιακών σχέσεων που έχει υποστεί σημαντικός αριθμός εργαζομένων λόγω της ασυδοσίας των επιχειρήσεων.
      Επειδή οι απαντήσεις που δόθηκαν είχαν έντονο το στοιχείο της αοριστίας και κυρίως επειδή απετέλεσαν μέρους του πακέτου των εξαγγελιών που κάθε φορά εκφωνούνται στη ΔΕΘ από την Κυβέρνηση, ενώ με ανησυχία διαπιστώνουμε τη μεγάλη καθυστέρηση στην υλοποίηση σχετικών δράσεων μέσω του Γ΄ Κοινοτικού Πλαισίου Στήριξης στην Περιφέρεια Κεντρικής Μακεδονίας,
      Ερωτώνται οι κύριοι Υπουργοί:
      1. Έχουν συνθέσει ένα ολοκληρωμένο πρόγραμμα μέτρων και δράσεων πού επιτέλους θα συμβάλει στην αντιστροφή του κλίματος και στη μείωση της ανεργίας;
      2. Ποια είναι τα  πρώτα μέτρα και οι πόροι αυτού του προγράμματος για την άμεση ανάκαμψη, εκτός από τα προγράμματα κατάρτισης, στα οποία κυρίως εξαντλούνται τα κυβερνητικά μέτρα;».
      Ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας έχει το λόγο. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Η συνάδελφος κα Ξηροτύρη θέτει με την ερώτησή της ένα σοβαρό θέμα και μου δίνει την ευκαιρία να παρουσιάσω και στην Αίθουσα αυτή ορισμένα στοιχεία, καθώς επίσης και ορισμένες πλευρές της πολιτικής μας για το θέμα της ανεργίας, ειδικότερα μάλιστα στη Θεσσαλονίκη.
      Είναι γνωστό ότι η αντιμετώπιση της ανεργίας αποτελεί για την Κυβέρνηση στόχο πρώτης προτεραιότητας, κεντρικό στόχο στην όλη προσπάθειά μας.
      Μετά το 1999, όπου παρουσίασε την υψηλότερή του αρνητική κοινωνική επίδοση, ο δείκτης ανεργίας τότε εμφανίζεται στο 11,9%. Ακολουθεί μια πτωτική τάση. Έτσι το δεύτερο τρίμηνο του 2002 ο δείκτης είχε για πρώτη φορά την τελευταία πενταετία μονοψήφια επίδοση στο 9,6%.
      Η εκτίμησή μας είναι ότι αυτή η τάση τον δείκτη της ανεργίας θα συνεχιστεί και ότι, όπως έχουμε δεσμευτεί, το 2004 ο στόχος μας για ποσοστό ανεργίας αντίστοιχο του μέσου ευρωπαϊκού ποσοστού θα επιτευχθεί.
      Στη Θεσσαλονίκη, αυτή η πτωτική τάση, την οποία προηγουμένως περιέγραψα ήταν επίσης γεγονός. Όμως, όντως ενώ έχουμε και εδώ πτωτική πορεία κατά το πρώτο και κυρίως κατά το δεύτερο τρίμηνο του 2002 εμφανίζεται μια αντίστροφη, ανοδικά κίνηση. Μπορούμε να αποδώσουμε αυτήν την αντίστροφη κίνηση, την ανοδική, του δείκτη της ανεργίας σε τρεις κυρίως λόγους.
      Ο πρώτος λόγος είναι τα διαρθρωτικά προβλήματα και οι πιέσεις ανταγωνισμού, οι οποίες εμφανίστηκαν κυρίως στο χώρο της κλωστοϋφαντουργίας και της ένδυσης. Ο δεύτερος λόγος είναι ο σημαντικός αριθμός αλλοεθνών εργαζομένων, που σε μεγάλο ποσοστό αναζήτησαν και αναζητούν εργασία στην πρωτεύουσα των προσφύγων στη Θεσσαλονίκη. Ο τρίτος λόγος είναι ότι σ’ αυτήν την περίοδο, στη Θεσσαλονίκη, υπήρξαν σοβαρά φαινόμενα αδήλωτης εργασίας.
      Η απάντησή μας στο γενικό πρόβλημα της ανεργίας είναι η απάντηση που προέρχεται μέσα από τη συνέχιση των ρυθμών ανάπτυξης. Η χώρα μας για το 2002 θα έχει –και η εκτίμησή μας είναι και για το 2003- το μεγαλύτερο ρυθμό ανάπτυξης πάνω από 4%, στην Ευρωπαϊκή Ένωση. Θα συνεχιστεί η πλήρης ανάπτυξη των τομεακών και περιφερειακών προγραμμάτων του Γ’ Κοινοτικού Πλαισίου Στήριξης, τα έργα της ολυμπιακής προετοιμασίας και τα προγράμματα απασχόλησης του ΟΑΕΔ. Ενώ και ο αναπτυξιακός νόμος, που σε λίγο θα συζητηθεί στη Βουλή θα έχει ως βασική του κατεύθυνση την προώθηση της απασχόλησης.
      Για τη Θεσσαλονίκη, ήδη εκτελούνται προγράμματα, τα οποία καλύπτονται από τον ΟΑΕΔ. Πρέπει να ενημερώσω ότι για το 2002 πρόκειται να δημιουργηθούν δύο χιλιάδες εκατόν δέκα πέντε θέσεις εργασίας μέσω της επιδότησης των επιχειρήσεων που δημιουργούν νέες θέσεις, ενώ, πρόκειται να εφαρμοσθούν προγράμματα νέων ελεύθερων επαγγελματιών απ΄ όπου αναμένεται η κάλυψη οκτακόσιες δεκαοκτώ θέσεων εργασίας θα συνεχιστεί επίσης η εκτέλεση των προγραμμάτων STAGE του 2001, όπου έχουν υπογραφεί τετρακόσιες τριάντα συμβάσεις με τον ιδιωτικό τομέα, καθώς επίσης και το STAGE του 2002.
      Εκτός αυτού θα συνεχιστεί το πρόγραμμα των ΑΜΕΑ, που προκηρύσσεται αυτές τις μέρες και πιστεύουμε ότι θα ωφεληθούν απ’ αυτό τετρακόσια άτομα με αναπηρίες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ολοκληρώνω αμέσως. Θα παρουσιάσω ορισμένα στοιχεία στη δευτερολογία μου, κύριε Πρόεδρε, γιατί το θέμα είναι ευρύ.
      Δύο νέα Κέντρα Προώθησης της Απασχόλησης θα λειτουργήσουν στο πρώτο εξάμηνο του 2003 στη Θεσσαλονίκη. Ήδη προωθούνται οι προγραμματικές συμβάσεις με διαδημοτικές επιχειρήσεις, που έχουν ως στόχο την εξεύρεση εργασίας σε κατοίκους των δημοτικών τους διαμερισμάτων.
      Τέλος πρέπει να πω ότι μετά την ολοκλήρωση της σχετικής μελέτης της τρίτης εταιρείας του ΟΑΕΔ θα προχωρήσουμε σε κοινωνικό διάλογο για τη δημιουργία ειδικού ολοκληρωμένου προγράμματος για την ανεργία στη Θεσσαλονίκη.
      ΠΡΟΕΔΡΟΣ (Απόστολος Κακλαμάνης): Εδώ πρέπει να πω ότι στην υπέρβαση του χρόνου ομιλίας σας συνήργησε ο κ. Ιωαννίδης, ο οποίος αποσπούσε την προσοχή μου. 
      Η κα Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η ερώτησή μου είχε ως σκοπό να μου πείτε τα μέτρα, τα οποία θα λάβετε μετά τις διαπιστώσεις που έχετε κάνει κι εσείς. 
      Όμως πάλι μου απαριθμήσατε μια σειρά μέτρων, που αφορούν κάποια στοιχεία της κατάρτισης και κάποια στοιχεία για την καλύτερη οργάνωση του ΟΑΕΔ στη Θεσσαλονίκη. Εντοπίσατε κι εσείς, όπως εντοπίζουν και οι μελέτες, τα προβλήματα και κυρίως το διαρθρωτικό πρόβλημα, το οποίο έχει η Θεσσαλονίκη μετά την υποχώρηση του τομέα της κλωστοϋφαντουργίας και πολλών άλλων θεμάτων της βιομηχανίας της.
      Εμείς, κύριε Υπουργέ, έχουμε εντοπίσει ότι αυτή η Κυβέρνηση αναλώνεται μόνο στο να κάνει μελέτες, να εξαγγέλλει επιχειρησιακά προγράμματα και να αποπροσανατολίζει κατ’ εμάς την κατάσταση. Εκατόν εξήντα μελέτες έγιναν για τη δυτική Θεσσαλονίκη, για τα προβλήματα της ποιότητας ζωής, την υποβάθμισή της και την ανεργία και όμως παραμένει πρωτεύουσα της ανεργίας.
      	Αυτήν τη στιγμή, ο Υπουργός Μακεδονίας – Θράκης, μέσα από κάποιες συναντήσεις εντελώς αποπροσανατολιστικές για εμάς, εξαγγέλλει άλλες δέκα πέντε νέες μελέτες και -δεν ξέρω πόσα- επιχειρησιακά προγράμματα.
      Κύριε Υπουργέ, αυτήν τη στιγμή το Γ΄ Κοινοτικό Πλαίσιο Στήριξης και οι επιχειρηματικές δράσεις που προβλέπονται μέσα από εκείνο, δεν έχουν ακόμα ούτε καν ξεκινήσει. Τα προγράμματα ανάπτυξης της υπαίθρου, τα προβλήματα της οποίας επιβαρύνουν το πολεοδομικό συγκρότημα -με τα προβλήματα που έχουν κυρίως οι νέοι αγρότες και επιζητούν θέσεις εργασίας στη Θεσσαλονίκη- μόλις τώρα έχουν δημοπρατηθεί από τα προγράμματα του Γ΄ Κοινοτικού Πλαισίου Στήριξης.
      Τα προγράμματα για την κατάρτιση όχι μόνο δεν έχουν αρχίσει, αλλά δεν έχουν καν ακόμα δημοσιοποιηθεί.
      Ξέρετε πάρα πολύ καλά και εσείς ότι, όσον αφορά στα επιχειρησιακά προγράμματα, ακόμα και στα περιφερειακά, μεταφέρεται η αξιολόγησή τους και η έγκρισή τους μέσω των τραπεζών –η διαδικασία δεν έχει αρχίσει ακόμα- και ούτε καν σε αυτή χρησιμοποιείται ο ενδιάμεσος φορέας διαχείρισης που έπρεπε να χρησιμοποιείται σύμφωνα με τις ισχύουσες διατάξεις και τις αρχές του προγραμματισμού.
      Κατά τη μετάβαση των αντίστοιχων κλιμακίων, των Υπουργείων Εργασίας και Ανάπτυξης και μάλιστα κατά την ημερίδα του Εργατικού Κέντρου της Θεσσαλονίκης, τουλάχιστον οι τοποθετήσεις που άκουσα από τα κυβερνητικά μέλη ήταν ιδιαίτερα απογοητευτικές: Ένας γενικός σχεδιασμός περί ανάπτυξης, ένας γενικός σχεδιασμός περί της ανάγκης να εγκαταλείψουμε το σοσιαλισμό -γιατί η παγκοσμιοποίηση επιβάλλει άλλους τρόπους και όρους- και ένας γενικότερος σχεδιασμός για την περαιτέρω απορύθμιση των σχέσεων εργασίας, το οποίο, όπως και εσείς εντοπίσατε, είναι το τρίτο πιο σημαντικό πρόβλημα για την ανεργία στη Θεσσαλονίκη.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      ΠΡΟΕΔΡΟΣ (Απόστολος Κακλαμάνης): Τη λέξη «σοσιαλισμό» να μην την ξαναπείτε, γιατί θα σας βάλω πιπέρι. Αυτή η λέξη απαγορεύεται.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, έχει καταργηθεί;
      ΠΡΟΕΔΡΟΣ (Απόστολος Κακλαμάνης): Απαγορεύεται η εκφορά αυτής της λέξεως. Αν υπάρχει ή δεν υπάρχει ή αν θα υπάρξει, αυτό δεν απαγορεύεται.
      Ο κ. Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Θα ήθελα να πω προς την αγαπητή κυρία συνάδελφο ότι τα προγράμματα -στα οποία ήμουν επιγραμματικός λόγω του χρόνου- δεν είναι προγράμματα κατάρτισης. Αυτά για τα οποία μίλησα είναι συγκεκριμένα προγράμματα, τα οποία έχουν σχέση με τη δημιουργία νέων θέσεων εργασίας, με την επιδότηση επιχειρήσεων προς αυτό το σκοπό, καθώς επίσης και με την αυτοαπασχόληση. 
      Είπα συγκεκριμένα ότι για το 2002 από αυτά τα εθνικά προγράμματα, τα οποία καλύπτει ο ΟΑΕΔ για την περιοχή της Θεσσαλονίκης, θα δημιουργηθούν δύο χιλιάδες εκατόν δώδεκα θέσεις εργασίας, με την έννοια της επιδότησης των επιχειρήσεων για τη δημιουργία αυτών των θέσεων, θα δημιουργηθούν οκτακόσιες δέκα οκτώ επιχειρήσεις μικρού μεγέθους με την επιδότηση νέων αυτοαπασχολούμενων ελεύθερων επαγγελματιών και, παράλληλα, συνεχίζονται τα προγράμματα STAGE 2001  και STAGE 2002. Από το πρώτο έχουν ήδη υπογραφεί τετρακόσιες τριάντα συμβάσεις με τον ιδιωτικό τομέα.
      Είπα επίσης, για τα άτομα με αναπηρίες ότι ήδη κατά τα έτη 2000 και 2001 έχουν ωφεληθεί χίλια τέσσερα άτομα, αλλά δεν είναι μόνο αυτά τα προγράμματα. Θα αναφέρω ως σοβαρό παράδειγμα του τομεακού προγράμματος του Υπουργείου Ανάπτυξης, ότι για τη σχετική δράση ενίσχυσης των ολοκληρωμένων επιχειρηματικών σχεδίων μικρών και πολύ μικρών επιχειρήσεων, έχουν εγκριθεί πεντακόσιες ενενήντα δύο προτάσεις.
      Σε άλλο πρόγραμμα του Υπουργείου Ανάπτυξης, αυτό της νεανικής επιχειρηματικότητας, έχουν εγκριθεί τριακόσιες εβδομήντα μία περιπτώσεις.
      Από πρόγραμμα της ενίσχυσης της γυναικείας επιχειρηματικότητας -πάλι από το επιχειρησιακό πρόγραμμα- του Υπουργείου Ανάπτυξης έχουν εγκριθεί διακόσιες εβδομήντα πέντε περιπτώσεις.
      Πέρα όλων αυτών, αυτό το οποίο επισημάναμε είναι ότι ολοκληρώνοντας τη μελέτη από την πλευρά της τρίτης εταιρείας του ΟΑΕΔ, θα προχωρήσουμε σε κοινωνικό διάλογο, για να δημιουργήσουμε ένα ειδικό ολοκληρωμένο πρόγραμμα με σύμπραξη και συμμετοχή και άλλων πόρων από το Υπουργείο Ανάπτυξης, το Υπουργείο Οικονομίας, την Περιφέρεια Κεντρικής Μακεδονίας και τον ΟΑΕΔ, σε έναν ενιαίο και ευρύτερο ειδικό λογαριασμό, με στόχο ειδικότερα την αντιμετώπιση της ανεργίας στη Θεσσαλονίκη.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα συνεχιστεί η συζήτηση του νομοσχεδίου του Υπουργείου Πολιτισμού «Τροποποίηση και συμπλήρωση του ν.2725/1999, ρύθμιση θεμάτων Υπουργείου Πολιτισμού και άλλες διατάξεις».
      Στην πρωινή σημερινή συνεδρίαση, θα σας προτείνω να συζητήσουμε σε μια ενότητα τα κεφάλαια Δ’ και Ε’ και σε μια δεύτερη ενότητα να συζητήσουμε το ΣΤ΄ και Ζ’ κεφάλαιο και το απόγευμα τις τροπολογίες.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, από τη μέτρηση του χρόνου που έχω κάνει, θα ήθελα να πω ότι στην πρώτη φάση συμφωνούμε, να είναι μαζί τα κεφάλαιο Δ’ και Ε’. Θα έλεγα να συζητήσουμε το κεφάλαιο ΣΤ΄ και να κλείσουμε την πρωινή συνεδρίαση, γιατί οι τροπολογίες είναι συνυφασμένες με το άρθρο 82 για την ολυμπιακή προετοιμασία και  μπορούμε να τα συζητήσουμε το απόγευμα. 
      ΠΡΟΕΔΡΟΣ (Απόστολος Κακλαμάνης): Κατά συνέπεια, μπορούμε σε μια ενότητα να συζητήσουμε το Ε’ και Δ’ κεφάλαιο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Και το ΣΤ΄.
      ΠΡΟΕΔΡΟΣ (Απόστολος Κακλαμάνης): Μια δεύτερη ενότητα να είναι το ΣΤ’ κεφάλαιο και το απόγευμα να συζητηθούν οι μεταβατικές διατάξεις και οι τροπολογίες. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Οι μεταβατικές διατάξεις είναι μαζί με τον ερασιτεχνικό αθλητισμό. Είναι το ΣΤ΄ κεφάλαιο.
      ΠΡΟΕΔΡΟΣ (Απόστολος Κακλαμάνης):  Ναι, αλλά οι τροπολογίες αναφέρονται στο άρθρο 82 που είναι στις μεταβατικές διατάξεις, όπως λέει ο κ. Ορφανός. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Οι μεταβατικές διατάξεις είναι στο άρθρο 79. Το άρθρο 82 είναι για τα ολυμπιακά θέματα.  Οι τροπολογίες είναι στο άρθρο 82.
      ΠΡΟΕΔΡΟΣ (Απόστολος Κακλαμάνης): ‘Αρα, λοιπόν, καλώς θα μείνουν χωριστά για το απόγευμα οι μεταβατικές διατάξεις, που είναι το άρθρο 82. 
      ΠΥΘΑΓΟΡΑΣ ΒΑΡΔΙΚΟΣ: Μπορούμε να συζητήσουμε το πρωί και τα άρθρα 80, 81.
      ΠΡΟΕΔΡΟΣ (Απόστολος Κακλαμάνης): Λοιπόν, δεν υπάρχει λόγος να τρώμε άλλο χρόνο. Θα συζητηθεί τώρα σε μια ενότητα το Δ’ και Ε’ κεφάλαιο, σε μια δεύτερη ενότητα το ΣΤ’ κεφάλαιο τώρα το πρωί και το απόγευμα οι μεταβατικές διατάξεις και οι τροπολογίες μαζί. Μετά θα συζητηθούν οι τροπολογίες των συναδέλφων. Οι υπουργικές τροπολογίες, εφόσον αφορούν τις μεταβατικές διατάξεις, θα συζητηθούν εκεί.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θα πρότεινα η απογευματινή συνεδρίαση να ξεκινήσει λίγο νωρίς.
      ΠΡΟΕΔΡΟΣ (Απόστολος Κακλαμάνης): Υπολογίζω ότι η πρωινή συνεδρίαση θα τελειώσει πολύ νωρίς, οπότε μπορούμε να πούμε από τώρα –και θα δούμε βέβαια τι ώρα θα τελειώσουμε- ότι θα αρχίσουμε την απογευματινή συνεδρίαση μετά από δύο με δυόμισι ώρες από την λήξη της πρωινής. Μάλλον μπορούμε να συμφωνήσουμε από τώρα ότι η απογευματινή συνεδρίαση θα αρχίσει στις 17.30΄, μια ώρα νωρίτερα. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Δεν κατάλαβα, κύριε Πρόεδρε. Θα συζητήσουμε σε μια ενότητα το Δ’ και Ε’ κεφάλαιο, δηλαδή το ντόπινγκ και τη διαιτησία, μετά σε μια άλλη ενότητα τον ερασιτεχνικό αθλητισμό και τις μεταβατικές διατάξεις του αθλητισμού. Αυτά είναι ενιαία, δηλαδή μέχρι και το 79 άρθρο. Το απόγευμα, θα συζητήσουμε …
      ΠΡΟΕΔΡΟΣ (Απόστολος Κακλαμάνης): Τα άρθρα 79, 80 ,81 ,82 και 83.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Το άρθρο 79 το πρωί. Το απόγευμα θα συζητήσουμε τα άρθρα 80, 81 και 82 και τις τροπολογίες. 
      ΠΡΟΕΔΡΟΣ (Απόστολος Κακλαμάνης): Βεβαίως και το άρθρο 83. ‘Αρα, το άρθρο 79 θα συζητηθεί στη δεύτερη ενότητα. 
      Το λόγο έχει ο εισηγητής της Πλειοψηφίας κ.Βαρδίκος.
      ΓΕΩΡΓΙΟΣ ΟΡΦΑΝΟΣ: Θα μας δώσετε και περισσότερο χρόνο από τα δέκα λεπτά;
      ΠΡΟΕΔΡΟΣ (Απόστολος Κακλαμάνης): Αν χρειαστείτε, θα προστεθεί λίγος χρόνος για τους εισηγητές. Δεν υπάρχει θέμα.
      ΠΥΘΑΓΟΡΑΣ ΒΑΡΔΙΚΟΣ: Εγώ πάντως θα φροντίσω να είμαι σύντομος. 
      Τα άρθρα από το 52 μέχρι το 65, αφορούν την καταπολέμηση του ντόπινγκ, ενός παγκόσμιου φαινομένου από τα πιο αρνητικά στον αθλητισμό σήμερα. Μόνο το γεγονός ότι συνεργάζονται σχεδόν όλοι, η Ευρωπαϊκή ‘Ενωση, το Συμβούλιο της Ευρώπης, η Διεθνής Ολυμπιακή Επιτροπή, ο Παγκόσμιος Οργανισμός Αντιντόπινγκ, η UNESCO, η Παγκόσμια Οργάνωση Υγείας και η INTERPOL, δείχνει τη σοβαρότητα του θέματος.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Είναι ένα θέμα, για το οποίο εμείς δεν θα πρέπει να νιώθουμε μέχρι στιγμής και τόσο υπερήφανοι. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαρδίκο, συγγνώμη.
      Κύριε Υπουργέ, πέραν όσων τροποποιήσεων ανακοινώσατε χθες, είχατε θυμίζω ανακοινώσει τροποποιήσεις και σε αυτά τα άρθρα, που συζητούμε σήμερα έχετε κάποιες άλλες τροποποιήσεις να κάνετε; 
      Επειδή χθες έγινε δεύτερος κύκλος συζήτησης, θα παρακαλέσω τον κ. Βαρδίκο να προηγηθεί ο κύριος Υπουργός, εφόσον θα ανακοινώσει σ’ αυτά τα άρθρα κάποιες τροποποιήσεις πρόσθετες
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με την άδεια του κ. Βαρδίκου θα το προτιμούσα κι εγώ. 
      ΠΡΟΕΔΡΕΥΩΝ (Κωνσταντίνος Γείτονας): Ας τις ανακοινώσει ο κύριος Υπουργός, κύριε Βαρδίκο, για να μην έχουμε μετά δεύτερο κύκλο τοποθετήσεων και επί των τροποποιήσεων. Είναι καλύτερα έτσι, για να μη γίνει αυτό που έγινε χθες και ήταν ουσιαστικά αταξία.
      Ορίστε, κύριε Υπουργέ, έχετε το λόγο. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα εκφωνήσω κάποιες μικρές αλλαγές. 
      Στο άρθρο 61, στην παρ. 1  μνημονεύονται τα προβλεπόμενα στα άρθρα 119 και 127 Β του παρόντος νόμου. Πρέπει να μνημονευτεί και το άρθρο 129. Άρα, πρέπει να γίνει «τα προβλεπόμενα στα άρθρα 119, 127 Β και 129 του παρόντος νόμου». Είναι στη σελίδα 32, στη δεξιά στήλη, στο άρθρο 61 παρ. 1.
      ΓΕΩΡΓΙΟΣ ΟΡΦΑΝΟΣ: Το είχα πει στην επιτροπή.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το ελέγξαμε και το βάζουμε.
      Στο άρθρο 62, στην παρ. 2 προβλέπεται η έκδοση απόφασης του Υπουργού Πολιτισμού. Αυτή πρέπει να γίνει κοινή απόφαση των Υπουργών Υγείας και Πρόνοιας και Πολιτισμού. Άρα στο άρθρο 62 παρ. 2 η φράση «Με απόφαση του Υπουργού Πολιτισμού» αντικαθίσταται με τη φράση «Με κοινή απόφαση των Υπουργών Υγείας και Πρόνοιας και Πολιτισμού».
      Στο άρθρο 64 πρέπει να γίνουν ορισμένες νομοτεχνικές μεταβολές, που τις ζήτησε ο Εθνικός Οργανισμός Φαρμάκων και νομίζω ότι πρέπει να εναρμονιστούμε. Δεν αλλάζει τίποτα επί της ουσίας, αλλά πρέπει να εναρμονιστούμε με τις παρατηρήσεις του οργανισμούς, οι οποίες νομίζω ότι είναι σωστές. Άρα εκεί που προβλέπεται η δήλωση στο Υπουργείο Υγείας και Πρόνοιας πρέπει να αντικατασταθεί από δήλωση στον Εθνικό Οργανισμό Φαρμάκων και εκεί που προβλέπεται ότι πωλούνται σε φαρμακεία, νοσοκομεία και άλλες εξουσιοδοτημένες εγκαταστάσεις για κάθε κατηγορία από τα παραπάνω, πρέπει να διαγραφεί το «άλλες εξουσιοδοτημένες εγκαταστάσεις».
      Άρα μιλάμε για το άρθρο 64 παρ. 1 στη σελίδα 33. Διαβάζω τη διατύπωση: «Μια φορά κατ΄ έτος οι παραγωγοί, εισαγωγείς και διανομείς φαρμάκων-σκευασμάτων και συμπληρωμάτων διατροφής, τα οποία περιέχουν απαγορευμένες ουσίες, που περιλαμβάνονται στην κοινή απόφαση του άρθρο 128 Γ του παρόντος, δηλώνουν στον Εθνικό Οργανισμό Φαρμάκων (ΕΟΦ) τις ποσότητες που παράγονται, εισάγονται, διανέμονται και πωλούνται στα φαρμακεία και νοσοκομεία».
      Κατά την ίδια λογική η παράγραφος 2 πρέπει να διατυπωθεί ως εξής: «Η συσκευασία και οι οδηγίες χρήσης των φαρμάκων-σκευασμάτων και συμπληρωμάτων διατροφής, που αναφέρονται στην παρ. 1, πρέπει να συμπεριλαμβάνουν ειδική προειδοποίηση, καθώς και κατανοητές και λεπτομερείς πληροφορίες για προφύλαξη για όσους ασχολούνται με τον αθλητισμό, που θα καθοριστούν από τον Εθνικό Οργανισμό Φαρμάκων (ΕΟΦ)».
      Στην παρ. 3 πρέπει επίσης η αίτηση να υποβάλλεται στον ΕΟΦ και όχι στο Υπουργείο Υγείας. Άρα η παρ. 3 διατυπώνεται ως εξής: «Στις περιπτώσεις αίτησης για άδεια κυκλοφορίας, ή αίτησης για μεταβολή ή για ανανέωση της άδειας, ο Εθνικός Οργανισμός Φαρμάκων (ΕΟΦ) ελέγχει τη συμμόρφωση με τις υποχρεώσεις που αναφέρονται στην παρ. 2 αναφορικά με τη συσκευασία των φαρμάκων-σκευασμάτων και συμπληρωμάτων διατροφής». 
      Ως προς την παρ. 4, προτείνει ο ΕΟΦ να διατηρούνται οι συνταγές όχι για έξι μήνες, αλλά για δύο χρόνια. Επομένως, η παρ. 4 διατυπώνεται ως εξής: «Οι συνταγές οι οποίες εκδίδονται σύμφωνα με το άρθρο 128 ιΒ, παρ. 2 του παρόντος και εκτελούνται από τα φαρμακεία, φυλάσσονται επί διετία».
      Και μία τελευταία παρατήρηση, η οποία αφορά το άρθρο 79, που θα το συζητήσουμε στη δεύτερη ενότητα. Θα μου επιτρέψετε, όμως, να την εκφωνήσω τώρα με την άδειά σας. Ο κ. Λιάνης με τον κ. Τζιόλα θέτουν επιτακτικώς ένα ζήτημα, το οποίο υπάρχει, που αφορά δύο πολύ ωραία, αλλά μη λειτουργούντα χιονοδρομικά κέντρα, της Βασιλίτσας στα Γρεβενά και της Βίγλας Πισοδερίου στη Φλώρινα. 
      Αν δεν έχει αντίρρηση το Τμήμα και με την άδεια του Προέδρου, πρέπει να προβλέψουμε μία εξουσιοδότηση για τον οργανισμό του καθενός από τα δύο αυτά χιονοδρομικά κέντρα, γιατί είναι κρίμα να μην λειτουργούν οι υποδομές αυτές. Θα σας μοιράσω μία προσθήκη.
      ΕΜΜΑΝΟΥΗΛ ΚΕΦΑΛΟΓΙΑΝΗΣ: Υπάρχει και άλλο ένα στον Ψηλορείτη, στα Ανώγεια. 
      ΠΡΟΕΔΡΕΥΩΝ (Κωνσταντίνος Γείτονας): Να την διανείμετε, αν και δεν συζητούμε αυτήν την ενότητα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα ήθελα να το εκφωνήσω, όμως, για να καταγραφεί στα Πρακτικά, γιατί μπορεί να μην είμαι εδώ εκείνη τη στιγμή λόγω Υπουργικού Συμβουλίου. Θα μου το επιτρέψετε, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Γείτονας): Σας το επιτρέπω.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εκφωνώ και μετά θα σας μοιραστεί. Δεν είναι τίποτα. Προστίθεται μία παράγραφος στο άρθρο 79, η οποία έχει ως εξής:
       «Με προεδρικό διάταγμα που εκδίδεται με πρόταση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Πολιτισμού καθορίζονται για το Εθνικό Χιονοδρομικό Κέντρο Βασιλίτσας και το Εθνικό Κέντρο Βίγλας Πισοδερίου: α) οι θέσεις εργασίας μόνιμου και εποχικού προσωπικού, β) η οργάνωση, η διάρθρωση των υπηρεσιών του, η καθ’ ύλην κατανομή των αρμοδιοτήτων αυτών, καθώς και τα θέματα λειτουργίας τους, γ) ο αναγκαίος αριθμός θέσεων του προσωπικού κατά κατηγορία κλάδο και ειδικότητα, τα κριτήρια και η διαδικασία της επιλογής τους και κάθε άλλο θέμα στελέχωσής του, και δ) κάθε άλλη αναγκαία λεπτομέρεια για την οργάνωση και τη λειτουργία του».
      Το δίνω και αυτό.
      (Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά την προαναφερθείσα προσθήκη, η οποία έχει ως εξής:
      «Στο άρθρο 79 προστίθεται παράγραφος 10 ως εξής:
      «10. Με προεδρικό διάταγμα που εκδίδεται με πρόταση των Υπουργών Οικονομίας και Οικονομικών Εσωτερικών Δημόσιας Διοίκησης και Αποκέντρωσης και Πολιτισμού καθορίζονται για το Εθνικό Χιονοδρομικό Κέντρο Βασιλίτσας και το Εθνικό Χιονοδρομικό Κέντρο Βίγλας Πισοδερίου: α) οι θέσεις εργασίας μονίμου και εποχιακού προσωπικού, β) η οργάνωση, η διάρθρωση των υπηρεσιών του, η καθύλην κατανομή των αρμοδιοτήτων αυτών, καθώς και τα θέματα λειτουργίας τους, η γ) ο αναγκαίος αριθμός θέσεων του προσωπικού κατά κατηγορία κλάδο και ειδικότητα, τα κριτήρια και η διαδικασία της επιλογής τους και κάθε άλλο θέμα στελέχωσης του, και δ) κάθε άλλη αναγκαία λεπτομέρεια για την οργάνωση και λειτουργία του».
      ΠΡΟΕΔΡΕΥΩΝ (Κωνσταντίνος Γείτονας): Καλώς. Θα διανεμηθεί.
      Το λόγο έχει ο εισηγητής της Πλειοψηφίας ο κ. Βαρδίκος.
      ΠΥΘΑΓΟΡΑΣ ΒΑΡΔΙΚΟΣ: Σε αυτά, που θέλω εγώ να πω, δεν θα υπάρχει καμία αλλαγή.
      Είχα πει πως ο τρόπος, με τον οποίο αντιμετωπίζουμε εμείς το ντόπινγκ σήμερα, δεν είναι σαφώς ο ενδεδειγμένος. Γι’ αυτό το λόγο αποκτά το νομοσχέδιο, που συζητάμε, στο θέμα αυτό μια πρόσθετη σπουδαιότητα.
      Δύο χρόνια πριν από τους Ολυμπιακούς Αγώνες έχουμε σαφώς υποχρέωση να εναρμονίσουμε τη νομοθεσία μας με αυτά που συμβαίνουν στον υπόλοιπο κόσμο, με στόχο να προστατεύσουμε την υγεία των αθλητών, να διασφαλίσουμε τη γνησιότητα του αθλητικού αποτελέσματος και να δώσουμε σε όλες τις διαστάσεις του τον αθλητισμό σαν χαρά της ζωής και όχι σαν κομμάτι του θανάτου.
      Ορίζονται απαγορευμένα μέσα, εξειδικεύονται οι απαγορευμένες ουσίες, προσδιορίζονται οι διαδικασίες ελέγχου, συνιστάται το Εθνικό Συμβούλιο Καταπολέμησης Ντόπινγκ. Η βαρύτητα των παραβάσεων και η επιμέτρηση των κυρώσεων εξαρτώνται από την ιδιότητα των υπαιτίων. Δίδεται ιδιαίτερη προσοχή στο ντόπινγκ, που αφορά ανήλικα άτομα. Γίνεται διάκριση μεταξύ επαγγελματιών και ερασιτεχνών.
      Οι ποινικές κυρώσεις είναι αυστηρές. Καθορίζονται τα αρμόδια όργανα για την επιβολή των ποινών και εναρμονίζονται οι διαδικασίες ελέγχου και τα σχετικά θέματα κοινοποίησης με τις διατάξεις για την προστασία προσωπικών δεδομένων.
      Ιδρύονται ιατρικές μονάδες καταπολέμησης της χρήσης απαγορευμένων ουσιών. Υποχρεώνονται οι ομοσπονδίες να πάρουν σειρά μέτρων και θεσπίζονται αυστηρότατοι έλεγχοι, για να εμποδίσουν τη διακίνηση και εμπορία απαγορευμένων ουσιών και μεθόδων. 
      Το άρθρο 52 επισημαίνει τις σοβαρές επιπτώσεις, που επιφέρνει το ντόπινγκ στο αθλητικό αποτέλεσμα, στην υγεία των αθλητών, στις θεμελιώδεις αρχές του Ολυμπισμού και στο εν γένει «ευ αγωνίζεσθαι», αλλά και στην ιατρική ηθική.
      Με το άρθρο 53 ορίζονται οι έννοιες: ντόπινγκ αθλητή, χρήση και χορήγηση απαγορευμένων μέσων, σχετική ουσία, βιολογικό ντόπινγκ, ουσίες παραλλαγής, φαρμακευτική χημική, γενετική φυσική, παραποίηση , ντόπινγκ ίππου, δείγμα, θετικό αποτέλεσμα, απαγορευμένη δραστηριότητα.
      Με το άρθρο 54 προσδιορίζεται ότι τα απαγορευμένα μέσα είναι οι απαγορευμένες ουσίες και οι απαγορευμένες μέθοδοι. Δεν υπάρχουν μόνο απαγορευμένες ουσίες, για να μείνουμε στην ελληνική λέξη φαρμακοδιέγερση, ειπώθηκε και χθες, αλλά υπάρχουν και απαγορευμένες μέθοδοι που το ντόπινγκ τις περιλαμβάνει.
      Με το άρθρο 55 καθορίζονται οι διαδικασίες ελέγχου. Η αρμόδια υπηρεσία του ΟΑΚΑ παίρνει δείγματα από αθλητές ή ίππους. Το αναγνωρισμένο από τη ΔΟΕ εργαστήριο ελέγχου ντόπινγκ αναλύει τα δείγματα. Θα εκδοθεί κοινή υπουργική απόφαση για τον καθορισμό των διαδικασιών του ελέγχου γενετικού ντόπινγκ.
      Με το άρθρο 56 ο έλεγχος σε αθλητές διενεργείται και κατά τη διάρκεια των αγώνων και εκτός αγώνων. Αυτό ορίζεται ρητά. Επίσης, ορίζεται και ο κατ’ ελάχιστον υποχρεωτικός έλεγχος σε όλα τα αθλήματα και προβλέπεται υπουργική απόφαση που θα ρυθμίσει όλα τα σχετικά με τον έλεγχο θέματα.
      Με το άρθρο 57 ορίζεται το Εθνικό Συμβούλιο Καταπολέμησης του ντόπινγκ. Αυτό συνίσταται για πρώτη φορά και είναι ανεξάρτητο όργανο. Σ’ αυτό ανατίθενται ο σχεδιασμός, η παρακολούθηση, ο έλεγχος, ο συντονισμός και η εφαρμογή δράσεων και προγραμμάτων που καταπολεμούν το ντόπινγκ σε εθνικό επίπεδο. Τα μέλη του έχουν τριετή θητεία και είναι εννιά, τρεις νομικοί, τρεις της φαρμακολογίας-τοξικολογίας και ιατρικής και τρεις από το χώρο του αθλητισμού. Η Γενική Γραμματεία και εδώ καλύπτει τα έξοδα λειτουργίας και τις αποδοχές των μελών και διαθέτει ανάλογο προσωπικό και χώρο.
      Με το άρθρο 58 ορίζονται με σαφήνεια και λεπτομέρεια οι περιπτώσεις πειθαρχικών παραβάσεων, καθώς και οι περιπτώσεις κατά τις οποίες η χρήση απαγορευμένης ουσίας δεν αποτελεί παράβαση ντόπινγκ. Υπάρχει και αυτή η περίπτωση.
      Με το άρθρο 59 προβλέπονται πειθαρχικές κυρώσεις ανάλογα με την ιδιότητα των υπαιτίων και το ύψος τους προσδιορίζεται ανάλογα με το είδος της απαγορευμένης ουσίας ή της παράβασης. Επίσης, προβλέπονται και οι κυρώσεις σε περίπτωση υποτροπής.
      Στο άρθρο 60 αναφέρεται ρητά ότι όποιος χορηγεί σε αθλητές τέτοιες ουσίες τιμωρείται με φυλάκιση τουλάχιστον δύο ετών. Αν ο αθλητής είναι ανήλικος μέχρι δέκα ετών. Του απαγορεύεται η άσκηση επαγγέλματος σχετικού με τον αθλητισμό. Τιμωρείται με φυλάκιση μέχρι ενός έτους όποιος παρακωλύει, καταστρέφει ή αλλοιώνει δείγματα ή πλαστογραφεί αποτελέσματα ελέγχου.
      Με το άρθρο 61 ορίζεται ότι αρμόδια πρωτοβάθμια πειθαρχικά όργανα είναι αυτά των οικείων αθλητικών ομοσπονδιών, που λειτουργούν όπως ορίζεται στον πειθαρχικό τους κανονισμό. Μπορεί να προσβάλλει τις αποφάσεις τους αυτός, στον οποίον επιβλήθηκε η κύρωση ή το Εθνικό Συμβούλιο Καταπολέμησης του ντόπινγκ με προσφυγή στο ΑΣΕΑΔ ή στην επιτροπή εφέσεων της ΕΠΟ. Οι διαδικασίες ελέγχου ντόπινγκ εναρμονίζονται και με το ν. 2742/1997 για την προστασία του ατόμου από την επεξεργασία δεδομένων προσωπικού χαρακτήρα.
      Με το άρθρο 62 ιδρύονται ιατρικές μονάδες καταπολέμησης της χρήσης ντόπινγκ. Προβλέπεται η ίδρυσή τους με υπουργικές αποφάσεις και ορίζονται οι όροι και οι προϋποθέσεις της λειτουργίας τους.
      Με το άρθρο 63 καθορίζονται οι υποχρεώσεις των γιατρών κατά την εξέταση των αθλητών και τη θεώρηση του δελτίου υγείας τους και οι υποχρεώσεις τους σε περίπτωση εντοπισμού ευρημάτων που υποδηλώνουν χρήση απαγορευμένων ουσιών. Οι αθλητικές ομοσπονδίες οφείλουν να προστατεύουν την υγεία των αθλητών τους και να παίρνουν τα απαραίτητα μέτρα.
      Το άρθρο 64 αναφέρεται στο ν. 2725 και προσθέτει νέο άρθρο στον έλεγχο για την πρόσληψη, τη διακίνηση και την εμπορία απαγορευμένων ουσιών. Προβλέπονται αυστηρές διαδικασίες ελέγχου της παραγωγής, της συσκευασίας, της διακίνησης και της εμπορίας απαγορευμένων μέσων. Επιβάλλεται ονομαστική συνταγογράφηση και το Υπουργείο, οι οργανισμοί και το Εθνικό Συμβούλιο Καταπολέμησης του ντόπινγκ εξουσιοδοτούνται να ανταλλάσσουν μεταξύ τους πληροφορίες σχετικές με το ντόπινγκ.
      Με το άρθρο 65 ρυθμίζονται τα σχετικά με τον έλεγχο του ντόπινγκ στους ίππους και αναμορφώνονται οι σχετικές ποινικές διατάξεις για ίππους και αναβάτες. 
      Το πέμπτο κεφάλαιο αφορά τη διαιτησία, η οποία παίζει πολύ σημαντικό ρόλο και είναι ένας παράγοντας του αθλητισμού που περιέχει μεγάλες ευθύνες. Με μεγάλη ευκολία όλοι οι υπόλοιποι παράγοντες επιρρίπτουν τα όποια αμαρτήματα πάνω στη διαιτησία κάθε λίγο και λιγάκι. Αυτό βέβαια δεν την απαλλάσσει από τις δικές της ευθύνες. Η διαιτησία βρισκόταν πάντα και βρίσκεται και σήμερα «στο μάτι του κυκλώνα».
      Έχουμε αποκτήσει σημαντική εμπειρία, έχει υπάρξει σχετικός διάλογος και  πιστεύουμε ότι τα άρθρα, που το νέο νομοσχέδιο φέρνει, θα βοηθήσουν έτσι ώστε αυτός ο τομέας να λειτουργήσει σωστά και αποτελεσματικά.
      Δεχθήκαμε το σύγχρονο ευρωπαϊκό πρότυπο, ένα πρότυπο που οργανώνει με ευελιξία ολιγομελή σχήματα υψηλού κύρους με ανάλογη ευθύνη και βέβαια ανάλογη αμοιβή.
      Ανατίθεται στην αντίστοιχη εθνική ομοσπονδία του οικείου αθλήματος και στην ομοσπονδία της διαιτησίας να ρυθμίσουν τα σχετικά θέματα σε κανονιστικό επίπεδο και μειώνεται όσο είναι δυνατό η ρυθμιστική παρέμβαση του νομοθέτη.
      Από το άρθρο 66 μέχρι το άρθρο 72 είναι τα άρθρα που αφορούν τη διαιτησία. 
      Το άρθρο 66 αναφέρει ρητά ότι στην περιοχή μιας αθλητικής ένωσης μπορεί να συσταθεί ένας σύνδεσμος διαιτητών, στον οποίο θα παρέχεται ειδική αναγνώριση από τον Υπουργό. Οι σύνδεσμοι διαιτητών υποβάλλουν πίνακες για τους αγώνες τοπικών πρωταθλημάτων, διενεργούν προαγωγικές εξετάσεις και επιμορφώνουν τους διαιτητές τους με την εποπτεία της ομοσπονδίας. 
      Το άρθρο 67 προβλέπει για κάθε ομαδικό άθλημα να συστήνεται μία και μόνο ομοσπονδία διαιτητών. Η ομοσπονδία αυτή είναι το ανώτατο όργανο των διαιτητών και είναι σωματείο, σύμφωνα με τις διατάξεις του άρθρου 78 του Αστικού Κώδικα. Αναγνωρίζεται με ειδική απόφαση του Υπουργού. Έργο της η λειτουργία σχολών διαιτητών και ο ορισμός των καθηγητών σε αυτές, η υποβολή πινάκων διαιτητών για τις εθνικές κατηγορίες, η διενέργεια προαγωγικών εξετάσεων. Οι σύνδεσμοι και οι ομοσπονδίες διαιτητών έχουν διοικητική, οικονομική και διαχειριστική αυτοτέλεια.
      Το άρθρο 68 αναφέρει πως κάθε ομοσπονδία καταρτίζει κανονισμό διαιτησίας. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ δύο λεπτά ακόμη.
      ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Βαρδίκο, θα τα έχετε.
      ΠΥΘΑΓΟΡΑΣ ΒΑΡΔΙΚΟΣ: Στην αθλητική αυτή ομοσπονδία λειτουργεί τριμελής ή πενταμελής Κεντρική Επιτροπή Διαιτησίας με διετή ή τριετή θητεία που συγκεντρώνει όλες τις αρμοδιότητες σχετικά με επιλογή, αξιολόγηση, ορισμό και πειθαρχικό έλεγχο των διαιτητών, των παρατηρητών και των λοιπών βοηθητικών οργάνων. Η Κεντρική Επιτροπή Διαιτησίας στελεχώνεται από μη εν ενεργεία διεθνείς διαιτητές υψηλού κύρους. Ορίζονται από το Διοικητικό Συμβούλιο της αθλητικής ομοσπονδίας με πλειοψηφία τριών πέμπτων και μπορούν να παυθούν μόνο με πλειοψηφία τεσσάρων πέμπτων για ιδιαίτερα σπουδαίο λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό είναι το κακό.
      ΠΥΘΑΓΟΡΑΣ ΒΑΡΔΙΚΟΣ: Να το συζητήσουμε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Μήπως θα έπρεπε να βρούμε άλλο τρόπο ορισμού και ελέγχου της διαιτησίας;
      ΠΥΘΑΓΟΡΑΣ ΒΑΡΔΙΚΟΣ: Μα, είναι άλλος τρόπος αυτός, τουλάχιστον σύμφωνα με τον υπάρχοντα.
      Για το ποδόσφαιρο τα μέλη της Κ.Ε.Δ. ορίζονται από την ΕΠΟ με απόλυτη πλειοψηφία και παύονται από τη Γενική Συνέλευση με απόφαση των τριών πέμπτων του συνόλου των μελών. Τα τοπικά όργανα διαιτησίας είναι μονομελή ή τριμελή, ορίζονται με απόφαση του Διοικητικού Συμβουλίου της οικείας ένωσης, συγκεντρώνουν όλες τις αρμοδιότητες και έχουν διετή θητεία. Οι αποφάσεις των οργάνων διαιτησίας είναι οριστικές, άμεσα εκτελεστές και δεν χρήζουν της όποιας επικύρωσης.
      Προσδιορίζεται μεταβατικό στάδιο ενός έτους εντός του οποίου κάθε αθλητική ομοσπονδία πρέπει να προσαρμόσει τον κανονισμό της στις νέες ρυθμίσεις. 
      Σήμερα υπάρχει σε κάθε αθλητική ομοσπονδία η Κεντρική Επιτροπή Διαιτησίας με πέντε έως έντεκα μέλη, η Επιτροπή Ορισμού Διαιτητών με τρία μέλη, η Πειθαρχική Επιτροπή Διαιτησίας με τρία μέλη, η Επιτροπή Εφέσεων Διαιτητών με τρία μέλη και η Επιτροπή Ορισμού Παρατηρητών Διαιτησίας με πέντε μέλη.
      Η διεθνής πρακτική, όμως, έχει αποδείξει ότι είναι προτιμότερα τα ολιγομελή ευέλικτα όργανα υψηλού κύρους, ευθύνης και αμοιβής για τη διοίκηση της διαιτησίας, παρά τα πολλά, τα πολυμελή, τα οποία μέχρι στιγμής, τουλάχιστον στην ελληνική περίπτωση, απέδειξαν ότι δεν μπορούν να κάνουν σωστά τη δουλειά τους.
      Άρθρο 69: Προβλέπονται ανάλογες ρυθμίσεις με τα ομαδικά και για τα ατομικά αθλήματα. Σε κάθε αθλητική ομοσπονδία ατομικών αθλημάτων λειτουργεί Κ.Ε.Δ. Τα ίδια με τους διαιτητές ομαδικών αθλημάτων και ως προς τα κωλύματα. Ό,τι ισχύει στα ομαδικά αθλήματα για διαιτητές, κριτές, εφέτες, χρονομέτρες, σημειωτές, ισχύουν και στα ομαδικά.
      Το άρθρο 70 αναθέτει στις αθλητικές ομοσπονδίες να καταρτίσουν κανονισμούς που αφορούν την ένταξη των διαιτητών στους πίνακες, στον καθορισμό των κριτηρίων επιλογής, τίτλοι σπουδών, ξένη γλώσσα, ηλικία, εμπειρία, απόδοση, φυσική κατάσταση, υγεία, διαγωγή και συνέπεια, στις πειθαρχικές ευθύνες τους, στους περιορισμούς, στα ασυμβίβαστα και τα κωλύματα.
      Προσδιορίζονται τα στοιχεία που πρέπει να καταβάλλουν διαιτητές και παρατηρητές, δήλωση, ποινικό μητρώο και αποδεικτικό ότι κατέθεσαν δήλωση περί πόθεν έσχες αυτοί, οι σύζυγοι και τα τέκνα τους τόσο στον αρμόδιο αντεισαγγελέα του Αρείου Πάγου όσο και στην Επιτροπή Επαγγελματικού Αθλητισμού.
      Με το άρθρο 71 μετά από γνώμη του Επαγγελματικού Συνδέσμου και της Ομοσπονδίας Διαιτητών, το Διοικητικό Συμβούλιο της Αθλητικής Ομοσπονδίας εισάγει την επαγγελματική διαιτησία.
      Με το τελευταίο άρθρο αυτής της ενότητας που συζητάμε, το άρθρο 72, καταρτίζεται ειδικός κανονισμός που υπόκειται σε έλεγχο νομιμότητας από τον Υπουργό Πολιτισμού. Ο κανονισμός αυτός καταρτίζεται σε τρεις μήνες από την απόφαση του Διοικητικού Συμβουλίου της Αθλητικής Ομοσπονδίας και εφαρμόζεται την αμέσως επόμενη αγωνιστική περίοδο.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Ορφανός, εισηγητής της Νέας Δημοκρατίας.
      ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, έχουμε εισέλθει στη συζήτηση του 4ου κεφαλαίου το οποίο ασχολείται με το ντόπινγκ. Το ντόπινγκ είναι η σύγχρονη μάστιγα του αθλητισμού. Αν οι επιρροές δημιουργούσαν παλαιότερα προβλήματα στο χώρο του αθλητισμού, σήμερα αυτή η πάση θυσία προσπάθεια να πετύχει κάποιος, να κερδίσει τη νίκη, για να έχει τη δόξα και τα οφέλη τα οποία απορρέουν, έχει οδηγήσει τους αθλητές αλλά και όλους αυτούς οι οποίοι στηρίζουν μια ολόκληρη βιομηχανία να φροντίζουν να ενισχύουν τις δυνάμεις τους είτε με φάρμακα είτε με κύτταρα είτε με πλάσμα είτε  με οποιαδήποτε μορφή μπορεί να δικαιώσει τις επιδόσεις τους.
      Και βέβαια στη χώρα μας κάναμε μια προσπάθεια το 1986 με την κύρωση της Ευρωπαϊκής Σύμβασης με το ν. 2371 του έτους εκείνου. Ακολούθησε μια ανεπαρκής προσέγγιση από το ν. 2725. Στο νόμο εκείνο γινόταν μόνο μια απλή αναφορά.
      Το ντόπινγκ, λοιπόν, για το οποίο μέχρι σήμερα δεν έχουν γίνει ουσιαστικές προσπάθειες στη χώρα μας αλλοιώνει τη γνησιότητα του αποτελέσματος και της προσπάθειας των αθλητών, θέτει σε κίνδυνο την υγεία τους και κυρίως δίνει στους ανήλικους στοχεύσεις και αρχές οι οποίες δεν ταιριάζουν στο ολυμπιακό πνεύμα το οποίο έχει ζήσει και αναπτυχθεί στη χώρα μας και για το οποίο υπερηφανευόμαστε μέχρι σήμερα. Θα πρέπει όμως να καταβάλλουμε κάθε προσπάθεια, για να διατηρήσουμε αυτήν την περηφάνια στα πλαίσια του πραγματικού.
      Γνωρίζουμε πλέον ότι οι τρόποι με τους οποίους γίνεται το ντόπινγκ δεν είναι απλώς μια ένεση ή ένα χάπι. Έχουμε γενετικές βελτιώσεις οι οποίες γίνονται με άλλες μεθόδους οι οποίες πολλές φορές είναι πάρα πολύ δύσκολο να ανιχνευθούν και να τις ακολουθήσεις. Γίνεται, δηλαδή, μια μάχη ποιος θα προλάβει γρηγορότερα να βελτιωθεί. Αυτοί οι οποίοι ασχολούνται με το ντόπινγκ είναι εκείνοι οι οποίοι ασχολούνται με το αντιντόπινγκ, με την αντιμετώπισή του.
      Είναι φανερό, λοιπόν, ότι έχουμε μπροστά μας πολλά να κάνουμε και βέβαια είναι σαφέστατο ότι, αν θέλουμε να πετύχουμε και να μην παραμείνουμε στα λόγια –γιατί εν όψει του γεγονότος ότι πλησιάζουμε στο 2004 όλος ο κόσμος θα είναι στραμμένος στην Ελλάδα- θα πρέπει οι προϋποθέσεις οι οποίες τίθενται σε παγκόσμιο επίπεδο να γίνουν ακόμη αυστηρότερες στη δική μας χώρα, να σταλεί ένα μήνυμα ότι αυτό που εννοούμε διαφορετικοί Ολυμπιακοί Αγώνες είναι πραγματικά διαφορετικοί και δεν στηρίζονται σε φάρμακα και σε ενισχύσεις.  Στηρίζονται στις δυνάμεις και στην πραγματική προσπάθεια που κάνει ο κάθε αθλητής μέσα στους αγωνιστικούς χώρους.
      Στο άρθρο 53-54 έχουμε τους χαρακτηρισμούς οι οποίοι –κύριε Υπουργέ, το έχω πει και στη συζήτηση στην επιτροπή- θα μπορούσαν να είναι κομμάτι ενός κανονισμού λειτουργίας.
      Οι ουσίες που είναι απαγορευμένες, περιέχονται σε όλους τους κανονισμούς των παγκόσμιων ομοσπονδιών.
      Άρα, λοιπόν, εκείνο που θα έκρινα απαραίτητο, είναι το άρθρο 55, που μιλά για τις διαδικασίες ελέγχου του ντόπινγκ, δηλαδή πώς είναι υποχρεωμένοι να δέχονται τον έλεγχο.
      Υπάρχει μια κρίσιμη παράγραφος στο άρθρο αυτό, η παράγραφος 5, που λέει το εξής: «Τα εργαστήρια τεκμαίρεται ότι διενεργούν τις αναλύσεις με βάση τους κρατούντες και τους παραδεκτούς κανόνες της επιστήμης. Κατά του τεκμηρίου αυτού χωρεί ανταπόδειξη».
      Αυτό δίνει μεν τη δυνατότητα εφέσεως, να έχει κάποιος τη δυνατότητα να υποστηρίξει ότι δεν ήταν ντοπαρισμένος, αλλά από την άλλη πλευρά μπορεί να ανατρέψει την έννοια των τεκμηρίων. Θα πρέπει, λοιπόν, εμείς αυτά τα τεκμήρια να τα κάνουμε πιο συγκεκριμένα. Είναι τα τεκμήρια βάσει των οποίων θα αποδεικνύεται ότι είναι ντοπαρισμένος, διότι αν χωρεί ανταπόδειξη με διαφορετικά κριτήρια, καταλαβαίνετε ότι θα ψάχνουμε αλλού και αυτός θα πηγαίνει αλλού τη συζήτηση. Αυτό το σημείο θα ήθελα να το διευκρινίσετε.
      Επίσης, στο άρθρο 56, παράγραφος 5, λέτε: «Όσον αφορά στα ατομικά αθλήματα, έλεγχος ντόπινγκ γίνεται τουλάχιστον σε μία αγωνιστική ημέρα διεξαγωγής των Πανελληνίων Αγώνων και Εθνικών Πρωταθλημάτων της ανώτατης ηλικιακής κατηγορίας». Γιατί σε μία; Γιατί προσδιορίζεται σε μία;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Τι να πούμε; Να πούμε σε «όλες»; Σε μία τουλάχιστον.
      ΓΕΩΡΓΙΟΣ ΟΡΦΑΝΟΣ: Εντάξει, αλλά το «τουλάχιστον», γίνεται μετά το μέγιστο. Να το φροντίσετε.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Να κάνουμε σε όλες τις ημέρες;
      ΓΕΩΡΓΙΟΣ ΟΡΦΑΝΟΣ: Γιατί να το προσδιορίζουμε; Αφού παρακάτω γράφετε ότι ο ΕΣΚΑΝ έχει τη δυνατότητα να φτιάξει το πρόγραμμα βάση του οποίου θα γίνονται οι έλεγχοι. 
      Άρα, λοιπόν, δεν υπάρχει υποχρέωση να τους προσδιορίζουμε αν θα είναι μία μέρα ή όχι. Θα υπάρχει ένα πρόγραμμα που θα κάνει εκτάκτως ελέγχους, χωρίς να προσδιορίζεται εάν θα είναι μία ή δύο ημέρες.  Δηλαδή εάν κάνουμε τη μία μέρα την άλλη δεν θα κάνουμε; Να ησυχάσουν οι επόμενοι;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Να κάνουμε όλες τις μέρες δεν έχουμε τα μέσα.
      ΓΕΩΡΓΙΟΣ ΟΡΦΑΝΟΣ: Αυτό είναι άλλο θέμα. Να προσδιορίζετε το πότε θα γίνονται.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, μην αρχίζουμε αντικανονικό διάλογο. 
      Σημειώστε, κύριε Υπουργέ, τι έχετε να πείτε και απαντήστε μετά εάν δέχεσθε αυτά που λέει ο κύριος συνάδελφος ή όχι.
      ΙΩΑΝΝΗΣ ΚΕΦΑΛΟΓΙΑΝΝΗΣ: Διάλογος είναι η Βουλή. Το κατακτήσαμε.
      ΓΕΩΡΓΙΟΣ ΟΡΦΑΝΟΣ: Στο άρθρο 56 παράγραφος 9 λέμε…
      ΠΡΟΕΔΡΕΥΩΝ (Κωνσταντίνος Γείτονας): Κύριε Ορφανέ, μισό λεπτό, να απαντήσω πρώτα στον κ. Κεφαλογιάννη. Με όλο το σεβασμό που έχω στην κοινοβουλευτική του εμπειρία. Η Βουλή είναι διάλογος, αλλά οργανωμένος. Εάν ο διάλογος μεταξύ του κυρίου Υπουργού και του κυρίου εισηγητή επεκταθεί σε όλη την Αίθουσα με κάθε συνάδεφλο τότε δεν θα προχωρήσει ομαλά η συζήτηση, θα υπάρξει αταξία.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είναι έτσι.
      ΠΡΟΕΔΡΕΥΩΝ (Κωνσταντίνος Γείτονας): Το Προεδρείο θέλει να διευκολύνει το διάλογο, κύριε Κεφαλογιάννη, στο πλαίσιο όμως του Κανονισμού.
      Συνεχίστε, κύριε Ορφανέ.
      ΓΕΩΡΓΙΟΣ ΟΡΦΑΝΟΣ: Έλεγα ότι στο άρθρο 56, παράγραφος 9 γράφουμε ότι δεν επιτρέπεται η διενέργεια ελέγχου ντόπινγκ από οιονδήποτε φορέα, ημεδαπό ή αλλοδαπό, χωρίς προηγούμενη ενημέρωση του Εθνικού Συμβουλίου Καταπολέμησης του Ντόπινγκ. 
      Αυτή, κύριε Υπουργέ, είναι μια επικίνδυνη παράγραφος εν όψει των σχολίων που έγιναν στους τελευταίους αγώνες και αυτά που επαναλαμβάνονται συνεχώς σε μία προσπάθεια αμφισβήτησης των αθλητών μας. Εδώ είναι σαν να ζητάμε να μας ενημερώσουν πότε θα έρθουν για να ξέρουμε τι θα κάνουμε. Για ποιο λόγο θα πρέπει η παγκόσμια ομοσπονδία ή αυτοί που κάνουν τον έλεγχο να μας ενημερώσουν όταν θα έρθουν; Εάν μπορέσετε να μου το αιτιολογήσετε. Πάντως, είναι επικίνδυνο, γιατί βάζει έναν κανόνα που δημιουργεί αμφιβολίες στο εξωτερικό και ξέρετε ότι αυτό πρέπει να το καταπολεμήσουμε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν εναρμονιζόμαστε με την παγκόσμια ομοσπονδία;
      ΓΕΩΡΓΙΟΣ ΟΡΦΑΝΟΣ: Όσον αφορά στους κανονισμούς ναι, αλλά στις διαδικασίες μένουν κάποια σημεία.
      Όσον αφορά στο άρθρο 57 παράγραφος 2α΄, όπως είχα πει και στην επιτροπή, δεν με έχει καλύψει η εξήγηση γιατί έχουμε τρεις νομικούς. Θα έλεγα ότι ένας νομικός αρκεί, φθάνει να βάλουμε δύο εκπροσώπους ομοσπονδιών, ενδεχομένως των μεγαλυτέρων ή στον κανονισμό λειτουργίας θα μπορούσαμε να βάλουμε μια διαδοχή των μεγάλων ομοσπονδιών ως εκπροσώπηση στο Εθνικό Συμβούλιο Καταπολέμησης του Ντόπινγκ.
      Στο άρθρο 58, δηλαδή στο άρθρο 128Ζ του ν. 2725,  νομίζω ότι χρήζει υπόμνησης η παράγραφος που λέει: «Η πειθαρχική παράβαση τελείται με την πράξη της χορήγησης ή της χρήσης απαγορευμένου μέσου, ανεξάρτητα εάν η πράξη ολοκληρώθηκε ή έμεινε στο στάδιο της απόπειρας ή εάν επήλθε το επιδιωκόμενο με αυτή αποτέλεσμα». Με αυτήν την παράγραφο αποτρέπουμε εκείνους που λένε: «Θέλαμε, ξεκινήσαμε, αλλά δεν ολοκληρώσαμε».
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, γιατί δεν βάζετε περισσότερους γιατρούς παρά νομικούς; Δεν το καταλαβαίνω. Ο γιατρός είναι εκείνος που ξέρει. Το ντόπινγκ είναι ιατρικό θέμα.
      ΓΕΩΡΓΙΟΣ ΟΡΦΑΝΟΣ: Επίσης, κύριε Υπουργέ, στο άρθρο 58, παρ. 5, υποπαράγραφος β΄ λέει: «Όταν υφίστανται εξαιρετικές περιστάσεις» -εδώ μιλάει για εκείνους, οι οποίοι δεν τιμωρούνται- «οι οποίες συντρέχουν εφόσον η παρουσία της απαγορευμένης ουσίας στο βιολογικό ιστό ή στα βιολογικά σωματικά υγρά του αθλητού είναι πέραν του ελέγχου του ιδίου, όπως στις περιπτώσεις που έχει μεγαλύτερο εκ φύσεως επίπεδο τεστοστερόνης κλπ.». 
      Κύριε Υπουργέ, αν δεν θέλετε να γίνουμε καταγέλαστοι, αφαιρέστε το αυτό. Επειδή έγιναν και κάποια γεγονότα και γελοιοποιήθηκε το ελληνικό ποδόσφαιρο με εκείνες τις διαδικασίες. Δίνουμε μια δυνατότητα σε κάποιους να λένε: «Εγώ το έχω από τη φύση μου». Σκεφτείτε το. Τα ξέρετε τα γεγονότα, είναι πάρα πολύ πρόσφατα, είναι διαδικασίες της τελευταίας διετίας.
      ΙΩΑΝΝΗΣ ΚΕΦΑΛΟΓΙΑΝΝΗΣ: Αναφέρεται στη διεθνή ομοσπονδία ονομαστικά; 
      ΓΕΩΡΓΙΟΣ ΟΡΦΑΝΟΣ: Έχει αυτήν ακριβώς τη διάταξη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Εν πάση περιπτώσει εγώ θα έλεγα, κύριε Ορφανέ, ζητήστε τη συμμετοχή περισσότερων ιατρών. 
      ΓΕΩΡΓΙΟΣ ΟΡΦΑΝΟΣ: Αυτό το ζήτησα. Κύριε Υπουργέ, υπάρχουν και Υπουργοί μέσα και καθηγητές πανεπιστημίου. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είναι δυνατόν οι νομικοί να κάνουν ερμηνεία του ντόπινγκ μόνο για να απαλλάξουμε τους ντοπαρισμένους. 
      ΓΕΩΡΓΙΟΣ ΟΡΦΑΝΟΣ: Στις πειθαρχικές κυρώσεις στο άρθρο 59 θα ήθελα, κύριε Υπουργέ, να πω ότι στα ατομικά αθλήματα είναι κατανοητός ο τρόπος με τον οποίο προσεγγίζουμε το θέμα. Τιμωρούμε το χρήστη, τιμωρούμε τους συντελεστές, αυτούς οι οποίοι βοήθησαν ή ήταν εκείνοι οι οποίοι το προκάλεσαν, όμως στα ομαδικά αθλήματα δεν βλέπω πουθενά να ενυπάρχει ευθύνη η της ομάδος σε περίπτωση κατά την οποία αυτός ο οποίος χορηγεί -δηλαδή είναι ο συντελεστής- είναι παράγοντας της ομάδας, είναι στη διοίκηση. Τι κάνουμε; Δηλαδή τους αθωώνουμε εκ των προτέρων ανεξάρτητα αν είναι ή όχι; Άλλο αν το πάρει ο αθλητής μόνος του. Αν αποδειχθεί ότι του το έδωσε ο προπονητής, ο πρόεδρος ή κάποιος άλλος; Τους έχουμε αθωώσει; Δηλαδή τους λέμε: «Εντάξει, καλά κάνατε. Τιμωρήστε τον αθλητή. Εσείς γλιτώσατε». Γι’ αυτό, λοιπόν, νομίζω ότι θα πρέπει να μπει μια παράγραφος προς αυτήν την κατεύθυνση. 
      Στο άρθρο 60 και στο άρθρο 64, το οποίο μιλάει για τις ποινικές διατάξεις και τον έλεγχο για την πρόληψη διακίνησης και εμπορίας απαγορευμένων ουσιών, εκείνο το οποίο θα ήθελα να κάνω ως σχόλιο είναι ότι θα πρέπει να αυξήσουμε τους ελέγχους στο χώρο παραγωγής αυτών των προϊόντων, όχι σε αυτά τα οποία έρχονται από το εξωτερικό, τα οποία πρέπει να τα ελέγχουμε στα τελωνεία και σε κάποια άλλα σημεία. Βέβαια αυτός ο έλεγχος, εφόσον ενταθεί, μας δίνει τη δυνατότητα να έχουμε λιγότερα γεγονότα στην πράξη.
      Τελειώνω με το θέμα του ντόπινγκ. Με το άρθρο 65, το οποίο μιλάει για ντόπινγκ ίππων, είναι φανερό ότι η κοινωνία μας γνωρίζει τι συμβαίνει στον ιππόδρομο, γνωρίζει τι συμβαίνει στους αγώνες και πρέπει αυτό το άρθρο πάση θυσία και άμεσα να γίνει πραγματικότητα, κύριε Υπουργέ. Μέχρι δολοφονίες έγιναν για θέματα αγώνων, γιατί δεν κέρδισαν κάποιοι, γιατί έχασαν κάποιοι άλλοι. Το ξέρετε πάρα πολύ καλά ότι οι ευθύνες της Κυβέρνησης είναι ανοικτές διότι όλα αυτά τα χρόνια παρακολουθεί. 
      Εσείς, λοιπόν, τώρα που αναλάβατε αυτήν την ευθύνη μετά από αρκετά χρόνια βάλτε μια προτεραιότητα να δούμε τι γίνεται με τον ΟΔΙΕ, τι γίνεται στον ιππόδρομο και όλες τις καταστάσεις, οι οποίες δημιουργούνται και για τις οποίες έχουμε μια έντονη διαμαρτυρία από κοινωνικούς φορείς.
      Να περάσω στο πέμπτο κεφάλαιο, αυτό που αφορά τη διαιτησία. Να υπενθυμίσω ότι επαναλαμβάνονται ρυθμίσεις, οι οποίες ισχύουν και οι οποίες ξεκίνησαν με το ν. 2433/96, επαναλήφθηκαν κάποιες με το ν. 2725/99 και σαφέστατα με το ν. 2947/2001, οι οποίες όμως είναι και ημιτελείς και αποσπασματικές και ουσιαστικά απέτυχαν να βελτιώσουν τη διαιτησία.
      Θα πρέπει, λοιπόν, να υπενθυμίσουμε ότι μετά από το ξεκίνημα της διαδικασίας ξεφύτρωσαν οι περιβόητες «παράγκες» και εκείνο το οποίο βλέπουμε είναι τα προβλήματα της διαιτησίας να αυξάνονται ως χιονοστιβάδα. Ποια είναι τα προβλήματα τα οποία δεν αντιμετωπίζει το προτεινόμενο νομοσχέδιο;
      Κατ’ αρχήν δεν βάζει κίνητρα για την προσέλκυση και παραμονή στη διαιτησία νέων ταλαντούχων διαιτητών.
      Δεύτερον, δεν κάνει έλεγχο της καταλληλότητας των διαιτητών κατά το ξεκίνημά τους με εκπαίδευση και μετεκπαίδευση, με βάση τα δεδομένα της σύγχρονης κάθε φορά επιστημονικής και τεχνολογικής εξέλιξης. Δεν εισαγάγει ένα σύγχρονο πλήρες σύστημα νέων θεσμών, πρακτικών και διαδικασιών που να διασφαλίζουν στο μεγαλύτερο δυνατό βαθμό αξιοκρατική εξέλιξη του διαιτητή και κατοχύρωση της ανεξαρτησίας του κατά την εκτέλεση των καθηκόντων του. Αν θέλετε, κύριε Υπουργέ, να στηρίξουμε το χώρο του αθλητισμού ιδιαίτερα στα ομαδικά αθλήματα, από εδώ πρέπει να ξεκινήσουμε.
      Εισαγωγή ενός πλήρους θεσμικού πλαισίου προστασίας του κύρους και της προσωπικότητας του διαιτητή. Αποκοπή όλων εκείνων των δρόμων που οδηγούν στο διοικητικό και λειτουργικό έλεγχο της διαιτησίας από εξωγενείς δυνάμεις, συμφέροντα και πολιτικές προκειμένου να εξυπηρετηθούν κάθε φορά συγκεκριμένα συμφέροντα. Αντιμετώπιση του διαχρονικού προβλήματος των σχέσεων της οργανωμένης διαιτησίας και των τοπικών ενώσεων μελών της ΕΠΟ. Το πρόβλημα είναι καθημερινό, είναι οξύτατο. Γνωρίζετε ότι μετά τον ν. 2433 οι συγκρούσεις ήταν καθημερινές. Βρίσκονται σε θέσεις μάχης από τη μια πλευρά οι διαιτητές και οι ενώσεις από την άλλη. Θα πρέπει να πάρετε μία απόφαση που θα φέρει τη λειτουργική ανεξαρτησία των διαιτητών εκεί που βρισκόταν. Είναι σαφές ότι θα πρέπει να υπάρξει και οικονομική θωράκιση των διαιτητών, διότι δίνουν ένα κομμάτι από τη ζωή τους. Η πολιτεία θα πρέπει να φροντίσει να πληρώνονται ανάλογα με τις δυνατότητές τους. 
      Είναι σαφές ότι τα ως άνω σοβαρά αναπτυξιακά και λειτουργικά προβλήματα αγνοούνται από το προτεινόμενο νομοσχέδιο. Επαναλαμβάνει τις διατάξεις οι οποίες υπήρχαν, διατάξεις που δεν επιλύουν κανένα πρόβλημα. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Συγκεκριμένα στο άρθρο 66, εκεί που αναφέρει τους συνδέσμους διαιτητών ομαδικών αθλημάτων, στην παράγραφο 5, είναι φανερό ότι η λειτουργία σχολών διαιτητών έχει παραλειφθεί και την έχετε δώσει στην ΕΠΟ. Είναι δική τους αρμοδιότητα, κύριε Υπουργέ, και θα πρέπει σ’ αυτούς να επανέλθει. Θα πρέπει να υπάρχει ένας πίνακας που θα προτείνει η ΟΔΠΕ σε κεντρικό επίπεδο και οι τοπικές ενώσεις σε κάθε νομό. Από κει θα μπορούν να επιλέγουν τα τρία ή πέντε άτομα, ανάλογα με την περιοχή, ώστε να έχουμε την ΚΕΔ από πρόσωπα τα οποία θα έχουν προταθεί από τους ίδιους τους διαιτητές. 
      Στο άρθρο 67 θα πρέπει να πούμε ότι στις ομοσπονδίες διαιτητών ομαδικών αθλημάτων οι λειτουργίες των συνδέσμων διαιτητών είναι δική τους αρμοδιότητα. Η κατάρτιση είναι επίσης δική τους αρμοδιότητα. Με τη συμφωνία που έχετε κάνει κατά Ελβετία μεριά, τους τα έχετε πάρει. Βέβαια, θα υποβάλλουν τον πίνακα τον οποίο αναφέραμε. Ακόμα πρέπει να επιλαμβάνονται της επιμόρφωσης των διαιτητών, διότι αν το αφήσουμε αυτό στα χέρια άλλων δεν θα είναι σωστό. 
      Στο άρθρο 68 έχουμε τα όργανα της διαιτησίας με τα κωλύματά τους. Επισημαίνω ότι στην παράγραφο 2β΄ έχουμε την αναφορά για την ΚΕΔ. Γιατί διαχωρίζετε το ποδόσφαιρο από τα άλλα ομαδικά αθλήματα, όσον αφορά τον τρόπο με τον οποίο επιλέγεται η ΚΕΔ; Είναι τρία πέμπτα και τέσσερα πέμπτα για αποπομπή. Μετά, θα ήθελα να μας καθορίσετε ποιος είναι αυτός ο ιδιαίτερα σπουδαίος λόγος για τον οποίο θα απομακρύνουμε κάποιον από την ΚΕΔ. 
      Στην παράγραφο γ΄ λέμε ότι η ΚΕΔ συνεργάζεται με την ομοσπονδία διαιτητών για την προεπιλογή και αξιολόγηση διαιτητών και για τη διοργάνωση κεντρικών και περιφερειακών σεμιναρίων. Αυτά είναι αρμοδιότητα των διαιτητών. Δεν μπορείτε, κύριε Υπουργέ, να τα δίνετε στην ΚΕΔ, διότι θα την κάνετε υπερόργανο το οποίο αποφασίζει, ελέγχει, οργανώνει. Τελικά έχει έναν έλεγχο, ο οποίος προέρχεται από το μακρύ χέρι των παραγόντων. 
      Είναι σαφέστατο ότι κάποια στιγμή πρέπει να το καταλάβετε αυτό.
      Στο άρθρο 68 στην παράγραφο 2ε, λέμε τα τοπικά όργανα διαιτησίας να είναι τριμελή και να ορίζονται πάλι μετά από πρόταση, την οποία θα κάνουν οι τοπικοί σύνδεσμοι των διαιτητών.
      Στο άρθρο 68 επίσης στην παράγραφο 5 υπάρχει ένας περιορισμός, κύριε Υπουργέ. Είχε εισαχθεί με το νόμο 2947 και προέβλεπε ότι δεν μπορούν να μετέχουν σε διοικήσεις σωματείων προ της παρελεύσεως τριετίας οι διαιτητές. Νομίζω ότι είναι ένα αντισυνταγματικό όριο, είναι μακρύς ο χρόνος. Αφήνουμε έξω από το χώρο ανθρώπους που έχουν γνώση και θέληση. Εγώ θα έλεγα να απαλειφθεί. Αν θέλετε όμως να βάλετε έναν περιορισμό, το πολύ να είναι ένας χρόνος. Εδώ υπάρχει διάταξη για Βουλευτές και άλλα σημαίνοντα στελέχη όταν φεύγουν από τη θέση τους μετά από ένα χρόνο να μπορούν να πάνε σε ομοειδείς εταιρείες και δεν θα μπορούν οι διαιτητές να πάνε σε διοικήσεις σωματείων; Γι’ αυτό λοιπόν, νομίζω ότι πρέπει να το τροποποιήσετε. 
      Έχουμε τα άρθρα 71 και 72. Αφορούν στην επαγγελματική διαιτησία. Είναι ιδιαίτερα ασαφή, γενικόλογα, δεν καθορίζουν τίποτα. Δεν καταλαβαίνω γιατί τα βάζουμε εδώ πέρα. Αν θέλουμε να προχωρήσουμε, ας πούμε τι θέλουμε να κάνουμε, πώς θέλουμε να το κάνουμε και να το περάσουμε σ’ ένα νόμο.
      Κλείνοντας, ήθελα να υπενθυμίσω, κύριε Υπουργέ, ότι οι ευθύνες που έχει αναλάβει η Κυβέρνηση με τον τρόπο επιλογής των διαιτητών, που αφήνει τον έλεγχο των παραγόντων σ’ αυτόν τον κρίσιμο χώρο, αναδεικνύει και τις ευθύνες που έχετε για την εικόνα που βγαίνει προς τα έξω. Αν τα πράγματα πάνε καλύτερα, όπως εσείς διατείνεστε, μετά τον πάτο που πιάσαμε, όπως είπε ο κ. Ζαφείρης, θα το δούμε στο μέλλον. Εμείς εκφράζουμε ιδιαίτερες επιφυλάξεις για τον τρόπο με τον οποίο λειτουργεί ο χώρος της διαιτησίας και χτυπάμε ένα καμπανάκι πάρα πολύ δυνατά.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κα Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Σε ό,τι αφορά στο ντόπινγκ, το κεφάλαιο 4, τα άρθρα 52 ως και 65, είναι προφανές ότι η όλη σύλληψη του θέματος, αγαπητοί συνάδελφοι, είναι στη σωστή κατεύθυνση και με βάση τις διεθνείς υποχρεώσεις της χώρας και υπό το φως –τη σκιά κατ’ εμάς σε πάρα πολλά πράγματα- των Ολυμπιακών Αγώνων και των ευθυνών. Η σκιά πάει στις ευθύνες και στα κόστη που έχουμε αναλάβει.
      Θα σας παρακαλούσαμε να λάβετε σοβαρά υπόψη σας τις πολύ καλές παρατηρήσεις του Συνασπισμού επί των άρθρων, όπως αυτές συζητήθηκαν στην επιτροπή. Είναι καίριας σημασίας -μοιάζουν να είναι λεπτομερείς- και καλά διατυπωμένες.
      Δεν θα μπορούσε όμως κανείς να ψηφίσει όλα τα άρθρα. Γιατί ζούμε σ’ έναν πολιτισμό που δέχεται, αγαπητοί συνάδελφοι, την έννοια του εμπορευματοποιημένου αθλητισμού.
      (Θόρυβος στην Αίθουσα)
      Γιατί εκπλήττεστε, αγαπητοί συνάδελφοι; Η πραγματική και ουσιαστική αντιπολίτευση είναι η επισήμανση των αρετών και των λαθών. Και η διαφοροποίηση των πολιτικών γραμμών δεν γίνεται επί λεπτομερειών, όταν ο άλλος έχει δουλέψει κι έχει κάτι καλό να επισημάνει.
      ΦΟΙΒΟΣ ΙΩΑΝΝΙΔΗΣ: Την αρετή επισημάναμε. Δεν μας ακούσατε.
      ΛΙΑΝΑ ΚΑΝΕΛΛΗ: Την αρετή; Για να την επισημάνετε, θα πρέπει να σκεφτείτε ότι επιλέγετε ως πολιτικοί, εσείς και η Κυβέρνηση…
      ΦΟΙΒΟΣ ΙΩΑΝΝΙΔΗΣ: Μη μας κάνετε μαθήματα.
      ΛΙΑΝΑ ΚΑΝΕΛΛΗ: Μη με διακόπτετε.
      Κύριε Πρόεδρε, παρακαλώ.
      ΦΟΙΒΟΣ ΙΩΑΝΝΙΔΗΣ: Όσο τολμάτε να κάνετε μαθήματα, θα σας διακόπτω.
      ΠΡΟΕΔΡΕΥΩΝ (Κωνσταντίνος Βρεττός): Κύριε Ιωαννίδη, σας παρακαλώ. Η κα Κανέλλη έχει δικαίωμα να μη θέλει διακοπές. Σας παρακαλώ πολύ. Έχετε δικαίωμα να πάρετε το λόγο επί προσωπικού αργότερα.
      ΦΟΙΒΟΣ ΙΩΑΝΝΙΔΗΣ: Δεν έχει δικαίωμα να κάνει μαθήματα.
      ΛΙΑΝΑ ΚΑΝΕΛΛΗ: Έχω δικαίωμα να κάνω απ’ αυτό το Βήμα, ως Βουλευτής του Κομμουνιστικού Κόμματος, και μαθήματα και υποδείξεις επί πολιτικής.
      Ακούστε, λοιπόν, τότε σε ό, τι αφορά στο ντόπινγκ. Στην αρχή αυτού του αιώνα τα οπιούχα δεν ήταν παράνομα. Τα χρησιμοποιούσαν όλοι.
      Χρειάστηκε ο εμπορικός ανταγωνισμός, τα πειράματα απέραντης καταστροφής πάνω σε Αφρικάνους από μεγάλες ευρωπαϊκές και αμερικανικές εταιρείες, για να καταλήξουμε σε άλλα σκευάσματα που σήμερα είναι πάνω στα λογότυπα πάρα πολλών ποδοσφαιρικών και άλλων αθλητικών σωματείων. 
      Το τι είναι παράνομο και τι νόμιμο στο ντόπινγκ φθάσαμε δυστυχώς να το καθορίζει το κέρδος –και τίποτα άλλο- τα συμφέροντα των φαρμακευτικών εταιρειών και οι διαφημίσεις των ενισχυτικών. Ενισχυτικών ποιου πράγματος; Της άμιλλας; Όχι, του πρωταθλητισμού με οποιοδήποτε κόστος.  Το πρώτο κόστος είναι η υγεία των αθλητών. Αν θέλετε, υπάρχει και ένα ηθικό πρώτο κόστος που είναι η κατάργηση κάθε έννοιας άμιλλας και η αντικατάστασή της από τον ανταγωνισμό. 
      Ο πρωταθλητισμός δεν αποτελεί σκέτη ηθική επιβράβευση από την κοινωνία. Ο πρωταθλητισμός είναι διάχυτος στη διαδικασία της ελεύθερης αγοράς, και βέβαια και της νέας τάξης πραγμάτων. Πρόκειται για  κάτι που αμείβεται μόνο με χρήμα και εξασφαλίζει εν πολλοίς και πολύ μεγάλο δημοσιοσχετίστικο κεφάλαιο στους μεγαλοπαράγοντες του κεφαλαίου που το χρηματοδοτούν. Θα κοστίσει πολύ περισσότερο στις κοινωνίες και στους πολίτες όλου του κόσμου να βρουν μέτρα για να αντιμετωπίσουν κάτι που οι ίδιοι παράγουν. Άλλωστε, το έχουμε ζήσει και σε άλλους τομείς. 
      Η Ευρωπαϊκή Ένωση, κύριε Υπουργέ, –ενδεικτικά σας το λέω- ξόδεψε με απόφασή της 550 εκατομμύρια ευρώ για να ενισχύσει τους Ταλιμπάν και τώρα θέλει το 1,5 εκατομμύριο να τους βγάλει από τη μέση. Το ίδιο πράγμα συμβαίνει και με πάρα πολλά άλλα πράγματα, όπως είναι το ντόπινγκ. 
      Σας καλούμε, λοιπόν, να δεχθείτε τις καλές παρατηρήσεις από όποιους συναδέλφους και αν προέρχονται και να τις αντιμετωπίσετε μ’ αυτόν τον τρόπο. Θα υπάρξουν άρθρα που θα τα ψηφίσουμε και άρθρα που για λόγους αρχής και για τους λόγους που προανέφερα δεν θα μπορέσουμε να τα ψηφίσουμε, όσες βελτιώσεις και αν κάνετε. 
      Όσον αφορά τώρα τη διαιτησία, υπερηφανεύεστε ότι το σύστημα διαιτησίας που αιφνιδιαστικά καθιερώσατε με το προηγούμενο νομοσχέδιο -του πολυμελούς, του ευέλικτου, του συγκεντρωτικού οργάνου της ΚΕΔ, τα μέλη του οποίου θα ορίζει αποκλειστικά το διοικητικό συμβούλιο της ΕΠΟ- τάχα απέδωσε. 
      Τώρα, το επανατοποθετείτε και το επεκτείνετε και στα άλλα ομαδικά αθλήματα. Όμως πέρα από το γεγονός ότι είναι πολύ νωρίς για να εκτιμήσει κανείς την απόδοση ενός τόσο πρόσφατου συστήματος υπήρξαν διαιτησίες, οι οποίες προκάλεσαν και το φίλαθλο κοινό και το δημόσιο αίσθημα. Επιπλέον, εντοπίστηκαν εγγενείς αδυναμίες. Τα ξέρετε και τα ζήσατε. 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κυρία Κανέλλη, σε ποιο άρθρο αναφέρεστε; 
      ΛΙΑΝΑ ΚΑΝΕΛΛΗ: Σε όλα τα άρθρα, κύριε Υπουργέ. Πρόκειται για γενική τοποθέτηση.
      Τώρα, ερχόμαστε στο παρόν νομοσχέδιο που εξακολουθεί να χαρακτηρίζεται από έλλειψη εκδημοκρατισμού στα συνδικαλιστικά όργανα των διαιτητών. Είχατε μια ευκαιρία και σας το είπαμε. Καθιερώστε την απλή αναλογική ως πάγιο εκλογικό σύστημα για την ανάδειξη των συνδικαλιστικών οργάνων των διαιτητών. Αντιθέτως εσείς διατηρείτε επίμονα το υπερενισχυμένο πλειοψηφικό. 
      Το νομοσχέδιο γενικά στο ζήτημα της διαιτησίας χαρακτηρίζεται από πλήρη εξάρτηση των οργάνων της διαιτησίας από την ΕΠΟ σε πανελλαδικό επίπεδο και από τις ΕΠΣ σε τοπικό επίπεδο. Για κάθε άθλημα έχετε ένα ολιγομελές, τριμελές ή πενταμελές, απόλυτα συγκεντρωτικό και διορισμένο εξ’ ολοκλήρου από το διοικητικό συμβούλιο της οικείας αθλητικής ομοσπονδίας, όργανο την ΚΕΔ. 
      Στη συγκρότηση της ΚΕΔ, σε αντίθεση με το νόμο 2725, το ανώτατο συνδικαλιστικό όργανο των διαιτητών, η ομοσποδία, δεν έχει τον παραμικρό λόγο. Η ΚΕΔ για κάθε άθλημα συγκεντρώνει όλες τις αρμοδιότητες για την επιλογή, την αξιολόγηση, τον ορισμό, τον πειθαρχικό έλεγχο των διαιτητών, των παρατηρητών διαιτησίας και των λοιπών βοηθητικών οργάνων διαιτησίας, των εθνικών πρωταθλημάτων και των κυπέλλων Ελλάδας. 
      Στην ουσία δηλαδή, αγαπητοί συνάδελφοι, όλα τα άλλα όργανα διαιτησίας που προβλέπονται από το νόμο 2725, όπως η Επιτροπή Διορισμού Διαιτητών, η Πειθαρχική Επιτροπή, η Επιτροπή Εφέσεων, η Επιτροπή Ορισμού Παρατηρητών, καταργούνται, τόσο σε επίπεδο τοπικών περιφερειακών πρωταθλημάτων, όσο και σε επίπεδο πρωταθλημάτων εθνικών κατηγοριών. 
      Είναι βέβαια δυνατόν, σύμφωνα με το νομοσχέδιο, με απόφαση του διοικητικού συμβουλίου της οικείας αθλητικής ομοσπονδίας να δημιουργηθούν –ακούστε!- σε επίπεδο περιφερειακών πρωταθλημάτων, τριμελή όργανα διαιτησίας που να συγκεντρώνουν όλες τις αρμοδιότητες σχετικά με τη διαιτησία για το πρωτάθλημα της δικαιοδοσίας τους. Σε τοπικό επίπεδο, δημιουργούνται μονομελή ή τριμελή όργανα διαιτησίας που ορίζονται, αλλά μπορούν και να παυθούν –προσέξτε το αυτό- από το διοικητικό συμβούλιο της οικείας ένωσης των σωματείων. 
      Δε νομίζω ότι χρειάζεται ανάλυση για να αντιληφθούμε ότι είναι εύκολο να ελεγχθεί  και να καθοδηγηθεί στη δράση και στις αποφάσεις του ένα τόσο συγκεντρωτικό ολιγομελές όργανο, όπως η προτεινόμενη ΚΕΔ, στο οποίο μάλιστα δεν έχουν την παραμικρή παρέμβαση τα συνδικαλιστικά όργανα των διαιτησιών. Ξέρουμε τον αντίλογο, συντεχνίες. Συντεχνίες από εδώ, συντεχνίες από εκεί, δεν υπάρχει συνδικαλιστική εκπροσώπηση και έτσι δεν αναλαμβάνεται και ουσιαστικά μέσα στο σώμα της διαιτησίας η ευθύνη απέναντι στους αθλητές και στους φιλάθλους, στην κοινωνία των αποφάσεων των διαιτητών.
      Οι μεγαλοπαράγοντες και οι μεγαλοεπιχειρηματίες των αθλητικών ανωνύμων εταιρειών θα μπορούν –είναι προφανές- να επηρεάζουν ευκολότερα ένα τέτοιο σώμα, αλλά και ουσιαστικά τις αντίστοιχες αθλητικές ομοσπονδίες από τα διοικητικά συμβούλια των οποίων διορίζονται τα μέλη της ΚΕΔ. 
      Το νομοσχέδιο προβλέπει επίσης υποχρεωτική προσαρμογή των κανονισμών διαιτησίας –τα είπα και χθες- όλων ουσιαστικά των αθλητικών ομοσπονδιών, πλην του ποδοσφαίρου στο οριζόμενο αυτό αντιδημοκρατικό, κατά την άποψή μας, μοντέλο διοίκησης και λειτουργίας της διαιτησίας. Σας λέμε ότι αναλαμβάνετε μεγάλες ευθύνες απέναντι στη φίλαθλη Ελλάδα. Διότι βάζετε μαϊντανό τους διαιτητές. Να παρακολουθούν, να υποβοηθούν, αλλά δικαίωμα ψήφου να μην έχουν. Στον καταρτισμό του κανονισμού λειτουργίας των οργάνων της διαιτησίας αποκλειστικό λόγο έχει το διοικητικό συμβούλιο της οικείας αθλητικής ομοσπονδίας. Πάλι έξω τα συνδικαλιστικά όργανα.
      Υποβαθμίζετε δε και τους συνδέσμους και την ομοσπονδία διαιτητών. Και ξέρετε γιατί την υποβαθμίζετε; Για παράδειγμα, όσον αφορά τους συνδέσμους διαιτητών, αυτοί δεν έχουν πλέον την αρμοδιότητα να καταρτίζουν τους πίνακες των διαιτητών για τους αγώνες των τοπικών πρωταθλημάτων, απλώς τους υποβάλουν. Αν ανάμεσα στην κατάρτιση και υποβολή ενός καταλόγου δεν υπάρχει η υποβάθμιση, δεν πάμε για ενίσχυση των τοπικών κοινωνιών; Δεν πάμε για ενίσχυση των τοπικών δραστηριοτήτων; Ξέρετε πιο ανεξάρτητη θα ήταν η διαδικασία αν κατάρτιζε η τοπική ένωση τον κατάλογο και όχι απλώς να τον υποβάλει; Θα ήταν και υπόλογοι απέναντι στην κοινωνία να παίρνει τις ευθύνες της.
      Όσον αφορά την αντίστοιχη ομοσπονδία των διαιτητών χάνει την αρμοδιότητα να καταρτίζει τους πίνακες διαιτητών για τους αγώνες των εθνικών κατηγοριών και απλώς περιορίζεται να υποβάλει τους σχετικούς πίνακες στην οικεία αθλητική ομοσπονδία. Και εδώ υποβάθμιση έχουμε μέσα στις σημερινές αυτές συνθήκες κυριαρχίας του μεγάλου κεφαλαίου, των μεγαλοκαρχαριών, των ΠΑΕαρχών. Από μόνοι μας τα γνωρίζουμε, δεν γίνεται αλλιώς. Άλλωστε γι’ αυτούς χθες γινόταν ολόκληρος αγώνας, να μη «φάνε» παραπάνω, να μην πάρουν παραπάνω χρήματα, να συγκρατηθούν, να τα σώσουμε υπέρ των παικτών, να τα σώσουμε από το κράτος κλπ. Είναι κοινές αποδεκτές έννοιες δυστυχώς σε αυτήν την κατάσταση. Και έρχεται «καπάκι» η επαγγελματική διαιτησία, δηλαδή η εξάρτηση της επιβίωσης. Δεν υπάρχει που δεν υπάρχει άρωμα ερασιτεχνισμού πουθενά, δεν υπάρχει που δεν υπάρχει πουθενά η προσπάθεια –ουσιαστική και να φαίνεται, όχι απλώς νομοθετική, αλλά υλοποιημένη- να ενισχυθούν οι κοινωνίες στον αθλητισμό τοπικά, καπάκι και στη διαιτησία. Το πλέον αμφισβητούμενο. Εύκολος στόχος οι διαιτητές, επαγγελματίες. Απ’ αυτό, δηλαδή, θα πρέπει να αποζούν, να αυξάνουν τα εισοδήματά τους. Εμείς είμαστε εναντίον της επαγγελματικής διαιτησίας. Τη θέλετε; Τουλάχιστον δεχθείτε κάποιες προτάσεις στοιχειώδους άμυνας και βελτίωσης. 
      Θα μπορούσα να είμαι πολύ αναλυτική στα άρθρα και θα το αποπειραθώ εκεί που τα ζητήματα είναι πολύ σοβαρά. Να σας φέρω ένα παράδειγμα. Θα μπορούσαμε ας πούμε για παράδειγμα εμείς να δεχθούμε την τελική επιλογή για τον πίνακα των διεθνών διαιτητών να την έχει η οικεία αθλητική ομοσπονδία από πίνακα διαιτητών που θα είχε υποβάλει σε αυτήν η ομοσπονδία των διαιτητών σε ένα μεγαλύτερο αριθμό υποψηφίων.
      Δε λέμε, δηλαδή, καταλυτικά ότι δεν είναι τίποτα δεκτό. Αλλά εάν θέλατε να προχωρήσετε σε εκδημοκρατισμό της διαιτησίας, θα έπρεπε να εμπιστεύεστε τη δημοκρατία, θα έπρεπε να εμπιστεύεστε την απλή αναλογική γιατί αν την εμπιστευόσασταν δεν θα είχατε να κάνετε με ένα ολιγομελές σχήμα, φτιαγμένο έτσι ώστε να είναι –και μάλιστα σε συνθήκες επαγγελματοποίησης και ενδεχομένως στο μέλλον πλήρους επαγγελματοποίησης της διαιτησίας-  ανοιχτή σε παραβιάσεις η δημοκρατική, η ανεξάρτητη διαιτησία.
      Κύριε Υπουργέ, απορώ. Η Κυβέρνησή σας σ’ αυτό το νομοσχέδιο έχει χρησιμοποιήσει πεντακόσιες φορές τη λέξη «ανεξαρτησία». Ανεξαρτησία εδώ, ανεξαρτησία εκεί, ανεξάρτητες αρχές, εφευρίσκουμε μία ανεξάρτητη αρχή όπου τη χρειαζόμαστε διά πάσαν περίπτωση. Μόνο η διαιτησία δεν πρέπει να είναι ανεξάρτητη; Γιατί η διαιτησία δεν πρέπει να είναι ανεξάρτητη; Ο κατ’ εξοχήν παράγων τριβών δικαίως ή αδίκως, πάντως ο βαρυνόμενος ως χώρος στα αθλήματα, όλα τα αθλήματα, πολλώ μάλλον το ποδόσφαιρο ή το μπάσκετ τα οποία είναι λαοφιλή βαρύνονται εξ ορισμού με υποψίες.  Πάτε συνεχώς σε ειδική αναγνώριση. Το καθεστώς της διαιτησίας και οτιδήποτε διέπει τη διαιτησία περνάει σε συνεχή ειδική αναγνώριση.
      Για παράδειγμα στο άρθρο 67 στην παράγραφο 3 «οι  ομοσπονδίες διαιτητών αναγνωρίζονται με ειδική απόφαση του Υπουργού Πολιτισμού». Δηλαδή μονίμως θέλετε ειδική αναγνώριση. Γιατί; Στην υποβολή πινάκων, κατάρτιση, να προχωρήσω στο άρθρο 68, πρέπει να τοποθετηθείτε αναλυτικά. Εκεί υπάρχουν πάρα πολλά προβλήματα. Σας το είπα από την αρχή και σας το επισημαίνω σε κάθε παράγραφο, ο έλεγχος των ενώσεων, η επέκταση του συγκεντρωτικού συστήματος στο ι΄ του άρθρου αυτού.
      Στο άρθρο 69 λέτε «σε κάθε εθνική ομοσπονδία ατομικού αθλήματος λειτουργεί κεντρική επιτροπή διαιτησίας ΚΕΔ». Τι είναι αυτός ο συγκεντρωτισμός; Νομίζετε ότι έτσι θα τα ελέγξετε, θα άρετε την καχυποψία; 
      Στο άρθρο 73 προς τι επιχειρείτε να αντικαταστήσετε αθλήματα. Λέει «να μετέχουν και άλλα όργανα των υπερκειμένων ενώσεων ή της αθλητικής ομοσπονδίας» στην παράγραφο 2 του άρθρου 73 .
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      Θα ακούσω τις απαντήσεις σας, κύριε Υπουργέ, και στη δευτερολογία μου θα σας επισημάνω κάποια συγκεκριμένα πράγματα τα οποία στοιχειωδώς θα βελτίωναν ένα νομοσχέδιο το οποίο στο κομμάτι της διαιτησίας φοβάται να αναγνωρίσει πέρα από το ειδικό καθεστώς και τις αρμοδιότητες του Υπουργού Πολιτισμού, το δικαίωμα στους διαιτητές να είναι στα αλήθεια ανεξάρτητοι και εξ αυτών να άρουν υποψίες και κυρίως να εμποδίζουν τους μεγαλοκαρχαρίες να τους πλησιάσουν και να εξαρτώνται απ’ αυτούς.
      ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Το ντόπινγκ όπως και άλλοι συνάδελφοι αναφέρθηκαν είναι η σύγχρονη μάστιγα στον αθλητισμό. Το πρόβλημα παίρνει ολοένα και μεγαλύτερες διαστάσεις και χρειάζεται αρετή και τόλμη, η ελευθερία έλεγε ο ποιητής μας, ρεαλισμό και έλλειψη υποκρισίας που δυστυχώς περισσεύει. Για τον έλεγχο απαιτείται συντονισμένη δράση όλων των εμπλεκομένων φορέων και μάλιστα διεθνώς.
      Ο Συνασπισμός της Αριστεράς και της Προόδου ανέκαθεν σε όλες του τις παρεμβάσεις τόνιζε τον κίνδυνο αλλοίωσης των αρχών του αθλητισμού και των κοινωνικών του λειτουργιών από την κυριαρχία της εμπορευματικής κατεύθυνσης. 
      Το ντόπινγκ στον αθλητισμό είναι αποτέλεσμα της διαπλοκής της παγκόσμιας βιομηχανίας του αθλητικού θεάματος, της διαφήμισης, της παραγωγής αθλητικών ειδών, της παραγωγής και διακίνησης φαρμάκων, των αθλητικών «συμβούλων» που συμπίπτουν σε ένα κοινό στόχο το κέρδος, χωρίς να υπολογίζουν την υγεία του αθλητή.
      Το ντόπινγκ είναι ένα πρόβλημα που διαπερνά όλο το αθλητικό σύστημα. Η επικινδυνότητα του φαινομένου έγκειται στο γεγονός ότι η νοοτροπία της χρήσης φαρμακευτικών ουσιών για την εξασφάλιση της φυσικής κατάστασης και της σωματικής διάπλασης διαχέεται σε σημαντικό βαθμό σε όλο το αθλητικό οικοδόμημα. 
      Πιστεύουμε, κύριοι συνάδελφοι, ότι πρέπει να εκτιμήσουμε ρεαλιστικά τη σημερινή κατάσταση και να μην περιοριστούμε μόνο σε φιλοσοφικές και θεωρητικές παρεμβάσεις και προσεγγίσεις. Να εκτιμήσουμε ότι το πρόβλημα βρίσκει πρόσφορο έδαφος και στη χώρα μας. Και όπως φαίνεται από τα περιστατικά που συνεχώς προκύπτουν το τελευταίο διάστημα, διογκώνεται. 
      Για να είμαστε ειλικρινείς και να μην κρυβόμαστε πίσω από το δάκτυλό μας, δεν γνωρίζουμε, πως είναι δυνατόν στις συνθήκες αυτού του διεθνοποιημένου αθλητισμού, δίπλα σε αθλητές χωρών που αναγνωρίζουν την ύπαρξη του προβλήματος, δίπλα σε ντοπαρισμένους Γάλλους, Αμερικανούς, Βρετανούς ή Ρώσους αθλητές, να σταθούν καθαροί ‘Ελληνες. Επειδή το πρόβλημα είναι σύνθετο με πολιτικές και οικονομικές πλευρές οφείλουμε να κάνουμε επιμερισμό ευθύνης από την πολιτεία, η οποία ασκεί πολιτική επί του συγκεκριμένου θέματος, στις αθλητικές ομοσπονδίες ως φορέων ανάπτυξης και προστασίας των οικείων αθλημάτων, στους επιστήμονες που ασκούν έργο ιατρικό και παιδαγωγικό, στους αθλητές, στους χορηγούς, στους αθλητικούς συμβούλους και στα Μέσα Μαζικής Ενημέρωσης. 
      Η ελληνική Κυβέρνηση αν και συμμετείχε σε διεθνείς οργανισμούς και forum παρακολουθεί αμήχανη τις εξελίξεις της αντιπαράθεσης ανάμεσα στην Ευρωπαϊκή Ένωση και στην ΔΟΕ για τον καταμερισμό των αρμοδιοτήτων στον έλεγχο του ντόπινγκ. Πρόσφατη έκθεση της INTERPOL επισημαίνει την έλλειψη ενδιαφέροντος εκ μέρους των κρατών όσον αφορά τη διακίνηση ουσιών ντόπινγκ. Η INTERPOL είναι πεπεισμένη ότι η διακίνηση ουσιών ντόπινγκ έχει φθάσει πλέον στο ίδιο επίπεδο με τη διακίνηση ορισμένων λεγόμενων «κοινωνικών ναρκωτικών». 
      Η Ελλάδα έχει αναλάβει τη διοργάνωση των Ολυμπιακών Αγώνων. Οι πιέσεις από μέρους των χορηγών των Ολυμπιακών Αγώνων, των μάνατζερς και των Ελλήνων αθλητών για νέο ρεκόρ, θα ενταθούν. Αν η κρατική πολιτική περιοριστεί στην ανάγκη ευπρόσωπης αγωνιστικής παρουσίας και κατάκτησης μεταλλείων από τις εθνικές ομάδες της χώρας με συγκαλύψεις και απαλές επεμβάσεις κάτι για το οποίο φυσικά είμαστε αντίθετοι, λέμε ανοιχτά ότι αυτό θα είναι έγκλημα, αν δεν συνοδευτεί από υψηλών προδιαγραφών υποστήριξη στους πρωταθλητές.
      Για το Συνασπισμό η πολιτική της ελληνικής Κυβέρνησης στο πρόβλημα του ντόπινγκ εν όψει των Ολυμπιακών Αγώνων πρέπει να εναρμονίζεται με τομείς που υπάγονται στην κοινοτική αρμοδιότητα. Δεν μπορεί να περιμένει τη ζητούμενη ομοφωνία των κρατών-μελών της Ένωσης προκειμένου να προχωρήσει. Αυτή η πολιτική μας πρέπει να είναι καθαρή και αυστηρή. Πρέπει να έχει ως πρώτο στόχο την υγεία των αθλητών.
      Έτσι κάνουμε σήμερα και από αυτό το Βήμα μια πρώτη πρόταση. Να αναλάβετε, κύριε Υπουργέ, στα πλαίσια της πολιτιστικής Ολυμπιάδας τη διοργάνωση μιας διεθνούς ημερίδας με συμμετοχή όλων των παγκόσμιων φορέων με πρωτοβουλία της Ελληνικής Επιτροπής και της Ελληνικής Ολυμπιακής Ακαδημίας και συστράτευση όλων των φορέων μηδέ των αθλητικών τμημάτων των ελληνικών κομμάτων εξαιρουμένων. Οι Ολυμπιακοί Αγώνες του 2004 είναι η μοναδική ευκαιρία ώστε να δοθεί παγκόσμια εθνική διάσταση στο πρόβλημα του ντόπινγκ στον αθλητισμό. 
      Οι προτάσεις μας μερικές από τις οποίες υπάρχουν και στο νομοσχέδιο επικεντρώνονται κυρίως στη νομοθετική κατοχύρωση της αξιοπιστίας σύγχρονων μεθόδων και αιματολογικών εξετάσεων στους αθλητές ομαδικών και ατομικών αθλημάτων, στη διάθεση των οικονομικών μέσων στις Εθνικές Αθλητικές Ομοσπονδίες και ταυτόχρονα στη θέσπιση των αναγκαίων ελέγχων αντιντόπιγκ.  Επίσης στη νομοθετική κατοχύρωση του ασυμβίβαστου της ταυτόχρονης εξάσκησης προπονητικής επιστήμης καθώς επίσης και στη θέσπιση νομικού κωλύματος οποιωνδήποτε εισαγωγέων παρόμοιων ουσιών κλπ., πράγμα που κάνατε δεκτό και βελτιώσατε το σχετικό άρθρο. Στη δημιουργία ανεξάρτητου, μη κυβερνητικού φορέα, ιατρικής επιστημονικής ομάδας ελέγχου των φαρμακευτικών συσκευασμάτων που χορηγούνται στους αθλητές. Στη θεσμοθέτηση ποσοστού από τα τηλεοπτικά δικαιώματα των επαγγελματικών πρωταθλημάτων υπέρ της έρευνας για την καταπολέμηση του ντόπινγκ.
      Επίσης, στη στήριξη του παγκόσμιου οργανισμού αντιντόπινγκ και στην ενεργό συμμετοχή στις δράσεις του. Ακόμη, μέτρα για την πλατιά επιμόρφωση των αθλητών, την αναβάθμιση του αθλητικού κέντρου αθλητικών ερευνών, επαρκή χρηματοδότηση των διαρκώς αυξανόμενων αναγκών. 
      Έρχομαι τώρα στα άρθρα. Είναι προφανές ότι το νομοσχέδιο έχει πολύ θετικές προτάσεις σε πολλά σημεία του. Σε κάποια όμως κύρια σημεία απονευρώνεται. 
      Ένα πρώτο. Απαγορεύει τη διενέργεια ελέγχου ντόπινγκ από οποιοδήποτε φορέα ημεδαπό ή αλλοδαπό χωρίς προηγούμενη ενημέρωση του Εθνικού Συμβουλίου Καταπολέμησης του Ντόπινγκ. Αυτό έρχεται σε αντίθεση με τις συμβάσεις που έχει υπογράψει η χώρα με τον παγκόσμιο οργανισμό. Παρεμποδίζει ουσιαστικά τους αιφνιδιαστικούς ελέγχους. Και δεν μου απαντήσατε ούτε στην επιτροπή, ποια είναι η σκοπιμότητα αυτής της παραγράφου. 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Σε ποια παράγραφο αναφέρεστε, κυρία Ξηροτύρη; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα πάω στο σχετικό άρθρο και θα σας το ξανααναφέρω. Θα κάνουμε εκεί πιο διεξοδική συζήτηση. 
      Συστήνεται εθνική επιτροπή καταπολέμησης του ντόπινγκ η οποία όμως είναι απολύτως ελεγχόμενη από τον Υπουργό. Εμείς έχουμε εκφράσει την άποψη για ανεξάρτητη αρχή ελέγχου. Δεν υποχρεώνετε τις αθλητικές ομοσπονδίες στη διενέργεια ελέγχου στις κατηγορίες εφήβων, παίδων, ατομικών αθλημάτων, όπου εκεί ξεκινάει και εκεί υπάρχει εκτεταμένη χρήση των φαρμάκων και το μεγάλο πρόβλημα της επιβάρυνσης της υγείας αυτών των νέων αθλητών. 
      Αφήνετε στη διάθεση των Υπουργών Πολιτισμού και Υγείας τον καθορισμό των διαδικασιών ελέγχου γενετικού ντόπινγκ που σήμερα αποτελεί την κυριότερη μέθοδο ντοπαρίσματος. Δεν καθορίζετε την ευθύνη, και σας το είπαν και άλλοι συνάδελφοι στις ομάδες, σε περίπτωση που αθλητής βρεθεί ντοπαρισμένος. Οι αθλητικές ομοσπονδίες δεν είναι θετικές σε κάτι τέτοιο. Πόσο μάλλον οι ΠΑΕ και οι ΚΑΕ. Προτείνουμε στα συμβόλαια των επαγγελματιών αθλητών να μπαίνει όρος που να αποτρέπει τη χρήση αυτών των απαγορευμένων ουσιών. Επίσης, αντίστοιχες τροποποιήσεις να γίνουν στους κανονισμούς διεξαγωγής των αθλημάτων με πρόβλεψη διοικητικών κυρώσεων στις ομάδες. 
      Δεν αναφέρετε τίποτα για την ευθύνη των αθλητικών ομοσπονδιών για ντοπαρισμένους αθλητές των εθνικών συγκροτημάτων, γεγονός επικίνδυνο σε μια μάχη κερδίσματος των εντυπώσεων και υψηλών συμβολαίων πριν από το 2004. 
      Θα μου πείτε ότι αυτά τα τελευταία αποτελούν ουτοπία και ένας είδος δονκιχωτισμού. Εάν, όμως, δεν βλέπουμε το μέλλον του πλανήτη και μέσα στο μέλλον του πλανήτη μας είναι και η τέχνη και ο αθλητισμός και τον παραδώσουμε στην εμπορευματοποίηση και στις δυνάμεις της αγοράς, τελικά δεν θα υπάρξει αυτό το μέλλον. 
      Θα πάω τώρα στις διορθώσεις των άρθρων. Στο άρθρο 55 προβλέπεται η λήψη δειγμάτων από αθλητές και ίππους κατά τη διάρκεια διενέργειας ελέγχου ντόπινγκ. Ωστόσο δεν καθορίζεται επακριβώς σε τι  αφορούν αυτά τα δείγματα. Όπως είναι γνωστό η λήψη ούρων από τους αθλητές δεν επαρκεί πλέον για την εξακρίβωση συγχρόνων μεθόδων ντόπινγκ. Γι’ αυτό προτείνουμε στην παράγραφο 2 του άρθρου 55 την εξής προσθήκη: «Η διενέργεια του ως άνω ελέγχου περιλαμβάνει τις διαδικασίες: Πρώτον, της λήψης δειγμάτων από αθλητές και ίππους διά της λήψης ούρων και αίματος και κάθε δείγματος που αφορά τον έλεγχο του γενετικού ντόπινγκ». 
      Στην παράγραφο 7 του ιδίου άρθρου: Η χρήση  γενετικού ντόπινγκ εξελίσσεται πλέον στην πιο σύγχρονη μέθοδο ντόπινγκ. Οι αρμόδιοι επιστημονικοί φορείς εντεταλμένοι για την καταπολέμηση του προβλήματος και τον έλεγχο των αθλητών βρίσκονται συνεχώς στη θέση απλά να ακολουθούν τις εξελίξεις.
      Γι’ αυτό προτείνουμε η παράγραφος 7 του άρθρου 55 να συμπληρωθεί ως εξής: «Με κοινή απόφαση των Υπουργών Υγείας και Πρόνοιας και Πολιτισμού καθορίζονται οι διαδικασίες του ελέγχου γενετικού ντόπινγκ, βάσει των διεθνών συμβάσεων» (-πρέπει να υπενθυμίζουμε αυτό το πράγμα-) «που έχει υπογράψει το Υπουργείο Πολιτισμού στα πλαίσια της συμμετοχής της χώρας μας στον Παγκόσμιο Οργανισμό Αντιντόπινγκ, καθώς και στα πλαίσια των αποφάσεων της αρμόδιας Επιτροπής της Ευρωπαϊκής Ένωσης». 
      Κύριε Υπουργέ, θεωρούμε ότι αυτό πρέπει να τονιστεί, γιατί έτσι δεσμεύει το πώς θα εκδοθεί αυτή η κοινή υπουργική απόφαση. 
      Έρχομαι τώρα στο άρθρο 56. Προτείνουμε η παράγραφος 5 να συμπληρωθεί ως εξής: «Όσον αφορά τα ατομικά αθλήματα, έλεγχος ντόπινγκ γίνεται υποχρεωτικά στους τρεις πρώτους νικητές του τελικού του κάθε αγωνίσματος κατά τη διάρκεια των πανελληνίων αγώνων των εθνικών πρωταθλημάτων των κατηγοριών ανδρών, γυναικών, νέων, εφήβων, νεανίδων και παίδων, κορασίδων.» Σας προτείνουμε δηλαδή πέρα από τον τακτικό έλεγχο, που λέτε ότι γίνεται, να προσδιορίσετε τον έλεγχο αυτό και για τους τρεις πρώτους αθλητές και να τον επεκτείνετε και στην ομάδα των νέων, εφήβων, νεανίδων κ.τ.λ.. 
      Επίσης, στο ίδιο άρθρο εμείς προτείνουμε την απαλειφή της παραγράφου 9, δηλαδή, αυτό που λέτε στη σελίδα 28: «Δεν επιτρέπεται η διενέργεια ελέγχου ντόπινγκ από οποιονδήποτε φορέα, ημεδαπό ή αλλοδαπό, χωρίς προηγούμενη ενημέρωση του Εθνικού Συμβουλίου Καταπολέμησης του Ντόπινγκ.» Θεωρούμε ότι αυτό έρχεται σε παραβίαση των αρχών του Παγκόσμιου Οργανισμού Αντιντόπινγκ και η αποδοχή αυτής της παραγράφου συντελεί στη συγκάλυψη του προβλήματος και στην αποφυγή αιφνιδιαστικών ελέγχων από τους ιπτάμενους γιατρούς και άλλους αρμόδιους φορείς. 
      Σας είπα πριν για τα θέματα της ευθύνης των ομάδων και της ευθύνης των ομοσπονδιών, τα οποία δεν τα έχετε συμπεριλάβει στο άρθρο 59. Θα πρέπει εδώ να προβλέψετε την προσθήκη κάποιας παραγράφου. 
      Όσον αφορά τα θέματα της διαιτησίας θέλω να πω τα εξής: Η διαιτησία, ιδιαίτερα για τα ομαδικά αθλήματα, βρέθηκε σε έντονη και δυσμενή κριτική, γιατί δεν εκπλήρωνε με αμερόληπτο και αντικειμενικό τρόπο το ρόλο της. Σύμφωνα με την εισηγητική έκθεση με τις νέες ρυθμίσεις υιοθετείται ένα σύγχρονο ευρωπαϊκό πρότυπο οργάνωσης της αγωνιστικής διαιτησίας με ολιγομελή, ευέλικτα –κυρίως- σχήματα για τη διοίκηση της διαιτησίας αλλά και της αντίστοιχης εθνικής ομοσπονδίας. 
      Όμως, εδώ εμείς δεν διαβλέπουμε αυτόν τον εκσυγχρονισμό ούτε διαβλέπουμε καμία προώθηση του εκσυγχρονισμού όλου αυτού του τομέα. Νομίζω ότι η κα Κανέλλη, από την πλευρά του Κομμουνιστικού Κόμματος, έκανε κάποιες ουσιαστικές παρατηρήσεις, με τις οποίες συμφωνούμε για τα θέματα αυτά του εκδημοκρατισμού και τα θέματα των κινήτρων και της συμμετοχής των οργάνων των διαιτητών σε όλα τα όργανα και στις διαδικασίες λήψης των αποφάσεων που αφορούν τον τομέα τους. 
      Είναι πραγματικά απαράδεκτο οι διαιτητές, όπως και οι προπονητές, τελικά, να μετέχουν στα όργανα των ομοσπονδιών και κυρίως στην ΕΠΟ ως παρατηρητές, χωρίς δικαίωμα ψήφου. Είναι και αυτοί ένα μέρος του προβλήματος αλλά και άνθρωποι που θέλουν να λύσουν το πρόβλημα, για να μπορέσουν να σταθούν και ως επαγγελματίες και να συμβάλουν στον αθλητισμό. Επομένως, δεν μπορεί να είναι παρατηρητές. Δεν είναι κάποιοι ειδικοί επιστήμονες ή κάποιοι άλλοι οι οποίοι μπορούν να είναι παρατηρητές. 
      Θα σας παρακαλούσα, κύριε Υπουργέ, να δείτε και τις προτάσεις των διαιτητών, τις προτάσεις που αφορούν τη συμμετοχή τους στην κατάρτιση των πινάκων και όχι απλώς σε μια διαδικασία υποβολής στη λειτουργία των Σχολών Διαιτητών. Να τους δώσετε αρμοδιότητες και για την κατάρτιση των πινάκων και για τα θέματα της επιμόρφωσης, να είναι δηλαδή και δικές τους αρμοδιότητες και δική τους η συμβολή σε αυτό το οποίο πρέπει να διορθωθεί και σε αυτά τα οποία αποφασίζονται σχετικά με το θέμα της διαιτησίας. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης «Ρύθμιση θεμάτων αρμοδιότητας του Υπουργείου Δικαιοσύνης».
      Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
      α) «Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Κροατίας».
      β) «Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γιουγκοσλαβίας».
      γ) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γιουγκοσλαβίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)».
      δ) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας για τη συμμετοχή ρουμανικού προσωπικού στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)».
      ε) «Κύρωση του Δεύτερου Συμπληρωματικού Πρωτοκόλλου στη Συμφωνία για την Πολυεθνική Ειρηνευτική Δύναμη Νοτιο-Ανατολικής Ευρώπης».
      στ) «Κύρωση του Τρίτου Πρόσθετου Πρωτοκόλλου της Συμφωνίας για την Πολυεθνική Ειρηνευτική Δύναμη της Νοτιο-Ανατολικής Ευρώπης».
      ζ) «Κύρωση της Συμφωνίας για την ίδρυση Συντονιστικής Επιτροπής στο πλαίσιο της Αμυντικής Υπουργικής Διαδικασίας της Νοτιανατολικής Ευρώπης.
      Θα δώσω τώρα το λόγο στους εγγεγραμμένους ομιλητές.
      Το λόγο έχει η κα Σπυράκη για οκτώ λεπτά.
      ΧΡΙΣΤΙΝΑ ΣΠΥΡΑΚΗ: Ευχαριστώ, κύριε Πρόεδρε.
      Επειδή δεν είμαι μέλος της επιτροπής, αλλά και λόγω του ότι έχω ασχοληθεί με το θέμα του ντόπινγκ από την ακαδημαϊκή μου ιδιότητα, θα ήθελα να ζητήσω την ανοχή σας, αν ξεπεράσω λίγο το χρόνο των οκτώ λεπτών.
      Κατ’ αρχάς, θα ήθελα να συγχαρώ το Υπουργείο Πολιτισμού που έχει αναλάβει αυτή την ευθύνη να φέρει το θέμα της καταπολέμησης του ντόπινγκ στη Βουλή. Δεν πιστεύω όμως ότι είναι ευθύνη μόνο του Υπουργείου Πολιτισμού. Εμπλέκονται πάρα πολλά Υπουργεία, το Υπουργείο Παιδείας, το Υπουργείο Υγείας, το Υπουργείο Δικαιοσύνης, το Υπουργείο Εμπορίου για την διακίνηση και αυτό κανείς θα πρέπει να το δει στο μέλλον.
      Πιστεύω ότι η επιτροπή που δημιουργείται και η οποία έχει εισηγητικό ρόλο προς τον Υπουργό είναι μεν πολύ σωστό που υπάρχει σ’ αυτή τη φάση, αλλά ίσως στο μέλλον, κύριε Υπουργέ, θα πρέπει να σκεφθείτε –δεν νομίζω ότι έχετε τη δυνατότητα ανάπτυξης ανεξαρτήτων αρχών, όπως υποστηρίζει ο Συνασπισμός- τη δυνατότητα δημιουργίας ινστιτούτου, το οποίο θα είναι πλήρως οργανωμένο προς αυτή την κατεύθυνση. Αυτή τη στιγμή δεν ξέρω αν στο Υπουργείο Αθλητισμού υπάρχει καν τμήμα που ασχολείται με αυτό το θέμα. Και μόνο μια επιτροπή δεν μπορεί να τα βγάλει πέρα.
      Το δεύτερο γενικό θέμα που θα ήθελα να πω είναι ότι –νομίζω ότι το Υπουργείο Αθλητισμού θα είναι ενήμερο- έχει προκύψει ο πρόχειρος προς το παρόν κώδικας από την Παγκόσμια Οργάνωση Αντιντόπινγκ, που έχει δοθεί για διάλογο και ο οποίος θα πρέπει να γίνει αποδεκτός το Φεβρουάριο του 2003. Ο κώδικας αυτός είναι πολύ λεπτομερειακός και αρκετά θέματα που χειρίζεται το τέταρτο κεφάλαιο του παρόντος νομοσχεδίου τα αναφέρει, αλλά υπάρχουν και άλλα τα οποία δεν είναι μέσα στο νομοσχέδιο. Οποιαδήποτε χώρα δεν συμμορφωθεί με αυτό τον κώδικα, οποιοδήποτε σωματείο ή οποιοσδήποτε αθλητής δεν μπορεί να συμμετάσχει σε Ολυμπιακούς Αγώνες. Γίνεται, δηλαδή, η εφαρμογή του κώδικα από τον Φεβρουάριο του 2003 πλήρως υποχρεωτική.
      Θα κάνω παρεμβάσεις είτε λεκτικού είτε ουσιαστικού τύπου στα συγκεκριμένα άρθρα, τις οποίες, αν θέλετε, κάνετε αποδεκτές και οι οποίες έχουν προκύψει είτε από τη βιβλιογραφία είτε από συζήτηση με επιστήμονες οι οποίοι ασχολούνται με το χώρο του ντόπινγκ.
      Κατ’ αρχάς στο άρθρο 53, αρχίζουμε με τις έννοιες των όρων. Υπάρχουν αρκετές, κατά την άποψή μου, ασάφειες και όχι πλήρως αποσαφηνισμένες λέξεις. Εγώ θα πρότεινα –θα σας το δώσω και εγγράφως- τον εξής όρο για το ντόπινγκ, που είναι ακριβής μετάφραση από τον παγκόσμιο οργανισμό αντιντόπινγκ και λέει το εξής: το ντόπινγκ είναι η παρουσία ουσίας σε δείγμα βιολογικού υγρού ή ιστού που ελήφθη από το σώμα αθλητή ή η χρήση ή η ένδειξη χρήσης οποιασδήποτε ουσίας ή μεθόδου που έχει τη δυνατότητα να ενισχύσει την αθλητική απόδοση και η οποία ή θέτει τον αθλητή σε κίνδυνο βλάβης της υγείας του ή είναι αντίθετη με το αθλητικό πνεύμα. Σ’ αυτό τον ορισμό περιέχονται τα πάντα και πιθανόν να μην χρειάζεται περαιτέρω ανάλυση των όρων.
      Αλλά εγώ θα έλεγα να αφήσετε τους όρους όπως τους έχετε, μόνο που η περίπτωση β΄ νομίζω ότι πρέπει να διατυπωθεί ως εξής: «Χρήση είναι η με οποιονδήποτε τρόπο λήψη από ή χορήγηση σε αθλητή» -θα πρέπει να φύγει η φράση «η εισαγωγή στον οργανισμό»- «της απαγορευμένης ουσίας» -το «ιδίως με κατάποση ή με ένεση» πρέπει να σβηστεί, υπάρχουν οδοί χορήγησης πολύ πιο έντονοι από τους αναφερόμενους όπως μέσω πνευμόνων, με εισπνοή, με υπόθετα κλπ. οπότε νομίζω ότι δεν χρειάζεται αυτή η αναφορά- «καθώς και με οποιονδήποτε τρόπο εφαρμογή από αυτόν ή σε αυτόν απαγορευμένης μεθόδου».
      Έρχομαι στο θέμα χρήση και χορήγηση. Από τη στιγμή που γίνεται χορήγηση ή εφαρμογή, αυτό συνεπάγεται χρήση. Υπάρχει μια σύγχυση όταν χρησιμοποιούνται οι δύο όροι. Δεν υπάρχει περίπτωση να γίνεται χορήγηση και να μην έχει γίνει χρήση. Άλλωστε, σύμφωνα με τον παγκόσμιο οργανισμό του αντιντόπινγκ, μόνο η ένδειξη, δηλαδή η τάση για χρήση είναι καταδικαστέα. Επομένως, νομίζω ότι εδώ κάτι πρέπει να γίνει ούτως ώστε να το αλλάξετε. Δεν χρειάζεται να συμπεριλάβετε τη λέξη «χορήγηση». Και με την τροποποίηση στην β΄ περίπτωση που σας είπα καλύπτεται πλήρως. Και η γ΄ περίπτωση δεν νομίζω ότι χρειάζεται να περιληφθεί. 
      Έρχομαι στη δ΄ περίπτωση. Εκεί που γράφετε «να μεταβάλλει τεχνητά», μπορεί να μεταβληθεί και μη τεχνητά. Νομίζω ότι η λέξη «τεχνητά» θα πρέπει να αφαιρεθεί και η φράση να είναι: «…να μεταβάλλει την αγωνιστική διάθεση, ικανότητα ή απόδοση ενός αθλητή είτε να συγκαλύψει τη μεταβολή ή την ανίχνευση».  Η συγκάλυψη γίνεται κυρίως σε επίπεδο ανίχνευσης και νομίζω ότι στη «συγκάλυψη» πρέπει να περιληφθεί και ο όρος «ανίχνευση».
      Πηγαίνω στο βιολογικό ντόπινγκ. Η λέξη «βιολογικό» ντόπινγκ περιλαμβάνει τα πάντα, συμπεριλαμβανομένου και αυτού που καλείται γενετικού και θα έρθω στον όρο αυτόν. Ό,τι σχετίζεται με διαφοροποίηση μιας λειτουργίας στον οργανισμό είναι βιολογικό. Και τα φάρμακα και τα γονίδια και οι μέθοδοι κάνουν αλλαγές, άρα όλα είναι βιολογικό ντόπινγκ. Γι’ αυτό νομίζω ότι δεν χρειάζεται ο όρος «βιολογικό ντόπινγκ», αλλά πρέπει να λεχθεί «ντόπινγκ με αίμα» και όχι «ντόπινγκ αίματος». Δεν ντοπάρεται το αίμα, ντοπάρεται ο οργανισμός με τη χορήγηση του αίματος.
      Στην περίπτωση ια΄ εκεί που λέτε «πώληση αποδοχή», θέλει ένα κόμμα.
      Όσον αφορά το άρθρο 54, μετά το Φεβρουάριο του 2003 θα αναφέρεστε στον κατάλογο του οργανισμού αντιντόπινγκ και δεν χρειάζεται να αναφέρεται καμία ουσία και δεν ξέρω αν χρειάζεται καν και απόφαση, αλλά προς το παρόν θα πρέπει να μείνει. Άρα στο άρθρο 54 στην παράγραφο 1 στο «Β΄ απαγορευμένες μέθοδοι» στην περίπτωση α΄ που λέει «ντόπινγκ αίματος» να γίνει «ντόπινγκ με αίμα». Και θα προσέθετα και μια περίπτωση δ΄ που θα έλεγε «ντόπινγκ με τεχνολογία μεταφοράς γονιδίου». Αυτός είναι ο όρος. Δεν πρόκειται για γενετικό ντόπινγκ. Θα ήθελα να παρακαλέσω τους συναδέλφους να μην δημιουργούμε καταστάσεις φόβου. Αυτή τη στιγμή δεν υπάρχουν δεδομένα για μεταφορά γονιδίων σε αθλητές, ή και αν υπάρχουν και έχουν γίνει προσπάθειες, δεν μπορούν να ανιχνευθούν. Και για να γίνει μια τέτοια ανίχνευση γονιδιακής μεταφοράς, είτε θα πρέπει να είναι γνωστό το γονίδιο, αλλά ακόμη περισσότερο θα πρέπει να έχουμε ταυτοποιήσει όλους τους αθλητές ως προς το γονιδίωμά τους, πράγμα το οποίο είναι αδύνατο αυτή τη στιγμή. Επομένως, μην μας φοβίζει αυτή η κατάσταση. Είναι σωστό που περιλαμβάνεται, αλλά πρέπει να περιλαμβάνεται με τον όρο «τεχνολογία γονιδιακής μεταφοράς», όπως αναφέρεται στον κώδικα, και να είμαστε έτοιμοι για κάτι τέτοιο.
      Στο άρθρο 55, σύμφωνα με αυτά που είπα, θα πρότεινα οι «Διαδικασίες ελέγχου γενετικού ντόπινγκ» να αντικατασταθούν με τις «Διαδικασίες ελέγχου γονιδιακής μεταφοράς».
      Στο άρθρο 56, νομίζω και εγώ ότι η παράγραφος 9 πρέπει να φύγει, διότι η ιεραρχία καταλύεται ως προς τις διεθνείς μας υποχρεώσεις προς τον οργανισμό αντιντόπινγκ, ο οποίος μπορεί εκτός αγώνων να έρθει και να κάνει οποιαδήποτε μέτρηση θέλει. Δεν μπορούμε να πούμε όχι. Και αν δεν θέλετε να την αφαιρέσετε, θα πρέπει να προσθέσετε στο τέλος «με την εξαίρεση του ελέγχου εκτός αγωνισμάτων». 
      Έρχομαι στο άρθρο 57, ως προς τη σύσταση της επιτροπής. Κατ’ αρχάς πιστεύω ότι, με τα καινούρια δεδομένα, πραγματικά οι νομικοί ίσως θα μπορούσαν να γίνουν δύο και να μπει ένας άλλος επιστήμονας μοριακής βιολογίας που είναι απαραίτητος για να ελέγχει τις πιθανότητες της γονιδιακής μεταφοράς. Αυτό είναι δικό σας θέμα. Αλλά κάτι το οποίο πρέπει οπωσδήποτε να διορθωθεί είναι ότι ενώ αναφέρεστε σε επιστήμονες Φαρμακολογίας, Τοξικολογίας και Ιατρικής, μετά λέτε: «Ένα μέλος ΔΕΠ Φαρμακευτικού Τμήματος».
      Θα ήθελα να σας πω ότι πρόσφατα τα Φαρμακευτικά Τμήματα έχουν πάρει φαρμακολόγους πολύ λίγους. Κυρίως οι φαρμακολόγοι βρίσκονται στα Ιατρικά Τμήματα. Επομένως, όπως έχετε γράψει για το εργαστήριο Ιατροδικαστικής, θα πρέπει να γίνει: «Ένα μέλος ΔΕΠ εργαστηρίου Φαρμακολογίας, που επιλέγεται από κατάλογο που υποβάλλουν οι Πρόεδροι του Τμήματος Ιατρικής ή και Φαρμακευτικής των Α.Ε.Ι.». 
      Στο άρθρο 59, στο 2γ, λέτε: «Έκπτωση από τη διοικητική θέση». Αν κάποιος γιατρός έχει συνταγογραφήσει κάτι τέτοιο ή έχει προωθήσει με κάποιο άλλο τρόπο τη χορήγηση ουσιών μέσα στον αθλητικό χώρο ή κάποιος άλλος και δεν έχει αυτός διοικητική θέση; Δεν ξέρω βέβαια τι εννοείτε διοικητική θέση. Νομίζω ότι θα πρέπει να εκπίπτει οποιαδήποτε θέση και να έχει στον αθλητισμό. 
      Και ιδίως για τους γιατρούς, στους οποίους δεν αναφέρεστε καθόλου –παρ’ ότι ανήκω στο επάγγελμα, οφείλω να το πω ότι σε όλες τις κοινωνικές ομάδες υπάρχουν άτομα που δεν ακολουθούν τις αρχές- νομίζω ότι θα πρέπει να γίνει αναφορά στον Ιατρικό Σύλλογο και να υπάρχουν κυρώσεις. Δεν ξέρω τι κυρώσεις θα υπάρχουν, αλλά κάτι πρέπει να γίνει. 
      Στο άρθρο 62, όπου η πρώτη πρόταση τελειώνει με τις λέξεις «απαγορευμένων μέσων», νομίζω ότι πρέπει να προστεθούν «από αθλητή». Και η λέξη «πρόσωπα» να αντικατασταθεί με τη λέξη «αθλητές».  
      Στο άρθρο 64 με κάλυψε αρκετά με τις αλλαγές τις οποίες πρότεινε ο Υπουργός. Πιστεύω ότι αυτές έχουν καλυτερέψει το άρθρο. Υπάρχει ένα πρόβλημα, το οποίο θα πρέπει να το συνειδητοποιήσουμε, τα συμπληρώματα διατροφής. Τα συμπληρώματα διατροφής δεν παίρνουν άδεια από τον Ε.Ο.Φ.. Κυκλοφορούν με απλή αναγγελία. Γι’ αυτό είπα πριν ότι χρειάζεται και το Υπουργείο Εμπορίου να αναλάβει όλους και είναι ένα πολύ μεγάλο πρόβλημα το πώς θα ελεγχθούν. 
      Κατά την άποψή μου, δεν πρόκειται να ελεγχθούν και είναι μόνο θέμα παιδείας που θα πρέπει να προωθήσει κανείς προς αυτή την κατεύθυνση. Διότι πώς θα ελέγξετε παραδείγματος χάρη αν κάποιος έχει πάρει σαράντα πορτοκάλια και του έχει αυξηθεί η βιταμίνη C και δεν έχει πάρει συμπλήρωμα διατροφής και έτσι του έχει αυξηθεί η βιταμίνη C ή κάποια άλλη βιταμίνη;
      Τέλος, στο ίδιο άρθρο, στην παράγραφο 6, νομίζω ότι η λέξη «προπονητής» πρέπει να αντικατασταθεί με τη λέξη «συντελεστής», διότι δεν ενέχεται στην εμπορία όλων αυτών των ουσιών μόνο ο προπονητής. Πρέπει να είναι ασυμβίβαστη για μία σειρά ατόμων. Πολύ σωστά στο πρώτο άρθρο αναλύεται τι σημαίνει συντελεστής.
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε τις δύο πρώτες από τις τρεις τελευταίες σπουδαίες ενότητες, η πρώτη από τις οποίες εναρμονίζεται με το Κεφάλαιο Δ΄ και τα άρθρα 52-65 και η δεύτερη με το Κεφάλαιο Ε΄ και τα άρθρα 66-72.
      Η πρώτη αφορά την καταπολέμηση του ντόπινγκ και η δεύτερη αφορά τη συγκρότηση της διαιτησίας μέσα στο νέο σχήμα, όπως γονιμοποιείται από τη σχετική εμπειρία και τους σχετικούς νόμους που καρποφορούν προς την κατεύθυνση αυτή της εμπειρίας και δίνουν και αυτοί τη βάση για τον εκσυγχρονισμό του συνολικού συστήματος. Και αναφέρομαι στο ν. 2433 και στο ν. 2725/1999. 
      Να προσθέσω εισαγωγικά ότι σήμερα αναδύθηκε περισσότερο από τις άλλες μέρες, κύριε Υπουργέ, η ανάγκη της συναίνεσης. Διότι υποβλήθηκαν συγκεκριμένες και, κατά την εκτίμησή μου, γονιμότατες προτάσεις από όλα τα κόμματα, από τον κύριο Ορφανό της Νέας Δημοκρατίας, από την κα Κανέλλη και από την κυρία Ξηροτύρη. Και θέλω να επαινέσω την ιδιαίτερη προσπάθεια που έκανε η συνάδελφος κα Σπυράκη, εκμεταλλευομένη τη βαθιά γνώση του αντικειμένου για το πολύ σπουδαίο κεφάλαιο που αναφέρεται στην καταπολέμηση του ντόπινγκ. 
      Η πρώτη ομάδα που ανταποκρίνεται στο κεφάλαιο Ε΄ περιλαμβάνει λίαν χρήσιμες αρθρώσεις στα συγκεκριμένα άρθρα από τους ορισμούς, από τη σπουδαιότητα του αρνητικού αυτού φαινομένου, τις διαστάσεις που έχει προσλάβει και επομένως, τους κινδύνους που απορρέουν για την αλλοίωση των αποτελεσμάτων, για την προσβολή της υγείας των αθλητών και όλα αυτά τα πράγματα που είπαμε, διαστάσεις που υπερβαίνουν, αν θέλετε, το χώρο του ελληνικού αθλητισμού, που πλήττουν βαθύτατα και το φίλαθλο πνεύμα, που αποτελεί την πεμπτουσία για την προαγωγή του αθλητικού μας συστήματος. 
      Αναφέρονται έννοιες λίαν χρήσιμες, συγκροτούνται όργανα, καθορίζεται ποιες είναι οι απαγορευμένες ουσίες, ποιες είναι οι απαγορευμένες μέθοδοι, συγκροτείται ένα συνολικό σύστημα για να ελεγχθεί αυτό το πολύ αρνητικό φαινόμενο που νοθεύει από το πνεύμα μέχρι το αποτέλεσμα, συνειδήσεις και όλα τα σχετικά.
      Η δεύτερη ομάδα, κύριε Πρόεδρε, αναφέρεται σε ένα εξίσου πολύ σπουδαίο κεφάλαιο, τη διαιτησία. Είναι γνωστό σε όλους μας, κύριοι συνάδελφοι, ότι εδώ ο χώρος είναι χώρος ευάλωτος, είναι χώρος που επιτρέπει ευλυγισίες συμφερόντων,  συγκροτήσεις συναλλαγών, νόθευση, ευρύτερη νόθευση του οφειλομένου άρτιου αθλητικού πνεύματος. Ο χώρος αυτός, με την ευαισθησία του, πιστεύω ότι χρήζει ειδικής μέριμνας.
      Κατά την εκτίμησή μου, -γιατί δεν έχω ιδιαίτερες παραστάσεις από τον χώρο της διαιτησίας- το κεφάλαιο όπως καλύπτεται από τα άρθρα, με τον καθορισμό των οργάνων, με τις αξιολογήσεις, με τον καθορισμό των κριτηρίων, με τις προβλεπόμενες εκπαιδεύσεις, με το σύνολο των διατάξεων, πιστεύω –επαναλαμβάνω- ότι αυτό το κεφάλαιο ρυθμίζεται με πλήρη γονιμοποίηση της εμπειρίας και των σχετικών διατάξεων των νόμων του παρελθόντος.
      Να παρατηρήσω ιδιαίτερα ότι και σε αυτό το κεφάλαιο αναδύθηκε από τη συνολική συζήτηση η ανάγκη όχι μιας γενικής συναίνεσης, αλλά μιας εξειδίκευσης που θα συνδέσει το συνολικό σκεπτικό και θα δώσει την καλύτερη αρμονία σε ένα χώρο με ευαισθησίες, με εξουσία και με ευθύνη.
      Να μου επιτρέψετε να πω το εξής. Σχημάτισα την εντύπωση, κύριε Υπουργέ, μήπως η επαγγελματική διαιτησία για τα ανάλογα αθλήματα επαγγελματικού αθλητισμού δεν χρειάζεται, μήπως δηλαδή αναιρεί την όλη προσπάθεια που κάνετε.
      Το θέτω ερωτηματικά και το παρουσιάζω ως προσωπικό προβληματισμό. Δηλαδή, δεν είμαι σε θέση να πω εάν ευεργετείται η συνολική σκέψη με τη συγκρότηση της επαγγελματικής διαιτησίας ή εάν οι αντίθετες φωνές εξισορροπούν καλύτερα το σύστημα.
      Κλείνοντας, κύριε Πρόεδρε, κύριοι συνάδελφοι, θέλω να πω ότι η δημοκρατία διευρύνθηκε και πλέον έγινε συνείδηση και του τελευταίου Έλληνα ότι αυτή αποτελεί την ωραιότερη και γοητευτικότερη σύνθεση για το σημερινό άνθρωπο. Η δημοκρατία προήγαγε και το επίπεδο του Κοινοβουλίου. Η σμίλευση της συναίνεσης και της σύνθεσης, δηλαδή, της συνείδησης της αξίας της διαλεκτικής συζήτησης που οδηγεί στην σύνθεση, αποτελεί καθήκον όλων και για κάποιους χώρους, όπως είναι ο πολιτισμός και ο αθλητισμός. 
      Πιστεύω δε ότι αυτή την αξιολόγηση την έκανε η Κυβέρνηση με το διάλογο, που ενδιαμέσως ανέπτυξε για τη συγκρότηση του συζητούμενου νομοσχεδίου. Αυτή η συναίνεση για το χώρο του αθλητισμού, όπως και για την υγεία, την παιδεία, τις Ένοπλες Δυνάμεις, τη δικαιοσύνη, είναι πια καιρός να αρχίσει να αποτελεί καθολική ευθύνη.
      Τελειώνω με την κραυγή: Όσο μπορείτε, κύριε Υπουργέ, βγάλτε το αξιόλογο νομοσχέδιο με σύνθεση από εδώ επ’ ωφελεία του αθλητικού πνεύματος της πατρίδας!
      Ψηφίζω και τα δύο κεφάλαια και το σύνολο των άρθρων.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Λεωνίδας Τζανής έχει το λόγο.
      ΛΕΩΝΙΔΑΣ ΤΖΑΝΗΣ: Κύριε Πρόεδρε, θα περιοριστώ μόνο σε μια παρατήρηση, που αφορά το κεφάλαιο της διαιτησίας και συγκεκριμένα τα άρθρα 66 και τα επόμενα.
      Η παρατήρησή μου έχει να κάνει με το γεγονός ότι, ενώ πέρυσι και φέτος φαίνεται ότι υπάρχει μια σαφής βελτίωση στο επίπεδο της διαιτησίας, παρ’ όλα αυτά ο κίνδυνος είναι διαρκής και ελλοχεύει. Είναι ο κίνδυνος της επιστροφής σε μια κατάσταση, την οποία πιστεύω ότι ο ελληνικός αθλητισμός θέλει να ξεχάσει, αλλά οι πληγές ακόμα παραμένουν.
      Δεν θα αναφερθώ στις γνωστές ιστορίες που λίγο πολύ ο κόσμος ξέρει και στο πώς έδρασαν για μεγάλο χρονικό διάστημα -ιδιαίτερα όσον αφορά το ποδόσφαιρο- διάφορα παράνομα συμφέροντα στο χώρο της διαιτησίας. Θα μείνω στην εξής πρόταση:
      Έχω την εντύπωση ότι, εάν δεν επαπειλούνται ποινές και σε διαιτητές για την αλλοίωση αποτελέσματος αγώνος και εάν αυτό δεν καταστεί αντικείμενο της δικαιοδοσίας του αθλητικού εισαγγελέα, πολύ φοβάμαι –κι εύχομαι να πέσω έξω κύριε Υπουργέ- πως θα ξαναζήσουμε αυτές τις απείρου κάλλους στιγμές που ζήσαμε για δυο-τρία χρόνια περίπου στο ποδόσφαιρο και που διαμόρφωσαν το σημερινό ποδοσφαιρικό χάρτη, που τολμώ να πω ότι είναι πλασματικός και όχι πραγματικός.
      Σήμερα στις εθνικές κατηγορίες έχει διαμορφωθεί μια κατάσταση με τους συλλόγους που μετέχουν, αλλά δεν είναι αυτοί που θα έπρεπε να μετέχουν και δεν θα μετείχαν εάν η διαιτησία ήταν αυτή που θα έπρεπε να είναι. 
      Αυτά βέβαια έχουν χιλιοειπωθεί κι έχουν καταγγελθεί, όμως δεν υπάρχει άλλος τρόπος αντιμετώπισης από την οργανωμένη πολιτεία αυτών των φαινομένων παρά να προλαβαίνει την επανάληψη του κακού. Συγκεκριμένα, επειδή είχα ασχοληθεί και παλιότερα μ’ αυτό το θέμα, μια και με ενδιέφερε, προτείνω το εξής:
      Καθιέρωση αυτοτελούς αδικήματος της αλλοιώσεως αποτελέσματος αγώνος. Ο φυσικός αυτουργός του αδικήματος είναι ο διαιτητής, ο οποίος θα πρέπει να αισθάνεται ότι έχει μια ποινική ευθύνη πέρα από την υπερεξουσία των ενήντα λεπτών, η οποία είναι ανεξέλεγκτη.
      Μέσα στα ενενήντα λεπτά, ό,τι θέλει κάνει! Αν είναι καλός, θέλει να επιβραβεύεται και αν είναι κακός, δεν ελέγχεται από κανέναν! Αντιθέτως, όποιος αντιστέκεται –ακόμα και στις λανθασμένες αποφάσεις του- είναι εν αδυναμία. Θαυμάζω πολλές φορές και θέλω να συγχαρώ τους ποδοσφαιριστές -όλοι μας τους έχουμε δει- για το πόσο μεγάλη και ειδική αντοχή έχουν, όταν τους πνίγει το δίκιο. Παρ’ όλα αυτά, πρέπει να υφίστανται το άδικο. Αν κάποιοι απ’ αυτούς δεν το υποστούν, επαπειλούνται με αφανισμό. 
      Μιλήσαμε στην αρχή του νομοσχεδίου για την αντιμετώπιση της βίας. Μια πηγή παραγωγής της βίας συχνά είναι οι κακές διαιτησίες. Η πρότασή μου λοιπόν -και τελειώνω μ’ αυτή- είναι η καθιέρωση αυτοτελούς αδικήματος αλλοιώσεως αποτελέσματος του αγώνα και, κατά δεύτερον, παροχή δυνατότητας στον αθλητικό εισαγγελέα να επιλαμβάνεται αυτεπαγγέλτως σε κάθε περίπτωση που καταγγέλλεται αλλοίωση αποτελέσματος αγώνος. 
      Τρίτη πρόταση είναι εκείνη της μαγνητοσκόπησης των ποδοσφαιρικών αγώνων, διότι τα λεγόμενα φύλλα αγώνα «κόβονται και ράβονται» κατά το δοκούν, δηλαδή όπως θέλει ο διαιτητής. Επομένως, χρειάζεται μαγνητοσκόπηση των αγώνων που επιθυμεί είτε ο φιλοξενούμενος είτε ο γηπεδούχος να μαγνητοσκοπηθούν, από συνεργεία ίσως της Ε.Ρ.Τ. ή από εξουσιοδοτημένα συνεργεία, ώστε να μπορούν για τον αθλητικό εισαγγελέα να αποτελούν κατ’ αρχήν αποδεικτικά στοιχεία και οι μαγνητοταινίες, οι οποίες δείχνουν στο κάτω-κάτω της γραφής τον καθρέφτη του διαιτητή, δηλαδή αν ήταν καλός ή όχι. 
      Από τη στιγμή που ένας διαιτητής δεν είναι σωστός στις αποφάσεις του, να έχει τη δυνατότητα ο αθλητικός εισαγγελέας να κινεί εναντίον του δίωξη, για αλλοίωση του αποτελέσματος αγώνος, παράλληλα ο διαιτητής να τίθεται εκτός πινάκων, για να μπορεί να προστατευθεί το ποδόσφαιρο στο μέλλον. 
      Κύριε Υπουργέ, το λέω αυτό, παρ’ όλο που είμαι από εκείνους που αισιοδοξούν και ελπίζουν ότι δεν θα γυρίσουμε στο παρελθόν. Επιμένω, όμως, ότι πρέπει να υπάρχει και ένα θεσμικό πλαίσιο τέτοιο που να παρεμποδίζει την επιστροφή στο παρελθόν. 
      Με αυτή τη συγκεκριμένη πρόταση θα ήθελα να τελειώσω την αναφορά μου στο κεφάλαιο της διαιτησίας. Θα ήθελα πάντως να εξάρω τη βελτίωση που υπάρχει στο επίπεδο της διαιτησίας τον τελευταίο ενάμισι χρόνο. 
      ( Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Κωνσταντίνος Βρεττός): Ο κ. Βούλγαρης μπορεί να μιλήσει για τρία λεπτά και μετά θα ακολουθήσει ο κύριος Υπουργός. 
      Ορίστε, κύριε Βούλγαρη, έχετε το λόγο.
      ΑΛΕΞΑΝΔΡΟΣ ΒΟΥΛΓΑΡΗΣ: Ευχαριστώ, κύριε Πρόεδρε, που μου δίνετε το λόγο.
      Θα ήθελα και εγώ -όπως και ο συνάδελφός μου- να αναφερθώ στο άρθρο 68 που αφορά στα όργανα της διαιτησίας και στα κωλύματα. Σίγουρα, η προσπάθεια της Γενικής Γραμματείας Αθλητισμού κινείται προς τη σωστή κατεύθυνση, με την έννοια ότι οι διατάξεις που συζητούμε σήμερα οπωσδήποτε θα συμβάλουν αποφασιστικά στο να υπάρξει έλεγχος με τον καλύτερο δυνατό τρόπο στο χώρο της διαιτησίας και από τις ομοσπονδίες και από την πολιτεία, διότι όλοι γνωρίζουμε ότι ο παράγοντας διαιτησία, συμβάλλει αποφασιστικά και καθοριστικά στη διαμόρφωση των αποτελεσμάτων. 
      Τολμώ να πω και σήμερα στην τοποθέτησή μου αυτή ότι ίσως θα πρέπει να σκεφτούμε και να οδηγηθούμε στην επαγγελματική διαιτησία, διότι μόνο τότε στην άσκηση του επαγγέλματος του διαιτητή, δηλαδή, του ανθρώπου ο οποίος διαμορφώνει το τελικό αποτέλεσμα των αγώνων θα μπορέσει και η πολιτεία, αλλά και τα όργανα των διαιτητών να ελέγξουν την ποιότητα της διαιτησίας, αλλά και την ποιότητα των ανθρώπων που ορίζονται διαιτητές.
      Κύριε Πρόεδρε, κυρίες και κύριοι συνάδελφοι, μέχρι να προχωρήσουμε –και αν αποφασίσουμε να προχωρήσουμε- στην επαγγελματική διαιτησία, πιστεύω ότι στη διαμόρφωση του νέου θεσμικού πλαισίου για τη διαιτησία, θα πρέπει να λαμβάνουμε σοβαρά υπόψη τις απόψεις της Ομοσπονδίας των Διαιτητών. Στην περίπτωση αυτή, έχουμε απόψεις της Ομοσπονδίας Διαιτητών Καλαθοσφαίρισης Ελλάδας -καθώς όλοι γνωρίζουμε πόσο τιμούν τον ελληνικό αθλητισμό οι Έλληνες διαιτητές της καλαθοσφαίρισης, όχι μόνο στη χώρα μας αλλά και διεθνώς- οι οποίες απόψεις αναφέρονται στο άρθρο 68 του σχεδίου νόμου που συζητούμε σήμερα.
      Η Ομοσπονδία Διαιτητών Καλαθοσφαίρισης Ελλάδος διατυπώνει ορισμένες αλλαγές, κάνει αναδιατυπώσεις στην παράγραφο 2, στα εδάφια β΄, ε΄, στ΄ και η΄, προκειμένου να σταθεί η διαιτησία στο ψηλότερο σκαλί της ελληνικής και παγκόσμιας διαιτησίας και να ξεπεραστούν προβλήματα, που έχουν σχέση με την εξάρτηση της διαιτησίας από οποιονδήποτε παράγοντα ή πρόεδρο οποιουδήποτε σωματείου. 
      Δεν θα αναγνώσω αυτές τις προτάσεις. Θα τις καταθέσω στη γραμματεία, ούτως ώστε να τεθούν υπόψη του Υπουργού. Αναφέρομαι, λοιπόν, στο άρθρο 68, παράγραφος 2, εδάφια β΄, ε΄, στ΄ και η΄ σχετικά με τις προτάσεις που κάνει η Ομοσπονδία Διαιτητών Καλαθοσφαίρισης Ελλάδος. Τις στηρίζω και πιστεύω ότι στην κατεύθυνση της διαμόρφωσης μιας πιο αντικειμενικής διαιτησίας θα πρέπει να γίνουν αποδεκτές.
      Ευχαριστώ πολύ.
      (Στο σημείο αυτό ο Βουλευτής κ. Αλέξανδρος Βούλγαρης καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Πολιτισμού κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, κύριοι συνάδελφοι, νομίζω πως όσο προχωρούμε στη συζήτηση των άρθρων, τόσο μεγαλύτερη γίνεται η αποδοχή της αναγκαιότητας του νομοσχεδίου από τους συναδέλφους, που εδώ κρίνουν το σχέδιο νόμου και τα άρθρα ένα προς ένα, αλλά και τόσο περισσότερο σωστές παρατηρήσεις γίνονται απ’ όλες τις πλευρές, από τον κ. Ορφανό, από την κ. Κανέλλη και από την κ, Ξηροτύρη, που ουσιαστικά εκφράζουν την άλλη άποψη. Μερικές απ’ αυτές μας δίνουν τη δυνατότητα να κάνουμε καλύτερες τις διατάξεις που έχουμε.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
      Θα ήθελα να πω μερικά πράγματα για το ντόπινγκ. Εμείς εναρμονίσαμε τα όσα προέβλεπε η Ευρωπαϊκή Ένωση σχετικά με το ντόπινγκ με τον ν. 2371/96. Εκεί έγινε η κύρωση των αποφάσεων του Ευρωπαϊκού Κοινοβουλίου οριστικώς και αμετακλήτως. 
      Στις σημερινές παρατηρήσεις, αλλά και από άλλες εξελίξεις που έχουν προκύψει, είναι φανερό –κυρίως από τις παρατηρήσεις της κας Σπυράκη- ότι κάποια στιγμή η χώρα, ενόψει των Ολυμπιακών Αγώνων, θα πρέπει να γίνει στίβος μιας επιστημονικής, καλώς εννοούμενης, αναμέτρησης με νεότερες προτάσεις, που θα είναι εποικοδομητικές και για την υπογεγραμμένη ήδη κύρωση του Ευρωπαϊκού Κοινοβουλίου και για τις προτάσεις που έχουν έρθει από την παγκόσμια οργάνωση αντιντόπινγκ. Αυτήν την πρόταση πρέπει να την κάνουμε δεκτή. 
      Με τη δυνατότητα που θα έχουμε στην Προεδρία -και το ζήτησα ήδη από τον ίδιο τον κ. Βενιζέλο και το έκανε δεκτό- θα πρέπει να γίνει μία άτυπη συνάντηση των Υπουργών Αθλητισμού, όπου ένα κορυφαίο θέμα που θα μπει θα είναι το ντόπινγκ. Κατά συνέπεια, κάποια πράγματα που δεν μπορούμε να συμπεριλάβουμε τώρα πια σ’ αυτό το σχέδιο νόμου, θα τα φέρουμε εκεί ως κορυφαία θέματα. 
      Ήθελα όμως να πω και κάτι ακόμη, ότι το ντόπινγκ είναι κορυφαίο θέμα στην Ελλάδα τώρα πια, γιατί φορτίζεται, έχοντας ως φόντο τους Ολυμπιακούς Αγώνες του 2004. Καταλαβαίνετε πόσο σοβαρό και πόσο δραματικό γεγονός θα ήταν –ο μη γένοιτο- για τη χώρα να μας έπληττε ένα κρούσμα ντόπινγκ την περίοδο που εμείς θα έχουμε τους Ολυμπιακούς Αγώνες. 
      Θέλω, λοιπόν, να ξεκαθαρίσω ότι εμείς θα είμαστε ιδιαιτέρως προσεκτικοί στο θέμα αυτό. Θα ήθελα να πω ότι διεθνώς υπάρχει μία, θα έλεγα, διέγερση σε ό,τι αφορά τους άθλους και τις επιτυχίες των Ελλήνων αθλητών, που ορισμένοι προσπαθούν να τους αμφισβητήσουν χωρίς επιτυχία. Θα έλεγα πως η πολιτεία προς την κατεύθυνση αυτή, πέρα από τη νομοθετική θωράκιση, θα πρέπει να αναθέσει την ευθύνη στις ομοσπονδίες όπου και ανήκει ο έλεγχος, αλλά αυξημένη ευθύνη, έχοντας και η ίδια αυξημένη προσοχή για τα ζητήματα αυτά. 
      Η ελληνική νομοθεσία στο ζήτημα του ντόπινγκ εκσυγχρονίζεται, σύμφωνα με τα νέα διεθνή δεδομένα, που προκύπτουν από το πρόβλημα και γίνεται η νομοθεσία μας ιδιαίτερα αυστηρή για την αντιμετώπισή της. Είναι γνωστό ότι κάθε μέρα ανακαλύπτονται νέες μορφές ντόπινγκ, είτε με νέες ουσίες είτε με χρήση βιολογικού,  βιοτεχνολογικού υλικού. 
      Παράλληλα ο εθνικός φορέας αντιντόπινγκ, το Εθνικό Συμβούλιο Καταπολέμησης του Ντόπινγκ, που ιδρύεται  σύμφωνα με τα πρότυπα των πιο εξελιγμένων στο θέμα αυτό χωρών, όπως παραδείγματος χάρη η Γαλλία, αποσκοπεί στο να εξασφαλίσουμε για αρχή προληπτικό έλεγχο, όπως προβλέπει το άρθρο 57. 
      Συμμετέχουν εκεί επιστήμονες, γιατροί από το χώρο της φαρμακολογίας και της τοξικολογίας. Η συμμετοχή των νομικών, για την οποία υπήρξε κάποια σχετική αμφισβήτηση, είναι απαραίτητη, γιατί προκύπτουν πάντοτε σχετικά με το ντόπινγκ πολύπλοκα νομικά ζητήματα.
      Η σύνθεση του εθνικού συμβουλίου καθορίστηκε κατά το πρότυπο του αντίστοιχου εθνικού φορέα της Γαλλίας, γιατί η Γαλλία, όπως ξέρετε, τα τελευταία χρόνια και λόγω του εθνικού της σπορ που είναι η ποδηλασία και του γύρου της Γαλλίας είχε πολλά κρούσματα και πήρε αυξημένα και αποτελεσματικά μέτρα για την καταπολέμηση του ντόπινγκ. 
      Θα έλεγα δε ότι πρόσφατα η χώρα μας είχε μία επιτυχία. Κερδίσαμε μια θέση στην παγκόσμια οργάνωση αντιντόπινγκ και αυτό θα ισχύει από την 1-1-2003. Ουσιαστικά υπήρχαν τέσσερις θέσεις για την Ευρώπη και προσετέθη άλλη μια που εδόθη στην Ελλάδα από 1-1-2003 έως το τέλος του 2004, ως διοργανώτρια χώρα. Το δικαίωμα αυτό θα το παίρνει και κάθε χώρα πλέον που θα διοργανώνει μελλοντικά τους αγώνες, όπως η Κίνα και άλλες. Νομίζω πως έχουμε άξιους εκπροσώπους για να στείλουμε σε αυτή την πάρα πολύ σημαντική θέση. 
      Θα ήθελα να πω δύο λόγια ακόμα γενικά και να έλθω στις παρατηρήσεις των συναδέλφων. Ο ν. 2371/96 για την κύρωση της ευρωπαϊκής σύμβασης κατά του ντόπινγκ περιλαμβάνει συμφωνίες, αρχές και άξονες για τα θέματα της καταπολέμησης του ντόπινγκ, αλλά ζητάει από τις χώρες που υπέγραψαν τη σύμβαση να εισαγάγουν στις νομοθεσίες τους διατάξεις. 
      Πρώτον, μέτρα για τον περιορισμό της διάθεσης, διακίνησης, πώλησης απαγορευμένων ενέσεων, ουσιών και μεθόδων. Δεύτερον, για τις διαδικασίες του ελέγχου του ντόπινγκ, για τις πειθαρχικές διαδικασίες, για τα όργανα επιβολής των ποινών και για το συγχρονισμό με τα διεθνή ινστιτούτα ΔΟΕ, ΟΥΑΝΤΑ κλπ. Γι’ αυτό προβλέπεται με το άρθρο 57 και ιδρύεται το Εθνικό Συμβούλιο Καταπολέμησης του Ντόπινγκ (Ε.Σ.ΚΑ.Ν.) .
      Θα ήθελα να προσθέσω επίσης κάποια πράγματα, σχετικά με τις παρατηρήσεις των συναδέλφων. 
      Στο άρθρο 55 παράγραφος 5 –την παρατήρηση έκανε ο κ. Ορφανός- η έννοια του τεκμηρίου είναι νομική έννοια και χρησιμοποιείται για να μην υποχρεούται κάθε φορά ο φορέας που επιλαμβάνεται μιας παράβασης ντόπινγκ να αποδεικνύει ότι ακολουθήθηκε η νόμιμη και επιστημονικά ορθή διαδικασία. Δεν πρέπει όμως να αποκλειστεί η πιθανότητα του εγκαλούμενου να αποδείξει ότι η διαδικασία αυτή δεν ήταν ορθή, εφόσον έχει πραγματικά σημειωθεί κάποια παράβαση. Νομίζω ότι αυτό το δικαίωμα πρέπει να ισχύει και να δίδεται. 
      Δεύτερον, στο άρθρο 56 παράγραφος 5 προβλέπεται ο ελάχιστος τακτικός έλεγχος σε μια αγωνιστική ημέρα διεξαγωγής των Πανελληνίων Πρωταθλημάτων, τα οποία διαρκούν συνήθως δύο ή και τρεις ημέρες.  Ο καθορισμός του ελαχίστου ορίου ελέγχου κρίνεται απαραίτητος, διότι ντόπινγκ κοντρόλ πρέπει να διεξάγεται οπωσδήποτε στους αντίστοιχους αγώνες. Δεν υπάρχει όμως ακόμα υποδομή για να γίνεται έλεγχος σε όλες τις ημέρες και πρέπει να πούμε ότι αυτό είναι μια ρεαλιστική πραγματικότητα. Αν εξασφαλίσουμε αυτήν τη δυνατότητα, η πρότασή σας είναι πάρα πολύ σωστή. 
      Τρίτον, η διάταξη του άρθρου 56 παράγραφος 9 αποσκοπεί στη διασφάλιση της διενέργειας ελέγχων ντόπινγκ μόνο από αναγνωρισμένους φορείς που έχουν αυτό το δικαίωμα, ΟΥΑΝΤΑ, ΔΟΕ, Διενθείς ή Εθνικές Ομοσπονδίες. Γι’ αυτό απαιτείται ενημέρωση –γι’ αυτό γίνεται και η ενημέρωση- για την οποία αρκεί και η αποστολή ενός μόνο fax λίγο πριν τη διενέργεια του ελέγχου και όχι άδεια του Ε.Σ.ΚΑ.Ν. Δηλαδή, στο σημείο αυτό χρειάζεται η ενημέρωση του αρμόδιου οργάνου. 
      Στο άρθρο 59 επιλέχθηκε, όπως ισχύει και στη ΔΟΕ, να ρυθμίζεται η τύχη του αποτελέσματος των αγώνων των ομαδικών αθλημάτων, ανάλογα με τα προβλεπόμενα μέσα στους αντίστοιχους κανονισμούς της οικείας αθλητικής ομοσπονδίας, διότι κατά το άθλημα διαφοροποιείται ο βαθμός αλλοίωσης του αθλητικού αποτελέσματος από μια παράβαση ντόπινγκ ενός μεμονωμένου αθλητή για παράδειγμα. Πάντως πρέπει και οι διεθνείς ομοσπονδίες να μη φείδονται κυρώσεων και να μη διατηρείται έγκυρο το αποτέλεσμα ενός αγώνα. Γιατί ξέρετε πολύ καλά εσείς, κύριε Ορφανέ, ότι ένας ποδοσφαιρικός αγώνας μπορεί να έχει έναν ποδοσφαιριστή που βρέθηκε ντοπαρισμένος και να αιωρείται το αποτέλεσμα και να μην υπάρχει τιμωρία για την ομάδα για πάρα πολύ καιρό. Αυτό είναι κάτι που πρέπει να αντιμετωπιστεί ουσιαστικά και από τις ομοσπονδίες και να εναρμονιστεί με τα διεθνώς ισχύοντα. 
      Τέλος, στο ζήτημα του ελέγχου στον τόπο παραγωγής των απαγορευμένων ουσιών διευκρινίζεται ότι στο νομοσχέδιο υπάρχουν αυστηρές διατάξεις, τόσο προληπτικές, όσο και κατασταλτικές και ποινικές. 
      Τώρα ως προς το άρθρο 65, η παρατήρησή σας για το ντόπινγκ των ίππων με βρίσκει απολύτως σύμφωνο και χρειάζεται άμεση εφαρμογή του νόμου. Διότι διαφορετικά θα έχει τραγικές εξελίξεις –και συμφωνώ απόλυτα μαζί σας- στον ιππόδρομο. Είναι αλήθεια ότι στον ιππόδρομο δεν ήμασταν όλοι μας πάντοτε τόσο σωστοί και τόσο πολύ αυστηροί στα όσα έγιναν, τα οποία τα μαθαίναμε κατά κανόνα όλοι μας από τα πολύστηλα των εφημερίδων και από τραγικά γεγονότα που συνέβαιναν εκεί. 
      Οι παρατηρήσεις της κας Κανέλλη ότι είναι σε σωστές κατευθύνσεις το ντόπινγκ, που εναρμονίζονται με τις παρατηρήσεις και των άλλων συναδέλφων, μας χαροποιούν ιδιαίτερα. 
      Χαίρομαι, γιατί παρατηρώ ότι ο Συνασπισμός έκανε μία σειρά από εποικοδομητικές προτάσεις. Νομίζω ότι εκείνο το μικρό επεισόδιο, που υπήρξε στην Αίθουσα, ήταν, κατά τη γνώμη μου, και άκαιρο και άτοπο. Εγώ θεωρώ ότι η κ. Κανέλλη δεν εννοούσε να παραδίδει μαθήματα σε συναδέλφους μέσα στην Αίθουσα, αλλά ότι εποικοδομητικά προσπαθούμε να αναζητήσουμε το συμπληρωματικό ρόλο ο ένας με τον άλλο. 
      Εγώ πιστεύω ότι οι Βουλευτές, τουλάχιστον στον αθλητισμό, πρέπει να βρίσκονται σε κατάσταση καλής πίστης, δηλαδή να είναι έτοιμοι να αποδεχθούν ο ένας τις παρατηρήσεις, που γίνονται από τον άλλον, όπου και αν ανήκουν. Νομίζω ότι ο αθλητισμός έχει έμπρακτα αποδείξει ότι έχει μεγαλειώδη αποτελέσματα, όταν κινείται με αυτόν τον τρόπο.
      Θα έλεγα επίσης ότι οι παρατηρήσεις της κας Ξηροτύρη για τις διαδικασίες ελέγχου ντόπινγκ είναι ορθές. Επειδή όμως τα ζητήματα αυτά ρυθμίζονται εξαντλητικά από τους κανονισμούς της ΔΟΕ και της ΓΟΥΑΝΤΑ, είναι περιττή η αναφορά λεπτομερειών, αφού σε κάθε περίπτωση εφαρμόζονται τα διεθνώς κρατούντα. Είπε μία σειρά από πολύ συγκεκριμένες διατυπωμένες λεπτομέρειες, που είναι αληθινές, αλλά νομίζω ότι μένουμε σε αυτά, που ισχύουν διεθνώς.
      Θα πω «ναι» στη συζήτηση, που προτείνει η κα Ξηροτύρη, με αφορμή το 2004. Αναλαμβάνω την ευθύνη να οργανώσω αυτήν την άτυπη συνάντηση των Υπουργών Αθλητισμού με κυρίαρχο θέμα το ντόπινγκ,  γιατί δεν έχουν γίνει θεσμικές οι ανάλογες συναντήσεις. Με αφορμή λοιπόν την Προεδρία μας δίδεται ένας έξοχος τρόπος να βάλουμε πρώτο θέμα το ντόπινγκ, γιατί πραγματικά θεωρώ ότι αυτό είναι μία προστατευτική ασπίδα για τους Ολυμπιακούς Αγώνες του 2004. Θα το κάνουμε εμείς ένα χρόνο πριν, όπου και οι ορθότατες παρατηρήσεις της κας Σπυράκη μπορούν να έχουν θέση.  
      Ένα ινστιτούτο πλήρως οργανωμένο, όπως είπε η κα Σπυράκη, είναι αναγκαίο, αλλά αυτήν τη στιγμή δεν μπορούμε να το προβλέψουμε εδώ.
      Επίσης σωστές είναι οι παρατηρήσεις σας για τα συμπληρώματα διατροφής. Νομίζω ότι τώρα πια δεν μπορώ να ενημερώσω τον κ. Βενιζέλο, γιατί είναι λίγο αργά. Καταλαβαίνω πολύ καλά τι σημαίνει αυτό και θα κάνω δεκτή την προσθήκη, που ζητάτε στο άρθρο 55, παράγραφος 7, όπου μετά την έκφραση «γενετικό ντόπινγκ» θα μπει σε παρένθεση «ντόπινγκ που έχει γίνει με γονιδιακή μεταφορά».  Νομίζω ότι είναι πολύ σαφής και καίρια η παρατήρησή σας.
      Ο κύριος Υπουργός ενημερώθηκε και συμφωνεί στο άρθρο 64, παράγραφος 6, όπου έχουμε τις λέξεις «η ιδιότητα του προπονητή» να αντικατασταθούν από τις λέξεις «η ιδιότητα του συντελεστή», όπως πρότεινε η κα Σπυράκη. Αυτά θα τα ενσωματώσουμε σε αυτό που σας είπα.
      ΧΡΙΣΤΙΝΑ ΣΠΥΡΑΚΗ: Έχω προτείνει και κάτι άλλο για …Μα, είναι πολύ απλό. Είναι λάθος που τα βάζετε έτσι.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, δέχεσθε να σας κάνει μία διευκρίνηση η κα Σπυράκη;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Αυτά που μπορούσα να δεχτώ, είναι όσα σας είπα. Έχει δίκιο σε κάποιους βασικούς άξονες, που βάζει, αλλά αλλοιώνουν αυτά που έχει το νομοσχέδιο. Δεν μπορώ να προχωρήσω σε ένα τέτοιο γεγονός.
      Έρχομαι τώρα στο θέμα της διαιτησίας, στα άρθρα 66 έως 73. Εμείς προσπαθούμε στο νομοσχέδιο αυτό να έχουμε διαρκή έλεγχο του «πόθεν έσχες» για τους ασχολούμενους με τη διαιτησία. Αυτό είναι κάτι καινούργιο. Ο έλεγχος αυτός διενεργείται όχι μόνο από τον αρμόδιο Αντιεισαγγελέα του Αρείου Πάγου, αλλά και από Επιτροπή Επαγγελματικού Αθλητισμού, που είναι ενισχυμένη.
      Διατηρούμε τις πρόσφατες ρυθμίσεις σχετικά με τη διαιτησία, που έγιναν στην περίφημη αυτή και πολύκροτη συνάντηση του πλαισίου συμφωνίας Γενικής Γραμματείας Αθλητισμού- ΕΠΟ-ΦΙΦΑ. Διατηρώ κάποιες προσωπικές επιφυλάξεις ως προς το πως επιβάλλεται ένα τέτοιο μοντέλο μερικές φορές. Πάντα διατηρούσα επιφυλάξεις –και διατηρώ και τώρα- αλλά αυτό δεν σημαίνει ότι η χώρα δεν θα εναρμονιστεί μετά την πολύ σπουδαία δουλειά που έκανε και ο γενικός σε αυτήν τη συνάντηση. Οφείλω όμως να πω ότι θα πρέπει να παίρνουμε τέτοια μέτρα, ώστε να μην χρειαζόμαστε πια τέτοιου είδους παρεμβάσεις, που φέρνουν και παρεπόμενα αποτελέσματα, που τα ξέρει η Αίθουσα και τα υπέστη μόλις ένα χρόνο πριν.
      Η κεντρική διαιτησία, που λειτουργεί σε κάθε ομοσπονδία, γίνεται ολιγομελής με τρία ή πέντε μέλη. Το είδατε. Είχε μία επιτυχία την προηγούμενη χρονιά. Ας την εφαρμόσουμε γενικότερα και νομίζω ότι θα πρέπει να δούμε τα αποτελέσματα, τα οποία νομίζω ότι θα είναι και αυτά θετικά. Έτσι άκουσα και από τους συναδέλφους ότι κρίνουν πως είναι προς τη σωστή κατεύθυνση. Θα αναφερθώ αμέσως μετά και στις παρατηρήσεις, που κάνατε. 
      Τέλος, διευρύνονται τα ασυμβίβαστα και τα κωλύματα των διαιτητών. Είναι διαρκής ο έλεγχος των τεχνικών και αθλητικών τους προσόντων. 
      Για μένα η διαιτησία, επειδή παρακολουθώ το ποδόσφαιρο για τριάντα χρόνια, είναι η αχίλλειος πτέρνα του ελληνικού ποδοσφαίρου τα τελευταία τριάντα χρόνια. Ήταν πάντα η πέτρα του σκανδάλου, κυρίως τα τελευταία χρόνια, όταν το επαγγελματικό ποδόσφαιρο πήρε το ζωτικό χώρο, που διεκδίκησε και πήρε.
      Θα παραδεχθώ ότι στα θέματα διαιτησίας υπήρχε στην Ελλάδα –και δεν λέω από πότε είναι χρονικά αυτό- ομφάλιος λώρος που έδενε τους παράγοντες της διαιτησίας με τους παράγοντες της διαιτησίας και αμοιβαία αυτούς τους συνέδεε με τις εκλογές που έγιναν στους δύο διαφορετικούς χώρους και που προσπαθούσαν να ρυμουλκήσουν τα κόμματα. Σ’ αυτό ήμουν σφόδρα αντίθετος πάντα. Δηλαδή, έπρεπε να αφεθεί αυτός ο χώρος ελεύθερος από κάθε επιρροή, να ρυθμίζει τα του οίκου του και να ξέρουν μια αξιοκρατική διαδικασία, όπου θα απολογούνταν σε εμάς, τι γίνεται. Το ότι προσπαθήσαμε να χειραγωγήσουμε τις ομοσπονδίες διαιτησίας Ε.Π.Ο. κλπ., έφερε στον ελληνικό αθλητισμό τραγικά αποτελέσματα. Δεν θέλω να πώ κάτι περισσότερο γιατί φαντάζει ότι κάνω επικρίσεις σε θέματα συναδέλφων στο παρελθόν, ενώ δεν θέλω κάτι τέτοιο. Δεν είναι στο μυαλό μου κάτι τέτοιο. Λέω αυτά που ξέρετε όλοι σας και που είναι αυτονόητα.
      Πράγματι η περασμένη χρονιά έδειξε ότι η διαιτησία ήταν πολύ καλύτερη. Το είπαν όλοι οι συνάδελφοι, αλλά γιατί τόση επιφυλακτικότητα, μήπως δεν είναι καλύτερη τώρα. Το μοντέλο της τριμελούς διαιτησίας ΚΕΔ που ορίστηκε από την Ε.Π.Ο. και τούτο ανεξάρτητα από τη συμφωνία με τη ΦΙΦΑ, αποδείχθηκε πως πήγε πάρα πολύ καλά, γι’ αυτό επιλέχθηκε κοινό και για τα υπόλοιπα αθλήματα. Στην ΚΕΔ μετέχει και ένα μέλος από την ομοσπονδία διαιτητών, χωρίς δικαίωμα ψήφου. Θα μου επιτρέψετε να πω πως αυτό μοιάζει ελαφρώς αντιδημοκρατικό, αλλά η ουσία είναι ότι δεν έχουν δικαίωμα ψήφου ακόμη, γιατί πρέπει να δούμε και εμείς ορατά τη δική τους κάθαρση σε άλλους χώρους που την έφεραν σε ένα βαθμό, αλλά όχι στο δικό τους χώρο.
      Η επιμόρφωση των διαιτητών που ετέθη από συναδέλφους παραμένει στους συνδέσμους με την εποπτεία της ομοσπονδίας διαιτητών. Η ΚΕΔ συνεργάζεται για τη  διοργάνωση σεμιναρίων κλπ., για τα οποία είμαστε διατεθειμένοι να ξοδέψουμε και πάρα πολλά χρήματα. Ξοδεύουμε χρήματα προς αυτήν την κατεύθυνση, δεν μπορεί να γίνει και διαφορετικά.
      Η συγκέντρωση σε ένα ενιαίο όργανο –την ΚΕΔ- των αρμοδιοτήτων προεπιλογής, επιλογής, αξιολόγησης, πειθαρχικού ελέγχου και κατάρτισης των πινάκων διαιτητών αποδείχτηκε αναποτελεσματική με πολύ αρνητικά αποτελέσματα, γιατί συγκεντρώθηκε ο καταλογισμός και η απόδοση των  ευθυνών μόνο σε ένα όργανο. Νομίζω ότι αυτό δεν το θέλετε ούτε εσείς.
      Η συμμετοχή και η παρακολούθηση των εργασιών της ΚΕΔ από ένα μέρος της ομοσπονδίας διαιτητών εξασφαλίζει τη σύνθεση με τους διαιτητές. Μπορούν να κάνουν τις παρατηρήσεις τους και να ακούγεται και να εισακούγεται η γνώμη τους. Την  αρμοδιότητα στην ομοσπονδία διαιτητών την ανέφεραν ο κ. Ορφανός και η κα Κανέλλη, ως μια δημοκρατική μορφή οργάνωση του χώρου της διαιτησίας. Εγώ, όμως, θεωρώ ότι έτσι όπως τουλάχιστον μέχρι σήμερα την είδαμε, δεν απέδωσε. Γι’ αυτό, ας εμμείνουμε σ’ αυτό το μοντέλο. Ο λόγος για τον οποίο δεν απέδωσε, κατά τη γνώμη μου, είναι οι πιέσεις, οι κομματικές εξαρτήσεις που ανέφερα προηγουμένως και δεν εξαιρώ ημέτερα αμαρτήματα, όπως επίσης και γιατί  δεν αποδίδονταν –και δεν ήταν δυνατόν να αποδοθούν- συγκεκριμένες ευθύνες για τα προβλήματα.  
      Έρχομαι επίσης στην ΟΛΠΕ, για την οποία ακούστηκαν δύο – τρεις κουβέντες. Διαχρονικά η ΟΛΠΕ έμοιαζε να ελέγχεται από ποδοσφαιρικούς παράγοντες και στην ουσία είχε απαλλοτριώσει την καθαρά συνδικαλιστική της δράση στο χώρο του ποδοσφαίρου. Εμείς προσπαθούμε μεταβατικά και δεχόμαστε παντού την ΚΕΔ, δεχόμαστε το διοικητικό συμβούλιο της Ε.Π.Ο., παρουσία μέλους της ΟΛΠΕ, το οποίο θα διασφαλίζει τη διαφάνεια χωρίς ψήφο, γιατί σας είπα για ποιο λόγο δεν υπάρχει λόγος να υπάρχει ψήφος.
      Νομίζω, κυρία Κανέλλη, ότι σύστημα πέτυχε. Καλό θα ήταν να το εφαρμόσουμε και αλλού και αν επιτύχει να το κρατήσουμε. Αν αποτύχει, θα προσπαθήσουμε να βρούμε αποτελεσματικότερα συστήματα, αλλά για την ώρα έχει πετύχει.
      Τέλος οι προβλεπόμενοι κανονισμοί στο άρθρο 70 για τα κριτήρια και τις διαδικασίες για την αξιολόγηση, επιλογή και λοιπά των διαιτητών και παρατηρητών διαιτησίας, τα πειθαρχικά θέματα κλπ., καταρτίζονται από την αθλητική ομοσπονδία ύστερα από γνώμη της ομοσπονδίας διαιτητών.
      Συνεπώς, η ομοσπονδία διαιτητών συμμετέχει βασικά στην οργάνωση και στην εύρυθμη λειτουργία του χώρου της διαιτησίας. Δεν έχω να πω κάτι περισσότερο. Αυτό που μπορώ να πω είναι ότι σε γενικές γραμμές και παρά τη μεγάλη απόκλιση που φαινόταν ότι έχουμε στο θέμα αυτό στη συζήτηση στη Διαρκή Επιτροπή των Μορφωτικών Υποθέσεων, σήμερα με τις παρατηρήσεις που έγιναν εδώ, συγκλίναμε και στα δύο ζητήματα. Το ντόπινγκ έχει βρει πεδίο δράσης από εδώ και πέρα και επισημαίνω κάτι ακόμη που το λέω για δεύτερη φορά με πολύ σθεναρό τρόπο. Για το ντόπινγκ θα πρέπει να συζητάμε όλοι και να το σκεπτόμαστε με πολύ προσοχή. 
      Απειλείται πάνω από τη χώρα μία μομφή, που βλέπω ότι εκτοξεύεται εύκολα από διεθνείς οργανισμούς. Θα πρέπει να είμαστε πολύ προσεκτικοί και αποτελεσματικοί στον τρόπο με τον οποίο θα την αντιμετωπίσουμε από κοινού.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
      Ο κ. Βαρδίκος δε θέλει να δευτερολογήσει.
      Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Από τις τροπολογίες που ακούσαμε και από την τοποθέτηση του κυρίου Υφυπουργού στο κεφάλαιο δ΄ που συζητήσαμε και που αφορά στο ντόπινγκ, θα ήθελα να εξάρω τη σημασία της πρότασης της κυρίας Σπυράκη για την ίδρυση εργαστηρίου φαρμακολογίας, το οποίο θα λειτουργεί…
      ΧΡΙΣΤΙΝΑ ΣΠΥΡΑΚΗ: Δεν είπα τίποτα τέτοιο. Μίλησα για ινστιτούτο.
      ΓΕΩΡΓΙΟΣ ΟΡΦΑΝΟΣ: Δεν είπα να είναι έξω, δεν με ενδιαφέρει τόσο το νομικό καθεστώς όσο η ουσία, κυρία Σπυράκη.
      Εκείνο που έχει σημασία είναι αυτό που ζητάμε να γίνεται και το συνυπογράφουμε στην πρόταση που υποβάλατε. Θεωρούμε ότι οι παρατηρήσεις που έγιναν ουσιαστικά ενισχύουν την προδιάθεση να ελέγξουμε τα θέματα που σχετίζονται με το ντόπινγκ και σαφώς θα συμφωνούσαμε, αν η Κυβέρνηση το έκανε αποδεκτό. 
      Στο κομμάτι που αφορά τη διαιτησία, υπενθυμίζω τη βασική μας διαφορά για τη φιλοσοφία που υπάρχει στα άρθρα 66-72. Ως εκ τούτου, η Νέα Δημοκρατία δηλώνει την αντίθεσή της με τον τρόπο που η Κυβέρνηση χειρίζεται το θέμα της διαιτησίας. 
      Θα ήθελα να επισημάνω κάτι που σχετίζεται μ’ αυτά που είπε ο κύριος Υφυπουργός. Είπε ότι δεν είναι ικανοποιημένος από το παρελθόν. Κανείς δεν είναι ικανοποιημένος, αλλά δε βλέπουμε να γίνεται τίποτα για να φτιάξουμε ένα καλύτερο μέλλον. Δεν τους δίνουμε ούτε ένα κίνητρο, ούτε έναν στόχο. Δηλαδή, αυτήν τη στιγμή, με ποιο τρόπο ενισχύουμε την οργανωμένη διαιτησία σε όλη τη διαδικασία; Εγώ δεν έχω δει κάποια προδιάθεση από τη δική σας πλευρά να παίξουν κεντρικό ρόλο οι παράγοντες, οι οποίοι θα ελέγχουν τη διαιτησία. Αυτό είναι ορατό, αλλά από την άλλη πλευρά σε καμία περίπτωση δεν είναι δυνατόν εμείς να αποδεχθούμε ούτε το παραμικρό από αυτά που έχετε στο κεφάλαιο ε. 
      Ως εκ τούτου, σας λέω ότι αυτό απορρίπτεται συνολικά από τη δική μας πλευρά, όπως γίνεται συνολικά αποδεκτό το κεφάλαιο για το ντόπινγκ.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κανέλλη έχει το λόγο.
      ΛΙΑΝΑ ΚΑΝΕΛΛΗ: Κυρία Πρόεδρε, κύριε Υπουργέ, στο θέμα του ντόπινγκ υπάρχει ευρύτερη συναίνεση. Ίσως υπάρχουν κάποιες επιμέρους αντιρρήσεις σε ένα-δύο άρθρα.
      Επί της ουσίας, για το θέμα της διαιτησίας μόνοι σας είπατε κάποια πράγματα. Καμιά φορά γίνεται lapsus linguae, όχι σε ό,τι αφορά την προσωπική σας γνώμη. Αυτήν δε θα τη σχολιάσω. Μπορεί και να μη γίνεται lapsus linguae, αλλά είναι ολίγον αντιδημοκρατικό. Το «ολίγον αντιδημοκρατικό» αποδείχθηκε αποτελεσματικό. Αυτό μας είπατε. Πιστέψτε με, είναι καλοπροαίρετη η κριτική που κάνω.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Προσπαθώ να εκφράζομαι, για να μη σας δίνω λόγο να με εγκαλείτε συνεχώς.
      ΛΙΑΝΑ ΚΑΝΕΛΛΗ: Κυρία Πρόεδρε, ξέρετε ποιο είναι τώρα το πρόβλημα; Ολίγον αντιδημοκρατικό, αλλά αποτελεσματικό. Ολιγότερον δημοκρατικό, θα φτάσουμε σε αποτελεσματικότερο. Καθόλου δημοκρατικό, θα είναι αποτελεσματικότατο. 
      Ο φόβος είναι ότι στη διαιτησία που βαρύνεται κανείς με υποψίες. Αν δε δεχθείτε τουλάχιστον μία συμβολική συμμετοχή των διαιτητών στο 50%, στο 25% με δικαίωμα ψήφου, θα υπερίπταται αυτός ο φόβος. Κάντε τουλάχιστον κάτι απ’ όλα αυτά. Ξέρετε γιατί; Αν δεν κάνετε τίποτα, θα βαρύνεται η διαιτησία, όσο αποτελεσματική και αν είναι, δηλαδή κατασταλτική των εντάσεων ή των υποψιών. Η διαιτησία θα βαρύνεται με τη νομοθετημένη υποψία ότι το ολιγομελές ασφυκτικό μη συνδικαλιστικώς εκπροσωπούμενο τμήμα των διαιτητών δεν είναι τίποτε άλλο από το ευκολότερα ελεγχόμενο. Θα βαρύνεται η πολιτεία μ’ αυτό. Θα μετατοπιστούν οι πολιτικές ευθύνες.
      Σας φέρνω ένα χαρακτηριστικό παράδειγμα αυτού του συγκεντρωτισμού. Στο άρθρο 69, για παράδειγμα, επεκτείνετε αυτόν τον συγκεντρωτισμό και σε κάθε αθλητική ομοσπονδία ατομικού αθλήματος. Θα λειτουργεί κεντρική επιτροπή διαιτησίας με τους όρους που είπαμε, ακόμη και για το ατομικό άθλημα; Και εκεί θα υπάρχει υποψία, ακόμα και για τα ατομικά αθλήματα, για παράδειγμα για το μπαλάκι του τένις, ότι έφυγε έξω από τη γραμμή και ότι οι δύο διαιτητές είναι πάνω από το φιλέ, ότι θα βγάλουν λάθος συμπέρασμα και άρα θα πρέπει να είναι κατά το δυνατόν «σφικτότερο» το σύστημα;
      Θα είναι κρίμα σε ένα νομοσχέδιο για τον αθλητισμό να επικρατήσει η άποψη το αποτελεσματικότερο είναι και το ολιγότερο δημοκρατικό. Το λέω αυτό ως διευκρίνιση. Βεβαίως θα μπορούσατε να μου ανταπαντήσετε. Στο άρθρο 70 λέει «με κανονισμούς που καταρτίζονται από τις οικείες ομοσπονδίες ύστερα από γνώμη της ομοσπονδίας διαιτητών». Για τους κανονισμούς έχουν απλώς γνώμη. 
      Να ρωτήσω κάτι. Οι δημοσιογράφοι μεταξύ τους που θα καταφύγουν για να μπουν σε ένα σωματείο; Ποιοι τους κρίνουν; Οι συνάδελφοί τους τους κρίνουν. Σε προηγούμενο άρθρο λέτε να μην είναι εν ενεργεία διαιτητές. Καταλήγουμε δυστυχώς ολοένα και συχνότερα να αναζητούμε μια ανεξαρτησία από δομές αλλά με αυτό τον τρόπο τους απομακρύνουμε από την εμπειρία, από τις γνώσεις, από την επαγγελματική κατάρτιση και συνείδηση, από την αρνητική ή θετική ως τώρα κρίση. Την ίδια ώρα που στο ίδιο νομοσχέδιο καταλήγουμε σε αθλητική προσωπικότητα κύρους. Μα τι είναι το κύρος; Το κύρος είναι οπωσδήποτε μόλις κάποιος βγει στη σύνταξη και αποκοπεί από την ενεργό δραστηριότητα; Θεωρούμε την εποχή της απομάκρυνσης για κάποιο λόγο ή της συνταξιοδότησης απομαχική και εξ αυτού και μόνο έγκυρη. Γιατί; Τουλάχιστον κάπου να ομολογήσουμε ότι δεν θέλουμε τους διαιτητές σκέτους παρατηρητές, μαντρωμένους με αυτό τον τρόπο. Η ανεξαρτησία δεν έβλαψε ποτέ κανένα και σε τελευταία ανάλυση ας κριθούν οι καινοτομίες. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Ξηροτύρη- Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι προτάσεις της κας Σπυράκη και οι διορθώσεις της ήταν πολύ σημαντικές. Στην πρόταση που έκανε για την ίδρυση ινστιτούτου, θεωρήθηκε θετική αλλά μετατοπίστηκε για το μέλλον από τον κύριο Υπουργό, εμείς είχαμε κάνει μια ενδιάμεση πρόταση προς το παρόν. Σας την εκφώνησα. Έχετε το Εθνικό Κέντρο Αθλητικών Ερευνών: αν το αναβαθμίσετε και του δώσετε μια επαρκή χρηματοδότηση, θα μπορεί να στρέψει αυτό τον καιρό τις έρευνές του και να αρχίσει τις συζητήσεις με την συμμετοχή και των άλλων φορέων και ειδικών στα θέματα του ντόπιγκ. 
      Κύριε Υπουργέ νομίζω ότι παραμένει στο άρθρο 55 η ασάφεια ως προς τη διενέργεια των ελέγχων. Η παράγραφος 2 αναφέρει ότι «η διενέργεια του ως άνω ελέγχου περιλαμβάνει τις διαδικασίες πρώτον της λήψης δειγμάτων από αθλητές ή ίππους» χωρίς να αναφέρεστε εδώ και στις δύο περιπτώσεις που πλέον γίνεται και μετά τους Ολυμπιακούς Αγώνες στο Σίδνευ δηλαδή και από το αίμα και χωρίς να αναφέρεται ο όρος «ελέγχου γεννετικού ντόπινγκ». 
      Στο άρθρο 56 δεν μου απαντήσατε, γιατί ο έλεγχος μόνο των πρωταθλημάτων ανώτατης ηλικιακής κατηγορίας. Εμείς το τονίσαμε και νομίζω ότι είναι διεθνώς αποδεδειγμένο ότι ο μεγαλύτερος κίνδυνος είναι στους έφηβους, να μην πω και στους πιο νέους ακόμη, στα παιδιά, προκειμένου να φτάσουν σε αυτές τις μεγάλες ομοσπονδίες και να μπουν στον πρωταθλητισμό. Επομένως χρειάζεται ο έλεγχος και σε αυτές τις ηλικίες. Επιμένουμε σε αυτό.
      Όσον αφορά την παράγραφο 9 είπατε απλώς ενημέρωση και όχι άδεια. Αυτό έλειπε να ζητούσαν και άδεια για την διενέργεια ελέγχου. Η λέξη «ενημέρωση» αφαιρεί το αιφνιδιαστικό ενός ελέγχου που γίνεται από διεθνείς συνδέσμους.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Παντού γίνεται αυτό. Γιατί στην Ελλάδα να μην γίνεται η ενημέρωση και να γίνεται σε άλλες χώρες;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Με την ενημέρωση εκλείπει το στοιχείο του αιφνιδιαστικού ελέγχου. Αυτό το νόημα έχουν οι έλεγχοι. 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Φαίνεται σαν να έχουμε ένα αίσθημα ενοχής εκ των προτέρων.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν επιμένω, το καταλαβαίνω, αλλά θέλω να σας πω ότι δεν είναι αιτιολόγηση αυτό. Καταλαβαίνω τους άλλους λόγους. Να μη γίνομαι ιδιαίτερα πιεστική σ’ αυτό.
      Κύριε Υπουργέ, στην αρχή της ομιλίας σας θέσατε όντως το θέμα της ευθύνης των αθλητικών ομοσπονδιών κλπ. για το όλο πρόβλημα του ντόπινγκ. Τελικά δεν έχετε εμπλουτίσει το άρθρο 59 με τις ευθύνες αυτές, τις ομάδες κλπ. Νομίζω ότι αυτό σας το ζήτησε και ο κ. Ορφανός. 
      Για τη διαιτησία επιμένω και εγώ τουλάχιστον ένας από τους συνδέσμους των διαιτητών να συμμετέχει στα διοικητικά όργανα με δικαίωμα ψήφου. Έτσι, ξεκινάμε το νέο κεφάλαιο με το οποίο θέλετε να μας πείσετε ότι ξεκινά το θέμα της νομοθεσίας για τη διαιτησία. Ότι δηλαδή επιχειρείται ένας εκσυγχρονισμός και ένας εκδημοκρατισμός. 
      Εν πάση περιπτώσει αν αυτό εδώ το κεφάλαιο των ρυθμίσεων θεωρούν ότι οι σύνδεσμοι των διαιτητών εκ των προτέρων ότι είναι άχρηστοι και διαβλητοί δε νομίζω ότι βοηθά αυτό το πράγμα. Όταν κανείς έχει το δικαίωμα ψήφου αναλαμβάνει και μεγαλύτερες ευθύνες για τον τρόπο με τον οποίο διαχειρίζεται τα κοινά θέματα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Η κα Σπυράκη έχει το λόγο.
      ΧΡΙΣΤΙΝΑ ΣΠΥΡΑΚΗ: Κύριε Υπουργέ, επειδή λείπατε και επειδή αναφέρθηκε το όνομά μου στις προτάσεις θα ήθελα να διευκρινίσω το εξής. Επειδή είμαι και στη φαρμακολογία δεν θα ήθελα κατ’ αρχάς να θεωρηθεί ότι προσπαθώ να προωθήσω κάτι από το χώρο μου γιατί το δικό μου αντικείμενο είναι η κλινική φαρμακολογία και δεν έχει σχέση με αυτό.
      Ο λόγος που πρότεινα για το μέλλον ένα ινστιτούτο, είναι ότι θεωρώ πως το Υπουργείο Πολιτισμού αναλαμβάνει πολλές ευθύνες και συγχαρητήρια που φέρνει αυτό το θέμα του ντόπινγκ ως Υπουργείο Πολιτισμού. Είναι ευθύνη πολλών άλλων Υπουργείων και γι’ αυτό θεωρώ την ίδρυση πιθανώς στο μέλλον κάποιου ινστιτούτου ώστε το θέμα αυτό να λυθεί καλύτερα.
      Επειδή έχω καταθέσει κάποιο χαρτί με συγκεκριμένες φραστικές παρεμβάσεις που προκύπτουν από συζήτηση με άλλους που ασχολούνται στο χώρο και μερικές τις έκανε δεκτές ο κ. Λιάνης, θα ήθελα κύριε Υπουργέ να τις δείτε και εσείς γιατί νομίζω ότι είναι προς βελτίωση του νομοσχεδίου. 
      Αναφέρομαι στο άρθρο 53 που δεν είναι σωστός ο διαχωρισμός της χρήσης και της χορήγησης όπως και ορισμός για την πλήρη μετάφρασή του από τα διεθνές πρότυπα που νομίζω ότι είναι ο σωστότερος. 
      Επίσης στο άρθρο 57 θα ήθελα να επαναλάβω ότι στο άρθρο αυτό παράγραφος 2β΄ γράφετε ότι τρία μέλη είναι επιστήμονες από το χώρο της φαρμακολογίας, της τοξικολογίας ή της ιατρικής. Και στη συνέχεια λέτε ότι είναι ένα μέλος ΔΕΠ εργαστηρίου ιατροδικαστικής και ένα μέλος από τον Ιατρικό Σύλλογο. Όταν όμως ερχόσαστε στη φαρμακολογία λέτε ένα μέλος ΔΕΠ φαρμακευτικού τμήματος. Και επειδή αντιλαμβάνομαι ότι πολύ συχνά γίνεται η σύγχυση ανάμεσα στη φαρμακευτική και στη φαρμακολογία, σωστότερο είναι να μπει «ένα μέλος ΔΕΠ εργαστηρίου φαρμακολογίας που επιλέγεται από κατάλογο που υποβάλλουν οι πρόεδροι  τμήματος ιατρικής και φαρμακευτικής των ΑΕΙ». 
      Κυρίως τα εργαστήρια φαρμακολογίας είναι σε όλα τα ιατρικά τμήματα. Εργαστήρια φαρμακολογίας και φαρμακευτικής υπάρχουν ένα στη Θεσσαλονίκη και πρόσφατα εξελέγη καθηγητής και στην Αθήνα. Επομένως θα έχετε μόνο δύο άτομα για πρόταση. Πιστεύω ότι αυτό θα πρέπει να διορθωθεί. Αυτό κύριε Υπουργέ, το έχω δώσει και γραμμένο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Υφυπουργός κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Δυο, τρεις παρατηρήσεις κυρία Πρόεδρε, σ’ αυτά που ακούστηκαν. Για την ΟΔΠΕ που επιμένουν και η κα Κανέλλη και η κα Ξηροτύρη, θέλω να ξεκαθαρίσω κάτι. Θα γίνει αυτό κάποια στιγμή. Και θα γίνει όταν τα πράγματα θα είναι έτσι ώστε να μπορεί να γίνει. Εγώ σας μίλησα με πολύ ειλικρίνεια και σας εξήγησα κάτι. Σας εξήγησα ότι εσείς δεν έχετε αυτή την εμπειρία που την έχω υποστεί, όπως σας είπα, στο πετσί μου. 
      Η ΟΔΠΕ ουσιαστικά είναι κάποιοι, θα έλεγα, συνδικαλιστές μεν, αλλά υπάλληλοι στην ουσία –ένα κομμάτι βέβαια από αυτούς- που είχε μια νοοτροπία εξάρτησης -σας διαβεβαιώνω- και αλέθονταν είτε στις κομματικές μηλόπετρες, σε μας δηλαδή που τους παίρναμε και τους κάναμε όπως θέλαμε κάθε φορά, είτε στην παράγκα, του Καραγκιόζη ας πούμε για παράδειγμα είτε στο σαράϊ του Πασά. Δεν ήταν ποτέ ανεξάρτητοι ώστε να μπορούμε να είμαστε πραγματικά βέβαιοι ότι θα γίνει αυτό το οποίο θέλετε. Δεν μπορεί να γίνει αυτήν την ώρα.
      ΛΙΑΝΑ ΚΑΝΕΛΛΗ: Τώρα θα περάσουν από φροντιστήριο κάθαρσης! Θα τους δώσετε και πτυχίο κάθαρσης! 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Έρχομαι τώρα στην παρατήρηση της κας Ξηροτύρη, να γίνεται έλεγχος σε όλες τις κατηγορίες. Δεν έχουμε τέτοια υποδομή για να κάνουμε αυτόν τον έλεγχο τώρα. Πιστεύω ότι είναι σωστό αυτό που λέτε και πρέπει να γίνει. Προϊόντος του χρόνου και προϊούσης της εξέλιξης θα γίνει αυτό σε όλες τις κατηγορίες όπως είναι το σωστό. Δεν έχουμε τούτη την ώρα θωράκιση επιστημονική για να το κάνουμε. Να κάνουμε κάτι ανέφικτο δεν είναι δυνατόν.
      Και το τελευταίο. Η παρατήρηση της κας Σπυράκη για το Ινστιτούτο είναι κατά τη γνώμη μου καίρια, είναι μια έξοχη ιδέα, αλλά δεν μπορεί να γίνει χωρίς να έχουμε συνεργαστεί και εσωτερικώς και διεθνώς ώστε να μπορούμε να κάνουμε αυτή την πρακτική πραγματικότητα για τη χώρα μας. Εγώ σας είπα τη διαδικασία με την οποία θα γίνει αυτό στο εγγύς μέλλον. Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υπουργός Πολιτισμού κ. Βενιζέλος, έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριοι συνάδελφοι, ο κ. Λιάννης μου έστειλε τις παρατηρήσεις σας στην Αίθουσα του Υπουργικού Συμβουλίου και συμφωνήσαμε να γίνουν αυτές οι αλλαγές που ανακοίνωσε. Αυτά που προτείνετε σε σχέση με τους ορισμούς του άρθρου 53, μπορεί να είναι επιστημονικά πιο εύστοχες διατυπώσεις, αλλά εμείς έχουμε ακολουθήσει τις διατυπώσεις των ισχυόντων κειμένων στην ΔΟΕ και δεν θέλουμε να δημιουργηθεί καμία παρεξήγηση. 
      Αυτά που προτείνετε για το εδάφιο α΄ του άρθρου 53 υπερκαλύπτονται από τον ορισμό του απαγορευμένου μέσου στην περίπτωση του εδαφίου δ΄ της ίδιας παραγράφου. Οπότε από τις παρατηρήσεις σας, πέραν των όσων έγιναν δεκτές, θα αποδεχθώ και αυτή που κάνατε τώρα για το μέλος ΔΕΠ που μετέχει στη συγκρότηση αυτής της επιτροπής, στο Εθνικό Συμβούλιο Καταπολέμησης του doping. Άρα, επιπλέον των όσων έχουμε πει ως νομοτεχνικές αλλαγές στο άρθρο 57 -με το οποίο τροποποιείται το άρθρο 128 στ΄ του νόμου 2725- στην παράγραφο 2, στην περίπτωση β΄ στην πρώτη παύλα, εκεί που λέει «Ένα μέλος ΔΕΠ του Φαρμακευτικού Τμήματος που επιλέγεται από κατάλογο που υποβάλουν οι Πρόεδροι του Τμήματος Φαρμακευτικής των Α.Ε.Ι.» η διατύπωση θα γίνει «Ένα μέλος ΔΕΠ εργαστηρίου φαρμακολογίας που επιλέγεται από κατάλογο που υποβάλουν οι Πρόεδροι των Τμημάτων Ιατρικής και Φαρμακευτικής των Α.Ε.Ι.». 
      Αυτές τις παρατηρήσεις είχα να κάνω κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχει κανείς εκ των κυρίων συναδέλφων που επιθυμεί να ομιλήσει; Κανείς. 
      Κηρύσσεται περαιωμένη η συζήτηση επί της ενότητας των άρθρων 52 έως και 72 και προχωρούμε στην ψήφιση ενός εκάστου χωριστά. 
      Ερωτάται το Τμήμα: Γίνεται δεκτό το άρθρο 52 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 52 έγινε δεκτό ομοφώνως ως έχει.
      Ερωτάται το Τμήμα: Γίνεται δεκτό το άρθρο 53 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 53 έγινε δεκτό, ως, έχει ομοφώνως.
      Ερωτάται το Τμήμα: Γίνεται δεκτό το άρθρο 54, ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 54 έγινε δεκτό, ως έχει, ομοφώνως.
      Ερωτάται το Τμήμα: Γίνεται δεκτό το άρθρο 55, όπως τροποποιήθηκε από τον κύριο Υπουργό;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 55 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 56, ως έχει;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 56 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 57, όπως τροποποιήθηκε από τον κύριο Υπουργό;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 57 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 58, ως έχει;
      ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 58 έγινε δεκτό ομοφώνως, ως έχει.
      Ερωτάται το Τμήμα: Γίνεται δεκτό το άρθρο 59, ως έχει;
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 59 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 60, ως έχει;
      ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 60 έγινε δεκτό ομοφώνως, ως έχει.
      Ερωτάται το Τμήμα: Γίνεται δεκτό το άρθρο 61, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 61 έγινε δεκτό ομοφώνως, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 62, όπως τροποποιήθηκε από τον κύριο Υπουργό;
      ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 62 έγινε δεκτό ομοφώνως, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 63, ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 63 έγινε δεκτό ομοφώνως, ως έχει.
      Ερωτάται το Τμήμα: Γίνεται δεκτό το άρθρο 64, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 64 έγινε δεκτό ομοφώνως, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 65, ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 65 έγινε δεκτό ομοφώνως, ως έχει.
      Ερωτάται το Τμήμα: Γίνεται δεκτό το άρθρο 66 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 66 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 67, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 67 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 68, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 68 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 69, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 69 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 70, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 70 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 71, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 71 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 72, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΓΕΩΡΓΙΟΣ ΟΡΦΑΝΟΣ: Κατά πλειοψηφία. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 72 έγινε δεκτό, ως έχει, κατά πλειοψηφία. 
      Εισερχόμαστε στη συζήτηση της ενότητας των άρθρων 73 έως και 79. 
      Κύριε Υπουργέ, έχετε να κάνετε κάποιες τροποποιήσεις; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τις έχω κάνει, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι γνωστές στους συναδέλφους. Καλώς. 
      Το λόγο έχει ο εισηγητής της Πλειοψηφίας κ. Βαρδίκος. 
      ΠΥΘΑΓΟΡΑΣ ΒΑΡΔΙΚΟΣ:  Η διοργάνωση των Ολυμπιακών Αγώνων 2004, οι νέες ανάγκες και η αντιμετώπιση των δυσλειτουργιών που εμφανίστηκαν στην εφαρμογή του ν. 2725/1999 επιβάλλουν τροποποιήσεις, προσθήκες και βελτιώσεις διατάξεων και στη θεματική ενότητα «Ερασιτεχνικός Αθλητισμός». 
      Έπρεπε να αναβαθμιστούν τα προγράμματα μαζικού αθλητισμού και να δημιουργηθεί θεσμικό πλαίσιο για την οργάνωση και στελέχωση της νέας διεύθυνσης «Άθληση για όλους». Να θεσπιστούν κανόνες διαφάνειας στη χρήση των επιχορηγήσεων από τους αθλητικούς φορείς, να δημιουργηθούν κίνητρα για συγχωνεύσεις σωματείων, να θεσπιστούν κωλύματα και ασυμβίβαστα υπαλλήλου Γενικής Γραμματείας Αθλητισμού και εκλεγμένου μέλους σε διοικητικό συμβούλιο ομοσπονδίας, να ρυθμιστούν θέματα προσωπικού της Γενικής Γραμματείας Αθλητισμού καταργηθέντων ή συγχωνευθέντων αθλητικών κέντρων, σταδίων και να γίνει νομοθετική παρέμβαση για την επίλυση αναγκών αθλητών που ανήκουν στη προολυμπιακή ομάδα του 2004. 
      Άρθρο 73: Εναρμονιζόμαστε με τους κανονισμούς των διεθνών ομοσπονδιών στα αθλήματα της σκοποβολής, του γκολφ, του αγωνιστικού μπριντζ, του ζατρικίου, του μπιλιάρδου, του αεραθλητισμού, της ιππασίας και της ιστιοπλοΐας ανοιχτής θαλάσσης. Επιτρέπεται σε αθλητές να εκλέγονται τόσο στα όργανα του σωματείου, (Δ.Σ.), όσο και στα όργανα υπερκείμενων ενώσεων με κάποιες προϋποθέσεις ηλικίας. 
      Ο θεσμός της ειδικής αναγνώρισης συμβάλλει στην εύρυθμη λειτουργία των σωματείων. Επιτρέπεται η συγχώνευση σωματείων με αποφάσεις των Γενικών Συνελεύσεων. Το νέο σωματείο παίρνει την όποια επωνυμία και αγωνίζεται στην ανώτερη κατηγορία στην οποία ανήκει ή έχει το δικαίωμα να αγωνιστεί, ένα τουλάχιστον από τα συγχωνευόμενα σωματεία. 
      Προβλέπονται ειδικά ασυμβίβαστα για τα μέλη διοίκησης αθλητικής ένωσης και ομοσπονδίας. Θεσπίζεται το ασυμβίβαστο υπαλλήλου Γενικής Γραμματείας Αθλητισμού σαν εποπτεύουσας αρχής και μέλους διοικητικού συμβουλίου εποπτευόμενου φορέα και ατόμου που ασκεί εμπορική αθλητική δραστηριότητα και μέλους του διοικητικού συμβουλίου ομοσπονδίας. 
      Απαιτείται πλέον η σύμφωνη γνώμη της ομοσπονδίας –μέχρι τώρα απαιτείτο απλά η πρότασή της- για την παροχή ειδικής αθλητικής αναγνώρισης σε αθλητική ένωση. Καθίσταται δυνατό να μη διαταραχθεί η υπάρχουσα κατάσταση στις ενώσεις και ομοσπονδίες μέχρι τη λήξη της τρέχουσας θητείας τους και να μην οδηγηθούν σε πρόωρες εκλογές μέχρι το τέλος του 2004. 
      Δίνεται η δυνατότητα στο Διοικητικό Συμβούλιο της ΕΠΟ να συμμετέχουν ως παρατηρητές εκπρόσωποι του ΠΣΑΠ, της Ομοσπονδίας Διαιτητών Ποδοσφαίρου Ελλάδας και της Ομοσπονδίας Προπονητών Ποδοσφαίρου. Προφανώς η κανονική τους συμμετοχή αποτελεί νομικό κώλυμα, γιατί δεν μπορεί στην ΕΠΟ, που τα μέλη της είναι αθλητικά σωματεία, να μετέχουν και εκπρόσωποι των ποδοσφαιριστών. 
      Θεωρούμε ότι η διάταξη αυτή υπηρετεί τη συνεργασία και το γόνιμο διάλογο και τυγχάνει πρόσθετα και της σύμφωνη γνώμη της ΕΠΟ, το να βρίσκονται δηλαδή ποδοσφαιριστές και προπονητές μέσα στο Διοικητικό Συμβούλιο της ΕΠΟ και να λαμβάνουν γνώση των όσων εκεί διαδραματίζονται. 
      Με το άρθρο 74 οι αθλητικές ομοσπονδίες πρέπει να τηρούν βιβλία Γ΄ κατηγορίας, κάτι που μέχρι τώρα ακολουθούσαν κατά παρέκκλιση οι ομοσπονδίες. Η Γενική Γραμματεία Αθλητισμού επιχορηγεί τις ομοσπονδίες για συμμετοχή σε διεθνείς αγώνες. Επιβάλλεται ο έγκαιρος προέλεγχος των δαπανών. Το ίδιο και όταν μετακαλούνται ξένες αποστολές στην Ελλάδα. Μάλιστα με μία ρύθμιση θεσμοθετείται η διαδικασία προελέγχου. 
      Επιδιώκεται αποτελεσματικότερη εποπτεία και έλεγχος της νομιμότητας των κανονισμών των αθλητικών ομοσπονδιών από τη Γενική Γραμματεία και ο Υπουργός Πολιτισμού παρέχει σε ομοσπονδία ειδική αθλητική αναγνώριση, ιδίως αν υπάρχει για το άθλημα αντίστοιχη παγκόσμια ομοσπονδία αναγνωρισμένη από τη Διεθνή Ολυμπιακή Επιτροπή.
      Στο άρθρο 75 καλύπτεται το νομοθετικό κενό που δημιουργήθηκε από τη συγχώνευση ή κατάργηση σταδίων και αθλητικών κέντρων ως προς το προσωπικό. Οι θέσεις εργασίας μεταφέρονται στα νέα νομικά πρόσωπα με πλήρη διασφάλιση των όποιων δικαιωμάτων. Ρυθμίζεται το εργασιακό καθεστώς του προπονητή, ώστε να περιλαμβάνεται και η παροχή ανεξάρτητων υπηρεσιών. Ρυθμίζεται η μετακίνηση καθηγητών φυσικής αγωγής σε θέση ομοσπονδιακού προπονητή με διασφάλιση εργασιακών και ασφαλιστικών δικαιωμάτων. 
      Τις υλικές παροχές των προπονητών, όταν οι αθλητές τους επιτυγχάνουν εξαιρετικές διακρίσεις, λαμβάνει και ο χορογράφος η συμβολή του οποίου είναι αδιαμφισβήτητη σε αθλήματα, όπως η συγχρονισμένη κολύμβηση και η ενόργανη γυμναστική. 
      Με οδηγό τη συμφωνία ΕΠΟ-ΦΙΦΑ-πολιτείας στη Ζυρίχη ρυθμίζεται η λειτουργία των σχολών προπονητών από τις ομοσπονδίες ποδοσφαίρου, θαλάσσιου σκι και χιονοδρομίας. Η λειτουργία τελεί υπό την εποπτεία της πολιτείας που ελέγχει τους όρους και χορηγεί την άδεια άσκησης του προπονητικού επαγγέλματος. Επίσης θεσπίζεται νέο ασυμβίβαστο μεταξύ προπονητή και αθλητή στο ίδιο άθλημα.
      Εναρμονίζεται η εθνική νομοθεσία με κανονισμούς διεθνών ομοσπονδιών. Διευκρινίζεται η έννοια του παγκόσμιου και ευρωπαϊκού πρωταθλήματος για την ανάλογη αγωνιστική διάκριση αθλητή. Προσδιορίζονται οι διακρίσεις στις κατηγορίες ανδρών-γυναικών, νέων ανδρών ή γυναικών, εφήβων-νεανίδων, παίδων-κορασίδων και τα αγωνίσματα που είναι όσα κάθε φορά ατομικά ή ομαδικά περιλαμβάνονται στο πρόγραμμα των Ολυμπιακών Αγώνων. 
      Η επιβράβευση των αθλητών των ομαδικών αθλημάτων πλην του beach volley και των σκυταλοδρομιών ορίζεται στο 60% της αντίστοιχης ατομικού αθλήματος. Δίδεται ιδιαίτερη σημασία και μέριμνα για τους νεφροπαθείς, αιμοκαθαρούμενους και κωφούς αθλητές. Θεσπίζονται έκτακτες οικονομικές ενισχύσεις σε περίπτωση επίτευξης εξαιρετικής διάκρισης σε παγκόσμια ή πανευρωπαϊκή διοργάνωση. 
      Στο άρθρο 76 συνίσταται στη Γενική Γραμματεία Αθλητισμού νέα διεύθυνση «Άθληση για όλους» για την υποστήριξη των προγραμμάτων μαζικού αθλητισμού σε όλη τη χώρα. Σε συνιστώμενες προσωποπαγείς θέσεις κατατάσσονται εργαζόμενοι νομικών προσώπων δημοσίου δικαίου της Γενικής Γραμματείας Αθλητισμού που απασχολούνται από δεκαπενταετίας σε αυτά τα προγράμματα. Σχετική πρόβλεψη υπάρχει και στο άρθρο 136 του ν. 2725. Στα προγράμματα «Άθληση για όλους» μπορούν να προσληφθούν με σύμβαση εργασίας ιδιωτικού δικαίου ορισμένου χρόνου –όχι πάνω από οκτώ μήνες- πτυχιούχοι ΤΕΦΑΑ. 
      Θεσπίζονται συγκεκριμένοι κανόνες που διασφαλίζουν τη διαφάνεια, τη διαχείριση των πόρων της Γενικής Γραμματείας Αθλητισμού. Η έκτακτη επιχορήγηση δεν πρέπει να υπερβαίνει το ύψος της τακτικής ετήσιας επιχορήγησης εκτός από συγκεκριμένες εξαιρετικές περιπτώσεις. 
      Με την παράγραφο 2 του άρθρου 77 τροποποιείται η παράγραφος 8 του άρθρου 51 «οικονομικό έτος: προϋπολογισμός, ισολογισμός, απολογισμός αθλητικών φορέων» του ν. 2725. Ο χρόνος υποβολής των ισολογισμών θα πάει από το Φεβρουάριο στο Μάρτιο για μια πρακτικότερη αντιμετώπιση των σχετικών ζητημάτων και πρέπει να δημοσιεύεται και σε μια ημερήσια αθλητική εφημερίδα. 
      Θεσπίζονται ειδικές διατάξεις για τη συγκρότηση οργανωτικών επιτροπών που θα διεκδικούν τη διεξαγωγή στη χώρα μας μεγάλων αθλητικών συναντήσεων. Οι επιτροπές αυτές θα επιχορηγούνται από τη Γενική Γραμματεία και θα γίνεται προέλεγχος των προϋπολογισμένων εξόδων. 
      Βελτιώνεται η ισχύουσα κατάσταση για τις προμήθειες και τους διαγωνισμούς. Για διαγωνισμούς άνω των 60.000 ευρώ θα απαιτούνται τριμελείς επιτροπές. Υπάρχουν εξαιρέσεις σε κατεπείγουσες περιπτώσεις.
       Η αναζήτηση χορηγίας μπορεί να γίνεται και με διαπραγμάτευση και με κλειστό διαγωνισμό. Ορίζεται μια σύντομη διαδικασία αποκατάστασης ζημιών και απόδοσης δαπανών σε περίπτωση επεισοδίων σε αθλητικές εγκαταστάσεις με παρακράτηση ποσών από την «ΟΠΑΠ Α.Ε.»
      Εξομοιώνονται με τα αθλητικά σωματεία τα ιδρύματα, νομικά πρόσωπα δημοσίου δικαίου και νομικά πρόσωπα ιδιωτικού δικαίου, που καλλιεργούν αθλήματα και είναι γραμμένα στην ομοσπονδία. Έτσι επιλύεται ένα ζήτημα με ιστορική σημασία.
      Πρόκειται για νομικά πρόσωπα με μεγάλη προσφορά στον αθλητισμό, χωρίς να είναι καθαρά αθλητικά σωματεία: ΧΑΝ, Πειραϊκός. Μέχρι τώρα δεν μπορούσαν να τύχουν των ευεργετημάτων του αθλητικού νόμου.
      Μέχρι να λειτουργήσει η πενταμελής επιτροπή του Ελληνικού Κέντρου Αθλητικής Έρευνας και Τεχνολογίας που εκφράζει γνώμη για την ισοτιμία διπλωμάτων προπονητών ημεδαπής και αλλοδαπής, η Γενική Γραμματεία συγκροτεί επιτροπή ισοτιμιών από πέντε μέλη. Διασφαλίζεται η εξάσκηση του επαγγέλματος του προπονητή από παλιούς πτυχιούχους Εθνικής Ακαδημίας Σωματικής Αγωγής και Τμημάτων Επιστήμης Φυσικής Αγωγής Αθλητισμού, που αποδεδειγμένα ασκούσαν αυτό το επάγγελμα. Η ρύθμιση αφορά σε λίγους απόφοιτους προηγούμενων ετών όταν οι σχολές τους δεν χορηγούσαν ειδικότητα.
      Εισάγονται ρυθμίσεις για την καλύτερη προετοιμασία των αθλητών που ανήκουν στην προολυμπιακή ομάδα του 2004. Οι διευκολύνσεις αφορούν στους υπηρετούντες στις Ένοπλες Δυνάμεις, στο Υπουργείο Δημόσιας Τάξης, στους δημόσιους οργανισμούς, σε νομικά πρόσωπα δημοσίου δικαίου, ιδιωτικού δικαίου του ευρύτερου δημόσιου τομέα και στους μαθητές, σπουδαστές, φοιτητές που φοιτούν σε σχολεία, σε ιδρύματα της χώρας ή της Ευρωπαϊκής Ένωσης. Οι αθλητές αυτοί πρέπει να εντάσσονται στα κριτήρια α΄, β΄ και γ΄ της Επιτροπής Ολυμπιακής Προετοιμασίας και της Ελληνικής Ολυμπιακής Επιτροπής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ ένα λεπτό ακόμα, κύριε Πρόεδρε.
      Κατατάσσεται σε προσωποπαγείς θέσεις ιδιωτικού δικαίου αορίστου χρόνου που καταργούνται με την αποχώρηση το προσωπικό της Ελληνικής Ομοσπονδίας Πετοσφαίρας.
      Στο προτελευταίο άρθρο αυτής της ενότητας ορίζεται ότι όπου το κείμενο αναφέρει ο αρμόδιος για τον αθλητισμό Υπουργός εννοείται ο Υπουργός Πολιτισμού, αρμοδιότητες του οποίου στη συνέχεια μεταβιβάζονται και στους Υφυπουργούς Πολιτισμού. Νομίζω πως αυτό το θέμα εξηγήθηκε και στην επιτροπή και δεν χρειάζεται να το συζητήσουμε περισσότερο στην Αίθουσα αυτή.Ο ίδιος ο Υπουργός είπε ότι το Σύνταγμα λέει ότι από νόμο μπορούν να παίρνουν αρμοδιότητες μόνο οι Υπουργοί που στη συνέχεια τις μεταβιβάζουν στους Υφυπουργούς ή στους αναπληρωτές Υπουργούς με κοινές τους αποφάσεις με τον Πρωθυπουργό. Γι’ αυτό άλλωστε και ο προηγούμενος νόμος έκανε αναφορά στον Υπουργό για θέματα αθλητισμού κι εμείς εννοούσαμε τον αντίστοιχο Υφυπουργό. Εδώ υπήρχε, αν θέλετε, μία αντινομία. Aκούσαμε και τη δήλωση του Υφυπουργού, του κ. Λιάνη,   «όποιες αρμοδιότητες είχε εξακολουθεί να έχει πλην αυτές που πήρε ο άλλος Υφυπουργός Πολιτισμού και της νομοθετικής αρμοδιότητας που την κρατάει ο Υπουργός». Γι’ αυτήν ο κ. Λιάνης έχει δηλώσει ότι νιώθει ιδιαίτερα ευτυχής.
      Συνιστώνται εκατόν εβδομήντα νέες οργανικές θέσεις στη Γενική Γραμματεία Αθλητισμού. Επιτρέπεται κατά παρέκκλιση με απόφαση του Υπουργού Πολιτισμού να αποσπώνται υπάλληλοι της Γενικής Γραμματείας σε αθλητικές ομοσπονδίες μέχρι 31.12.2004. Δίνεται η δυνατότητα σε ομοσπονδίες που η θητεία τους λήγει στις 31.12.2004 να διενεργήσουν αρχαιρεσίες νωρίτερα. Απεσύρθη το 31.12.2008. 
      Αξίζει να αναφέρουμε εδώ και την παράγραφο 7 στο άρθρο 78, όπου σε περίπτωση που διώκονται αθλητές, προπονητές, παράγοντες τιμωρείται και η ομάδα τους με αφαίρεση βαθμών.
      Το τελευταίο άρθρο, το 79, έχει τις μεταβατικές διατάξεις για την εφαρμογή του κομματιού αυτού του νόμου που αφορά στην τροποποίηση ουσιαστικά του ν. 2725, του αθλητικού κομματιού όπως λέμε τόσες μέρες τώρα. Οι σπουδαιότερες είναι ότι μέσα σε οκτώ μήνες οι ομοσπονδίες πρέπει να τροποποιήσουν τους κανονισμούς τους, διαφορετικά αναστέλλεται η καταβολή της σχετικής επιχορήγησης και μέσα σε έξι μήνες οι ανάλογες επιτροπές του άρθρου 9 των περιφερειών πρέπει να έχουν ελέγξει όλους τους αθλητικούς χώρους της περιοχής τους.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Ορφανός.
      ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, θα συζητήσουμε τώρα για τον ερασιτεχνικό αθλητισμό.
      Η Κυβέρνηση έκανε επιλογή μέσα σ’ ένα νομοσχέδιο με ογδόντα τρία άρθρα, τετρακόσιες σελίδες, όπου συζητήσαμε κατά κόρον θέματα που αφορούν στον επαγγελματικό αθλητισμό, να πάρουμε και μία γεύση και από ερασιτεχνικό αθλητισμό. Και βέβαια μέσα στα επτά άρθρα, στα οποία διατυπώνει τις σκέψεις της η Κυβέρνηση, εκείνο το οποίο αναδεικνύεται είναι η αποδοχή της αποτυχίας του ν. 2725. 
      Τα συγκεκριμένα άρθρα έρχονται να αντικαταστήσουν ή να  συμπληρώσουν τις νομοτεχνικές ατέλειες τις οποίες είχε και κυρίως το γεγονός ότι σε  επτά άρθρα και περίπου πενήντα σελίδες θα πρέπει να συζητήσουμε θέματα που αφορούν τον ερασιτεχνικό αθλητισμό.
      Κύριε Υπουργέ, δεν υπήρχε καμία πρεμούρα γι’ αυτές τις διατάξεις έτσι όπως συμπληρώνονται εδώ, εκτός εάν υπάρχει η στόχευση να γίνουν οι εκλογές των Ομοσπονδιών νωρίτερα, στόχευση την οποία σας θέσαμε και θα σας θέσω και λίγο αργότερα, δηλαδή κάποιες πιέσεις που δέχεστε για να προχωρήσουν σε εκλογές Ομοσπονδίες, οι οποίες δεν ξέρω τι φοβούνται. 
      Πάντως εν όψει Ολυμπιακών Αγώνων η χειρότερη προσφορά που θα υπήρχε για την προετοιμασία τους, θα ήταν να μπούμε σε εκλογικές διαδικασίες. Θα είναι ό,τι χειρότερο!  Πρέπει πάση θυσία, με τις προτάσεις που θα σας πούμε παρακάτω, να αποτρέψετε τη σκέψη οποιονδήποτε να εκμεταλλευτούν την παρουσία του κόμματος του ΠΑΣΟΚ στην εξουσία, για να παραμείνουν περισσότερο χρόνο, υποδαυλίζοντας διαμάχες και δημιουργώντας καταστάσεις στο χώρο του αθλητισμού.
      Προχωρώ πιο εξειδικευμένα: Στο άρθρο 73, στην παράγραφο 2 αναφέρεται ότι κατ’ εξαίρεση οι αθλητές των αθλημάτων της σκοποβολής, του γκολφ κλπ. καθώς επίσης και κάποιοι άλλοι αθλητές θα μπορούν να είναι συγχρόνως και στη διοίκηση και να είναι και αθλητές.
      Κύριε Υπουργέ, μου έχουν σταλεί διάφορα έγγραφα. Έχω μια επιστολή από ανθρώπους που ασχολούνται με τα αθλήματα αυτά στα οποία θέλετε να δώσετε τη δυνατότητα σε αθλητές να είναι συγχρόνως και στη διοίκηση. Εγώ είμαι μέτοχος αυτών των σκέψεων.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αθλητές μεγάλης ηλικίας.
      ΓΕΩΡΓΙΟΣ ΟΡΦΑΝΟΣ: Δεν είναι μεγάλης ηλικίας. Αθλητές της σκοποβολής τριάντα πέντε ετών, είναι μεγάλης ηλικίας; Είναι το άθλημα της σκοποβολής και έχεις ικανότητα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Ε, πάντως δεν είναι είκοσι χρονών. 
      ΓΕΩΡΓΙΟΣ ΟΡΦΑΝΟΣ: Το θέμα είναι άλλο: Οι διαμαρτυρίες οι οποίες  υπάρχουν, αναφέρουν ότι έτσι δημιουργούμε μια ανισότητα για διεκδίκηση κοινών στόχων. Αυτός ο οποίος θα είναι στη διοίκηση, θα εξυπηρετεί τον εαυτό του, εφ όσον είναι μέσα σ’ αυτήν τη στόχευση και θα αφήνει κάποιους άλλους απέξω.
      Επειδή φαίνεται ότι υπάρχουν κάποια γεγονότα, γιατί μέχρι τώρα κάποιοι παρανόμως ήταν σε διοικήσεις, θα ήθελα να …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το ζητούν γιατί δεν έχουν ενδιαφερόμενους.
      ΓΕΩΡΓΙΟΣ ΟΡΦΑΝΟΣ: Το καταλαβαίνω αυτό. Όπως σας είπα, έχω γίνει και εγώ μέτοχος αυτών των σκέψεων. Υπάρχει, όμως, και η διαμαρτυρία ότι αυτοί χρησιμοποιούν το συγκεκριμένο ρόλο για ιδία οφέλη. 
      Αυτό, λοιπόν, το θέτω προς συζήτηση. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να τους καταγγείλουν για να τους ρίξουν μετά, εάν κάνουν ατασθαλίες υπέρ του εαυτού τους. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, μην κάνετε  διάλογο. Να γίνεται οργανωμένα η συζήτηση. 
      ΓΕΩΡΓΙΟΣ ΟΡΦΑΝΟΣ: Στην παράγραφο 3 η οποία προσθέτει ένα εδάφιο β΄ στην παράγραφο 7 του άρθρου 7 του ν.2725/99, αναφέρεται ότι αθλητικό σωματείο δικαιούται να λάβει επιχορήγηση μετά από τριετία. Είναι κάτι που είχαμε ξαναθέσει και στην επιτροπή και δεν καταλαβαίνω γιατί βάζετε αυτήν την τριετία. Ποιος είναι ο λόγος και τι εξυπηρετεί;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Ποια τριετία; 
      ΓΕΩΡΓΙΟΣ ΟΡΦΑΝΟΣ: Την τριετία μετά από την οποία θα επιχορηγούνται. Δεν το καταλαβαίνω. Αν δείξουν έργο…
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):  Σε ποιο άρθρο;
      ΓΕΩΡΓΙΟΣ ΟΡΦΑΝΟΣ: Είναι στο άρθρο 73 παράγραφος 3, εδάφιο β΄, για το άρθρο 7 παράγραφος 7 του ν. 2725 στη σελίδα 37 αριστερά κάτω.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εντάξει, το σημείωσα.
      ΓΕΩΡΓΙΟΣ ΟΡΦΑΝΟΣ: Επίσης, στην παράγραφο 5 του ιδίου άρθρου, δίνεται η δυνατότητα στον Υπουργό Πολιτισμού να παρέχει ειδική αθλητική αναγνώριση με κάποιες προϋποθέσεις, οι οποίες όμως είναι τυπικές, σε αθλητικό σωματείο που καλλιεργεί άθλημα ή κλάδο άθλησης που δεν υπάγεται σε ειδικώς αναγνωρισμένη ομοσπονδία. Εδώ δεν υπάρχει καθόλου αναφορά σε κάποια συγκεκριμένα κριτήρια δράσης, ώστε να δοθεί η αθλητική αναγνώριση.
      Στην παράγραφο 8, όπου ζητάτε την ειδική αθλητική αναγνώριση αθλητικής ένωσης, αυτή μπορεί να παρέχεται μόνο με σύμφωνη και πλήρως αιτιολογημένη άποψη της Ομοσπονδίας. Δεν το καταλαβαίνω αυτό.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πού είπατε;
      ΓΕΩΡΓΙΟΣ ΟΡΦΑΝΟΣ: Είναι στην σελίδα 37, παράγραφος 8, υποπαράγραφος 1.
      Ενώ στο αρχικό κείμενο λέγαμε «με άποψη», εδώ λέει «με σύμφωνη και πλήρως αιτιολογημένη γνώμη». Δηλαδή πρέπει να έχουμε σύμφωνη γνώμη της ομοσπονδίας; Και αν η ομοσπονδία δεν θέλει κάποιες ενώσεις γιατί είναι εμπόδια στα όποια σχέδια τους με όποια μορφή, ό,τι μπορείτε να σκεφθείτε, θα τους δίνουν το δικαίωμα να μην αναγνωρίζουν κάποιους οι οποίοι παρέχουν στο άθλημα;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μέλη της να γίνουν.
      ΓΕΩΡΓΙΟΣ ΟΡΦΑΝΟΣ:  Μέλη της να γίνουν. Γιατί θα πρέπει να το αποκλείει; Θα υπάρχουν συγκεκριμένοι κανόνες να μπορεί κάποιος να γίνει μέλος.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι, όχι. 
      ΓΕΩΡΓΙΟΣ ΟΡΦΑΝΟΣ:  Τέλος πάντων. Εγώ σας τα λέω, συγκεντρώστε τα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Λέει ότι τα κριτήρια τα αθλητικά τα ελέγχουν οι ομοσπονδίες.
      ΓΕΩΡΓΙΟΣ ΟΡΦΑΝΟΣ:  Όχι, δεν λέει έτσι. Λέει: «με σύμφωνη και πλήρως αιτιολογημένη γνώμη». Όταν λέει «σύμφωνη», εσείς είστε καλύτερος εμού –σαφέστατα- στα νομικά και ξέρετε τι σημαίνει.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ελπίζω!
      ΓΕΩΡΓΙΟΣ ΟΡΦΑΝΟΣ:  Ξέρετε τι σημαίνει. Γι’ αυτό λοιπόν σας το θέτω εδώ.
      Τώρα, κάνετε μία σωστή ρύθμιση και την αφήνετε στη μέση. Βάζετε κάποια κωλύματα γι’ αυτούς που είναι υπάλληλοι στη γενική Γραμματεία Αθλητισμού και δεν μπορούν να είναι σε ομοσπονδίες και έρχεστε με την παράγραφο 9 και λέτε: «Μέλος του διοικητικού συμβουλίου αθλητικής ένωσης ή ομοσπονδίας, στο πρόσωπο του οποίου κατά τη δημοσίευση του παρόντος νόμου συντρέχει κάποιο από τα κωλύματα του άρθρου 12, παράγραφος 2, περιπτώσεις γ΄ και δ΄, τις οποίες εισάγουμε με το παρόν νομοσχέδιο, διατηρεί την ιδιότητά του μέχρι τη λήξη της θητείας του και το αργότερο μέχρι 31.12.2004». Δεν κατάλαβα γιατί.
      ΦΑΝΗ ΠΕΤΡΑΛΙΑ-ΠΑΛΛΗ: Έπρεπε να έχει ισχύσει ο ν. 2725/99. 
      ΓΕΩΡΓΙΟΣ ΟΡΦΑΝΟΣ:  Μπράβο! Θα έχουμε πρόσωπα τα οποία έχουν κωλύματα, έχουν ασυμβίβαστα και θα είναι στις διοικήσεις; 
      ΦΑΝΗ ΠΕΤΡΑΛΙΑ-ΠΑΛΛΗ: Αφού έχουν κωλύματα, είναι και μέλη, όχι απλώς της ομοσπονδίας.
      ΓΕΩΡΓΙΟΣ ΟΡΦΑΝΟΣ:  Γιατί; Από τη στιγμή που κρίνουμε ότι δεν πρέπει να μετέχουν, δεν μετέχουν. Δηλαδή, χατίρια κάνουμε; Να ξεκαθαρίσουμε τι γίνεται.
      Σας είπα ότι είναι ένα σοβαρό και σωστό βήμα. Ή νομοθετούμε και το κάνουμε ολοκληρωτικά ή το αφήνουμε στη μέση.
      Θα έλεγα ότι στην παράγραφο 10 που δίνεται το δικαίωμα να μετέχουν οι εκπρόσωποι του Πανελλήνιου Συνδέσμου Αμειβομένων Ποδοσφαιριστών, της Ομοσπονδίας Διαιτητών Ποδοσφαίρου Ελλάδος και της Ομοσπονδίας Προπονητών Ποδοσφαίρου Ελλάδος στις συνεδριάσεις της ΕΠΟ, να μετέχουν με δικαίωμα ψήφου. Εγώ θα έλεγα όλοι. Να αλλάξουμε τη σύνθεση αλλά τουλάχιστον στα θέματα, τα οποία είναι δικού τους ενδιαφέροντος. Τους ενδιαφέρουν, τους αφορούν, άρα λοιπόν θα πρέπει και να ψηφίζουν. 
      Θα ήθελα μία εξήγηση στο άρθρο 74, παράγραφος 1, υποπαράγραφος 1.  Τι ακριβώς συμβαίνει εδώ, κύριε Υπουργέ; Καταργούμε, λέει, τα βιβλία εσόδων-εξόδων, βάζουμε Γ΄ κατηγορίας, επιφυλάσσουμε κάποιες διατάξεις. Κάτι δεν μου πάει καλά εδώ πέρα. Θα ήθελα να μας εξηγήσετε τι ακριβώς συμβαίνει σε αυτήν την παράγραφο.
      Στο άρθρο 74, παράγραφος 3, που τροποποιεί το άρθρο 27 του ν. 2725/99 δίνετε τη δυνατότητα για τον ειδικό ή γενικό κανονισμό των ομοσπονδιών αλλά τίθεται ένα βασικό ερώτημα, κύριε Υπουργέ. Αυτοί οι κανονισμοί με τις διατάξεις του ν. 2725/99 έπρεπε να έχουν βγει εδώ και τρία χρόνια. Δεν έχουν γίνει. Υπάρχει ένα άλλο εμπόδιο, ότι σύμφωνα με το άρθρο 135, παράγραφος 12 του ν. 2725/99 δεν επιτρέπεται η πρόσληψη προσωπικού από τις αθλητικές ομοσπονδίες πριν από την έγκριση του ανωτέρω κανονισμού. Δέστε το και απαντήστε μου. Δώστε μια απάντηση σε αυτούς που διαμαρτύρονται ότι δεν μπορούν να προλάβουν. Έρχεστε τώρα με το άρθρο 78, παράγραφος 4 και τους στέλνετε προσωπικό από τη Γενική Γραμματεία ή από άλλα νομικά πρόσωπα δημοσίου δικαίου.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Για ποιο άρθρο μιλάτε;
      ΓΕΩΡΓΙΟΣ ΟΡΦΑΝΟΣ: Είναι το άρθρο 78 παράγραφος 4. Λέει ότι οι υπάλληλοι της Γενικής Γραμματείας, οι οποίοι επιτρέπεται να αποσπώνται στις αθλητικές ομοσπονδίες… Δεν τους δώσαμε το δικαίωμα να κάνουν κανονισμό, οργανόγραμμα. Δεν μπορούν να προσλάβουν. Τώρα στέλνουν από τη Γενική Γραμματεία άλλους, για να βγάλουμε το έργο μέχρι το 2004. Και γίνεται κατά παρέκκλιση κάθε ειδικής διατάξεως. Καταλαβαίνετε ότι έτσι κάθε κενό που αφήνουμε δημιουργεί δέκα παρενέργειες στη συνέχεια.
      Έρχομαι στο άρθρο 75. Στην παράγραφο 1, κύριε Υπουργέ, μεταφέρετε, καταργείτε, από καταργούμενα τους μεταφέρετε. Τι κάνετε. Είναι μια διάταξη, η οποία προκαλεί το αίσθημα ισονομίας των Ελλήνων πολιτών. Στην παράγραφο 2 έχετε τη δυνατότητα να φέρετε τα πάνω κάτω όλων των οργάνων γύρω από τη Γενική Γραμματεία. Τα καταργείτε,  τα συγχωνεύετε, τα φτιάχνετε. Αφέντης ο Υπουργός, τα ανακατεύει όλα και τα αναδιαρθρώνει. Χωρίς αιτιολογία παίρνετε εξουσιοδοτήσεις συνεχώς σε επίπεδα που έχουν ξεφύγει από κάθε δυνατότητα ελέγχου. Η παράγραφος 4 προσθέτει δύο παραγράφους 10 και 11 στο άρθρο 31 του ν. 2725. Εδώ αναφέρεσθε σε σχολές προπονητών, που ήταν αρμοδιότητα του ΕΚΑΕΤ. Έχουν περάσει τριάμισι χρόνια. Πέστε μας γιατί δεν έχουν προχωρήσει οι διαδικασίες για τη σύσταση και λειτουργία του. Με την ευκαιρία, πέστε μας τι γίνεται και με το Εθνικό Συμβούλιο Αθλητικού Σχεδιασμού, που προβλεπόταν στο άρθρο 40 του ν.2725. 
      Στο άρθρο 75 παράγραφος 26 φαντάζομαι ότι θα έχετε κι εσείς ένα έγγραφο από την Ομοσπονδία Κωφών, η οποία ζητά η ονομασία Διεθνής Επιτροπή Αθλητών Κωφών να γίνει Διεθνής Επιτροπή Αθλητισμού Κωφών. Νόμιζα ότι θα το διορθώνατε, αλλά δεν έχει διορθωθεί. Επίσης στο ξεκίνημα της παραγράφου 26, στη δεύτερη σειρά, εκεί που λέει «μπορεί να παρέχεται» να αφαιρεθεί το «μπορεί να». Έτσι θα είναι πιο πιεστικό. Θα παρέχεται οικονομική επιβράβευση. Εμείς το επικροτούμε αυτό όσον αφορά τη συγκεκριμένη ομοσπονδία.
      Το άρθρο 76 μας επαναφέρει το μαζικό  αθλητισμό. Τις έχουμε ξαναδεί αυτές τις παραγράφους. 
      Το άρθρο 78 στην παράγραφο 5 λέει ότι οι αθλητικές ομοσπονδίες, οι οποίες είχαν διενεργήσει αρχαιρεσίες, σύμφωνα με την παράγραφο 8 του άρθρου 135 του ν.2725/99 και η θητεία τους λήγει στη 31.12.2004 δύνανται να διενεργήσουν αρχαιρεσίες και πριν από τη λήξη της θητείας τους. Θεωρώ ότι είναι απαραίτητο σε συνδυασμό με το άρθρο 13 του ν. 2725 και με το άρθρο 23, που αφορά τις ομοσπονδίες και λέει ότι σε περίπτωση που θα γίνουν εκλογές πριν τελειώσει μία θητεία, η καινούρια θητεία καλύπτει μόνο το υπόλοιπο της θητείας, να συμπληρωθεί εδώ ότι οι διοικήσεις που θα προκύψουν ισχύουν μέχρι 31.12.2004, με βασικό στόχο να καλυφθεί ο ολυμπιακός κύκλος και να μην έχουμε πριν από αγώνα εκλογικές μάχες με επιπτώσεις στην προετοιμασία των αγώνων.
      Έχω να πω και κάτι ακόμα, αλλά λόγω ελλείψεως χρόνου θα τα αφήσω για τη δευτερολογία μου. 
      Σας ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κα Κανέλλη. 
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε. 
      Θα προσπαθήσω να είμαι σύντομη. Άλλωστε, τα είπαμε αναλυτικά και στην επιτροπή. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Σε πολύ παλιότερες εποχές υπήρχε μια έκφραση με την οποία κατέληγαν οι παρουσιάσεις των αποτελεσμάτων των εκλογών «και άλλες δημοκρατικές δυνάμεις», την οποία μου θύμισε ακόμα και ο τίτλος «Ερασιτεχνικός Αθλητισμός και λοιπές διατάξεις». Ήρθε στο τέλος, πρόκειται για συρρικνωμένη αντίληψη του ερασιτεχνικού αθλητισμού και πρόκειται να καλύψει τα κενά ενός μαζικού αθλητισμού που δεν είναι στις πραγματικές ουσιαστικές πολιτικές προθέσεις. 
      Σας το λέμε εκ των προτέρων, ότι θα κάνουμε κάποιες σύντομες επισημάνσεις στα σημαντικότερα ζητήματα. Ωστόσο, αυτά τα άρθρα θα τα καταψηφίσουμε. 
      Στο άρθρο 73, διαλέγετε κάποια αθλήματα, όπως μπιλιάρδο, μπόουλιγκ, ορειβασία, αναρρίχηση και δίνετε τη δυνατότητα να εγγράφονται τα μέλη τους στο σωματείο και μάλιστα να μετέχουν στην εκλογική διαδικασία του προκειμένου σωματείου. Γιατί; Αυτό είναι λίγο παράξενο και σας το λέει άνθρωπος που ασχολείται με τουλάχιστον ένα από αυτά. 
      Στο εδάφιο β της παραγράφου 3 του ιδίου άρθρου λέτε «Αθλητικό σωματείο δικαιούται να λάβει επιχορήγηση, σύμφωνα με τις διατάξεις…μετά την παρέλευση τριετίας…». Είναι ορατό. Στην πραγματικότητα θα εμποδίζετε τα σωματεία να δραστηριοποιούνται ενεργώς και κατ’ επέκταση να ιδρύονται. Απαιτείτε και την ειδική αναγνώριση, θέλετε και τρία χρόνια να επιχορηγήσετε τα σωματεία. Και όλα αυτά, υποτίθεται για το καλό του ερασιτεχνικού αθλητισμού. 
      Στο εδάφιο 2 της παραγράφου 5 του ιδίου άρθρου «Με απόφαση του Υπουργού Πολιτισμού μπορεί να παρέχεται ειδική αθλητική αναγνώριση…», γιατί βάζετε τη λέξη «μπορεί»; Γιατί μόνο δυνητικά; 
      Στο εδάφιο 1 της παραγράφου 8 του ιδίου άρθρου λέτε «Η αθλητική ένωση δικαιούται να ζητήσει την παροχή ειδικής αθλητικής αναγνώρισης…». Και εδώ ειδική αθλητική αναγνώριση; Δεν σας καταλαβαίνουμε! 
      Στο εδάφιο 6 της παραγράφου 10 του ιδίου άρθρου λέτε «Στο Διοικητικό Συμβούλιο της Ελληνικής Ποδοσφαιρικής Ομοσπονδίας συμμετέχουν, χωρίς δικαίωμα ψήφου…». Γιατί να μη γίνεται με δικαίωμα ψήφου; 
      Στο άρθρο 74, στην παράγραφο 2γ΄, λέτε «Οι διατάξεις του παραπάνω εδαφίου, πλην της περίπτωσης γ΄, εφαρμόζονται αναλόγως και επί αθλητικών σωματείων…». Γιατί όλα αυτά και για τα σωματεία; Δηλαδή, μπορεί να μην εγκρίνετε μετάβαση ποδοσφαιρικού σωματείου για το Champions’ League; Μπορεί να μην εγκριθεί; Τι θα του πείτε; Δεν πας; 
      Στο εδάφιο 1 της παραγράφου 4 του ιδίου άρθρου «Με απόφαση του Υπουργού Πολιτισμού μπορεί να παρέχεται σε αθλητική ομοσπονδία…» συμβαίνει ξανά το ίδιο. Πάλι, μόνο δυνητικά. Δεν το καταλαβαίνουμε! Δεν καταλαβαίνουμε, δηλαδή, το λόγο. Μάλιστα, γεννιούνται πολλές σκέψεις για ποιο λόγο. 
      Ξέρετε, λίγο παρακάτω θα δούμε δυνατότητες όχι ενίσχυσης του μαζικού και ερασιτεχνικού αθλητισμού, αλλά «τακτοποίησης» πραγμάτων που όφειλαν να γίνουν και δεν έγιναν και μελλοντικά ανοίγματα για παροχές οι οποίες θα δοθούν σε επικίνδυνες περιόδους. Και ξέρετε ποιες είναι οι επικίνδυνες περίοδοι. Οι προεκλογικές, οι αμέσως προολυμπιακές και ενδεχομένως και οι μεταολυμπιακές. Αυτό θα το δούμε. 
      Όσον αφορά το εδάφιο γ΄ της παραγράφου 2 του άρθρου 75 «…δυνατότητα λειτουργίας φορέων όλες τις ημέρες του μήνα, σε δωδεκάωρη ή εικοσιτετράωρη βάση, για ορισμένο ή αόριστο χρονικό διάστημα, καθώς και της αντίστοιχης απασχόλησης μέρους του προσωπικού τους, ανάλογα με το είδος και το μέγεθος…» σας το είχα πει και στην επιτροπή ότι κακοποιούνται οι εργασιακές σχέσεις. Σας το εξηγήσαμε και παρ’ όλα αυτά, επιμένετε να το διατηρείτε. 
      Εδώ μιλάμε στο νομοσχέδιο για το ντόπινγκ, τι δεν πρέπει να κάνει κανείς για πρωταθλητισμό κλπ.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν θίγουμε τα δικαιώματα των εργαζομένων. Τα δικαιώματά τους διέπονται από την εργατική νομοθεσία. 
      ΛΙΑΝΑ ΚΑΝΕΛΛΗ: Και τι θα κάνετε; Θα πληρώσετε υπερβολικές υπερωρίες για να καλύψετε το εικοσιτετράωρο; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτό αφορά τη λειτουργία του φορέα. Όχι τις εργασιακές σχέσεις. 
      ΛΙΑΝΑ ΚΑΝΕΛΛΗ: Εσείς λέτε «και της αντίστοιχης απασχόλησης μέρος του προσωπικού τους». Της αντίστοιχης απασχόλησης, δωδεκάωρης και εικοσιτετράωρης. Δεν φταίω εγώ. Το «αντίστοιχης» αυτό σημαίνει, κύριε Υπουργέ. Το επεσήμανα, μου το διευκρινίσατε. Η αντίστοιχη εργασιακή απασχόληση θα είναι –επιτρέψτε μου να σας πω- και εκβιαστική, στο τέλος-τέλος. Δώδεκα ώρες θα δουλεύει ο φορέας. Δώδεκα ώρες θα δουλεύει και ο εργαζόμενος. Τι θα πείτε; Θα σπάσετε σε βάρδιες; Θα δώσετε υπερωρίες; Δεν υπάρχει περίπτωση. Δεν θα γίνει. 
      Στο β΄ εδάφιο της παραγράφου 2 του άρθρου 75 λέγεται το εξής: «Σε καθηγητές Φυσικής Αγωγής που υπηρετούν στο δημόσιο επιτρέπεται να ανατίθενται καθήκοντα ομοσπονδιακού προπονητή…κλπ.». Με ποια κριτήρια θα γίνεται η επιλογή τους; 
      Στην παράγραφο 4 του ιδίου άρθρου λέτε το εξής: «Κατά παρέκκλιση των ρυθμίσεων οι σχολές προπονητών…». Μας το εξηγήσατε αυτό. Ας μη σταθώ εκεί. Διαφωνούμε ούτως ή άλλως. 
      Πάμε στην παράγραφο 7 του ιδίου άρθρου. Λέτε: «Κατ’ εξαίρεση των ανωτέρω διατάξεων, με απόφαση του Υπουργού Πολιτισμού, μπορεί να παρέχεται οικονομική επιβάρυνση σε μεταμοσχευμένα ή αιμοκαθαιρόμενα πρόσωπα…». Κατ’ εμάς πρέπει να είναι υποχρεωτική. Όχι «μπορεί». Να είναι υποχρεωτική. Δεν είναι κακό. Οικονομική επιβράβευση σε μεταμοσχευμένα ή αιμοκαθαιρόμενα πρόσωπα. Να μην μπορείτε. Να έχετε υποχρέωση να τους επιβραβεύσετε. 
      Πάμε στο άρθρο 76 στην παράγραφο 2: «Με απόφαση του Υπουργού Πολιτισμού που καθορίζει το πλαίσιο της οργάνωσης και οι λειτουργίες των προγραμμάτων «Άθλησης για όλους» είναι ορατός ένας πλήρης έλεγχος της Κυβέρνησης». Είναι δυνατόν ο μαζικός αθλητισμός να είναι υπό τον πλήρη έλεγχο της Κυβέρνησης με αυτόν τον τρόπο; Ο Υπουργός Πολιτισμού θα καθορίζει πλαίσια οργάνωσης, τρόπους άθλησης, συναρμόδιους φορείς, κατηγορίες και είδη προγραμμάτων; Δηλαδή και εσείς θα μπορείτε να αποφασίζετε ότι όλοι μαζί θα παίζουμε μπάντμιτον, ένα άγνωστο άθλημα; Κάθονται όλοι μαζί και σκουπίζουν τον πάγο. Το έχετε δει. Είναι τρεις και σκουπίζουν μπροστά και περνά από τον πάγο μια πέτρα. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτό είναι στους χειμερινούς. 
      ΛΙΑΝΑ ΚΑΝΕΛΛΗ: Μα, αυτό είναι μαζικός αθλητισμός; Άρχισαν τώρα και κάποια καινοφανή. Θα δούμε ομοσπονδίες και σωματεία που θα επιχορηγούνται. Μα, είναι μαζικό αυτό; Όχι. 
      Στην παράγραφο 3 του ίδιου άρθρου: «Με κοινή απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Πολιτισμού μπορεί να συνιστώνται θέσεις ειδικού επιστημονικού και διοικητικού προσωπικού…». Γιατί έχουμε προεδρικό διάταγμα; Και με ποια κριτήρια; 
      Με την παράγραφο 6, την τελευταία, του ιδίου άρθρου στην πραγματικότητα κρατάτε σε ομηρία τους απασχολούμενους πτυχιούχους ΤΕΦΑΑ αποκλειστικά για τις ανάγκες των προγραμμάτων «Άθλησης για όλους» και αναπτυξιακού αθλητισμού. 
      Με το άρθρο 77 έχουμε μεγάλη αντίρρηση. Στο τέταρτο εδάφιο της παραγράφου 1 αναφέρεται: «Κατ’ εξαίρεση, με απόφαση του Υπουργού Πολιτισμού η έκτακτη επιχορήγηση μπορεί να υπερβεί το ανώτατο όριο.» Υπάρχει κάποιος καθορισμός κριτηρίων; Εμείς είμαστε αντίθετοι με τη λογική της μονομερούς παροχής εκτάκτων επιχορηγήσεων. Δημιουργεί εξαρτήσεις και πελατειακές σχέσεις. Δεν μπορεί να γίνει αλλιώς. Όσο και καλή πρόθεση να έχει κανείς, τουλάχιστον η υποψία θα σας βαρύνει. 
      Στα δύο τελευταία εδάφια της παραγράφου 3 του ίδιου άρθρου περιορίζεται ο έλεγχος για την Ελληνική Ποδοσφαιρική Ομοσπονδία και καταλήγει με το καταστατικό του οργάνου: «Ο περιορισμός του ελέγχου που μπορεί να κάνει το ελεγκτικό όργανο στην ΕΠΟ». 
      Στην παράγραφο 8, στο 1, το ίδιου άρθρου: «Με αποφάσεις του Υπουργού Πολιτισμού, που δημοσιεύονται στην Εφημερίδα της Κυβερνήσεως, συγκροτούνται οργανωτικές – εκτελεστικές επιτροπές…». Είναι πλήρως ελεγχόμενοι από την Κυβέρνηση, χωρίς αναφορά σε κάποια συγκεκριμένα κριτήρια, για να μπορούν να συγκροτούνται. 
      Κύριε Υπουργέ, είναι κατανοητό ότι δεν έχουν γίνει πράγματα που θα έπρεπε να έχουν γίνει με τον προηγούμενο νόμο. Δεν έχουν γίνει ζητήματα ουσιαστικής, ψυχολογικής, λειτουργικής, αθλητικής οργάνωσης εν όψει της Ολυμπιάδας. 
      Και τώρα, πολύ βιαστικά μέσα στο νομοσχέδιο ρυθμίζετε για τον ερασιτεχνικό αθλητισμό πάλι με τη διαδικασία «ολιγότερον δημοκρατικά, περισσότερο συγκεντρωτικά, άρα και πιο αποτελεσματικά». Μα, αυτό είναι γιατί έχει χαθεί χρόνος. Γιατί δεν έχει μαζευτεί εμπειρία από μαζικό αθλητισμό, τα τελευταία χρόνια τουλάχιστον, εν όψει της Ολυμπιάδας.
      Να συνοψίσω και να τελειώνω με το άρθρο 78. Με το άρθρο 78 δεν είναι δυνατόν να πάμε σε πρόωρες εκλογές. Σβήσατε εκείνη την παράγραφο, αλλά το αφήσατε ανοιχτό. Τι σημαίνει τώρα αυτό; Σημαίνει ότι θα κάνουν πρόωρες εκλογές και δύνανται να κάνουν πρόωρες εκλογές τα σωματεία. Ποια σωματεία θα τις κάνουν και πώς θα τις κάνουν; Καταργήσατε το 2008, για να επεκταθεί η θητεία τους, αλλά αν έχουν εκλέξει τώρα, γιατί να μην αφήσετε τη χρονική ισχύ του προηγούμενου νόμου; Έχουμε το φόβο ότι πάμε σε τερατώδη διαδικασία με αυτό.
      Στο άρθρο 79, παράγραφος 3, λέτε ότι μέχρι τη σύσταση του ΕΣΚΑΝ, εντολές για διενέργεια ελέγχουν ντόπινγκ εντός αγώνων δίδονται από τις οικείες αθλητικές ομοσπονδίες ή τους οικείους επαγγελματικούς συνδέσμους. Μιλάμε σοβαρά; Οι οικείοι επαγγελματικοί σύνδεσμοι θα δίνουν εντολές; Στην παράγραφο 2 μάλιστα του ιδίου άρθρου έχετε βάλει την προθεσμία των έξι μηνών από τη δημοσίευση του παρόντος. Δηλαδή, θα ισχύει αφού λήξουν τα πρωταθλήματα. Σε έξι μήνες θα έχουν λήξει τα πρωταθλήματα.
      Αυτά, κύριε Πρόεδρε. Θα τα καταψηφίσουμε όλα. Ο ερασιτεχνικός αθλητισμός στ’ αλήθεια χάθηκε μέσα σε ένα πολυνομοσχέδιο, όπως χάθηκε και μία ίσως χρυσή ευκαιρία για καλύτερη και πιο δημοκρατική οργάνωση του μαζικού αθλητισμού.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κυρία Κανέλλη.
      Ορίστε, κυρία Ξηροτύρη, έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι γεγονός ότι οι ρυθμίσεις οι οποίες γίνονται δεν επιτυγχάνουν την ενίσχυση τελικά του μαζικού και του ερασιτεχνικού αθλητισμού. Δεν επιτυγχάνουν τον σαφή διαχωρισμό μεταξύ του επαγγελματικού και του ερασιτεχνικού αθλητισμού, ούτως ώστε να αποτελέσουν τη βάση για τη διαφάνεια στα οικονομικά και τη διευθέτηση κονδυλίων σαφώς υπέρ του ερασιτεχνικού αθλητισμού.
      Δεν ενισχύεται –το τονίσαμε και στην επί της αρχής τοποθέτησή μας- η ουσιαστική ανάπτυξη του σχολικού και του πανεπιστημιακού αθλητισμού. Συνεχίζεται –και σε ορισμένα άρθρα γίνεται πιο ασφυκτικός- ο εναγκαλισμός των σωματείων από τον εκάστοτε Υπουργό και κατ’ επέκταση η πελατειακή σχέση των αθλητικών φορέων με την κεντρική εξουσία, η οποία βέβαια θα ενταθεί πολύ περισσότερο εν όψει των Ολυμπιακών Αγώνων του 2004.
      Είναι αξιοσημείωτο ότι με το πρόσχημα της συστηματοποίησης των προγραμμάτων συστήνεται στη Γενική Διεύθυνση Αθλητισμού μία διεύθυνση «Αθλητισμός για όλους». Πριν λίγους μήνες, κυρίες και κύριοι συνάδελφοι, είχε αρθεί η ενίσχυση του Πανελληνίου Δικτύου Αθλητικών Οργανισμών, δηλαδή μία προσπάθεια που ξεκίνησε και ποτέ δεν ενισχύθηκε, πριν γεννηθεί, σταμάτησε και τελικά ανατέθηκε σε ιδιωτική εταιρεία η μελέτη για το μαζικό αθλητισμό. Σε πέντε λέξεις, δηλαδή, έτσι όπως αναφέρεται, φαίνεται η ένδεια του κράτους να μπορέσει να αναπτύξει το μαζικό του αθλητισμό.
      Όπως τονίσαμε ήδη σ’ αυτό το νομοσχέδιο οι αθλητές μας δεν ήταν πρωταγωνιστές –και τελικά εκεί κάτι καταφέραμε. Εδώ, όμως με τούτο το κεφάλαιο, ο ερασιτεχνικός αθλητισμός και ο μαζικός αθλητισμός, ενώ πρέπει να είναι οι πρωταγωνιστές τελικά, γιατί αυτοί είναι το φυτώριο για την ανάπτυξη του αθλητισμού, παραμένουν στο περιθώριο.
      Η συμμετοχή των ερασιτεχνικών αθλητικών φορέων στην ανάληψη ευθυνών, δεν εξασφαλίζεται πουθενά, όπως και η δυνατότητα ενημέρωσης και ελέγχου. Επιμένουμε και πάλι ότι εδώ αφήσατε απ’ έξω, αποδυναμώσατε ακόμη περισσότερο το ρόλο της τοπικής αυτοδιοίκησης σε σχέση με τον ερασιτεχνικό και μαζικό αθλητισμό. ‘Eτσι, μαζί με το σχολικό αθλητισμό παραμένουν στη γωνία, υποβαθμισμένοι οικονομικά, διοικητικά και θεσμικά. Με αυτόν τον τρόπο αποδεικνύεται ότι η Κυβέρνηση δεν αντιμετωπίζει τον αθλητισμό ως ένα κοινωνικό ζήτημα ή ως ένα ουσιαστικό στοιχείο της διαπαιδαγώγησης και της διαμόρφωσης της νέας γενιάς, αλλά, όπως όλες οι κυβερνήσεις, τον ερασιτεχνικό και μαζικό αθλητισμό τον αντιμετωπίζει με την έννοια του δούναι και λαβείν. 
      Επί των άρθρων. 
      Στο άρθρο 73 ισχύει η παρατήρηση που είχαμε κάνει στο προηγούμενο κεφάλαιο, ότι θα πρέπει οι διαιτητές, οι προπονητές, ή εκπρόσωποι της ομοσπονδίας τους να έχουν το δικαίωμα ψήφου στο διοικητικό συμβούλιο των αθλητικών ομοσπονδιών και να μην παρίστανται ως παρατηρητές. Μας εξηγήθηκαν κάποιοι λόγοι, αλλά εμείς νομίζουμε ότι ούτε εκσυγχρονισμός ούτε εκδημοκρατισμός ούτε πρόοδος σημειώνεται σε τομείς οι οποίοι πράγματι έχουν χρεωθεί με πολύ αρνητικά μέχρι τώρα στοιχεία στη δράση τους στον αθλητισμό. Σε καμία περίπτωση δεν εξυγιαίνονται με το να τιμωρούνται συνεχώς και να μην αναλαμβάνουν την ευθύνη, η οποία αναλαμβάνεται όταν κανείς έχει και το δικαίωμα της ψήφου. 
      Στο άρθρο 75 θα θέλαμε να προβλέψετε για τους νέους σε επάγγελμα προπονητές που είναι ανασφάλιστοι, ότι και αυτοί πρέπει να ασφαλίζονται στο Ι.Κ.Α. Σας έχουμε κάνει μία πρόταση για μία προσθήκη, ούτως ώστε και οι προπονητές να μπορούν να είναι ασφαλισμένοι στο Ι.Κ.Α. 
      Θα συμφωνήσω και εγώ –σας το είπαν και οι συνάδελφοί μου πριν- με το αίτημα το οποίο σας έχει υποβάλει η Ελληνική Ομοσπονδία Αθλητισμού Κωφών. Είχε γίνει μία ρύθμιση πέρσι, αλλά έμεινε στη μέση και είχατε δώσει την υπόσχεση ότι θα την ολοκληρώσετε. Νομίζω ότι αυτό το αίτημα το έχετε και για τη διόρθωση του τίτλου τους και για το ότι να μην είναι δυνητική η επιβράβευση, αλλά να είναι δεδομένο ότι και αυτοί θα μπορούν να περιλαμβάνονται στην αναγνώριση των αθλητικών τους επιτυχιών, στις πριμοδοτήσεις, ενισχύσεις κλπ., όπως συμβαίνει και με τα άλλα μέλη των ΑΜΕΑ.
      Υπάρχει ένα πρόβλημα, το οποίο μας έχουν θέσει οι πτυχιούχοι φυσικής αγωγής κλπ., με το θέμα της αναγνώρισης των πτυχίων. Θεωρούν ότι επειδή  πολλές σχολές φυσικής αγωγής της αλλοδαπής, αναγνωρισμένες από το ΔΙΚΑΤΣΑ, δεν παρέχουν ξεχωριστή βεβαίωση ειδικότητας, όπως κάνουν τα ΤΕΕΦΑ της χώρας μας, αλλά τη γράφουν πάνω στο πτυχίο ή στο βιβλιάριο σπουδών, κάτι που συχνά έχει δημιουργήσει αυθαίρετες ερμηνείες και προβλήματα, και επειδή υπάρχουν οι σχετικές γνωματεύσεις από το «Συνήγορο του Πολίτη», τις οποίες ακολουθούν πλέον οι δημόσιες υπηρεσίες, γι’ αυτό προτείνουμε η παράγραφος 14 του άρθρου 77 να τροποποιηθεί ή να συμπληρωθεί ως εξής: Στη φράση «ή ισότιμης σχολής της αλλοδαπής», να προστεθεί η φράση «ή ισότιμης, αναγνωρισμένης σχολής της αλλοδαπής με κύρια ή πρώτη ειδικότητα στο συγκεκριμένο άθλημα η οποία είτε αναγράφεται στο πτυχίο είτε στο βιβλιάριο σπουδών είτε παρέχεται σε ξεχωριστή βεβαίωση της ίδιας σχολής και αφορά την ίδια περίοδο σπουδών».
      Όσον αφορά την παρατήρηση και των άλλων συναδέλφων στην παράγραφο 5 του άρθρου 78, συμφωνώ ότι εδώ τελικά σβήσαμε το «μέχρι το 2008», αλλά έμεινε μετέωρη η παράγραφος. Κατά την δική μας άποψη θα πρέπει να συμπληρωθεί «να κάνουν νωρίτερα εκλογές, αλλά η θητεία τους να λήξει μέχρι τις 31.12.2004».
       Ευχαριστώ πολύ.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, σας παρακαλώ, το λόγο για ένα λεπτό.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δέκα λεπτά να αναπτύξετε τις απόψεις σας.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, εδώ τίθενται διάφορα θέματα που μεγαλοποιούνται χωρίς λόγο. Πρόκειται για διατάξεις οι οποίες δεν αλλάζουν τίποτε στο ισχύον καθεστώς –δηλαδή του ν. 2725- παρ’ όλα αυτά όμως μπορούμε να κάνουμε μερικές διευκρινίσεις για να αποφευχθούν παρεξηγήσεις, οι οποίες δεν έχουν καμία θέση στην Αίθουσα αυτή. 
      Ο κ. Ορφανός και άλλοι συνάδελφοι, έθεσαν το ζήτημα της παραγράφου 3 του άρθρου 73, για την τριετία που πρέπει να μεσολαβεί ανάμεσα στην αναγνώριση ενός σωματείου και τη δυνατότητα επιχορήγησης από τη Γενική Γραμματεία Αθλητισμού. Μπορούμε αυτήν την τριετία όντως να τη μειώσουμε, να την κάνουμε ένα έτος για να αποδειχθεί η σοβαρότητα του σωματείου αυτού. 
      Άρα στο άρθρο 73, με το οποίο τροποποιείται το άρθρο 3 του ν. 2725, στην παράγραφο 3, στο εδάφιο β΄, που λέει: «μετά την παρέλευση τριετίας» θα αντικατασταθεί από τις λέξεις «μετά την παρέλευση ενός έτους από τη χορήγηση της ειδικής αθλητικής αναγνώρισης». 
      Επίσης άκουσα ορισμένες παρατηρήσεις, οι οποίες νομίζω διύλιζαν τον κώνωπα σε σχέση με την παράγραφο 9 του άρθρου 73 που λέει ότι «Μέλος Δ.Σ. αθλητικής ένωσης ή ομοσπονδίας, στο πρόσωπο του οποίου κατά τη δημοσίευση του παρόντος νόμου συντρέχει κάποιο από τα κωλύματα του άρθρου 12 παράγραφος 2 περιπτώσεις γ΄ και δ΄, διατηρεί την ιδιότητά του μέχρι τη λήξη της θητείας του και το αργότερο μέχρι την 31.12.2004». 
      Αυτή η διάταξη συνοδεύει τη διάταξη της παραγράφου 7, με την οποία αυξάνονται τα κωλύματα του άρθρου 12 του ν. 2725. Επειδή λοιπόν, πρόθεσή μας είναι όντως να επιβάλουμε νέα κωλύματα και να τα εφαρμόσουμε αυτά στην πράξη, η παράγραφος 9 του άρθρου 73 διαγράφεται. 
      Το μείζον θέμα το οποίο ετέθη και στην επιτροπή και εδώ, είναι το νόημα της διάταξης της παραγράφου 5 του άρθρου 78 για τη διενέργεια αρχαιρεσιών στις διοικήσεις των ομοσπονδιών, έτσι ώστε να μην έχουμε εκλογικές διαδικασίες στις παραμονές των Ολυμπιακών Αγώνων. Πάνω σ’ αυτήν τη διάταξη οικοδομείται ένα σενάριο πως ο νομοθέτης θέλει να δημιουργήσει τετελεσμένα γεγονότα στο χώρο της διοίκησης του ερασιτεχνικού αθλητισμού, των ομοσπονδιών και να ανακόψει τη δυνατότητα του μελλοντικού νομοθέτη να παρέμβει στο χώρο αυτό. 
      Κατ’ αρχάς, εγώ δεν θα κάνω παρατηρήσεις κοινότοπες του είδους «Θα είμαστε και εμείς στην κυβέρνηση και την πλειοψηφία και μετά τους Ολυμπιακούς Αγώνες». Αυτά θα τα κρίνει ο ελληνικός λαός με διάφορα κριτήρια τα οποία έχει, ένα από τα οποία είναι και η ολυμπιακή προετοιμασία και η διοργάνωση των Ολυμπιακών Αγώνων. Σίγουρα όμως δεν θέλουμε να δημιουργείται η εντύπωση ότι με νομοθετική βοήθεια διαμορφώνονται συσχετισμοί δυνάμεων στο χώρο των ομοσπονδιών. 
      Οι ομοσπονδίες είναι αυτόνομες. Οι διοικήσεις τους διαμορφώνονται μέσα από την εμπειρία που έχει ο κάθε χώρος, ο οποίος ξέρει να αξιολογεί τους παράγοντές του και τους εμπλεκόμενους στις διαδικασίες αυτές. Δεν νομίζω ότι γενικά πρέπει να ανοίξουμε μια διελκυστίνδα νομοθετικών παρεμβάσεων στο χώρο αυτό. 
      Για να το πω και καθαρά υπάρχει όντως μια έντονη παρουσία των δυνάμεων του ΠΑΣΟΚ στο χώρο αυτόν. Αυτό φαίνεται και στη σύνθεση των διοικήσεων των ομοσπονδιών και της ελληνικής Ολυμπιακής Επιτροπής. Ποτέ όμως αυτό δεν μας εμπόδισε να δείξουμε τη γενναιοδωρία και τη συναινετική διάθεση που απαιτείται. Και η κα Πετραλιά η οποία τιμήθηκε με την εκλογή της ως μέλος της Ολυμπιακής Επιτροπής, μαζί με τον κ. Φούρα, νομίζω ότι αυτό μπορεί να το βεβαιώσει.
      Ο κ. Λιάνης και εγώ παίρνουμε την πρωτοβουλία να διαγράψουμε πλήρως την παράγραφο 5 του άρθρου 78.
      Αυτό ελπίζω ότι θα αποτελέσει ένα κεκτημένο στην Αίθουσα αυτή, το οποίο θα το σεβόμαστε όλοι πάντοτε, αφήνοντας τον αθλητισμό να εξελίσσεται με βάση τις δικές του δυνατότητες και τη δική του αυτονομία. 
      Να είμαστε καθαροί σ’ αυτό. Εγώ πιστεύω ότι δεν χρειάζεται καμία βοήθεια τέτοιου είδους ο δικός μας πολιτικός χώρος για να έχει την παρουσία του στις ομοσπονδίες και στην ελληνική Ολυμπιακή Επιτροπή. 
      Έχω κάνει και μία αρχική προσθήκη παραγράφου 10 στο άρθρο 79, την οποία έχω εκφωνήσει στην αρχή της συνεδρίασης, όπου παρακαλώ να διαγραφεί από τον τίτλο του Χιονοδρομικού Κέντρου Βίγλας Πισοδερίου ο όρος «Εθνικό» και να μείνει μόνο «Χιονοδρομικό Κέντρο Βίγλας Πισοδερίου». 
      Με αυτές τις τροποποιήσεις που έχω κάνει, νομίζω ότι μπορούμε να ψηφίσουμε τις διατάξεις αυτές. Ας μην κάνουμε δεύτερο κύκλο ομιλιών.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σαφώς μετά τις διαγραφές αναριθμούνται οι παράγραφοι. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, βέβαια. Όπου έχουμε διαγραφές γίνεται αναρίθμηση των παραγράφων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θέλει κανείς άλλος το λόγο; Κανείς.
      Κηρύσσεται περαιωμένη η συζήτηση της ενότητας των άρθρων 73 έως και 79 και προχωρούμε στην ψήφισή τους κεχωρισμένως.
      Ερωτάται το Τμήμα: Γίνεται δεκτό το άρθρο 73, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 73 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Τμήμα: Γίνεται δεκτό το άρθρο 74, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 74 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 75, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 75 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 76, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 76 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 77, ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 77 έγινε δεκτό, ως έχει,  κατά πλειοψηφία. 
      Ερωτάται το Τμήμα: Γίνεται δεκτό το άρθρο 78, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 78 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Τμήμα: Γίνεται δεκτό το άρθρο 79, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 79 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 14.50΄, λύεται η συνεδρίαση για σήμερα ημέρα Πέμπτη 19 Σεπτεμβρίου 2002 και ώρα 17.30΄, με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού «Τροποποίηση και συμπλήρωση του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις». 
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 19-9-2002   ΣΕΛ.
(πρωί)


