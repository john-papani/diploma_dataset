ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΚ’

Τετάρτη 2 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Αρσάκειο Δημοτικό Σχολείο και το 1ο Δημοτικό Σχολείο Κορυδαλλού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων ‘Εργων,  Αγροτικής Ανάπτυξης και Τροφίμων, Δικαιοσύνης, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου: «Κύρωση της Διεθνούς Σύμβασης για τη ρύθμιση της φαλαινοθηρίας και του Πρωτοκόλλου της», σελ.
2. Ψήφιση επί του συνόλου του σχεδίου νόμου του Υπουργείου Δικαιοσύνης: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου», σελ.
3. Συζήτηση επί της αρχής, των άρθρων και της τροπολογίας του σχεδίου νόμου του Υπουργείου Πολιτισμού: «’Εγκριση της σύστασης Ιδρύματος με την επωνυμία «’ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του», σελ.
4. Κατάθεση Εκθέσεως Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών», σελ.

ΟΜΙΛΗΤΕΣ
Επί του σχεδίου νόμου του Υπουργείου Πολιτισμού:
ΒΕΝΙΖΕΛΟΣ Ε., σελ.
ΒΟΥΛΓΑΡΑΚΗΣ Γ., σελ.
ΓΕΙΤΟΝΑΣ Κ., σελ.
ΙΩΑΝΝΙΔΗΣ Ι., σελ.
ΚΑΡΡΑΣ Κ., σελ.
ΚΟΥΝΤΟΥΡΑ Ε., σελ.
ΛΙΑΝΗΣ Γ., σελ.
ΜΑΓΚΡΙΩΤΗΣ Ι., σελ.
ΜΠΟΛΑΡΗΣ Μ., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΧΟΥΡΜΟΥΖΙΑΔΗΣ Γ., σελ.
ΧΥΤΗΡΗΣ Τ., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΚ’
      Τετάρτη 2 Μαΐου 2007
      
      Αθήνα, σήμερα στις 2 Μαΐου 2007, ημέρα Τετάρτη και ώρα 10.50΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, καλό μήνα. Αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Έλενα Κουντουρά, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα του έργου ύδρευσης του Δήμου Ρίου Αχαΐας.
2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ και ο Γ΄ Αντιπρόεδρος της Βουλής και Βουλευτής Β΄Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύνδεσμος Ελληνικών Τουριστικών Επιχειρήσεων ζητεί τη λήψη μέτρων για τη βελτίωση των παρεχομένων υπηρεσιών στα ελληνικά αεροδρόμια.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Φαρμακευτικός Σύλλογος Αχαΐας διαμαρτύρεται για την καθυστέρηση της εξόφλησης των μελών του από οφειλές του Δημοσίου.
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η ΄Ενωση Απόστρατων Αξιωματικών Στρατού ζητεί την 
πάταξη των φαινομένων βανδαλισμού κατά τη διάρκεια διαδηλώσεων.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πτυχιούχων του Τμήματος Μεθοδολογίας, Ιστορίας και Θεωρίας της Επιστήμης του Πανεπιστημίου Αθηνών ζητεί την αναγνώριση των επαγγελματικών δικαιωμάτων των αποφοίτων του τμήματος.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Συλλόγων Επαγγελματιών Γεωπόνων καταγγέλλει την κακή λειτουργία του Ο.Σ.Δ.Ε..
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία οι εργαζόμενοι στις Εργοληπτικές Επιχειρήσεις «Αντωνίου Γ. Ασκούνη»  αναφέρονται στα προβλήματα που αντιμετωπίζουν από τη διακοπή της λειτουργίας των λατομείων Αράξου.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων ΄Εργων Πατρών Αχαΐας αναφέρεται στα προβλήματα που δημιουργούνται από τη διακοπή της λειτουργίας των λατομείων Αράξου.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Λάσκαρης Κωνσταντίνου ζητεί να μην ψηφισθεί από τη Βουλή η «εικαζόμενη συναίνεση» όλων των Ελλήνων να γίνονται δότες – μετά θάνατον – εφόσον δεν έχουν δηλώσει το αντίθετο.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εμπορικός και Εισαγωγικός Σύλλογος Αιγίου και ο Σύλλογος Εμπορικής και Τουριστικής Ανάπτυξης Δήμου Ακράτας Αχαΐας ζητούν να μην επιτραπεί η λειτουργία λαϊκών αγορών κατά τη διάρκεια των εορτών και των Σαββατοκύριακων.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί να ιδρυθεί και να λειτουργήσει Βρεφονηπιακός Σταθμός στην περιοχή του.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Κ. Γεωργιάδης, κάτοικος Πατρών ζητεί την άμεση χορήγηση πτυχίου στους αποφοίτους του Α.Τ.Ε.Ι. Πατρών Αχαΐας του προγράμματος «Τεχνολογία και Οργάνωση Μικρομεσαίων Επιχειρήσεων».
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ανδρέας Γαλάνης υποβάλλει προτάσεις για πρόσθεση σταθμών στη νέα υπόγεια γραμμή του Ο.Σ.Ε. στην ευρύτερη περιοχή των Πατρών Αχαΐας.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εταιρεία «INTEAL TECH SA»   ζητεί να της εγκριθεί η αγορά οικοπέδου στη ΒΙ.ΠΕ. Πατρών Αχαΐας.
15) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Δήμος Πελινναίων Τρικάλων ζητεί την αλλαγή του χώρου κατασκευής οδικού κόμβου στο Δ/Δ Πετροπόρου Πελινναίων Τρικάλων.
16) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο κ. Ιάκωβος Ποθητός, εκδότης της εφημερίδας «Η ΕΛΠΙΔΑ» ζητεί να δοθούν στο Δήμο Αχαρνών Αττικής οι αθλητικές εγκαταστάσεις του Ολυμπιακού Χωριού.
17) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Δήμος Φαρρών Αχαΐας ζητεί χρηματοδότηση για την κατασκευή έργων υποδομής στην περιοχή του.
18) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Επαγγελματιών Γεωπόνων Δυτικής Μακεδονίας ζητεί τη λήψη μέτρων μείωσης της νιτρορύπανσης σε περιοχές της Δυτικής Μακεδονίας.
19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Γιαννιτσών Πέλλας ζητεί να παραχωρηθούν δωρεάν οι ήδη κατεχόμενες από ιδιώτες εκτάσεις των στρατοπέδων Φιλιππάκου και Καψάλη.
20) ) Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Γιαννιτσών Πέλλας ζητεί να χαρακτηρισθεί ο οικισμός Ελευθεροχώρι, ως μαρτυρικό χωριό.
21) Ο Βουλευτής κ.  ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Εξαπλατάνου Πέλλας ζητεί την τοποθέτηση παθολόγων γιατρών στο Κέντρο Υγείας Αριδαίας Πέλλας.
22) Ο Βουλευτής Β΄Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Πανελλήνιος Σύλλογος Ιαματικών Πηγών και Λουτροπόλεων Ελλάδας ζητεί την ανάπτυξη, προβολή και σωστή λειτουργία των ελληνικών λουτροπόλεων.
23) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Δήμος Ελατίων Ζακύνθου ζητεί την επαναλειτουργία του Ταχυδρομικού Γραφείου Βολιμών Ζακύνθου.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Ηρακλείου διαμαρτύρεται για την αποχώρηση των ΚΤΕΛ της Δυτικής Κρήτης από τον ενιαίο φορέα συγκοινωνιών Κρήτης.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επέκταση του Μουσείου Σητείας.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση της ολοκλήρωσης των εγκαταστάσεων και της στελέχωσης της παιδόπολης Νεαπόλεως Λασιθίου.
27) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Αποφοίτων Σ.Τ.Υ.Α.  ζητεί την άμεση κατάθεση και ψήφιση νέου μισθολογίου των στρατιωτικών.
28) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Νομάρχης Ευβοίας αναφέρεται στις επείγουσες ανάγκες επισκευής του λιμανιού της Κύμης.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε καταγγελίες για απαξίωση του εργοστασίου της ΕΑΣ στο Αίγιο Αχαΐας.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζει το νέο ΔΣ του Φορέα Διαχείρισης Χελμού – Βουραϊκού.
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πρόταση ίδρυσης Διεθνούς Κέντρου ΄Ερευνας και Καινοτομίας του Οργανισμού Κρατών Μελών της Μαύρης Θάλασσας.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο περιέχει καταγγελία ασθενούς για ελλιπή εξυπηρέτησή της από το τηλεφωνικό κέντρο του νοσοκομείου Πατρών Αχαΐας, «Άγιος Ανδρέας».
33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση υλοποίηση έργων υποδομής στην Πάτρα Αχαΐας.
34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο περιστατικό της πυρκαγιάς στο νοσοκομείο του Αιγίου Αχαΐας.
35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη κατασκευής του υδρευτικού έργου του Δήμου Ρίου Αχαΐας.
36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα δυσοσμίας από το ΧΥΤΑ της περιοχής Ξερόλακκα Πατρών Αχαΐας.
37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η παραχώρηση οικοπέδων στο Δήμο Πατρέων Αχαΐας για την κατασκευή πλατείας και χώρου πρασίνου.
38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο ταξίδι στην Αμερική του Γενικού Γραμματέα της Περιφέρειας Δυτικής Ελλάδας.
39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη ηλεκτροδότησης του Αστεροσκοπείου Χελμού.
40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δημιουργία Εμπορευματικού Κέντρου στην Πάτρα Αχαΐας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5245/7-3-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. Β/20144/7596/1355/30-3-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της υπ' αριθμ. 5245/7-3-2007 ερώτησης που κατατέθηκε στη Βουλή από τον Βουλευτή Χρίστο Βερελή σας γνωρίζουμε τα εξής:
     Σύμφωνα με το αριθμ. 32/16-3-2007 έγγραφο του Τ.Ε.Α.Δ.Υ οι μόνες επενδύσεις που πρότεινε η εταιρεία «ΑΚΡΟΠΟΛΙΣ ΑΧΕΠΕΥ» ήταν αγοραπωλησίες ομολόγων.
     Συνημμένα, σας αποστέλλουμε πίνακα με τις αγορές- πωλήσεις ομολόγων που διενεργήθηκαν κατά το έτος 2006 με τη χρηματιστηριακή εταιρεία «ΑΚΡΟΠΟΛΙΣ ΑΧΕΠΕΥ».
     Όσον αφορά στα λοιπά θέματα που τίθενται στην ερώτησή σας, σχετικά με την σχέση του Ταμείου και της«ΑΚΡΟΠΟΛΙΣ ΑΧΕΠΕΥ» αυτά αποτελούν αντικείμενο τις διενεργούμενης Εισαγγελικής έρευνας.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 5177/6-3-07 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. Β-723/29-3-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 5177/6-3-2007 που κατέθεσε στη Βουλή η Βουλευτής κ. Τόνια Αντωνίου , θέτουμε υπόψη σας τα εξής:
     1. Με τις διατάξεις του άρθρου 1 του ν. 2446/1996 (Α' 276), προσδιορίζεται το μεταφορικό έργο το οποίο εκτελούν τα ειδικά Τουριστικά λεωφορεία Δημόσιας χρήσης. Η διενέργεια μαθητικών εκδρομών συμπεριλαμβάνεται στο προαναφερόμενο έργο (περ. ζ, παραγρ. 1).
     2. Το μεταφορικό έργο που έχει ανατεθεί (μέχρι 31-12-2019) στα αστικά και υπεραστικά ΚΤΕΛ, καθορίζεται με τις διατάξεις του ν. 2963/2001 και τις υπουργικές αποφάσεις που έχουν εκδοθεί κατ' εξουσιοδότηση του νόμου αυτού, όπως ισχύουν.
     Σύμφωνα με τις διατάξεις της παραγρ. 2-β, άρθρου 1 του ν. 2446/1996 (Α' 276), τα ΚΤΕΛ μπορούν, κατ' εξαίρεση, να πραγματοποιούν (ημερήσιες) εκδρομές μαθητών της Δημόσιας Εκπαίδευσης με ολική μίσθωση, χωρίς διανυκτέρευση των εκδρομέων και με αφετηρία το νομό της έδρας τους.
     Διευκρινίζεται ότι, τα λεωφορεία των αστικών ΚΤΕΛ, εφόσον πληρούν τους προβλεπόμενους όρους και προϋποθέσεις ασφαλούς κυκλοφορίας, (ζώνες ασφαλείας κ.λπ.), μπορούν να μισθώνονται, όπου απαιτείται, για την πραγματοποίηση ομαδικών μετακινήσεων μαθητών, με αφετηρία και τέρμα, εντός της αστικής περιοχής όπου έχουν το δικαίωμα να εκτελούν αστική συγκοινωνία.
     3. Το μεταφορικό έργο των λεωφορείων ιδιωτικής χρήσης των ΟΤΑ Α΄ βαθμού καθορίζεται με τις διατάξεις του άρθρου 9 του ν.2465/97 (Α΄ 28) όπως έχει συμπληρωθεί με το άρθρο 18 του ν. 2963/2001 και συνίσταται αποκλειστικά και μόνο, στην μεταφορά, άνευ καταβολής κομίστρου, προσώπων που έχουν άμεση σχέση με το επιτελούμενο από τους ΟΤΑ έργο, ήτοι, ΑμεΑ, Κ.Α.Π.Η. και εργαζόμενους στον οικείο ΟΤΑ.
     4. Με τις διατάξεις της υπ' αριθμ. Α-ΟΙΚ.-71368/6146/8-12-2004 (ΦΕΚ 1894/Β΄/22-12-2004) απόφασης του Υπουργού Μεταφορών και Επικοινωνιών, «Περί εφοδιασμού δια ζωνών ασφαλείας αυτοκινήτων οχημάτων που μεταφέρουν νήπια, μαθητές, στοιχειώδους και δευτεροβάθμιας εκπαίδευσης», με την οποία τροποποιήθηκε η υπ' αριθμ. ΣΤ/31333/1977 (Β΄ 3) όμοια, προβλέπονται και ισχύουν τα εξής:
     α. Από 1/3/2005 τα σχολικά ιδιωτικής χρήσης, τα υπεραστικά λεωφορεία δημοσίας χρήσης των ΚΤΕΛ και τα τουριστικά λεωφορεία δημόσιας χρήσης, που διενεργούν οργανωμένες μεταφορές νηπίων και μαθητών, όλων των βαθμίδων, (ήτοι, μεταφορές από και προς τα σχολεία, σχολικές και εκπαιδευτικές εκδρομές), φέρουν υποχρεωτικά ζώνες ασφαλείας (παρ. 1 της προαναφερόμενης υ.α). Οι ζώνες ασφαλείας «... θα χρησιμοποιούνται σε κάθε περίπτωση, μεταφοράς νηπίων, μαθητών, στοιχειώδους και δευτεροβάθμιας εκπαίδευσης, ανεξαρτήτως του μήκους της διαδρομής» (παρ. 2 της υπ' αριθμ. A-ΟIΚl71368/6146/B΄1894/8-12-2004 υ.α.).
     β. Η υποχρέωση αυτή αφορά, από 1/4/2005 και τα αστικά λεωφορεία δημοσίας χρήσης που μισθώνονται για την πραγματοποίηση οργανωμένων (αμιγών) μεταφορών μαθητών εντός της περιοχής αρμοδιότητάς τους (υπ' αριθμ. 76088/6674/04/Β΄38/5-1-2005 υ.α.).
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      3. Στην με αριθμό 5606/14-3-07 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 6878/4/4-07  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      “Απαντώντας στην παραπάνω σχετική ερώτηση σας γνωρίζουμε ότι:
      - Το ΥΠΕΧΩΔΕ, στο πλαίσιο των αρμοδιοτήτων του, έχει θεσπίσει τον Εθνικό Σχεδιασμό Διαχείρισης Στερεών Αποβλήτων (ΕΣΔΑ) (ΚΥΑ αρ. 50910/2727/2003 ΦΕΚ1909 Β). Στον ΕΣΔΑ προβλέπεται η δημιουργία συστημάτων ολοκληρωμένης διαχείρισης αστικών στερεών αποβλήτων, τα οποία περιλαμβάνουν: συλλογή, μεταφορά, μεταφόρτωση, συστήματα εναλλακτικής διαχείρισης (επαναχρησιμοποίηση, ανάκτηση, ανακύκλωση), μείωση του βιοαποδομήσιμου κλάσματος των στερεών αποβλήτων, κατασκευή και λειτουργία ΧΥΤ υπολειμμάτων (ΧΥΤΥ) ή αποβλήτων (ΧΥΤΑ), μόνο για τα στερεά απόβλητα των οποίων δεν είναι εφικτή η αξιοποίηση τους μέσω επαναχρησιμοποίησης, ανακύκλωσης ή ανάκτησης προϊόντων και ενέργειας.
      Η εφαρμογή και εξειδίκευση του ΕΣΔΑ σε τοπικό επίπεδο γίνεται μέσω των Περιφερειακών Σχεδιασμών Διαχείρισης Στερεών Αποβλήτων (ΠΕΣΔΑ).
      Σήμερα στην Ελλάδα υπάρχουν και λειτουργούν 3 μονάδες μηχανικής επεξεργασίας και λιπασματοποίησης (Χανίων, Αττικής και Καλαμάτας) ενώ μέσω των ΠΕΣΔΑ προβλέπεται η δημιουργία 38 νέων ανάλογων μονάδων και επίσης 2 μονάδων ενεργειακής αξιοποίησης αποβλήτων.
      - Τα απόβλητα και τα υπολείμματα των μονάδων επεξεργασίας θα οδηγούνται σε Χώρους Υγειονομικής Ταφής Υπολειμμάτων (ΧΥΤΥ) είτε νέους ή σε κάποιον από τους ΧΥΤΑ (υφιστάμενους ή υλοποιούμενους) οι οποίοι σταδιακά θα μετατραπούν σε ΧΥΤΥ. Οι προβλεπόμενες από τους ΠΕΣΔΑ μονάδες επεξεργασίας αποβλήτων θα υλοποιηθούν εντός της 4ης Προγραμματικής Περιόδου (2007 - 2013).
      Για την εναλλακτική διαχείριση έχουν εγκριθεί από το ΥΠΕΧΩΔΕ δέκα συστήματα εναλλακτικής διαχείρισης, τα οποία ανά είδη είναι:
      ΣΥΣΚΕΥΑΣΙΕΣ
      - Συλλογικό Σύστημα Συσκευασιών «ΣΣΕΔ-ΑΝΑΚΥΚΛΩΣΗ» της εταιρείας Ε.Ε.Α.Α. ΑΕ.
      - Συλλογικό Σύστημα Συσκευασιών Ορυκτελαίων «ΚΕΝΤΡΟ ΕΝΑΛΛΑΚΤΙΚΗΣ ΠΕΡΙΒΑΛΛΟΝΤΊΚΗΣ ΔΙΑΧΕΙΡΙΣΗΣ Α.Ε» με διακριτικό τίτλο ΚΕΠΕΔ Α.Ε.
      - Ατομικό Σύστημα Εναλλακτικής Διαχείρισης Συσκευασιών της Ιδιωτικής Ετικέτας και Εισαγωγής Προϊόντων Α.Β. Βασιλόπουλος.
      ΟΧΗΜΑΤΑ ΤΕΛΟΥΣ ΚΥΚΛΟΥ ΖΩΗΣ
- Συλλογικό Σύστημα Εναλλακτικής Διαχείρισης Οχημάτων Ελλάδας «ΕΔΟΕ Α.Ε». ΜΕΤΑΧΕΙΡΙΣΜΕΝΑ ΕΛΑΣΤΙΚΑ ΟΧΗΜΑΤΩΝ
      - Συλλογικό Σύστημα Εναλλακτικής Διαχείρισης Μεταχειρισμένων Ελαστικών «ECO - ELASTlCA».
      ΑΠΟΒΛΗΤΑ ΛΙΠΑΝΤΙΚΩΝ ΕΛΑΙΩΝ
      - Συλλογικό Σύστημα Εναλλακτικής Διαχείρισης αποβλήτων λιπαντικών ελαίων «ΕΛΤΕΠΕ ΑΕ».
      ΑΠΟΒΛΗΤΑ ΗΛΕΚΤΡΙΚΟΥ ΚΑΙ ΗΛΕΚΤΡΟΝΙΚΟΥ ΕΞΟΠΛΙΣΜΟΥ
      - Συλλογικό Σύστημα Εναλλακτικής Διαχείρισης Αποβλήτων Ηλεκτρικού και Ηλεκτρονικού εξοπλισμού «ΑΝΑΚΥΚΛΩΣΗ ΣΥΣΚΕΥΩΝ Α.Ε».
      ΧΡΗΣΙΜΟΠΟΙΗΜΕΝΕΣ ΜΠΑΤΑΡΙΕΣ
      - Συλλογικό Σύστημα Εναλλακτικής Διαχείρισης Συσσωρευτών οχημάτων και βιομηχανίας «Σ.Υ.Δ.Ε.Σ.Υ.Σ  ΑΕ».
      - Συλλογικό Σύστημα Εναλλακτικής Διαχείρισης Φορητών Ηλεκτρικών Στηλών και Συσσωρευτών «Α.Φ.Η.Σ. Α.Ε.».
      - Συλλογικό Σύστημα Εναλλακτικής Διαχείρισης Συσσωρευτών μολύβδου - οξέος Κρήτης «ΣΕΔΙΣ - Κ».
      Με εξαίρεση το «ΣΕΔΙΣ - Κ» (που δραστηριοποιείται μόνο στην Κρήτη) τα υπόλοιπα εγκεκριμένα συστήματα είναι πανελλαδικής εμβέλειας, αναπτύσσονται σταδιακά και στην πλήρη ανάπτυξη τους αναμένεται να καλύψουν το σύνολο της χώρας.
      Επίσης, ήδη υλοποιούνται προγράμματα ενημέρωσης - ευαισθητοποίησης των πολιτών από τα εγκεκριμένα συστήματα εναλλακτικής διαχείρισης και το ΥΠΕΧΩΔΕ, με σκοπό την περαιτέρω προώθηση της εναλλακτικής διαχείρισης, ενώ προγραμματίζονται και νέες δράσεις προς αυτήν την κατεύθυνση.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      4. Στην με αριθμό 5695/15-3-07 ερώτηση του Βουλευτή κ. Ιωάννου Βλατή δόθηκε με το υπ’ αριθμ. Δ9/Α/Φ5.4/2202/ΓΔΦΠ/4.4.07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερωτήσεως του Βουλευτή κ. Ιωάννη Βλατή με αριθμό 5695/15.03.2007 και με βάση τα στοιχεία που μας παρέσχαν, τόσο η ΔΕΗ, όσο και η Γενική Γραμματεία της Περιφέρειας Δυτικής Μακεδονίας, σας γνωρίζουμε τα ακόλουθα, κατά τον λόγο, πάντοτε, της αρμοδιότητάς μας:
      Η ερώτηση επικαλείται, ότι, δήθεν, «...δημιουργείται μείζον ζήτημα...αφού οι θέσεις του Υπουργείου βρίσκονται εκ διαμέτρου αντίθετα από τις ενέργειες, στις οποίες συμμετέχει η Περιφέρεια Δυτικής Μακεδονίας...».
      Παρόμοια, όμως, ζητήματα φαίνεται, ότι δημιουργούνται συχνά, όταν διαβήματα τέτοιας σοβαρότητας (όπως είναι οι κοινοβουλευτικές ερωτήσεις) στηρίζονται αποκλειστικά σε δημοσιεύματα τοπικών εφημερίδων, χωρίς να υπάρχει και υπεύθυνη διασταύρωση τούτων.
      Κατά την δική μας, λοιπόν, άποψη, η οποία στηρίζεται εδραίως σε έγγραφα και γεγονότα, «ζήτημα» - και μάλιστα «μείζον» - προκαλεί, εκτός της άνω επισφαλούς και αδιασταύρωτης πηγής πληροφόρησης και η συλλογιστική, αλλά και το συμπέρασμα της προκειμένης ερωτήσεως. Ειδικότερα:
      - Η θέση της ΔΕΗ ΑΕ στο θέμα της μετεγκατάστασης του οικισμού Ακρινής του Νομού Κοζάνης ήταν και παραμένει εκείνη, που αποτυπώνεται στα έγγραφά της: α) ΔΕΗ/ΓΔΝΣ/3596/3-8-06, με το οποίο απαντάται η υπ' αριθ. 12971/18-7-2006 σχετική ερώτηση του αυτού βουλευτή (του οποίου επίκληση, άλλωστε, γίνεται και στο κείμενο της προκειμένης ερωτήσεως) β) ΔΕΗ/ΓΔΝΣ/387/25-1-07 και γ) ΔΕΗ/ΓΔΝΣ/440/14-2-07, σε απάντηση αντιστοίχων ερωτήσεων άλλων βουλευτών του ΠΑΣΟΚ.
      Περαιτέρω, πρέπει να τονιστούν και ότι :
      - Ο οικισμός της Ακρινής βρίσκεται σήμερα σε απόσταση 4,5 χιλιομέτρων ανατολικά του Ορυχείoυ Νοτίου Πεδίου και σε απόσταση 1,5 χιλιομέτρου από την εξωτερική απόθεσή του.
      - Σύμφωνα με την κείμενη Μεταλλευτική Νομοθεσία, αναγκαστική απαλλοτρίωση πραγματοποιείται σε οικισμούς, στο υπέδαφος των οποίων υπάρχουν κοιτάσματα λιγνίτη. Σημειώνεται ότι στο υπέδαφος του οικισμού Ακρινής δεν έχει εντοπισθεί λιγνιτικό κοίτασμα.
      - Εν πάση περιπτώσει, η Περιφέρεια Δυτικής Μακεδονίας διακηρύσσει σταθερώς ότι «...Η μέριμνα... της Περιφέρειας για το μέλλον των κατοίκων της Ακρινής και άλλων οικισμών με περιβαλλοντικά προβλήματα...» κινείται «...στην κατεύθυνση, ότι έχοντας σαν δεδομένα τα συμπεράσματα της έρευνας στοιχείων για το θέμα βελτίωσης της διαβίωσης των κατοίκων του Δ.Δ. Ακρινής, να δοθεί η δυνατότητα στην πολιτεία να επεξεργαστεί σενάρια - και είναι εφικτά τέτοια - ώστε με την επιλογή και θέληση των κατοίκων της Ακρινής να εφαρμοστούν λύσεις - πάντα με γνώμονα τη βελτίωση της διαβίωσής τους - αποδοτικές, εναλλακτικές και με το ελάχιστο δυνατό κόστος τόσο των κατοίκων όσο και της πολιτείας.»
      - Τέλος, ως εκ περισσού, και προς «διασκέδαση» των, περί κυβερνητικής αδιαφορίας, αιτιάσεων του υπ' αριθ. 5 σκέλους της προκειμένης ερωτήσεως, επικαλούμεθα τα όσα εμπεριστατωμένα εκτίθενται στην απάντησή μας υπ' αριθ. Δ9/7/Φ5.4/3977/ΓΔΦΠ, επί της υπ' αριθμ. 12971/18-7-2006 ερωτήσεως του αυτού βουλευτή, συμπληρωματικά δε, και σε ευρύτερο πεδίο, το υπ' αριθ. ΓΔ/ΟΡ/440/14-2-07 έγγραφο της ΔΕΗ, επί της υπ' αριθ. 3493/24-1-07 ερωτήσεως του βουλευτή Α. Λοβέρδου, το οποίο και συναποστέλλεται, προς πληρέστερη ενημέρωση.
      Είναι, λοιπόν, φανερό ότι ουδεμία αντίθεση υπάρχει, μεταξύ των θέσεων του Υπουργείου μας και εκείνων της Περιφέρειας Δυτικής Μακεδονίας, γι' αυτό και ευλόγως κανείς θα μπορούσε να υποστηρίξει, ότι η προκειμένη ερώτηση «ουδέν ωφελεί και μάλλον θόρυβος γίνεται».
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      5. Στις με αριθμό 6135/26-3-07 και 6381/29-3-07 ερωτήσεις της Βουλευτού κ Ασημίνας Ξηροτύρη – Αικατερινάρη δόθηκε με το υπ’ αριθμ. Β-951/12-4-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμό 6135/26-3-2007 και 6381/293-2007, που κατέθεσαν στη Βουλή οι Βουλευτές κα. Ασημίνα Ξηροτύρη -Αικατερινάρη και κ. Θεόδωρος Καράογλου, αντίστοιχα, σας πληροφορούμε τα παρακάτω: 
      1. Σύμφωνα με τις διατάξεις του άρθρου 3, παρ. 1 του ν. 2218/94 (ΦΕΚ90/ΙΑ/13-6-1994) οι περιφερειακές Υπηρεσίες του Υπουργείου Μεταφορών και Επικοινωνιών καταργήθηκαν, και ως Υπηρεσίες Μεταφορών και Επικοινωνιών περιήλθαν στις οικίες Νομαρχιακές Αυτοδιοικήσεις. Η στελέχωση και λειτουργία των κατά τόπους Κ.Τ.Ε.Ο., περιήλθε, επίσης, στην αρμοδιότητα των Ν.Α..
      Το ΥΠ.Μ.Ε. όσον αφορά το αντικείμενό του έχει την ευθύνη της κατάρτισης του θεσμικού πλαισίου και της ενσωμάτωσης του κοινοτικού δικαίου στο εθνικό δίκαιο.
      2. Σύμφωνα με τα παραπάνω, το θιγόμενο με την Ερώτηση θέμα διαχείρισης προσωπικού ανήκει στην αρμοδιότητα και την ευθύνη της Ν.Α. Θεσσαλονίκης, το έγγραφο με αριθμ. 03/1476/3-4-2007 της οποίας αποστέλλουμε συνημμένα, προς ενημέρωσή σας.
Ο Υπουργός
ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     6. Στην με αριθμό 5943/21-3-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./389/2-4-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5943/21.3.07 ερώτησης του Βουλευτή κ. Φώτη Κουβέλη, σας πληροφορούμε ότι:
      Α. Σύμφωνα με την ΥΠ.ΠΟ./ΔΙΛΑΠ/Γ/2478/34402/10.7.1996 ΥΑ που δημοσιεύτηκε στο ΦΕΚ 631/Β/30.7.1996, χαρακτηρίστηκε ως έργο τέχνης και ως ιστορικό διατηρητέο μνημείο με περιβάλλοντα χώρο το Χημείο επί των οδών Σόλωνος, Χαρ. Τρικούπη και Μαυρομιχάλη στην Αθήνα.
      Η οριστική μελέτη αποκατάστασης του κτιρίου έχει εγκριθεί με την ΥΠ.ΠΟ./ΔΠΚΑΝΜ/1469/130/21.12.1999 Απόφαση του ΥΠ.ΠΟ., μετά από ομόφωνη θετική γνωμοδότηση του ΚΣΝΜ.
      Η μελέτη προβλέπει την εγκατάσταση, σε τμήματα του κτιρίου, Μουσείου Φυσικών Επιστημών και Τεχνολογίας, καθώς και Πανεπιστημιακής Βιβλιοθήκης. Η εκτέλεση του έργου γίνεται με φροντίδα της Τεχνικής Υπηρεσίας του Πανεπιστημίου Αθηνών, υπό την εποπτεία των συναρμόδιων Υπηρεσιών του ΥΠ.ΠΟ. (Διεύθυνση Αναστήλωσης Νεώτερων και Σύγχρονων Μνημείων, Διεύθυνση Νεώτερης Πολιτιστικής Κληρονομιάς και Διεύθυνση Συντήρησης Αρχαίων και Νεώτερων Μνημείων).
	Η Διεύθυνση Αναστήλωσης Νεώτερων και Σύγχρονων Μνημείων εποπτεύει το έργο με τους παρακάτω υπαλλήλους της: 
Βασίλη Τσιαντή, Αρχιτέκτονα Μηχανικό, Κανέλλα Γιαννοπούλου, Πολιτικό Μηχανικό και Αναστάσιο Δημητράκη, Ηλεκτρολόγο - Μηχανολόγο Μηχανικό, σύμφωνα με την ΥΠ.ΠΟ./ΔΑΝΣΜ/106557/2626/15.12.2006 Απόφασή μας.
      Οι εργασίες αποκατάστασης ξεκίνησαν τον Ιανουάριο τρέχοντος έτους και βρίσκονται ήδη σε εξέλιξη. Μέχρι σήμερα έχουν ολοκληρωθεί προεργασίες σε όλους τους χώρους του υπογείου, σε χώρους του ισογείου και στα δύο εσωτερικά αίθρια του συγκροτήματος.
      Όπως διαβεβαιώνουν, μετά τις συχνές αυτοψίες τους, οι παραπάνω εποπτεύοντες μηχανικοί της ΔΑΝΣΜ, αλλά και όπως διαπιστώθηκε σε κοινή αυτοψία των Προϊσταμένων της ΔΑΝΣΜ και της ΔΙΝΕΠΟΚ, οι εργασίες στο Παλαιό Χημείο πραγματοποιούνται σύμφωνα με όλους τους κανόνες της Τέχνης και της Τεχνικής, αλλά και σύμφωνα με την μελέτη που έχει εγκριθεί από το ΥΠ.ΠΟ..
      Β. Το όλο Πρόγραμμα καταγραφής και τεκμηρίωσης του κινητού εξοπλισμού του Παλαιού Χημείου ξεκίνησε το 1998 και συνεχίζεται μέχρι σήμερα. Η καταγραφή των περισσότερων αντικειμένων και επιστημονικών οργάνων ολοκληρώθηκε τον lούλιο του 2006 από την Διεύθυνση Νεώτερης Πολιτιστικής Κληρονομιάς, η οποία διέθεσε επί εννέα έτη ένα Χημικό, ένα Συντηρητή και ένα χειριστή Η/Υ.
      Σε συνεργασία με την Διεύθυνση Συντήρησης Αρχαίων και Νεώτερων Μνημείων συντάχθηκε καρτέλα καταγραφής και αποτίμησης της κατάστασης διατήρησης των αντικειμένων. Ο όλος σχεδιασμός έγινε έτσι ώστε, ανά πάσα στιγμή, ο κάθε μελετητής ή συντηρητής να μπορεί, με βάση την σχετική καρτέλα, να προβεί στις απαραίτητες ενέργειες συντήρησης - αποκατάστασης, σύμφωνα με τα καταγεγραμμένα προβλήματα φθορών, όποτε αυτό καταστεί δυνατόν.
      Οι εργασίες συσκευασίας, μεταφοράς και αποθήκευσης των αντικειμένων του Παλαιού Χημείου, ιδιοκτησίας του Πανεπιστημίου Αθηνών, επί της οδού Σόλωνος, ξεκίνησαν τον Αύγουστο 2006 λόγω της ανάγκης εκκένωσης του κτιρίου, ώστε να αποκατασταθεί και να διαμορφωθεί, όπως έχει οριστεί, προκειμένου να καλύψει τις ανάγκες ενός σύγχρονου Μουσειακού χώρου Φυσικών Επιστημών.
Οι πραγματοποιούμενες εργασίες είναι οι εξής;
     1. Καταγραφή και συσκευασία του βιβλιακού και αρχειακού υλικού. 
     Το βιβλιακό και αρχειακό υλικό καταγράφηκε λεπτομερώς με την αναγραφή των στοιχείων κάθε αντικειμένου. Στη συνέχεια λόγω του περιορισμένου χρόνου εργασιών η καταγραφή έγινε σύμφωνα με τον τίτλο του τόμου και όχι με λεπτομερή αναφορά στα στοιχεία του κάθε βιβλίου, με αποτέλεσμα στην ετικέτα να αναγράφεται μόνο ο αριθμός των τόμων, ο τίτλος και ο αύξων αριθμός των κιβωτίων. Ο αριθμός των καταγεγραμμένων βιβλίων και αρχειακού υλικού υπολογίζεται στις 15.000 τόμους περίπου, που αντιστοιχούν σε 1300 κιβώτια περίπου.
      2. Καταμέτρηση και συσκευασία των συσκευών κι οργάνων του Παλαιού Χημείου.
      Οι εργασίες συσκευασίας των επιστημονικών οργάνων και λοιπών αντικειμένων (προθήκες, ερμάρια, βιβλιοθήκες κ.λπ.) είναι σε εξέλιξη και πραγματοποιούνται στο σύνολό τους με σκοπό να αδειάζει σταδιακά ο χώρος ανά αίθουσα και όροφο. Τα όργανα είναι κατασκευασμένα κυρίως από ξύλο, μέταλλο (σίδηρο, χαλκό, κασσίτερο και ψευδάργυρο) και γυαλί.
      Τα αντικείμενα τοποθετούνται σε κουτιά από χαρτόνι, όπου τοποθετείται ετικέτα με τον αριθμό καταγραφής (σε όσα έχουν καταγραφεί), ενώ σε όσα δεν είναι καταγεγραμμένα αναγράφονται τα αρχικά Χ.Κ. (χωρίς καταγραφή). Επίσης αναγράφεται ο όροφος, καθώς και η θέση των οργάνων στην περίπτωση που αποτελούν συγκεκριμένο σύνολο.
3. Διατηρητέος εξοπλισμός in situ
     Σε συνεργασία με τη Διεύθυνση Συντήρησης Αρχαίων και Νεώτερων Μνημείων αποφασίστηκε να διατηρηθεί μέρος του σταθερού εργαστηριακού εξοπλισμού, που βρίσκεται στον τρίτο όροφο του κτιρίου και δεν είχε χαρακτηρισθεί με την αρχική απόφαση ΥΠ.ΠΟ./ΔIΛΑΠ/Γ/54/1330/5.1.1998, ΦΕΚ 47/Β΄/28.1.1998.
      Τα τμήματα του εξοπλισμού που βρίσκονται στον τρίτο όροφο (επαγωγοί, πάγκοι εργασίας, ερμάρια, αντιδραστήρια και τα έδρανα της μικρής αίθουσας διδασκαλίας) αποτελούν σημαντικό και αναπόσπαστο στοιχείο της ιστορίας του κτιρίου, η δε συντήρησή τους, θα συμβάλει στην ανάδειξη των διάφορων φάσεων της λειτουργίας του, ενώ θα βοηθήσει σημαντικά στην εκπόνηση της μουσειολογικής μελέτης, καθώς θα υπάρχει μια ολοκληρωμένη εικόνα για τις φάσεις εξέλιξης του εξοπλισμού των εργαστηρίων ανόργανη ς και οργανικής Χημείας.
      Για την αποθήκευση των κινητών αντικειμένων έχουν επιλεγεί κατάλληλες αίθουσες στο χώρο της Πανεπιστημιούπολης στις οποίες πραγματοποιήθηκαν έλεγχοι από τις Υπηρεσίες του ΥΠ.ΠΟ., ώστε να πληρούν τις προδιαγραφές για την σωστή φύλαξή τους.
      Σε όλες τις αίθουσες αποθήκευσης πρόκειται να εγκατασταθούν σύστημα συναγερμού, μηχανισμός αφύγρανσης και μηχανισμός μέτρησης και καταγραφής υγρασίας και θερμοκρασίας.
      Ο παραπάνω εξοπλισμός θα καταστήσει τα αντικείμενα ασφαλή για όσο χρονικό διάστημα παραμείνουν στους χώρους αυτούς μέχρι την ολοκλήρωση των εργασιών αποκατάστασης του Παλαιού Χημείου.
      Μετά την έναρξη των εργασιών αποκατάστασης του επί χρόνια εγκαταλελειμμένου αυτού μνημείου, πιστεύουμε ότι η διάσωση και αποκατάσταση του κτιρίου του Χημείου έχει ήδη εξασφαλισθεί, και αναμένεται να ολοκληρωθεί μέχρι το τέλος του 2008.
Ο Υπουργός
ΓΕΩΡΓΙΟΣ ΒΟΥΛΓΑΡΑΚΗΣ»
      7. Στην με αριθμό 4521/20-2-07 ερώτηση του Βουλευτή  κ. Χρίστου Βερελή δόθηκε με το υπ’ αριθμ. 7017/4/6858/16-3-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Χ. Βερελής, σε ό,τι μας αφορά, σας γνωρίζουμε ότι το θέμα της διάπραξης εγκλημάτων μέσω του διαδικτύου αντιμετωπίζεται από τις αρμόδιες Υπηρεσίες της Ελληνικής Αστυνομίας, οι οποίες για το σκοπό αυτό βρίσκονται σε διαρκή επαγρύπνηση και συνεργάζονται με τις αντίστοιχες Υπηρεσίες άλλων χωρών και διεθνείς οργανισμούς (Ευρωπόλ - Ιντερπόλ κ.λπ.), ανταλλάσσοντας πληροφορίες, απόψεις και στοιχεία που σχετίζονται με τέτοιες δραστηριότητες. Στο σημείο αυτό πρέπει να επισημάνουμε ότι το έτος 2004 ιδρύθηκε και λειτουργεί στη Διεύθυνση Ασφάλειας Αττικής Τμήμα Δίωξης Ηλεκτρονικού Εγκλήματος, το οποίο είναι αρμόδιο για τη δίωξη εγκλημάτων που διαπράττονται στο διαδίκτυο ή με τη χρήση αυτού, καθώς και για την επί 24ώρου βάσεως παρακολούθηση του διαδικτύου προς διαπίστωση της διάπραξης εγκληματικών πράξεων που τελούνται στη χώρα και τη διαβίβαση όλων των απαραίτητων στοιχείων στις αρμόδιες Υπηρεσίες. Ανάλογο Τμήμα λειτουργεί από το έτος 2005 και στη Διεύθυνση Ασφάλειας Θεσσαλονίκης. Τα Τμήματα αυτά διαθέτουν άρτια τεχνολογική υποδομή και στελεχώνονται από προσωπικό με εξειδικευμένες γνώσεις και τεχνογνωσία. Η έντονη δραστηριότητα των Υπηρεσιών αυτών έχει αποδώσει θετικά αποτελέσματα, αφού έχουν σημειωθεί σημαντικές επιτυχίες στον τομέα της πάταξης των εγκλημάτων που διαπράττονται με τη χρήση του διαδικτύου.
      Σε ό,τι αφορά το φαινόμενο της πορνογραφίας ανηλίκων μέσω του διαδικτύου στη χώρα μας, σας πληροφορούμε ότι, για την αντιμετώπιση και αυτής της μορφής του ηλεκτρονικού εγκλήματος, οι ανωτέρω ειδικές Υπηρεσίες δραστηριοποιούνται καθημερινά στο διαδίκτυο, ενώ έχουν δοθεί εντολές και οδηγίες προς όλες τις αστυνομικές Υπηρεσίες, στις περιπτώσεις εγκλημάτων που διαπράττονται με τη χρήση ηλεκτρονικού υπολογιστή, να συνεργάζονται απαραίτητα με τις Υπηρεσίες Δίωξης Ηλεκτρονικού Εγκλήματος, ώστε να μεθοδεύεται από κοινού ο ενδεδειγμένος τρόπος δράσης και ο περαιτέρω χειρισμός των υποθέσεων.
      Πάντως, πρέπει να επισημάνουμε ότι οι αστυνομικές Υπηρεσίες αντιμετωπίζουν προβλήματα στην εξιχνίαση των εν λόγω υποθέσεων, καθώς στο υφιστάμενο εσωτερικό δίκαιο δεν υπάρχει ειδική διάταξη, η οποία να προβλέπει και να τιμωρεί τη δημιουργία, τη διακίνηση ή την αποθήκευση υλικού πορνογραφίας αποκλειστικά και μόνο μέσω του διαδικτύου. Στις περιπτώσεις αυτές εφαρμόζονται οι διατάξεις του άρθρου 348Α «Πορνογραφία ανηλίκων» του Ποινικού Κώδικα, καθώς και του ν. 5060 της 30/30-6-1931 «Περί τύπου, προσβολών της τιμής κ.ο.κ.».
      Ωστόσο, σύμφωνα με το άρθρο 348Α του Π.Κ., στοιχείο απαραίτητο της αντικειμενικής υπόστασης του εγκλήματος αυτού, αποτελεί ο δράστης των πράξεων αυτών να ενεργεί με σκοπό το κέρδος. Όμως, στις περισσότερες των περιπτώσεων διακίνησης μέσω διαδικτύου υλικού παιδικής πορνογραφίας, οι δράστες ενεργούν με σκοπό όχι την κερδοσκοπία, αλλά την ικανοποίηση διεστραμμένων σεξουαλικών ενστίκτων.
      Επίσης, προβλήματα υφίστανται, κατά την εξιχνίαση των εγκλημάτων αυτών, όπως και άλλων ηλεκτρονικών εγκλημάτων, όταν για την εξακρίβωση της ταυτότητας του δράστη απαιτείται η άρση του απορρήτου των επικοινωνιών. Για το σκοπό αυτόν πρέπει να συντρέχει κάποια από τις περιπτώσεις των εγκλημάτων που αναφέρονται στο άρθρο 4 του ν.2225/1994 «Για την προστασία της ελευθερίας της ανταπόκρισης και επικοινωνίας και άλλες διατάξει» Στις διατάξεις όμως του νόμου αυτού, όπου είναι επιτρεπτή η άρση του απορρήτου ηλεκτρονικών ιχνών, δεν περιλαμβάνεται η ανωτέρω εγκληματική συμπεριφορά, η οποία αφορά τα συχνότερα αδικήματα σε βάρος νεαρών προσώπων με τη χρήση ψηφιακών συστημάτων επικοινωνίας, γεγονός που καθιστά δύσκολη την ανακάλυψη των δραστών τέτοιων πράξεων.
      Ακόμη, προβλήματα αντιμετωπίζονται και στις περιπτώσεις που δράστες των εγκληματικών αυτών πράξεων είναι χρήστες του διαδικτύου και προβαίνουν σε δημοσιεύσεις κειμένων σε ιστοσελίδες που φιλοξενούνται στην αλλοδαπή, οπότε απαιτείται διεθνής συνεργασία, διαδικασία η οποία πολλές φορές καταλήγει να είναι χρονοβόρα και ατελέσφορη.
      Ωστόσο, από το Υπουργείο μας, για την αντιμετώπιση των προβλημάτων που υφίστανται κατά την εξιχνίαση των εν λόγω υποθέσεων, έχουν εκδηλωθεί οι απαραίτητες ενέργειες και έχουν προταθεί συγκεκριμένες ρυθμίσεις για το θέμα αυτό στο συνερωτώμενο Υπουργείο, το οποίο είναι αρμόδιο για την τροποποίηση των σχετικών διατάξεων του Ποινικού Κώδικα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      8. Στην με αριθμό 4710/23-2-07 ερώτηση του Βουλευτή  κ. Γιάννη Κουτσούκου δόθηκε με το υπ’ αριθμ. 83/14-3-07 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του υπ’ αριθ. πρωτ. 4710/23-02-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Ι. Κουτσούκου, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Η οργανική σύνθεση του Λιμενικού Σταθμού Παλουκίου Αμαλιάδος καθορίζεται από τον Κανονισμό 65 Λ.Σ. για την κατανομή προσωπικού Λ.Σ. στις κεντρικές και περιφερειακές Υπηρεσίες, ο οποίος κυρώθηκε με την υπουργική απόφαση 1118.8/49/02 (Β΄ 344).
      Το ΥΕΝ έχει προγραμματίσει και θα πραγματοποιήσει την ενίσχυση των Περιφερειακών Υπηρεσιών του Λ.Σ. με προσωπικό κατά τις τακτικές μεταθέσεις 2007, σε σχέση με τις ευρύτερες ανάγκες όλων των Υπηρεσιών του ΥΕΝ και την υπάρχουσα συνολική δύναμη του Λ.Σ. Σημειώνεται ότι προτεραιότητα του ΥΕΝ είναι η διαρκής ενίσχυση σε προσωπικό και μέσα όλων των Λιμενικών Αρχών και ιδιαίτερα εκείνων που παρουσιάζουν σημαντική επιβατική, τουριστική και εμπορική κίνηση. Στο πλαίσιο αυτό, η αρμόδια Υπηρεσία του ΥΕΝ θα προβεί στις απαραίτητες ενέργειες και θα εξετάσει το ενδεχόμενο τοποθέτησης Αξιωματικού Λ.Σ. και επιπλέον ενίσχυσης του Λιμενικού Σταθμού Παλουκίου.
      2. Αναφορικά με το καθεστώς πλήρωσης των οργανικών θέσεων των Λιμενικών Σταθμών, σας γνωρίζουμε ότι οι αρμόδιες Διευθύνσεις του ΥΕΝ επεξεργάζονται προτάσεις φορέων με γνώμονα την αποδοτικότερη αξιοποίηση του προσωπικού και την αποτελεσματικότερη λειτουργία των μέσων του Λ.Σ. με σκοπό την βελτίωση. των παρεχομένων υπηρεσιών προς το κοινωνικό σύνολο και της υπηρεσιακής κατάστασης του προσωπικού Λ.Σ. Στο πλαίσιο αυτό, προωθούνται διαδικασίες βελτίωσης της βαθμολογικής εξέλιξης του προσωπικού και τροποποίησης του π.δ. περί μεταθέσεων, ενώ εξετάζονται από τις αρμόδιες Υπηρεσίες και άλλα αιτήματα των συνδικαλιστικών ενώσεων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στην με αριθμό 5853/20.3.07 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./382/4.4.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5853/20.3.07 ερώτησης της Βουλευτού κ. Εύης Χριστοφιλοπούλου, και σύμφωνα με τα στοιχεία που έθεσε υπόψη μας η Ολυμπιακά Ακίνητα Α.Ε. σας γνωρίζουμε τα εξής:
      Σύμφωνα με το νόμο 3342/2005 στο Ολυμπιακό Σκοπευτήριο Μαρκόπουλου χωροθετήθηκαν χρήσεις και λειτουργίες που στοχεύουν, πέραν της υποστήριξης της κύριας λειτουργίας της εγκατάστασης να υποβοηθήσουν τη χρήση της από το κοινό, ώστε να προσελκύσουν και τους μη συστηματικούς χρήστες, καθώς και στην εξασφάλιση εσόδων για τη συντήρηση και λειτουργία της. Γι' αυτό προβλέπεται η δυνατότητα διοργάνωσης πολιτιστικών εκδηλώσεων, η δημιουργία εμπορικών καταστημάτων πωλήσεως ειδών που σχετίζονται με τη λειτουργία του Κέντρου Σκοποβολής, η δημιουργία χώρων εστίασης και τουριστικού καταλύματος.
      Το Ολυμπιακό Σκοπευτήριο Μαρκόπουλου καλύπτει μια έκταση 305.616 τ.μ. Αποτελείται από 4 κύρια κτίρια, τα οποία φιλοξένησαν τα αγωνίσματα της Σκοποβολής με κινούμενους και σταθερούς στόχους στους Ολυμπιακούς Αγώνες της Αθήνας το 2004.
      Το Ολυμπιακό Σκοπευτήριο στο Μαρκόπουλο κατασκευάστηκε από εργολάβο, ο οποίος περιήλθε σε στάση πληρωμών πριν από τους Ολυμπιακούς Αγώνες του 2004. Το γεγονός αυτό, συνδυαζόμενο με τις μακροχρόνιες διαδικασίες του ελληνικού πρωχευτικού, είχε σαν συνέπεια να μην έχει κηρυχθεί η εν λόγω εγκατάσταση υπό τη διαδικασία του άρθρου 44Α. Παρά ταύτα, το Υπουργείο Πολιτισμού έχει ήδη προκηρύξει διεθνή διαγωνισμό για την αποκατάσταση του κτιρίου και την ολοκλήρωσή του με βάση τις ολυμπιακές προδιαγραφές. Όσον αφορά τη μεταολυμπιακή χρήση του, αν και η όποια αξιοποίηση του Ολυμπιακού Σκοπευτικού Κέντρου παρουσιάζει ιδιαίτερη πολυπλοκότητα αυτή αναμένεται να είναι χρονοβόρα, η Ολυμπιακά Ακίνητα Α.Ε. είναι σε προχωρημένες διαπραγματεύσεις με την ΕΛΑΣ, προκειμένου η εγκατάσταση να μετασκευαστεί μέσω ΣΔΙΤ για να στεγαστούν εκεί το Αστυνομικό Σκοπευτήριο και τμήματα των ειδικών δυνάμεων.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     10. Στην με αριθμό 5605/30.3.07ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1503/30.3.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      1. Σύμφωνα με την ενημέρωση την οποία έλαβα από την οικεία Διεύθυνση του Υπουργείου Δικαιοσύνης, ουδέποτε οι κρατούμενοι του Πρεβαντορίου Άμφισσας αρνήθηκαν να εισέλθουν στα κελιά τους κατά τον τελευταίο μήνα, σε ένδειξη διαμαρτυρίας για τις συνθήκες κράτησης.
      Αναφορικά με τη βελτίωση των συνθηκών κράτησης στο συγκεκριμένο Κατάστημα Κράτησης, επισημαίνεται ότι αυτή εντάσσεται στα μέτρα του Υπουργείου Δικαιοσύνης για την αποσυμφόρηση των φυλακών της χώρας και τον εξανθρωπισμό του σωφρονιστικού μας συστήματος, για τα οποία έχω ήδη αναλυτικά ενημερώσει τον ερωτώντα κ. Βουλευτή με την υπ' αριθμ. 1470/13-3-2006 απάντησή μου επί της υπ' αριθμ. 4652/22-2-2007 ερώτησής-του για το ίδιο ακριβώς θέμα.
      2. Οι ανάγκες εκπαίδευσης του προσωπικού των Καταστημάτων Κράτησης καλύπτονται από τα προγράμματα εισαγωγικής εκπαίδευσης και επιμόρφωσης του Υπουργείου Δικαιοσύνης.
      Τα πρoγράμματα εισαγωγικής εκπαίδευσης των υπαλλήλων του κλάδου ΔΕ Φύλαξης καθορίζονται από τις σχετικές διατάξεις του Υπαλληλικού Κώδικα και οργανώνονται από το Υπουργείο Δικαιοσύνης σε συνεργασία με το Υπουργείο Δημόσιας Τάξης. Τα προγράμματα αυτά περιλαμβάνουν θεωρητικά μαθήματα, όπως Λειτουργία Καταστημάτων Κράτησης, Στοιχεία -Σωφρονιστικού Κώδικα, Στοιχεία Ποινικού Δικαίου και Δικονομίας, Αυτοάμυνα-Αυτοπροστασία, Πληροφορίες-΄Ερευνες-Ομηρίες κ.α.. Το τελευταίο τμήμα εισαγωγικής εκπαίδευσης λειτούργησε κατά τους μήνες Οκτώβριο και Νοέμβριο του 2006 και το παρακολούθησαν 58 δόκιμοι υπάλληλοι, οι οποίοι διορίστηκαν με διαγωνισμό.
      Τα προγράμματα εισαγωγικής εκπαίδευσης των υπαλλήλων του κλάδου ΔΕ Εξωτερικής Φρούρησης καθορίζονται από τις διατάξεις του Ν. 3388/2005 «Θέματα Εξωτερικών Φρουρών και άλλες διατάξεις». Οι επιτυχόντες των σχετικών διαγωνισμών παρακολουθούν πρόγραμμα βασικής εκπαίδευσης διάρκειας δύο μηνών στη Σχολή Εξωτερικής Φρούρησης και διορίζονται μετά την επιτυχή ολοκλήρωσή του. Το πρόγραμμα περιλαμβάνει, πέραν των θεωρητικών μαθημάτων που διδάσκονται και στους υπαλλήλους ΔΕ Φύλαξης, και εκπαίδευση στη χρήση όπλων και χημικών. Μετά την ολοκλήρωση του προγράμματος, οι διοριζόμενοι Εξωτερικοί Φρουροί υποχρεούνται να μετάσχουν σε τρίμηνη πρακτική άσκηση στις Υπηρεσίες Εξωτερικής Φρούρησης των Καταστημάτων Κράτησης. Κατά τους μήνες Νοέμβριο και Δεκέμβριο του 2006 πραγματοποιήθηκε με επιτυχία το πρώτο πρόγραμμα βασικής εκπαίδευσης στο πλαίσιο του νέου Κανονισμού Λειτουργίας της Υπηρεσίας Εξωτερικής Φρούρησης, το οποίο παρακολούθησαν 199 δόκιμοι υπάλληλοι που διορίσθηκαν με διαγωνισμό.
      Η μετεκπαίδευση του προσωπικού των Εξωτερικών Φρουρών γίνεται ανά εξάμηνο, με μέριμνα και ευθύνη των διοικητών τους. Κάθε μετεκπαίδευση σχετίζεται με τη θεωρητική χρήση του κατεχόμενου οπλισμού και την ορθή εκτέλεση των καθηκόντων των Εξωτερικών Φρουρών (μεταγωγές, φρούρηση των φυλακών, φρούρηση των κρατουμένων στα νοσοκομεία). Η επόμενη μετεκπαίδευση έχει προγραμματισθεί για το καλοκαίρι του τρέχοντος έτους.
      Η εισαγωγική εκπαίδευση και επιμόρφωση των υπαλλήλων του κλάδου ΔΕ και ΠΕ Διοικητικού οργανώνεται και πραγματοποιείται από τα Ινστιτούτα Επιμόρφωσης του Εθνικού Κέντρου Δημόσιας Διοίκησης, όπως, άλλωστε, ισχύει για όλους τους δημοσίους υπαλλήλους. Ωστόσο, προκειμένου να αναβαθμιστούν οι παρεχόμενες από το διοικητικό προσωπικό των φυλακών υπηρεσίες, το Υπουργείο Δικαιοσύνης προωθεί την ένταξη ειδικών επιμορφωτικών προγραμμάτων στο Εθνικό Στρατηγικό Σχέδιο Ανάπτυξης 20072013. Η θεματολογία των επιμορφωτικών αυτών προγραμμάτων θα προκύψει από ένα εμπεριστατωμένο πρόγραμμα ανίχνευσης των πραγματικών εκπαιδευτικών αναγκών των υπαλλήλων των Καταστημάτων Κράτησης σε συνάρτηση με τις ανάγκες εφαρμογής της σύγχρονης σωφρονιστικής πολιτικής την οποία σταδιακά εφαρμόζει το Υπουργείο Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     11. Στην με αριθμό 4973/1.3.07 ερώτηση της Βουλευτού κ. Μαρίας Κόλλια –Τσαρουχά δόθηκε με το υπ’ αριθμ. 2857/5.4.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στο ανωτέρω σχετικό (1), που κατατέθηκε στη Βουλή από τη Βουλευτή κα Μ. Κόλλια-Τσαρουχά, σχετικά με τα «Κέντρα Δημιουργικής Απασχόλησης Παιδιών», και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Κατά την Αναθεώρηση των Επιχειρησιακών Προγραμμάτων που πραγματοποιήθηκε στο τέλος του προηγούμενου έτους, για τα Προγράμματα των Κοινωνικών Δομών και Μονάδων (στα οποία ανήκουν και τα ΚΔΑΠ) στα πλαίσια του Γ ΚΠΣ - τόσο των Περιφερειακών Επιχειρησιακών Προγραμμάτων (ΠΕΠ) όσο και του Επιχειρησιακού Προγράμματος «Απασχόληση και Επαγγελματική Κατάρτιση» - εγκρίθηκε η παράταση της συγχρηματοδότησής τους μέχρι την 30-06-2007. Η εξέλιξη αυτή ήταν αποτέλεσμα σχετικής διαπραγμάτευσης της Γενικής Γραμματείας Διαχείρισης Κοινοτικών και Άλλων Πόρων του Υπουργείου Απασχόλησης και Κοινωνικής Προστασίας με τις αρμόδιες Υπηρεσίες της Ευρωπαϊκής Επιτροπής.
      Οι Υπηρεσίες του Υπουργείου Απασχόλησης έχουν ήδη προβεί στις απαραίτητες ενέργειες προσαρμογής του θεσμικού πλαισίου (τροποποίηση των σχετικών Κοινών Υπουργικών Αποφάσεων). Ειδικότερα οι Κοινές Υπουργικές Αποφάσεις για τα Προγράμματα Φροντίδας Ηλικιωμένων με Α.Π. 110941/12-04-2006 και Δομών Φύλαξης Παιδιών/Βρεφών κλπ με Α.Π. 110940/12-04-2006 έχουν δημοσιευθεί στα ΦΕΚ 518/Β/26-04-2006 και 509/Β/20-04-2006 αντίστοιχα.
      Στην παρούσα χρονική στιγμή έχουν ολοκληρωθεί οι εντάξεις της πλειονότητας των νέων έργων που αφορούν στη συνέχιση της λειτουργίας τους, και οι δομές συνεχίζουν την λειτουργία τους κανονικά μέχρι το προαναφερθέν χρονικό σημείο, καλύπτοντας τις οικονομικές τους υποχρεώσεις στις οποίες ανήκουν και η καταβολή των μισθών των εργαζομένων.
      Όσον αφορά στο μέλλον της χρηματοδότησης της λειτουργίας αυτών μετά την 30-06-2007, σας ενημερώνουμε ότι βρίσκεται σε εξέλιξη συνεργασία των συναρμόδιων Υπουργείων.
      Όπως έχουμε ήδη ενημερώσει την Εθνική Αντιπροσωπεία με το με αριθμ. πρωτ. 2640/12-03-2007 έγγραφό μας, σε κάθε περίπτωση η Κυβέρνηση δεσμεύεται για τη συνέχιση της χρηματοδότησης των προγραμμάτων αυτών.
      Για όλες τις παραπάνω περιγραφόμενες παρεμβάσεις η Γενική Γραμματεία Διαχείρισης Κοινοτικών και Άλλων Πόρων του Υπουργείου μας δεν προβαίνει σε χρηματοδότηση ούτε σε έγκριση αυτών, εφόσον αυτές αφορούν ενέργειες στα πλαίσια των προαναφερθέντων Περιφερειακών Επιχειρησιακών Προγραμμάτων και αρμόδιοι φορείς για περισσότερες πληροφορίες ή/και έγγραφα είναι οι Ειδικές Υπηρεσίες Διαχείρισης των εν λόγω Επιχειρησιακών Προγραμμάτων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     12. Στην με αριθμό 6698/11.4.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 39740/ΙΗ/27.4.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6698/11-4-07, την οποία κατέθεσε ο Βουλευτής κ. Γιάννης Μαγκριώτης σχετικά με την πληρωμή των ωρομίσθιων εκπαιδευτικών Πρωτοβάθμιας και Δευτεροβάθμιας Εκπαίδευσης, και στα θέματα της αρμοδιότητάς μας, σας γνωρίζουμε τα ακόλουθα:
     Για την κάλυψη της αποζημίωσης ωρομισθίων εκπαιδευτικών για το οικονομικό έτος 2006 μεταφέρθηκαν από τον προϋπολογισμό της Κεντρικής Υπηρεσίας του ΥΠΕΠΘ πιστώσεις συνολικού ύψους € 43.068.180 και € 19.870.300 στους προϋπολογισμούς των Διευθύνσεων Πρωτοβάθμιας και Δευτεροβάθμιας Εκπαίδευσης αντίστοιχα με ποσοστό διάθεσης 100%, προκειμένου να πληρωθούν όλοι οι ωρομίσθιοι εκπαιδευτικοί μέχρι 31-12-06.
     Επιπλέον, η αρμόδια Υπηρεσία του ΥΠΕΠΘ προέβη στις απαραίτητες ενέργειες για την έκδοση απόφασης χρηματικών ενταλμάτων προπληρωμής (Χ.Ε.Π.), λόγω της λήξης του οικονομικού έτους, ώστε να καταβληθούν εγκαίρως και τα δεδουλευμένα μηνός Δεκεμβρίου.
     Για το οικονομικό έτος 2007 έχουν μεταφερθεί πιστώσεις ώστε να καλυφθούν όλες οι ανεξόφλητες δαπάνες έτους 2006 και οι δαπάνες πρώτου εξαμήνου έτους 2007 των ωρομισθίων εκπαιδευτικών με ποσοστό διάθεσης 100%, ενώ παράλληλα έχουν γίνει οι ενέργειες για την έκδοση της προβλεπόμενης από τις διατάξεις του Ν. 2362/95 απόφασης του Πρωθυπουργού και του Υπουργού Οικονομίας για την έγκριση πληρωμών παρελθόντος οικονομικού έτους.
    Σχετικά με την καθυστέρηση πληρωμής των εκπαιδευτικών για το πρόγραμμα Πρόσθετης Διδακτικής Στήριξης σχολικού έτους 2006-07, σας ενημερώνουμε ότι αναπροσαρμόστηκε το Τεχνικό Δελτίο των προγραμμάτων ΠΔΣ των σχολικών ετών 2004-05 και 2005-06, με την εξ ολοκλήρου ένταξη τους στο Γ ΚΠΣ. Για το λόγο αυτό κατατέθηκε τροποποιημένο Τεχνικό Δελτίο και αναμένεται η έγκρισή του. Το γεγονός αυτό έχει ως αποτέλεσμα την καθυστέρηση της χρηματοδότησης των προγραμμάτων ΠΔΣ σχολικών ετών 2006-07 και 2007-08 από το ΠΔΕ.
    Τέλος, εν αναμονή της έγκρισης του νέου τροποποιημένου τεχνικού δελτίου στο αμέσως προσεχές διάστημα, σας ενημερώνουμε ότι οι αρμόδιες υπηρεσίες του ΥΠΕΠΘ έχουν κάνει όλη την απαιτούμενη προπαρασκευή, ώστε αμέσως μετά την έγκριση της τροποποίησης, να γίνει η καταβολή των χρημάτων στους εκπαιδευτικούς.
Ο Υφυπουργός
Γ. ΚΑΛΟΣ»
      13. Στην με αριθμό 5830/19.3.07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 37708/25.4.07  έγγραφο από τον Yφυπουργό Υγείας και Κοινωνικής Αλληλεγγύης  η ακόλουθη απάντηση:

      «Απαντώντας στην με αρ. 5830/19-3-2007 ερώτηση που κατατέθηκε στη Βουλή από το Βουλευτή κ. Γ. Μαγκριώτη με θέμα «.Ακατάλληλα σκευάσματα στην αγορά», σας γνωρίζουμε τα ακόλουθα:
      Σύμφωνα με το άρθρο 3, παρ. 3γ του Ν. 1316/83 ο Εθνικός Οργανισμός Φαρμάκων (ΕΟΦ) διενεργεί επιθεωρήσεις και δειγματοληψίες στην αγορά για τον έλεγχο της νόμιμης κυκλοφορίας των προϊόντων αρμοδιότητάς του.
      Επιπλέον αν με οποιονδήποτε τρόπο (καταγγελίες καταναλωτών, εργαστηριακοί έλεγχοι, ειδοποιήσεις από αντίστοιχους Οργανισμούς ή υπηρεσίες άλλων κρατών μελών της ΕΕ, κλπ) ο ΕΟΦ πληροφορηθεί την ύπαρξη κρουσμάτων ακατάλληλων ή επικίνδυνων προϊόντων, λαμβάνει όλα τα απαραίτητα μέτρα για την προάσπιση της Δημόσιας Υγείας, πρoβαίνoντας σε ανακλήσεις των προϊόντων από την αγορά, ανακοινώσεις μέσω των ΜΜΕ, επιβολή διοικητικών κυρώσεων και διαβίβαση των υποθέσεων στις εισαγγελικές αρχές.
      Οι καταγγελίες για ληγμένα φάρμακα, όπως και κάθε καταγγελία, εξετάζονται από τον ΕΟΦ και επιβάλλονται κυρώσεις σε εκείνους που αποδεδειγμένα παρανομούν.
      Επίσης στην περίπτωση φαρμάκου εκτός προδιαγραφών ο ΕΟΦ εκδίδει απόφαση ανάκλησης η οποία αποστέλλεται αυθημερόν με faχ και με ταχυδρομείο σε όλους τους εμπλεκόμενους αποδέκτες (εταιρίες, φαρμακαποθήκες, φαρμακεία, νοσοκομεία), οι οποίοι με τη λήψη 'της απόφασης απαγορεύεται να διακινήσουν τα προϊόντα. Η δε απόσυρσή τους από την αγορά γίνεται με ευθύνη του υπεύθυνου κυκλοφορίας εντός εύλογου χρονικού διαστήματος.
      Για την μη ύπαρξη φύλλου οδηγιών στα ελληνικά σας γνωρίζουμε ότι στην περίπτωση φαρμακευτικών προϊόντων που δεν κυκλοφορούν στην ελληνική αγορά και εισάγονται από το ΙΦΕΤ εκτάκτως από χώρες του εξωτερικού με εντολή του ΕΟΦ, για την άμεση κάλυψη ορισμένων ασθενών, δεν υπάρχει πάντα επαρκής χρόνος για μετάφραση του φύλλου οδηγιών. Για κάθε πληροφορία σχετικά με αυτά τα προϊόντα ο καταναλωτής θα πρέπει να απευθύνεται στον θεράποντα ιατρό του.
      Τέλος για το φαινόμενο διακίνησης φαρμάκων μέσω του Διαδικτύου, ο ΕΟΦ έχει απαντήσει στο ΚΕΠΚΑ μέσω του Υπουργείου Υγείας και Κοινωνικής Αλληλεγγύης, όπως αναφέρεται στην ερώτηση του κ. Βουλευτή.
      Ο Υφυπουργός
      Α. ΓΙΑΝΝΟΠΟΥΛΟΣ»)
      
     ΠΡΟΕΔΡΟΣ ( Άννα Μπενάκη-Ψαρούδα):  Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Πριν εισέλθω στην προεκφώνηση των νομοσχεδίων, θα ήθελα να κάνω δύο ανακοινώσεις.
     Ο Πρόεδρος της Νέας Δημοκρατίας κ. Κώστας Καραμανλής ορίζει, σύμφωνα με το άρθρο 17 του Κανονισμού της Βουλής, ως Κοινοβουλευτικό Εκπρόσωπο της Νέας  Δημοκρατίας το Βουλευτή Λάρισας κ. Χρήστο Ζώη.
     Συγχαίρουμε τον κ. Ζώη και του ευχόμαστε καλή δύναμη στο έργο του.
     ΧΡΗΣΤΟΣ ΖΩΗΣ:  Ευχαριστώ, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα):   Οι Υπουργοί Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, Δικαιοσύνης, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου: «Κύρωση της Διεθνούς Σύμβασης για τη ρύθμιση της φαλαινοθηρίας και του Πρωτοκόλλου της». Παραπέμπεται στην αρμόδια Διαρκή Επιτροπή.
     Θα γίνει η προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου  Δικαιοσύνης.
     Ψήφιση στο σύνολο του σχεδίου νόμου: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου».
     Θα ψηφιστεί στη συνέχεια.
     Υπουργείου Πολιτισμού.
     Μόνη συζήτηση επί της αρχής των άρθρων και του συνόλου του σχεδίου νόμου: 
     «Έγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του».
     Το νομοσχέδιο θα συζητηθεί κατά τη σημερινή συνεδρίαση.
     Του ιδίου Υπουργείου.
     Μόνη συζήτηση επί της αρχής των άρθρων και του συνόλου του σχεδίου νόμου: «’Ίδρυση Εθνικού Κέντρου Θεάτρου και Χορού».
Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ  ΒΟΥΛΕΥΤΕΣ:  Κρατείται, κρατείται.
     ΠΡΟΕΔΡΟΣ ( Άννα Μπενάκη-Ψαρούδα):  Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ  ΒΟΥΛΕΥΤΕΣ:  Κρατείται, κρατείται.
     ΠΡΟΕΔΡΟΣ ( Άννα Μπενάκη-Ψαρούδα):  Το νομοσχέδιο κρατήθηκε και θα συζητηθεί κατά τη συνήθη διαδικασία.
     	Επανερχόμαστε στην ψήφιση στο σύνολο του σχεδίου νόμου του Υπουργείου Δικαιοσύνης.
     Ψήφιση στο σύνολο του σχεδίου νόμου: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου».
     	Ερωτάται το Σώμα: Γίνεται δεκτό στο σύνολο το σχέδιο νόμου του Υπουργείου Δικαιοσύνης «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου» ως διενεμήθη;
     	ΠΟΛΛΟΙ ΒΟΥΛΕΥΤΕΣ: Κατά πλειοψηφία.
     	ΠΡΟΕΔΡΟΣ (Άννα Μπενάκη-Ψαρούδα): Συνεπώς το σχέδιο νόμου του Υπουργείου Δικαιοσύνης «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
     (Να καταχωρισθεί το κείμενο του νομοσχεδίου)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     	Εισερχόμαστε στη συζήτηση του σχεδίου νόμου του Υπουργείου Πολιτισμού. Μόνη συζήτηση επί της αρχής, των άρθρων και του συνόλου του σχεδίου νόμου: «Έγκριση της σύστασης Ιδρύματος με την επωνυμία «ΊΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του».
     	Η Διάσκεψη των Προέδρων αποφάσισε στη συνεδρίασή της στις 19/4/2007 τη συζήτηση του νομοσχεδίου αυτού σε μία συνεδρίαση.
     	Σας γνωρίζω επίσης ότι για τη συζήτηση επί της αρχής και των άρθρων του παρόντος νομοσχεδίου ορίζεται ως Κοινοβουλευτικός Εκπρόσωπος της Νέας Δημοκρατίας ο συνάδελφος Βουλευτής Ιωαννίνων κ. Κωνσταντίνος Τασούλας.
     	Επίσης, από το Γενικό Γραμματέα της Κοινοβουλευτικής Ομάδας του ΠΑ.ΣΟ.Κ. ορίζεται ως Κοινοβουλευτικός Εκπρόσωπος ο συνάδελφος Βουλευτής κ. Τηλέμαχος Χυτήρης.
     	Εκ μέρους του Κομμουνιστικού Κόμματος Ελλάδας ορίζεται ως Κοινοβουλευτικός Εκπρόσωπος ο συνάδελφος Βουλευτής κ. Γεώργιος Χουρμουζιάδης.
     	ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρία Πρόεδρε, θα ήθελα το λόγο για κάποιες νομοτεχνικές βελτιώσεις.
     	ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ.
     	ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρία Πρόεδρε, κατά τη διάρκεια της συζήτησης στην επιτροπή είχαμε δεσμευτεί ότι θα γίνονταν κάποιες τροποποιήσεις στο σχέδιο νόμου. Είχα ζητήσει από την επιτροπή να μου δώσει τη δυνατότητα να συζητήσω αυτές τις τροποποιήσεις ούτως ώστε πριν από τη συζήτηση στην Ολομέλεια να έχουμε διαμορφώσει ένα κείμενο με το οποίο θα συναινεί όλη η Αντιπροσωπεία. Έγιναν αυτές οι τροποποιήσεις. Αφορούσαν τις παρατηρήσεις που είχε λεχθεί στην Επιτροπή ότι έπρεπε να γίνουν σε συνεννόηση με τον κ. Παπαθανασίου ο οποίος κάνει και το Ίδρυμα, αλλά και τους εκπροσώπους του. Θα ήθελα το κείμενο να μοιραστεί στους συναδέλφους γιατί είναι αρκετά μεγάλο και πάντως απαντά σ’ αυτά που είχαν τεθεί ως παρατηρήσεις στην επιτροπή.
     	(Στο σημείο αυτό ο Υπουργός Πολιτισμού κ. Βουλγαράκης καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής:
     (να φωτογραφηθούν οι σελίδες 9-10)
     ΠΡΟΕΔΡΟΣ (Άννα Μπενάκη-Ψαρούδα): Το κείμενο αυτό θα διανεμηθεί αμέσως στους Βουλευτές. Ευχαριστούμε πολύ.
     	Το λόγο έχει η εισηγητής της Νέας Δημοκρατίας κ. Κουντουρά.
     	ΕΛΕΝΑ ΚΟΥΝΤΟΥΡΑ: Ευχαριστώ πολύ, κυρία Πρόεδρε.
     	Αξιότιμοι κυρίες και κύριοι συνάδελφοι, ο πολυβραβευμένος και διεθνώς αναγνωρισμένος ως αυθεντία στην ηλεκτρονική μουσική Βαγγέλης Παπαθανασίου είναι ένας από τους λίγους Έλληνες μουσικούς που κατόρθωσαν να κάνουν μεγάλη διεθνή καριέρα. Γεννήθηκε στο Βόλο στις 29 Μαρτίου του 1943, άρχισε να παίζει πιάνο από την ηλικία των τεσσάρων ετών και έδωσε την πρώτη του συναυλία στα έξι. Σπούδασε στην Ακαδημία Καλών Τεχνών στην Αθήνα. Στην εφηβεία του σχημάτισε ένα από τα πιο πετυχημένα ελληνικά συγκροτήματα της δεκαετίας του 1960. Γνώρισε καταξίωση με τους Aphrodite’s child, ένα συγκρότημα στο οποίο συμμετείχαν ο Ντέμης Ρούσσος και ο Λουκάς Σιδεράς όπου το 1968 βρισκόμενοι στο Παρίσι στα γεγονότα του Μάη ηχογράφησαν δίσκους που γνώρισαν μεγάλη επιτυχία σε όλη την Ευρώπη. Το Όσκαρ που κέρδισε το 1982 για τη μουσική της ταινίας «Οι δρόμοι της φωτιάς» του χάρισε παγκόσμια αναγνώριση. Γνωστός σε όλους πια ως Βαγγέλης με πάνω από σαράντα δισκογραφικά έργα σε κυκλοφορία, δεκαπέντε μουσικές επενδύσεις ταινιών κινηματογράφου και τηλεόρασης, δύο μπαλέτα, οκτώ θεατρικά έργα, δύο χορωδιακές συναυλίες, πέντε μεγάλα οπτικοακουστικά θεάματα, τελετές έναρξης σπουδαίων γεγονότων, ένα Όσκαρ και συνεργασίες με πολλούς καλλιτέχνες στο ενεργητικό του, έχει αναγνωριστεί ως ένας από τους πρωτεργάτες του ηλεκτρονικού ήχου παγκοσμίως.
      Κυρίες και κύριοι συνάδελφοι, νοείται πολιτισμός χωρίς εικαστικές τέχνες; Νοείται πολιτισμός χωρίς μουσική;
       Οι εν γένει τέχνες αποτελούν ένα πολύ σημαντικό και αναμφισβήτητα αναπόσπαστο κομμάτι του πολιτισμού και της πολιτιστικής κληρονομιάς κάθε λαού. Η διαφύλαξη της καλλιτεχνικής κληρονομίας αλλά και η προώθησή της, τόσο στην Ελλάδα όσο και στον υπόλοιπο κόσμο, είναι ένα χρέος που εμείς έχουμε απέναντι στις γενιές του σήμερα αλλά πολύ περισσότερο σε αυτές που ακολουθούν αύριο. Για το λόγο αυτόν με το παρόν σχέδιο νόμου προτείνεται η έγκριση της σύστασης του Ιδρύματος με την επωνυμία «Ίδρυμα Ερευνών Μουσικής Τεχνών και Επιστημών Ευάγγελου Παπαθανασίου».
      Η ελληνική πολιτεία ήδη κατά το παρελθόν μερίμνησε με νομοθετικές διατάξεις για τον εύρυθμο τρόπο λειτουργίας ανάλογων ιδρυμάτων με κοινωφελείς εκπαιδευτικούς, ερευνητικούς, κοινωνικούς και πολιτιστικούς σκοπούς. 
      Για να δοθεί στο Ίδρυμα το απαραίτητο νομοθετικό και εποπτικό πλαίσιο μέσα στο οποίο θα προωθούνται οι σκοποί του, η κύρωση του οργανισμού του Ιδρύματος ακολουθεί τα δεδομένα της νομοθετικής κύρωσης οργανισμών άλλων ιδρυμάτων, μεταξύ των οποίων ενδεικτικά σας αναφέρω το «Ίδρυμα ΜΠΕΝΑΚΗ», το «Ίδρυμα Ερευνών Προϊστορικής και Κλασικής Τέχνης», το «Ίδρυμα Μείζονος Ελληνισμού» και το «Ίδρυμα ΟΡΜΗΛΙΑ».
       (Στο σημείο αυτό την Προεδρική Έδρα καταλαμβάνει o A’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κυρίες και κύριοι συνάδελφοι, θα προχωρήσουμε επί των άρθρων. 
      Με το πρώτο άρθρο του παρόντος σχεδίου νόμου εγκρίνεται η σύσταση που πραγματοποιήθηκε με συμβολαιογραφική πράξη του κ. Ευάγγελου Παπαθανασίου, του κοινωφελούς Ιδρύματος με την επωνυμία «Ίδρυμα Ερευνών Μουσικής, Τεχνών και Επιστημών Ευάγγελου Παπαθανασίου».
       Το υπό έγκριση Ίδρυμα αποτελεί νομικό πρόσωπο ιδιωτικού δικαίου, που υπάγεται στην εποπτεία και τον έλεγχο του Υπουργού Οικονομίας και Οικονομικών κατά τα διαλαμβανόμενα στον Οργανισμό του.
       Η λειτουργία του θα διέπεται από τις διατάξεις της συστατικής του πράξης του Οργανισμού, τα άρθρα 108 ως 121 του Αστικού Κώδικα καθώς και τις διατάξεις που αφορούν την υποβολή και έγκριση των αιτήσεων απολογισμών, προϋπολογισμών και ισολογισμών του αναγκαστικού νόμου 2039/1939. 
      Παράλληλα, το Ίδρυμα θα απολαμβάνει τις ευεργετικές ρυθμίσεις όπως αυτές προβλέπονται από τις διατάξεις του ν. 1610/1986, καθώς επίσης και τις διατάξεις του ν. 1514/1985, που αφορούν τις κάθε είδους δραστηριότητες του Ιδρύματος που εμπίπτουν στην έννοια της επιστημονικής έρευνας. 
      Η οποιαδήποτε τροποποίηση του Οργανισμού του Ιδρύματος θα γίνεται μετά από πρόταση και σύμφωνη γνώμη του διοικητικού συμβουλίου του Ιδρύματος και θα εγκρίνεται με προεδρικό διάταγμα που εγκρίνεται με πρόταση των Υπουργών Οικονομίας και Οικονομικών και Πολιτισμού. 
      Με τις διατάξεις του δεύτερου άρθρου του σχεδίου νόμου κυρώνεται ο Οργανισμός Διοίκησης και Διαχείρισης του Ιδρύματος, που αποτελείται από δεκαέξι άρθρα. Στα άρθρα αυτά προβλέπονται τα ακόλουθα:
      Στο πρώτο άρθρο ορίζεται η μορφή, η επωνυμία και οι εφαρμοστέες διατάξεις για το Ίδρυμα. Η έδρα του Ιδρύματος θα βρίσκεται στην Αθήνα, ενώ με απόφαση του διοικητικού συμβουλίου μπορούν να ιδρυθούν παραρτήματα και σε άλλες πόλεις της Ελλάδας και του εξωτερικού.
       Το Ίδρυμα θα έχει πλήρη διοικητική και διαχειριστική αυτοτέλεια και αυτονομία, όπως προβλέπονται από τις διατάξεις των άρθρων 108 ως 121 του Αστικού Κώδικα περί Ιδρυμάτων. 
      Η εποπτεία και ο έλεγχος του Ιδρύματος -μόνο όσον αφορά την εκπλήρωση του σκοπού του- ασκείται με την ετήσια υποβολή των προβλεπομένων προϋπολογισμών, απολογισμών και ισολογισμών από τον Υπουργό Οικονομίας και Οικονομικών βάσει του άρθρου 101 του αναγκαστικού νόμου 2039/1939, όπως ήδη σας προανέφερα. 
      Στο άρθρο 2 περιγράφονται οι σκοποί του Ιδρύματος. Για την επίτευξη των σκοπών αυτών το Ίδρυμα θα μπορεί να συνεργάζεται με άλλα ιδρύματα ή με άλλα φυσικά και νομικά πρόσωπα τόσο στην Ελλάδα όσο και στο εξωτερικό. 
      Από τους σκοπούς του Ιδρύματος ενδεικτικά σας αναφέρω τη μελέτη και έρευνα της ελληνικής μουσικής από τους αρχαιοτάτους χρόνους μέχρι σήμερα, τη διάσωση καθώς και την προώθησή της, την έρευνα και μελέτη κατασκευής μουσικών οργάνων τα οποία χρησιμοποίησαν ανά τους αιώνες οι Έλληνες και οι άλλοι λαοί της γης. Η διοργάνωση συνεδρίων και επιστημονικών ημερίδων. Η έκδοση εντύπου υλικού και παραγωγή οπτικοακουστικών μέσων. Η δημιουργία και λειτουργία μουσικών εκπαιδευτικών κέντρων. Η ίδρυση και λειτουργία μουσείων και η χρηματοδότηση αρχαιολογικών ανασκαφών. Η απονομή βραβείων και η χορήγηση υποτροφιών για ανώτατες και μεταπτυχιακές σπουδές στον τομέα της μουσικής, των τεχνών και επιστημών. 
      Τα θέματα περιουσίας πόρων και οι απαλλαγές του Ιδρύματος ρυθμίζονται στο άρθρο 3. Περιουσιακά στοιχεία αποτελούν μεταξύ άλλων κεφάλαια που θα καταβληθούν από τον ιδρυτή μετά τη σύσταση του Ιδρύματος όπως και κάθε άλλο περιουσιακό στοιχείο κινητό, ακίνητο ή άυλο που θα περιέλθει στο Ίδρυμα μετά την σύστασή του με οποιονδήποτε νόμιμο τρόπο. Πόροι του Ιδρύματος θα αποτελούν τα έσοδα από πάσης φύσεως πηγές για την επίτευξη των σκοπών του Ιδρύματος. 
      Το φορολογικό καθεστώς του Ιδρύματος ρυθμίζεται από την ισχύουσα νομοθεσία περί ιδρυμάτων. Λόγω της επιστημονικής έρευνας την οποία διεξάγει το Ίδρυμα δίνεται η δυνατότητα να χρηματοδοτείται και μέσω των προγραμμάτων της Γενικής Γραμματείας Έρευνας και Τεχνολογίας σύμφωνα με τους όρους και προϋποθέσεις που ορίζονται από το ν.1514/1985. 
      Με το άρθρο 4 ρυθμίζονται τα θέματα διοίκησης του Ιδρύματος. Προβλέπεται ότι το Ίδρυμα διοικείται από διοικητικό συμβούλιο το οποίο μπορεί να απαρτίζεται από τρία έως επτά μέλη ανεξαρτήτως εθνικότητας ή υπηκοότητας. Το πρώτο διοικητικό συμβούλιο αποτελείται από τρία μέλη. Ο ιδρυτής Ευάγγελος Παπαθανασίου ορίζεται ισόβιο μέλος και ισόβιος πρόεδρος της Ιδρύματος. Η θητεία των λοιπών μελών του διοικητικού συμβουλίου είναι πενταετής και ανανεώσιμη. 
      Στο άρθρο 5 οριοθετούνται οι αρμοδιότητες του διοικητικού συμβουλίου που αποφασίζει για κάθε θέμα που αφορά στη διοίκηση και τη λειτουργία του Ιδρύματος, στη διαχείριση της περιουσίας και των πόρων του καθώς και για κάθε ενέργεια που αφορά στην εκπλήρωση των σκοπών του. Στα άρθρα 6-10 καθορίζονται τα καθήκοντα του προέδρου, του αντιπροέδρου, του ταμία, του γραμματέα, του γενικού διευθυντή και του εφόρου του Ιδρύματος. 
      Με το άρθρο 11 ορίζεται ως καταστατικό όργανο του Ιδρύματος η συμβουλευτική επιτροπή η οποία εισηγείται και γνωμοδοτεί για κάθε επιστημονικό ζήτημα σχετικό με την εκπλήρωση των σκοπών του Ιδρύματος. 
      Με το άρθρο 12 ρυθμίζεται η οικονομική διαχείριση του Ιδρύματος που ενεργείται με βάση των προϋπολογισμό και απολογισμό εσόδων και εξόδων που καταρτίζεται ετησίως, ψηφίζεται από το διοικητικό συμβούλιο και εγκρίνεται από τον Υπουργό Οικονομίας και Οικονομικών. Εσωτερικός έλεγχος μπορεί να ανατίθεται στο Σώμα Ορκωτών Ελεγκτών ή σε ελεγκτική εταιρεία με απόφαση του διοικητικού συμβουλίου. 
      Στα άρθρα 13-16 ρυθμίζονται θέματα τήρησης βιβλίων και στοιχείων από το Ίδρυμα, η δυνατότητα του ιδρυτού να ενεργεί οποιαδήποτε σύμβαση μεταξύ αυτού και του Ιδρύματος κατά το άρθρο 235 του Αστικού Κώδικα, η διαδικασία τροποποίησης του Οργανισμού καθώς και ο τρόπος διάλυσης του Ιδρύματος. 
      Σε περίπτωση διάλυσης του Ιδρύματος και με απόφαση του διοικητικού συμβουλίου ολόκληρη η κινητή και ακίνητη περιουσία του Ιδρύματος θα μεταβιβαστεί κατά πλήρη κυριότητα σε μουσείο που θα ιδρυθεί για το σκοπό αυτόν στην Ελλάδα και σε περίπτωση που δεν είναι εφικτή η ίδρυση αυτοτελούς μουσείου, σε μουσείο ή μουσεία μείζονος σημασίας της Ελλάδας. Αν για τον άλφα ή βήτα λόγο δεν υπάρχει τέτοια διάθεση εκ μέρους της Ελλάδας, τότε θα  μπορέσει η κινητή περιουσία να περιέλθει σε κάποιο μουσείο της Ευρωπαϊκής Ένωσης αλλά η ακίνητη περιουσία θα μείνει στο ελληνικό δημόσιο. 
      Τέλος, με το άρθρο 3 του παρόντος νομοσχεδίου ορίζεται η έναρξη ισχύος του. 
      Κυρίες και κύριοι συνάδελφοι, η λειτουργία του Ιδρύματος αυτού θα συμβάλει ουσιαστικά στην προώθηση της μουσικής παιδείας στην Ελλάδα. Θα συντελέσει επίσης στην πολιτιστική ανάπτυξη της χώρας και τη διεθνή προβολή της. Τέλος, μέσω της δραστηριότητάς του θα συμβάλει στην ανάπτυξη της ελληνικής και ευρωπαϊκής παιδείας και του πολιτισμού εν γένει. 
      Για τους παραπάνω λόγους σας καλώ να υπερψηφίσετε το παρόν σχέδιο νόμου.
      Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ την κ. Κουντουρά. 
      Το λόγο έχει ο εισηγητής του ΠΑ.ΣΟ.Κ. κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, το να επαινέσουμε και στην Αίθουσα αυτή τον διεθνούς φήμης μουσικοσυνθέτη Βαγγέλη Παπαθανασίου είναι σαν να κάνουμε το αρχαιοελληνικό, δηλαδή να κομίσουμε γλαύκας εν Αθήναις. Η φήμη του έχει ξεπεράσει προ πολλού τα σύνορα της Ελλάδας. Είναι ένας καλλιτέχνης διεθνούς φήμης και καταξίωσης. 
      Όμως, θα πρέπει να πω, κυρίες και κύριοι συνάδελφοι, ότι από πλευράς της Αντιπολίτευσης αιφνιδιαστήκαμε, γιατί όταν πριν από μια εβδομάδα συζητούσαμε στην επιτροπή το νομοσχέδιο αυτό, είχαν εκφραστεί κάποιες σκέψεις. Και είχαν εκφραστεί από το σύνολο των μελών της επιτροπής, αδιακρίτως κόμματος, και από Βουλευτές της Συμπολίτευσης και από όλα τα κόμματα της Αντιπολίτευσης. Και λέω ότι αιφνιδιαστήκαμε, γιατί υπήρξαν σκέψεις και δεσμεύσεις πως το νομοσχέδιο όταν θα έρθει στην Ολομέλεια θα έχει βελτιώσεις σε κρίσιμα σημεία στα οποία αναφερθήκαμε, διότι το έργο της επιτροπής και το έργο της Βουλής δεν είναι απλά να υπογραμμίσει τη σπουδαιότητα του έργου του καλλιτέχνη, ούτε απλά να του απονείμουμε επαίνους από αυτό το δημόσιο Βήμα, τους οποίους ούτως ή άλλως τους έχει δρέψει από τα διεθνή φόρα και από το διεθνές μουσικόφιλο κοινό. Πρέπει εκτός των άλλων να προστατεύσουμε αυτήν τη φήμη από διατάξεις οι οποίες μπορεί να είναι διφορούμενες και να ερμηνεύονται αλλιώς.
      Έτσι, λοιπόν, όταν τελείωσε η Επιτροπή Μορφωτικών Υποθέσεων πριν από λίγες μέρες, μεταξύ των άλλων και ο Πρόεδρος της Επιτροπής κ. Σπηλιόπουλος έκανε μνεία και αναφέρθηκε στα στοιχεία εκείνα που χρειάζονταν διόρθωση και υπήρξε αναφορά σε μια παράταση του χρόνου, έτσι ώστε να δοθεί η δυνατότητα να αλλάξει το συμβόλαιο, γιατί όπως είναι γνωστό, τα ιδρύματα ιδρύονται με ένα συμβολαιογραφικό έγγραφο, το οποίο έρχεται στη Βουλή στην προκειμένη περίπτωση για να επικυρωθεί και να έχει και την ισχύ του νόμου.
      Τα ερωτήματα, όμως, τα οποία τέθηκαν δεν έχουν απαντηθεί.
      ΚΩΝΣΤΑΝΤΙΝΟΣ ΚΑΡΡΑΣ: Ένα ερώτημα τέθηκε.
      ΜΑΡΚΟΣ ΜΠΟΛΑΡΗΣ: Όσα τέθηκαν, κύριε συνάδελφε. Τα ερωτήματα που τέθηκαν, δεν έχουν απαντηθεί. Δεν τέθηκε ένα ερώτημα και το ξέρετε καλά. 
      ΚΩΝΣΤΑΝΤΙΝΟΣ ΚΑΡΡΑΣ: Ένα τέθηκε και διορθώθηκε.
      ΜΑΡΚΟΣ ΜΠΟΛΑΡΗΣ: Δεν τέθηκε ένα ερώτημα. Τα Πρακτικά είναι στη διάθεσή μας. Δυστυχώς δεν διορθώθηκε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε, μη διακόπτετε.
      ΚΩΝΣΤΑΝΤΙΝΟΣ ΚΑΡΡΑΣ: Συγγνώμη, κύριε Πρόεδρε.
      ΜΑΡΚΟΣ ΜΠΟΛΑΡΗΣ: Εμείς περιμένουμε την απάντηση από την πλευρά του κ. Υπουργού, γιατί υπήρξε σαφής δέσμευση πως δεν θα έρθει το νομοσχέδιο με τη μορφή αυτή, γιατί είναι καθήκον όλων μας αυτήν τη διεθνή φήμη την οποία έχει ο μουσικοσυνθέτης να την προστατεύουμε. Τα ζητήματα αυτά δεν έχουν απαντηθεί.
      Όσον αφορά τις αναφορές, οι οποίες έγιναν για τους φιλόδοξους σκοπούς τους οποίους έχει θέσει το Ίδρυμα, επισημαίνουμε το φιλόδοξο και θα θέλαμε το Ίδρυμα και οι σκοποί του να εκπληρωθούν, παρά το γεγονός ότι τίθενται πάρα πολύ ψηλά. Πιστεύουμε ότι αυτό θα μπορεί να γίνει, γιατί είναι μια πρόκληση για τον ίδιο το συνθέτη. 
      Επισημάναμε ότι υπάρχουν κάποια στοιχεία, τα οποία έχουν μία ασάφεια, όπως, παραδείγματος χάριν, τα θέματα της χρηματοδότησης αρχαιολογικών ανασκαφών. Το Υπουργείο Πολιτισμού είναι αυτό το οποίο εισηγείται το νομοσχέδιο και θα πρέπει να δώσει κάποια εξήγηση. Θα πρέπει να δοθεί οριστική, ξεκάθαρη απάντηση για το τι γίνεται με το θέμα της κατοίκησης, η οποία υπάρχει για συγκεκριμένο ακίνητο και τι γίνεται –τέλος- με το θέμα της έδρας. Μέσα στο νομοσχέδιο, μέσα στο συμβόλαιο δεν αναφέρεται ρητά η έδρα. 
      Οι αναφορές, οι οποίες έγιναν στην επιτροπή, εξακολουθούν να αιωρούνται, με αποτέλεσμα εμείς, από την πλευρά του ΠΑ.ΣΟ.Κ., να κρατούμε -και αυτήν τη στιγμή- επιφυλάξεις. Περιμένουμε από τον Υπουργό να δώσει συγκεκριμένες απαντήσεις, να λυθούν τα ζητήματα, τα οποία τέθηκαν, ζητήματα τα οποία –το υπογραμμίζω ξανά- τέθηκαν στην επιτροπή από όλες τις πλευρές, ώστε να εκφράσουμε την τελική μας άποψη.
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Μπόλαρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά, 15ος-21ος αι.» και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και ένας συνοδός διδάσκαλος από το 1ο Αρσάκειο Δημοτικό Σχολείο.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, δεν θα μπω σε λεπτομέρειες ούτε επί της αρχής, πάνω στην οποία στηρίζεται το νομοσχέδιο, ούτε σε λεπτομέρειες που ρυθμίζουν τα επιμέρους άρθρα. Θα προσπαθήσω με πολύ λίγα λόγια, να δικαιολογήσω τη διαφωνία μας με το νομοσχέδιο και φυσικά την κατάληξη της διαφωνίας, την καταψήφιση.
      Ένα σχόλιο, κύριε Πρόεδρε, είναι ότι αυτό το Ίδρυμα με αυτόν τον πραγματικά εφιαλτικά βαρύγδουπο τίτλο, «Ίδρυμα Ερευνών, Επιστημών, Μουσικής, Τεχνών», προβάλλεται σε μία εποχή που και η έρευνα και οι τέχνες και η μουσική και οι επιστήμες «περνούν» όχι ευχάριστες μέρες. Η χρηματοδότησή τους είναι ελάχιστη. Η έκτασή τους είναι ελάχιστη. 
      Γι’ αυτό ακριβώς το πρώτο πράγμα που κανείς συνειδητοποιεί είναι ότι έχουμε ένα Ίδρυμα, το οποίο έρχεται για να θεραπεύσει τα τραύματα της επιστήμης, των ερευνών, των τεχνών, πράγμα που θα έπρεπε να κάνει το ίδιο το κράτος με τα αρμόδια Υπουργεία του.
      Όταν, όμως, συζητούνται τέτοια νομοσχέδια, δεν είναι εύκολο κάποιος να τα καταψηφίσει, δεν είναι εύκολο κάποιος να διαφωνήσει, γιατί ως αρχή προτείνουν μερικά πράγματα, για τα οποία δεν μπορεί κάποιος άμεσα να διαφωνεί και ειδικά όταν βλέπει ότι έχουμε την ίδρυση ενός Ιδρύματος με αυτούς τους πάρα πολύ μεγάλους και συγκινητικούς σκοπούς.
      Δεν διαφωνούμε, λοιπόν, με τους σκοπούς, όπως περιγράφονται θεωρητικά στην αιτιολογική έκθεση. 
      Επίσης, με κανέναν τρόπο δεν αρνούμαστε να αναγνωρίσουμε την προσωπικότητα του ιδρυτή τους. Κάθε άλλο. Έχω, όμως, παρατηρήσει ότι όσοι τελικά υποστηρίζουν τέτοια νομοσχέδια, η επιχειρηματολογία τους δεν θεμελιώνεται στο περιεχόμενο του νομοσχεδίου, στα επιμέρους άρθρα, στις επιμέρους ρυθμίσεις, αλλά πιο πολύ στο γενικότερο θέμα, που αυτά θίγουν.
      Γίνονται, λοιπόν, αναφορές στον πολιτισμό και στη σημασία του, στην παιδεία και στη σημασία της, στις ανάγκες. 
      Θα ήθελα, κύριε Πρόεδρε, να πω ότι εμείς καταψηφίζοντας αυτό το νομοσχέδιο, δεν διαφωνούμε, δεν αρνούμαστε ούτε την ουσία του πολιτισμού, τη σημασία του για τη χώρα μας ούτε και τις ανάγκες, τις οποίες έχει και οι οποίες κατά κάποιο τρόπο πρέπει να αντιμετωπιστούν. 
      Η διαφωνία μας έγκειται μόνο σ’ ένα λόγο. Στον τρόπο με τον οποίο τελικά και αυτή η σημασία υποστηρίζεται και αυτές οι ανάγκες αντιμετωπίζονται. Και συγκεκριμένα το νομοσχέδιο αυτό, τι θέλει να κάνει; Να εγκρίνει το καταστατικό ενός ιδρύματος, το οποίο ουσιαστικά κάνει δυο πράγματα. Κατ’ αρχάς διαμορφώνει ένα γραφειοκρατικό μόρφωμα και τελικά αυτά τα μορφώματα, με όσους σκοπούς έτσι μεγαλεπήβολους και αν περιγράφουν, για τους οποίους ιδρύονται, κάποτε σιγά-σιγά εκφυλίζονται, ξεχνιούνται και απλώς μένουν στην ιστορία την κοινοβουλευτική στην προκειμένη περίπτωση, τελικά την ιστορία του πολιτισμού της χώρας. Κάποια στιγμή ύστερα από πολλά χρόνια, ίσως θα αναφέρεται και το ίδρυμα τεχνών, επιστημών, ερευνών, τέχνης και μουσικής. Το ένα είναι αυτό. 
      Το δεύτερο είναι ότι όπως και να το κάνουμε, μιλάμε για θέματα για τα οποία περιμένει κανείς να είναι παρόν το Υπουργείο Πολιτισμού. Εάν αυτή τη στιγμή συζητούσαμε την ίδρυση μιας ακαδημίας μουσικής, την ίδρυση δέκα μουσικών σχολείων, τη χρηματοδότηση αρχαιολογικών ανασκαφών, δεν θα είχαμε καμμία αντίρρηση. Αλλά βλέπουμε ότι ιδρύεται ένα ίδρυμα μέσα από το οποίο τελικά δίνεται η δυνατότητα σε μια ομάδα ιδιωτών ή σ’ έναν ιδιώτη, μ’ ένα αστείο ποσό, που συνιστά το ιδρυτικό του κεφάλαιο, μια και δεν ελέγχεται γι’ αυτό, να παρεμβαίνει στον πολιτισμό. Αυτό δεν είναι μια ιδεολογική αγκύλωση. Αλλά όταν σ’ έναν ιδιώτη δίνετε τη δυνατότητα να παρεμβαίνει και να επιλέγει, αυτό σημαίνει ότι μπορούν να συμβούν δυο πράγματα. 
      Το ένα. Είναι δυνατόν οι επιλογές αυτές ενός ιδρύματος, αν μάλιστα χρηματοδοτηθεί, αν αποκτήσει μια τεράστια περιουσία από δωρεές, χορηγίες κ.λπ., με την παρέμβασή του στα πολιτιστικά πράγματα να ανατρέπει τον εθνικό σχεδιασμό για τον πολιτισμό. Μπορεί να δημιουργήσει δυνάμεις και δραστηριότητες τέτοιες, που θα αντιπαλεύουν το σχεδιασμό του ίδιου του Υπουργείου και δεν είναι καθόλου φαντασίωση αυτή η περιγραφή. 
      Το δεύτερο. Οι επιλογές αυτού του ιδρύματος, επαναλαμβάνω, κάποτε μπορεί να κυριαρχήσουν κι έχουμε παραδείγματα τέτοιων ιδρυμάτων που παρεμβαίνουν πολιτιστικά. Στη μουσική έχουμε τέτοιες περιπτώσεις. Ακόμη και στην αρχαιολογία. Έχουμε μουσεία ιδιωτικά, τα οποία με τη δραστηριότητά τους ως αρχαιολόγος μπορώ να το διαβεβαιώσω αυτό- παρεμβαίνουν στην ομαλή ανάπτυξη της αρχαιολογικής έρευνας. Προβάλλονται πρότυπα έρευνας, προβάλλονται απόψεις για την έρευνα. Το κάνουν ελεύθερα, γιατί είναι και αυτά εγκεκριμένα από τη Βουλή ως ιδρύματα. 
      Ένα άλλο που μπορεί να συμβεί στα επιμέρους πράγματα, κύριε Υπουργέ. Είναι δυνατόν τελικά να έχουμε την αύξηση ενός κλάδου της τέχνης στη μουσική και είναι βέβαιο -κανείς νομίζω σε αυτήν την Αίθουσα δεν το αρνείται αυτό- ότι το ίδρυμα του κ. Παπαθανασίου θα τονίζει ιδιαίτερα την παρέμβασή του στα θέματα της μουσικής. Αυτό τι σημαίνει; Ότι δεν έχουμε μια ισόρροπη ανάπτυξη των επιμέρους πολιτιστικών δραστηριοτήτων και αυτό είναι σε βάρος όλου του λαού, που τελικά είναι υποχρεωμένος να ακούει ή το ένα πράγμα ή το άλλο. Εμείς που δουλεύουμε, που δραστηριοποιούμαστε στην περιφέρεια μέσα από τις τέχνες μας, από τα επαγγέλματά μας από την επιστήμη μας, βλέπουμε πόσο πάσχει η περιφέρεια από τέτοιες επιμέρους επιλογές. Δηλαδή υπάρχει μια περιοχή που δεν θα έχει δει ποτέ στη ζωή της θέατρο. Γιατί δεν έτυχε κάποιος να υποστηρίξει τα θεατρικά πράγματα της περιοχής. 
      Και αυτό, κύριε Πρόεδρε, όλη αυτή η περιγραφή που κάνω,  όσο συνοπτική και αν είναι, επαναλαμβάνω ότι έχει έντονα τα ιδεολογικά στοιχεία. Οπωσδήποτε όταν μιλάει κανείς για τον πολιτισμό, κάνει ιδεολογία, κάνει κριτική ιδεολογική, αλλά στην ουσία είναι και μια αναφορά στα πράγματα, στις πράξεις και στις δραστηριότητες που προωθούνται τελικά μέσα απ’ αυτό το νομοσχέδιο. 
      Γι’ αυτό, επαναλαμβάνω ότι η καταψήφιση αυτού του νομοσχεδίου δεν αφορά αυτήν την αφηρημένη ουσία, ότι ιδρύεται ένα ίδρυμα, το οποίο θα υποστηρίξει τις τέχνες, τις επιστήμες, τις έρευνες και μάλιστα, σ’ ένα σημείο, όπως λέει, και την αγαθοεργία στη χώρα μας. Απλώς, η αντίρρησή μας –και γι’ αυτό το καταψηφίζουμε- είναι ότι τελικά αυτές τις δυνατότητες, τις δράσεις, έπρεπε να τις αναλαμβάνει το Υπουργείο και αν ήθελαν κάποιοι ιδιώτες, που έχουν τη δυνατότητα, να χρηματοδοτούν και το ίδιο το Υπουργείο να κατανέμει αυτές τις χρηματοδοτήσεις εκεί ακριβώς που χρειάζεται.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χουρμουζιάδη.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν υπάρχει συνάδελφος από τη Νέα Δημοκρατία που να θέλει να μιλήσει;
      ΚΩΣΤΑΣ ΚΑΡΡΑΣ: Υπάρχει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τότε προηγείται. Τι συμβαίνει; Αρνούνται να στηρίξουν; 
      ΠΡΟΕΔΡΕΥΩΝ (Σωτήρης Χατζηγάκης): Το στήριξε η κ. Κουντουρά πάρα πολύ καλά, τόσο που νομίζω ότι δεν χρειάζεται άλλος νεοδημοκράτης συνάδελφος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν αμφισβητώ την επιμέλεια της συναδέλφου, της κ. Κουντουρά.
      Κυρίες και κύριοι συνάδελφοι, κατ’ αρχάς θεωρώ ότι η πρωτοβουλία για την ίδρυση ενός τέτοιου ιδρύματος και εν προκειμένου του «ΙΔΡΥΜΑΤΟΣ ΕΡΕΥΝΩΝ, ΤΕΧΝΗΣ, ΜΟΥΣΙΚΗΣ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» είναι ένα θετικό γεγονός. Πιστεύω ότι υπό προϋποθέσεις μπορεί να έχει προστιθέμενη αξία για την πολιτιστική μας παραγωγή, αλλά θα έλεγα και για τη διεθνή πολιτιστική μας παρουσία. Ο Βαγγέλης Παπαθανασίου, άλλωστε, είναι καλλιτέχνης και δημιουργός με διεθνή εκτίμηση και ιδιαίτερη φήμη όσον αφορά τη μουσική, με βραβείο Όσκαρ, και επομένως, νομίζω ότι περιττεύουν δικά μας λόγια επαίνου. 
      Δεν είναι, όμως, εδώ το θέμα. Ο εισηγητής μας και οι συνάδελφοι του ΠΑ.ΣΟ.Κ. στην Διαρκή Επιτροπή Μορφωτικών Υποθέσεων… Τι είπατε κύριε συνάδελφε; Εγώ δεν μιλώ για λογαριασμό των συναδέλφων της Νέας Δημοκρατίας, χωρίς να αμφισβητώ ότι και από εκείνους εξεφράσθησαν ορθές επιφυλάξεις τεκμηριωμένα έχουν εκφράσει τις επιφυλάξεις τους για το συγκεκριμένο καταστατικό, τις οποίες και συμμερίζομαι. Κύριε Υπουργέ, δεν απαντήθηκαν τα ερωτήματα τα οποία είχαν τεθεί και γι’ αυτό διατηρούνται και οι επιφυλάξεις, όπως εκφράστηκε προηγουμένως από τον εισηγητή μας. Εγώ δεν έχω να προσθέσω τίποτα σε αυτό. Παίρνω το λόγο για να κάνω δύο επισημάνσεις-παρατηρήσεις.
      Κύριε Πρόεδρε, η μία επισήμανση έχει σχέση με την κοινοβουλευτική διαδικασία και θέλω να με προσέξετε. Καλούμαστε σήμερα να κυρώσουμε με νόμο το καταστατικό ενός Ιδρύματος, δηλαδή μία συμβολαιογραφική πράξη. Πιστεύω ότι αυτή είναι λανθασμένη κοινοβουλευτική διαδικασία και ετέθησαν και τέτοια ερωτήματα γι’ αυτό και οι επιφυλάξεις από συναδέλφους απ’ όλες τις πτέρυγες στην Επιτροπή. Και είναι λάθος, διότι υπάρχει νομοθετική εξουσιοδότηση και το καταστατικό αυτό θα έπρεπε να εγκριθεί με προεδρικό διάταγμα. Το προεδρικό διάταγμα έχει μεγαλύτερη ευελιξία, όταν πρόκειται για τέτοια ζητήματα -γι’ αυτό υπάρχει και η γενική νομοθετική εξουσιοδότηση- έχει μεγαλύτερη ευελιξία για να γίνονται στα καταστατικά που εγκρίνει διορθώσεις, δίνει και τη δυνατότητα επεξεργασίας στο Συμβούλιο της Επικρατείας, έτσι ώστε να αίρονται ζητήματα τα οποία μπορούν να δημιουργήσουν προβλήματα συμφωνίας με τους νόμους και με το Σύνταγμα. 
      Συνεπώς έχουμε μπροστά μας δύο διαφορετικά πράγματα, στα οποία εμπλέκουμε τη Βουλή. Για εμένα, η έγκριση του καταστατικού, της συμβολαιογραφικής πράξης, έπρεπε να γίνει με προεδρικό διάταγμα. Εάν γινόταν αυτό, κύριε Υπουργέ, δεν θα ερχόσασταν στην «τούρλα του Σαββάτου» να πιέσετε να γίνουν αλλαγές στη συμβολαιογραφική πράξη, όπως είδα σήμερα με την τροποποίηση που μας φέρατε, ενώ θα μπορούσε αυτό να είναι αντικείμενο τεκμηριωμένης συζήτησης και αλλαγών με βάση και τυχόν παρατηρήσεις του Συμβουλίου της Επικρατείας.
    Το δεύτερο θέμα αφορά πράγματι τη Βουλή, οι ρυθμίσεις για φορολογικές ατέλειες ή άλλες σχετικές διατάξεις. Αυτό όμως, για να έχουμε συνέπεια, ήταν κάτι το οποίο θα έπρεπε να έρθει με μια αυτοτελή διάταξη σε νομοσχέδιο με πρωτοβουλία του Υπουργείου Οικονομικών. 
    Το τονίζω αυτό, γιατί πολλές φορές –δεν συμβαίνει μόνο τώρα αλλά και στο παρελθόν- έχουμε διολισθήσει σ’ ένα εικονικό ρόλο της Βουλής, παραδείγματος χάρη στις κοινοτικές οδηγίες, απλής μηχανιστικής κύρωσης θεμάτων που έχουν συμφωνηθεί αλλού. Πολύ περισσότερο όταν πρόκειται, όπως εδώ, για ιδιωτικές πράξεις, δεν μπορεί να αφήσουμε τη Βουλή να διολισθήσει απλά –γιατί αυτό κάνει- σε «σφραγιδοθέτη» ας πούμε –ας μου επιτρέψουν αυτήν τη λέξη οι φιλόλογοι που είναι εδώ- πράξεων που γίνονται ερήμην της. Αυτή ήταν η μία παρατήρησή μου. Επιμένω σ’ αυτό και το έχουμε συζητήσει με αφορμή και άλλα θέματα σ’ αυτήν την Αίθουσα και παρακαλώ και το Προεδρείο και τη σημερινή Κυβέρνηση –η αυριανή θα είναι άλλη, δεν υπάρχει θέμα- να το λάβουν υπ’ όψιν τους. 
    Η δεύτερη παρατήρησή μου, κύριε Υπουργέ, έχει σχέση –παρ’ όλο που εγώ δεν είμαι ειδικός στα θέματα του πολιτισμού- με τα έργα και τις ημέρες της Κυβέρνησης στον τομέα του Υπουργείου Πολιτισμού. Και εδώ το κυβερνητικό ομόλογο ήταν υπερτιμημένο, διότι ο Πρωθυπουργός είχε πει πολύ μεγάλα λόγια για τον πολιτισμό και τελικά αποδεικνύεται ότι είναι ο φτωχός συγγενής της Κυβέρνησης. 
    Εγώ πιστεύω ότι δεν καταφέραμε να αξιοποιήσουμε στον τομέα του πολιτισμού ούτε τις υλικές ούτε τις άυλες υποδομές από τους Ολυμπιακούς Αγώνες. Και δεν αναφέρομαι μόνο σ’ αυτό. Διάβασα τα Πρακτικά της Επιτροπής, όπου αναφέρθηκαν παραδείγματα και ειπώθηκε σωστά γιατί οι προτεραιότητες των χρηματοδοτήσεων δεν ιεραρχούνται και δεν δίνονται κονδύλια σε άλλους τομείς. Ήθελα να προσθέσω μόνο κάτι, επειδή έχω μια ευαισθησία με το χώρο. 
    Να δούμε τι έχει γίνει στο χώρο του κινηματογράφου, κύριε Υπουργέ. Οι επιχορηγήσεις στο Ελληνικό Κέντρο Κινηματογράφου έχουν μειωθεί δραματικά, θα πάρω αυτό το παράδειγμα. Από τα 8,7 εκατομμύρια ευρώ το 2000, στα 4,7 εκατομμύρια ευρώ το 2006. Ο μέσος όρος ετήσιας χρηματοδότησης του Κέντρου για την τετραετία 2000-2003, ήταν 8,1 εκατομμύρια, ενώ στην τετραετία που ο πολιτισμός για εσάς και για τον Πρωθυπουργό θα ήταν η μεγάλη επένδυση, ο μέσος όρος έπεσε στα 4,7 εκατομμύρια.
    Όσον αφορά δε την καθαρή επιχορήγηση του Υπουργείου προς το Κέντρο, από 6 εκατομμύρια ευρώ το 2000, έχει πέσει στα 1,5 εκατομμύρια ευρώ. Και αυτό, παρά τις υποσχέσεις σας στη γενική συνέλευση του Κέντρου πέρυσι, ότι θα καλύψετε όλο τον προϋπολογισμό του Κέντρου. 
    Υπάρχει, λοιπόν, υποχώρηση ως προς τη χρηματοδότηση πολιτιστικών δραστηριοτήτων και επομένως ουσιαστικά και εδώ το κυβερνητικό σας ομόλογο με το μεγάλο τίτλο «Νέα Διακυβέρνηση» παρουσιάζεται υπερτιμημένο και πραγματικά αρχίζει να ευτελίζεται. 
    Επίσης, δεν έχει γίνει τίποτε για την απόδοση του 1,5% που υποχρεούνται να καταβάλουν οι υπόχρεοι για τις κινηματογραφικές παραγωγές. Ούτε καν η επιτροπή, που αποφασίζει την απόδοση του 1,5%, δεν λειτούργησε εδώ και τρία χρόνια. Επομένως και στο κεφάλαιο «κινηματογράφος» έχουμε και αθέτηση υποσχέσεων, αλλά και υποχώρηση από τις αναγκαίες δράσεις και μείωση της χρηματοδότησής τους. 
    Γενικά -και κλείνω- κύριε Πρόεδρε, όπως τονίστηκε και στη συζήτηση στην επιτροπή, υπάρχει θέμα ανάδειξης και του έργου σπουδαίων Ελλήνων δημιουργών.
Αναφέρθηκαν οι συνάδελφοι –όπως θυμάμαι από τα Πρακτικά, επί παραδείγματι ο κ. Λιάνης- στους μεγάλους δημιουργούς, όπως ο Τσιτσάνης. Χρειάζεται το έργο τους αυτό να το αναδείξουμε. Είναι στη σκιά, να φωτισθεί, να το κάνουμε προσπελάσιμο στις νέες γενιές. Όλοι εδώ –και δεν αναφέρομαι μόνο στην Κυβέρνηση- θα πρέπει να κινηθούμε διαφορετικά, πιστεύω. Έχουμε ένα σημαντικό πολιτιστικό πλούτο και πρέπει να τον αξιοποιήσουμε. Η πολιτιστική μας ταυτότητα για μένα, όπως διαμορφώθηκε από χιλιάδες χρόνια και διαμορφώνεται ακόμη και σήμερα, είναι το πιο αξιόπιστο διαβατήριό μας, το ισχυρό μας όπλο στη νέα εποχή. 
      Είπε κάποιος ότι ο πολιτισμός είναι η ψυχή των λαών. Εγώ θα έλεγα ότι είναι το απόσταγμα όλων των κοινωνικοοικονομικών δραστηριοτήτων που συμβαίνουν στη γη μας. Και συμφωνώ ότι είναι η ψυχή των κοινωνιών. Συμφωνώ επίσης σ’ αυτό που νομίζω πως ο Απόστολος Παύλος είχε πει, ότι «ουκ επ’ άρτω ζήσεται μόνο ο άνθρωπος». 
      Οι Έλληνες έχουμε συμβάλει σημαντικά στην παγκόσμια πολιτιστική ταυτότητα. Η επένδυση, λοιπόν, στον πολιτισμό είναι χρέος απέναντι στην ανθρωπότητα, αλλά -για να χρησιμοποιήσω και ορολογία τρέχουσα- και ομόλογο σταθερής απόδοσης για την ίδια τη χώρα μας.
       Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γείτονα.
      Κυρίες και κύριοι συνάδελφοι, με την άδεια της Βουλής, επιτρέψτε να εγγράψω στον κατάλογο τον κ. Καρρά και τον κ. Ιωαννίδη, για να  μην παραπονιέται και ο κ. Γείτονας, ο οποίος έκανε τη σχετική ένσταση!
      Εγκρίνει το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα ενέκρινε.
      Ορίστε, κύριε Μαγκριώτη, έχετε το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Νομίζω ότι ο καθένας μας -και όχι μόνο εμείς, γιατί είναι ένας πολίτης του κόσμου ο Βαγγέλης Παπαθανασίου- και τον εκτιμά και τον τιμά, όπως και πολλούς άλλους Έλληνες δημιουργούς και καλλιτέχνες.Από το σημείο όμως αυτό, μέχρι να δημιουργούμε με ειδικό νόμο ίδρυμα για τον Ευάγγελο Παπαθανασίου, νομίζω ότι αυτό δεν είναι ό,τι το καλύτερο.
      Δεν ξέρω, τελευταία η χώρα μας διεθνώς και πάλι διασύρεται για ομόλογα. Έχω την αίσθηση ότι και εδώ θα εκτεθούμε και θα εκθέσουμε και τον άνθρωπο και τον καλλιτέχνη διεθνώς. Ασφαλώς και θα τον εκθέσουμε.  Βεβαίως η πολιτεία να είναι κοντά και να είναι αρωγός στους καλλιτέχνες. Αλλά, κρατικοδίαιτους καλλιτέχνες και δημόσιους υπάλληλους, δεν το αντιλαμβάνομαι, πνίγεται και πεθαίνει η τέχνη. Άλλο αρωγός η πολιτεία και άλλο να γίνεται προέκταση του κράτους. Νομίζω ότι εδώ είναι εμφανές τι προσπαθεί να κάνει το Υπουργείο Πολιτισμού και η Κυβέρνηση. Δημόσιες σχέσεις κάνει, διεθνή καριέρα έχει, επώνυμος είναι, θα μας πει μία, δύο κουβέντες ο άνθρωπος, ώστε να ανεβάσουμε το προφίλ, λίγο, της Κυβέρνησης και του Υπουργού. 
      Θα έλεγα ότι αυτό όλοι το επιδιώκουν και το θέλουν, μια καλή κουβέντα για το προφίλ τους, από έναν προβεβλημένο και μάλιστα με τέτοια διεθνή καταξίωση καλλιτέχνη, όπως είναι ο Ευάγγελος Παπαθανασίου. 
      Όλα αυτά, όμως, πρέπει να έχουν ένα όριο, κύριε Πρόεδρε. Διαφορετικά, νομίζω ότι εκτίθεται το Κοινοβούλιο. Αν την Κυβέρνηση δεν την ενδιαφέρει το ότι η ίδια εκτίθεται, εκτίθεται το Κοινοβούλιο και ο πολιτικός κόσμος. Φοβάμαι ότι θα έχουμε σωρεία τέτοιων αιτήσεων τις επόμενες ημέρες και από άλλους καταξιωμένους καλλιτέχνες με καριέρα τόσο στην Ελλάδα όσο και στο εξωτερικό, που θα έχουν κάποιο ακίνητο ή δεν θα έχουν κάποιο ακίνητο. Μπορεί μετά και να διεκδικούν και ένα ακίνητο από την πολιτεία και να θέλουν ένα ίδρυμα με ειδικό φορολογικό καθεστώς, με ειδική οικοδομική ασυλία, με όλα αυτά που περιλαμβάνονται στις διατάξεις αυτού του νομοσχεδίου ίδρυσης του ιδρύματος. 
      Θεωρώ ότι δεν προσφέρει καλή υπηρεσία η Κυβέρνηση και ο Υπουργός και στον καλλιτέχνη και στην τέχνη και στο πολιτικό μας σύστημα. Έχει πολλούς άλλους τρόπους να τιμήσει τον καλλιτέχνη. Και αξίζει της τιμής αυτής, πέραν του ότι υπάρχει -όπως ήδη έχουν διατυπωθεί και από Βουλευτές της Συμπολίτευσης ακόμη- μία σειρά άλλων πραγμάτων σε σχέση με το ακίνητο, όπου θα στεγαστεί το ίδρυμα, τη θέση του και τα προβλήματα που δημιουργεί στη γενικότερη ανάδειξη της Ακρόπολης, που πρόσφατα έχει αξιολογηθεί ως το υπ’ αριθμόν ένα μνημείο του πολιτισμού αλλά και της τέχνης γενικότερα στο χώρο της Ευρώπης. Θα έλεγα: Μεγαλύτερη ευαισθησία για την Ακρόπολη και ό,τι αυτή συμβολίζει, ό,τι εκπέμπει για την Ελλάδα, για τον Ελληνισμό, για τη δημοκρατία, για την τέχνη, για την Ευρώπη γενικότερα.
      Κύριε Υπουργέ, όταν σας καταθέτουμε ερωτήσεις και σας ζητούμε να απαντήσετε σε κρίσιμα θέματα που αφορούν τη μουσική παιδεία στη χώρα μας –και έχω την τιμή να είμαι ένας από αυτούς που εκπροσωπούν την Α΄ εκλογική περιφέρεια Θεσσαλονίκης, η οποία έχει το μοναδικό Κρατικό Ωδείο με πολύ σημαντική και συμβολική διαδρομή, καθώς ιδρύθηκε αμέσως μετά την απελευθέρωση από τον Ελευθέριο Βενιζέλο για πολύ συγκεκριμένους λόγους και στόχους εκείνη την εποχή- όταν σας κάνουμε ερωτήσεις για το Κρατικό Ωδείο, τα προβλήματά του και την προοπτική του, όταν σας κάνουμε ερωτήσεις για τη μουσική παιδεία στην Ελλάδα, για τα μουσικά σχολεία και τα προβλήματα που έχουν, για το εκπαιδευτικό προσωπικό, τα πλημμελή τους αναλυτικά προγράμματα, την έλλειψη υλικοτεχνικής υποδομής, τον περιορισμένο αριθμό μουσικών σχολείων που ιδρύθηκαν τα προηγούμενα χρόνια και που θα έλεγα ότι δεν ολοκληρώθηκαν και αυτά που δημιουργήθηκαν -με προβλήματα ξεκίνησαν, προβλήματα όμως που διογκώνονται και διευρύνονται, είτε γιατί δεν καλύπτονται οι θέσεις των εκπαιδευτικών είτε γιατί δεν υπάρχουν ολοκληρωμένα αναλυτικά προγράμματα είτε γιατί δεν υπάρχει η διαβάθμιση της μουσικής παιδείας στην Ελλάδα και υπάρχει ένα χάος στη μουσική παιδεία στην Ελλάδα- μας απαντάτε είτε αόριστα και γενικά είτε και μ’ έναν αντιφατικό τρόπο, που δείχνει ότι μεταξύ σας οι Υπουργοί δεν επικοινωνείτε. 
      Έχω κάνει την ίδια ερώτηση στην κ. Γιαννάκου και σε σας, γιατί αφορά και το Υπουργείο Παιδείας και το Υπουργείο Πολιτισμού, λίγους μήνες πριν, σε σχέση με το Κρατικό Ωδείο και τα πτυχία που προσφέρουν οι μουσικές σχολές στην Ελλάδα, τη διαβάθμισή τους, την επαγγελματική και ακαδημαϊκή προοπτική των αποφοίτων. Και εσείς ορθώς –οφείλω να πω- μου απαντάτε στην ερώτηση, επαινώντας το Κρατικό Ωδείο πάρα πολύ για το ρόλο του. Έχει, όμως, πολλά προβλήματα. Καλός ο έπαινος, αλλά δεν ανταποκρίνεται και στην πραγματικότητα, γιατί έχει πάρα πολλά προβλήματα, για τα οποία πρέπει να μεριμνήσετε επιτέλους. Δεν απαντάτε στην ουσία των προβλημάτων. Λέτε, όμως, ότι όσον αφορά το εσωτερικό, οι τίτλοι σπουδών που παρέχει το Κρατικό Ωδείο Θεσσαλονίκης, είναι αδιαβάθμιστοι, όπως όλων των άλλων ωδείων. 
      Αυτοί οι τίτλοι σπουδών του Κρατικού Ωδείου Θεσσαλονίκης γίνονται αποδεκτοί από πανεπιστήμια στο εξωτερικό, αλλά στην Ελλάδα είναι αδιαβάθμιστοι. Οι παρεχόμενοι από το Κρατικό Ωδείο Θεσσαλονίκης και λοιπά ωδεία τίτλοι, δεν ανήκουν σε καμιά βαθμίδα εκπαίδευσης, ενώ τα πανεπιστήμια ορθώς διαπιστώνεται ότι παρέχουν τριτοβάθμιους τίτλους με ό,τι αυτό συνεπάγεται. 
      Βέβαια, εγώ δεν αναφέρομαι εδώ στην ποιότητα των πτυχίων αυτών. Γενικότερα υπάρχει ένα πρόβλημα με την ποιότητα των πτυχίων της τριτοβάθμιας εκπαίδευσης, ακόμα περισσότερο στα τμήματα αυτά, για τα οποία είναι πολύ σημαντικό το ότι συστάθηκαν τα προηγούμενα χρόνια, αλλά πρέπει να στηριχθούν ακόμα περισσότερο από την πλευρά της πολιτείας.
      Στην ίδια ερώτηση, μου απαντά και ο κ. Καλός εκ μέρους της κ. Γιαννάκου ταυτοχρόνως και όλως παραδόξως...
      ΚΩΣΤΑΣ ΚΑΡΡΑΣ: Κύριε Πρόεδρε, με συγχωρείτε, αλλά έχουμε ξεφύγει από το θέμα. Θίγετε άλλα θέματα, κύριε Μαγκριώτη. Μέχρι και για τα ομόλογα μιλήσατε. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Μαγκριώτη...
      ΙΩΑΝΝΗΣ ΜΑΓΚΡΙΩΤΗΣ: Όχι, είναι μέσα στο θέμα, κύριε Υπουργέ. Είναι απολύτως μέσα στο θέμα. 
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Θα είχα τελειώσει, κύριε Βουλγαράκη. Ο Πρόεδρος, νομίζω, έχει την ευθύνη. 
      ΠΡΟΕΔΡΕΥΩΝ (Σωτήρης Χατζηγάκης): Μπορείτε να μιλήσετε στο τέλος, μόλις τελειώσει, κύριε Υπουργέ. Ας μην τον διακόψουμε. 
      Συνεχίστε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Να τα διαψεύσετε. Είναι δικές σας απαντήσεις. 
      Θα πω, λοιπόν, ότι μου απαντά ο κ. Καλός την ίδια ημερομηνία το εξής: «Συνεπώς, οι κάτοχοι πτυχίων του Κρατικού Ωδείου Θεσσαλονίκης δικαιούνται να υποβάλλουν αίτηση αναπληρωτή ωρομισθίου για την ένταξη στους πίνακες αναπληρωτών ωρομισθίων του κλάδου Τ.Ε.16 για τα σχολεία γενικής παιδείας καθώς και τα άλλα σχολεία». 
      ΠΡΟΕΔΡΕΥΩΝ (Σωτήρης Χατζηγάκης): Τώρα είστε εκτός θέματος.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε, λέγοντας ότι εδώ, για ένα μεγάλο και καταξιωμένο καλλιτέχνη, πάμε να διευθετήσουμε ιδιωτικές του υποθέσεις. Εγώ θα έλεγα να κάνουμε τέτοια ιδρύματα που να «πιάνουν» μία σφαίρα τέχνης και μέσα να ενταχθούν όλοι αυτοί οι καλλιτέχνες. Θα γεμίσουμε ιδρύματα με την αρωγή, την ειδική προστασία του κράτους και το ειδικό αφορολόγητο και μάλιστα με πλήρη ανάπτυξη της καλλιτεχνικής και επαγγελματικής δραστηριότητας. Είπα να τον βοηθήσουμε με κάθε τρόπο, να τον τιμήσουμε, αλλά άλλο όμως το ένα και άλλο τα αφορολόγητα και οι ειδικές ασυλίες για τις ιδιοκτησίες των καλλιτεχνών και μάλιστα σ’ αυτούς τους ειδικούς και ευαίσθητους χώρους.
Αντί, λοιπόν, να σταθούμε στα ουσιαστικά θέματα της μουσικής εκπαίδευσης στη χώρα μας, δεν κάνει τίποτα η Κυβέρνηση, κάνει δημόσιες σχέσεις με καταξιωμένους καλλιτέχνες. Αυτό θέλω να πω και ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, σαράντα οκτώ μαθητές και μαθήτριες και τρεις συνοδοί -διδάσκαλοι από το 1ο Δημοτικό Σχολείο Κορυδαλλού.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κύριος Υπουργός για μια παρέμβαση.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, θέλω να πω το εξής: Ο κ. Μαγκριώτης πράγματι έθεσε ένα σωστό θέμα, ένα σοβαρό θέμα. Είπε, δηλαδή, ο κ. Μαγκριώτης ότι μέσα σ’ ένα βράδυ η κυβέρνηση του ΠΑ.ΣΟ.Κ. έκλεισε όλες τις σχολές του Υπουργείου Πολιτισμού χωρίς να βρει την αντιστοιχία τους στο Υπουργείο Παιδείας και έτσι υπάρχουν πάρα πολλοί άνθρωποι οι οποίοι πήραν πτυχία και δεν ξέρουν τι να τα κάνουν και υπάρχουν και άνθρωποι οι οποίοι συνεχίζουν να βγάζουν κάποιους τίτλους χωρίς αυτοί να κατανέμονται κάπου, διότι η κυβέρνηση του ΠΑ.ΣΟ.Κ. -ορθώς λέει ο κ. Μαγκριώτης- δεν αποφάσισε σωστά. Τα έκλεισε χωρίς να πάρει καμία μέριμνα. Αυτό το πρόβλημα το επισημαίνει ο κ. Μαγκριώτης και μάλιστα κάνει και ερωτήσεις στο Υπουργείο Παιδείας σε συνέχεια πολλών ερωτήσεων που έχουν γίνει τα τελευταία δεκαπέντε χρόνια. Το ίδιο και για τις σχολές κινηματογραφίας, το ίδιο και για τις σχολές θεάτρου, το ίδιο και τις σχολές ορχηστικής τέχνης κ.ο.κ.. Αυτό είναι σωστό που λέει. Πράγματι το ΠΑ.ΣΟ.Κ. έκανε πολύ κακή δουλειά στο θέμα αυτό. Πλην όμως είναι άσχετο με το θέμα που συζητάμε και θα ήθελα να παρακαλέσω, για να προχωράει η διαδικασία, να είμαστε επί της ουσίας, διότι συμφωνώ μεν ότι πράγματι το ΠΑ.ΣΟ.Κ. έκανε πολύ κακή δουλειά, αλλά δεν είναι της παρούσης να το συζητήσουμε τώρα.
      ΠΡΟΕΔΡΕΥΩΝ (Σωτήρης Χατζηγάκης): Θα δώσω το λόγο τώρα στον κ. Καρρά, για να έχουμε την εναλλαγή.
      Ορίστε, κύριε Καρρά, έχετε το λόγο. 
      ΚΩΣΤΑΣ ΚΑΡΡΑΣ: Κύριε Πρόεδρε, κύριοι συνάδελφοι, ακούω συνέχεια, παίρνετε την ευκαιρία και αρχίζετε να μιλάτε για το Ίδρυμα του κ. Παπαθανασίου, άκουσα για ομόλογα, άκουσα για τον Πρωθυπουργό, άκουσα για θέματα του Υπουργείου Παιδείας. Έλεος! Δηλαδή κάποια στιγμή πρέπει να σταματήσει αυτό. 
      Κύριοι συνάδελφοι, ας σκεφτούμε λίγο σοβαρά και να συνεργαστούμε για την τέχνη. Να μην εγκλωβιζόμαστε σε μίζερες, μικροπολιτικές συζητήσεις, κύριε Πρόεδρε. Να δούμε με ανοιχτό πνεύμα το σχέδιο νόμου και να αξιολογήσουμε με γνώμονα το συμφέρον της τέχνης και όχι προσωπικό ή κομματικό συμφέρον. 
      Και εν πάση περιπτώσει, ο Βαγγέλης Παπαθανασίου με το Ίδρυμα του καταθέτει τα πάντα, τη δουλειά του, την πνευματική, την υλική, μέσα στο Ίδρυμα αυτό. Άκουσα αοριστολογίες, να μιλάνε για κάποιο κτήριο και δεν λέει κανείς συγκεκριμένα για ποιο κτήριο μιλάνε. Δεν ξέρουμε τι είναι αυτό το κτήριο που μας λένε. Είναι όλα αόριστα. Εγώ πιστεύω ότι το Ίδρυμα του Παπαθανασίου θα προσφέρει στο χώρο της τέχνης, θα προσφέρει στους νέους ανθρώπους και πρέπει να ψηφιστεί. 
      Ευχαριστώ πολύ, δεν έχω να πω τίποτε άλλο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. 
      Το λόγο έχει ο κ. Λιάνης. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, στη συζήτηση του νομοσχεδίου στην επιτροπή και αφού ακούσατε προσεκτικά όντως τα μέλη όλων των πτερύγων της Επιτροπής Μορφωτικών Υποθέσεων, κάνατε μερικές πολύ ενδιαφέρουσες παρατηρήσεις. Από αυτές συγκρατώ τη σημαντικότερη, ότι είστε διατεθειμένος να συνεργαστείτε με όλους μας και κυρίως σ’ αυτό το νομοσχέδιο.
      Όλοι, λοιπόν, οι Βουλευτές και ιδιαίτερα με εντυπωσίασε το γεγονός ότι ο κ. Ιωαννίδης, που πρώτος ευαισθητοποιήθηκε στο θέμα, η κ. Χρυσή Καρύδη που έπιασε μία παράμετρο πάρα πολύ σημαντική, ο κ. Χουρμουζιάδης από το Κ.Κ.Ε., ο κ. Αθανάσιος Λεβέντης από το Συνασπισμό και όλοι οι συνάδελφοί μου στο ΠΑ.ΣΟ.Κ. σας επισημάναμε ορισμένες παγίδες που κρύβει το νομοσχέδιο. Μας απαντήσατε: «Κρατάω τις παρατηρήσεις σας ως υποσημείωση μέχρι την Ολομέλεια της Βουλής». Μάλιστα, είπατε ότι δεν μπορεί η επιτροπή να τροποποιήσει κάποιο άρθρο απ’ αυτά που έχουμε εδώ, γιατί πρέπει να τροποποιηθεί το σύνολο. Και τώρα; Δεν τροποποιήθηκε τίποτα σχεδόν. Παρωνυχίδα είναι αυτή η αλλαγή που έγινε. 
      Έχουμε διαπιστώσει όλοι τις αδυναμίες και τις ατέλειες και θα συνεχίσουμε σαν να μη συμβαίνει τίποτα; Δεν είναι θέμα του Βαγγέλη Παπαθανασίου και επιτρέψτε μου να πω ότι αισθάνομαι σαν ελεύθερος πολιορκημένος στην Αίθουσα, ελεύθερος από το Σύνταγμα και από το καταστατικό της Βουλής και πολιορκημένος από το όνομα Βαγγέλης Παπαθανασίου, που το τιμώ, το σέβομαι, αλλά διόλου δεν επικροτώ τον τρόπο με τον οποίο πάει να γίνει αυτή η ιστορία. 
      Το λέτε καθαρά στο τέλος της ομιλίας σας: «Θα ήθελα στην Ολομέλεια να μας δοθεί η δυνατότητα να κάνουμε κάποιες συζητήσεις όσον αφορά τα επί μέρους». Να τις κάνουμε, λοιπόν. Αυτό το θέμα που τροποποιήθηκε με την πιθανότητα διάλυσης δεν το συζητώ, θα το δούμε στα άρθρα, αλλά απαριθμώ τις ενστάσεις τις σοβαρές.
      Ο κ. Χουρμουζιάδης εξήγησε πεντακάθαρα ότι δεν πρόκειται για ένα κέντρο ερευνών μουσικής και τεχνών αλλά για ένα σωματείο που κατά την ιδρυτική του πράξη κατατέθηκαν 100.000 ευρώ. Για άλλα παρόμοια σωματεία έχουν κατατεθεί στο παρελθόν 1.000.000.000 δραχμές. Και θέλω να το καταλάβετε. Ο κ. Παπαθανασίου παραμονές των Ολυμπιακών Αγώνων αμείφθηκε από το ελληνικό κράτος, από τους Έλληνες, δηλαδή, για την Μυθυδία που έγινε στους Στύλους του Ολυμπίου Διός για μια συναυλία με 1.000.000.000 δραχμές. 
      ΚΩΝΣΤΑΝΤΙΝΟΣ ΚΑΡΡΑΣ: Έχετε αποδείξεις γι’ αυτό;
      ΓΕΩΡΓΙΟΣ ΛΙΑΝΗΣ: Αφήστε, κύριε Καρρά, σας παρακαλώ. Έχω αποδείξεις. Ρωτήστε τον Υπουργό.
      ΚΩΝΣΤΑΝΤΙΝΟΣ ΚΑΡΡΑΣ: Έχω αποδείξεις ότι έδωσε 1.000.000.000 δραχμές. Δεν μπορώ να ακούω παράλογα πράγματα.
      ΓΕΩΡΓΙΟΣ ΛΙΑΝΗΣ: Εσείς να πείτε ό,τι θέλετε. Δεν θα υποστηρίζετε περισσότερο από εμένα τον Παπαθανασίου. Δεν τον ξέρετε καλύτερα από εμένα. 
      ΠΡΟΕΔΡΕΥΩΝ (Σωτήρης Χατζηγάκης): Δεν χρειάζεται λογοκρισία στον ομιλητή. Μπορεί να πει ό,τι θέλει εντός των πλαισίων του νόμου και του Κανονισμού.
      ΓΕΩΡΓΙΟΣ ΛΙΑΝΗΣ: Τριακόσια εκατομμύρια ευρώ κόστισε αυτή η μεγάλη συναυλία και προκάλεσε σημαντικές αντιδράσεις επιφανών Ελλήνων καλλιτεχνών και του λαού μας. Πώς να εκλάβουμε, λοιπόν, αυτόν τον κόκκο της άμμου που διατίθεται  στην ιδρυτική πράξη ενός σωματείου που θα κάνει πολλές συναυλίες, που θα κάνει ανασκαφές; Σας εξήγησε ο κ. Χουρμουζιάδης ότι για μια ανασκαφή στην Καστοριά χρειάστηκε 1.200.000 ευρώ και δεν του έφτασαν. Και εγώ ξέρω τα ίδια για τη Φλώρινα. Έχουμε βάλει γύρω στα 3.000.000 ευρώ από τη Δ.Ε.Η. και δεν φτάνουν.
      Επίσης ο κ. Ιωαννίδης επεσήμανε το λεόντειο δικαίωμα του ιδρυτή σε τυχόν δωρεά να διατηρεί το δικαίωμα της εφ’ όρου ζωής οικήσεως και φιλοξενίας προσκεκλημένων στο ίδρυμα. Ας κρατήσουμε τα προσχήματα. Αυτό είναι όλο το θέμα. Ας το δούμε καθαρά. Βάσει του άρθρου 14 δύναται να ενεργεί οποιαδήποτε σύμβαση θέλει μεταξύ αυτού και του ιδρύματος. Και αυτό δεν είναι καλό. 
      Παραπέρα στο άρθρο 16 έχουμε κάρφο οφθαλμών. Μπορεί να διαλυθεί κατά τις διατάξεις κ.λπ.. Κάτι τροποποιήσατε εδώ. Και δεν πηγαίνει σε Ελβετία, Γαλλία. Θα δούμε τι σημαίνει αυτό στην πράξη.
      Η κ. Καρύδη επεσήμανε ένα άλλο σημείο, ότι το Νόμπελ του Οδυσσέα Ελύτη φορολογήθηκε από το ελληνικό κράτος. Εδώ παρέχουμε τα πάντα στο Ίδρυμα Παπαθανασίου. Φορολογικές ατέλειες. Εγώ σας ανέφερα μερικά σημαντικά πράγματα, κύριε Υπουργέ. Χάθηκε η αίσθηση του μέτρου σ’ αυτό το νομοσχέδιο. Οι δωρητές εμφανίζονται ως θείος Σκρούτζ και η Ελλάδα γενναιόδωρη όσο ποτέ. Φέρατε δύο αλλεπάλληλα νομοσχέδια για να καλύψετε σιγή τριών χρόνων που δεν σας αφορά. Μια σιγή στο Υπουργείο Πολιτισμού στο οποίο δυστυχώς προΐστατο ο κύριος Πρωθυπουργός. Η χώρα αυτή που λέγεται Ελλάδα και εμείς οι κατιόντες του Ομήρου έχουμε υποχρέωση να αντιμετωπίζουμε με σωστό τρόπο και με σωστό μέτρο προσωπικότητες που άφησαν μέγα έργο. Τι θα πείτε μεθαύριο όταν περάσετε αυτό που περνάμε σήμερα στο Μίκη Θεοδωράκη που σας ζητάει τη λειτουργία της Ορχήστρας Μίκης Θεοδωράκης; Και οφείλει το Υπουργείο σας και εμείς 624.000 ευρώ σε τέσσερα χρόνια. Θα του πείτε να κλείσει την ορχήστρα; Και θα ανοίξουμε το ίδρυμα; Είναι πολύ μεγαλύτερος συνθέτης. Και δεν κάνω συγκρίσεις. Όπως είναι πολύ μεγαλύτερος ο Χατζηδάκις του οποίου το αρχείο δεν μπορεί να το πάρει το Υπουργείο Πολιτισμού. Όπως είναι πολύ μεγαλύτερος ο Τσιτσάνης για τον οποίο δεν υπάρχει ούτε στοιχειώδες μουσείο. Έλεος!
      Τι συζητάμε σ’ αυτή την Αίθουσα; Θα πω το σοβαρότερο απ’ όλα. Το οίκημα στο οποίο θα στεγαστεί αυτό το ίδρυμα είναι σοβαρότατο εμπόδιο στην απρόσκοπτη θέα στον Παρθενώνα. Αυτό είναι το θέμα, κύριε Υπουργέ. Εγώ δεν το είχα δει. Μου το είπαν οι συνάδελφοι. Επισκεφθήκατε πρόσφατα το Μουσείο της Ακροπόλεως που δεν εγκαινιάστηκε ακόμη. Έξι εκατομμύρια επισκέπτες το χρόνο από κει δεν θα βλέπουν τον Παρθενώνα. Αυτό είναι το θέμα, κύριε Υπουργέ. Θα πάρουμε τέτοια απόφαση στη Βουλή; Η χώρα δεν είναι τυχαία. Έχει δύο Νόμπελ και δύο Λένιν σε ογδόντα χρόνια. Καμιά άλλη χώρα δεν έχει τέτοια επιτεύγματα στον πολιτισμό. 
      Για την ποίηση δεν έχουμε κάνει τίποτα. Για μια υπόθεση μουσικής που είναι σημαντικότατη τέχνη και για ένα σημαντικό εκπρόσωπό της θα κάνουμε τα πάντα; 
      Δεν υπάρχουν, λοιπόν, διορθώσεις. Δεν είμαι αντίθετος με τη δημιουργία ενός τέτοιου ιδρύματος. Όμως είναι ένα νομοσχέδιο ατελές γεμάτο άτοπα, βιαστικό και αν τα δεχθούμε όλα αυτά που περιέχει σύντομα, κύριε Υπουργέ, θα μεταμεληθούμε. Είναι περιστασιακό και περιπτωσιολογικό. Δεν είναι ένα νομοσχέδιο με το οποίο ιδρύουμε ένα διαιώνιο ίδρυμα. Το ξέρετε πολύ καλά. Μιλάμε για φθαρτά πράγματα ενώ από πάνω τους κρέμεται το επίτευγμα των αιώνων, ο Παρθενών. Μιλάμε για ένα αθάνατο έργο. 
      Αντιλαμβάνεστε τι σημαίνει να εμποδίζει αυτό το ίδρυμα εσαεί τη θέα στον Παρθενώνα; Πρέπει να είμαστε προσεκτικοί. Αποφασίζουμε για το μέλλον και όχι για το παρόν. Ο Παπαθανασίου και εμείς, θα παρέλθουμε αλλά ο Φειδίας, ο Παρθενώνας, θα παραμείνουν για πάντα! 
      Λέγατε  ότι θα μας φέρετε αλλαγές. Δεν σας πείσαμε εμείς, οι Βουλευτές απ’ ό,τι βλέπω, σας έπεισαν οι ενδιαφερόμενοι. Τους σέβομαι και εγώ τους ενδιαφερομένους. Η αλλαγή, δηλαδή, είναι αυτή, μια συμβολαιογραφική πράξη που άλλαξε και τελείωσαν όλα; Εγώ δεν μπορώ να παρακολουθήσω αυτούς τους δαιδαλώδεις στοχασμούς που έχει το νομοσχέδιο. Αδικούμε την Ελλάδα αυτό δεν μπορείτε να το δεχθείτε ούτε εσείς που ξέρω ότι έχετε μεγάλες ευαισθησίες και έτσι μας είπατε στη Βουλή και έτσι κατανοώ και εγώ. Αδικούμε την Ελλάδα, κύριε Υπουργέ. Μια τέτοια γνώση, να ξέρουμε τι πρόκειται να γίνει, μας εμποδίζει να ολιγωρούμε. Πρέπει απερίφραστα να μη δεχτούμε το νομοσχέδιο, παρόλο που έχει ελκυστική θέα –στο βάθος Παρθενών- εξ αιτίας αυτού του γεγονότος. Αυτά τα «τυχόν δωρεές», αυτά τα «ο ιδρυτής διατηρεί το δικαίωμα οικήσεως εφ’ όρου ζωής», ευτελίζουν την όλη υπόθεση και δεν επιτρέπεται σε Βουλευτές να υπογράψουν τέτοια πράγματα.
      Τέλος, σας είχα ζητήσει, κύριε Υπουργέ, στην επιτροπή, να αναζητούμε το αρχέτυπο γιατί έχουμε πάρε δώσε με τους αιώνες σ’ αυτή τη χώρα. Δεν είναι παίξε γέλασε το θέμα αυτό. Ζητάμε πάντα ένα νικηφόρο μήνυμα από την τέχνη και το είπατε πολύ σωστά ότι ζητάμε για τη σύγχρονη τέχνη. Συμφωνώ απόλυτα. Αυτό το νομοσχέδιο μας γκρεμίζει σε κατωφέρειες περίεργες. Δεν μπορώ παρά να παρακολουθώ με συμπάθεια τους καλούς συναδέλφους της Νέας Δημοκρατίας που σας έκρουσαν οι ίδιοι –προς τιμήν τους- ποικίλους κώδωνες κινδύνου. Αλίμονο. Ο Παρθενών επεβίωσε από το βομβαρδισμό του Μοροζίνη αλλά με πόση βραδυψυχία εμείς τον βομβαρδίζουμε και δεν θα επιβιώσει των δικών μας βομβαρδισμών. Αυτό είναι. Τόσους αιώνες παραμένει εκεί και εμείς θα έρθουμε να βγάλουμε τα μάτια μας να μην τον βλέπουμε; 
      Για να τελειώνουμε, θέλω να σας πω: Ξέρετε πόσο άσχημα κτυπάει στην κοινή γνώμη όταν η Βουλή χαρίζεται και περιφρονεί την ιστορία. Στα σοβαρά πράγματα πρέπει να είμαστε πάντοτε επιμελέστατοι, όπως λέει ο Αλεξανδρινός. Η υπεροψία και η άγνοια πρέπει να μένουν μακράν του πολιτισμού. Θεωρώ, λοιπόν, ευεργετική τη βόλτα που κάνατε με τους συναδέλφους της επιτροπής και τιμητική για εσάς, αλλά από εκεί ατενίζει με δέος κανείς μόνο τον Παρθενώνα. Θα τον ατένιζε ακόμα καλύτερα αν το δικό μας νομοσχέδιο δεν υπήρχε –δεν υπάρξει δηλαδή- και δεν θα εμπόδιζε την έξοχη και μοναδική αυτή αισθητική απόλαυση και θέα. Όταν το μάθουν και το δουν οι ΄Ελληνες δεν θα μας το συγχωρήσουν ποτέ! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, στην Επιτροπή Μορφωτικών είχαμε την ευκαιρία να κάνουμε έναν καλό διάλογο πάνω στο νομοσχέδιο που συζητάμε σήμερα, για την έγκριση της ίδρυσης Ιδρύματος Ερευνών, Μουσικής και Επιστημών του Ευάγγελου Παπαθανασίου και έγιναν ορισμένες πολύ ενδιαφέρουσες τοποθετήσεις. 
      Κατ’ αρχάς, συμφωνούμε πως ο Βαγγέλης Παπαθανασίου είναι ένας σπουδαίος μουσικός συνθέτης, καταξιωμένος στο χώρο του με τιμητικές διακρίσεις με μεγάλη διεθνή καριέρα στο ενεργητικό του, αλλά και με έργο ακόμη μπροστά του. Συμφωνούμε, νομίζω επίσης, πως η μουσική είναι μέρος του πολιτισμού μιας χώρας και άρα χρειάζεται πρόνοια από μέρους της πολιτείας και για το κομμάτι αυτό. Επίσης, θέλω να τονίσω πως οποιοσδήποτε ΄Ελληνας καλλιτέχνης, εξαπλώνει τη φήμη του και εκτός των συνόρων μέσω του ταλέντου και της δουλειάς του, είναι και αυτός ένας τρόπος για την αύξηση της αναγνωρισιμότητας της χώρας μας διεθνώς, μια διάκριση για τη χώρα μας σ’ έναν τομέα. 
      Κατ’ αρχάς, λοιπόν, συμφωνώ, πως η πολιτεία θα πρέπει να στέκεται δίπλα στους ανθρώπους αυτούς αρωγός στην προσπάθειά τους. Θα πρέπει να τους τιμούμε και να αναγνωρίζουμε το έργο τους. Αυτό, βέβαια, προς αποφυγή παρεξηγήσεως ισχύει για όλους εκείνους τους ανθρώπους, που είτε εντός είτε εκτός των συνόρων μας, κατάφεραν να συνδέσουν το όνομά τους μ’ ένα κομμάτι της πολιτιστικής μας κληρονομιάς και του πολιτιστικού μας πλούτου. Ο Υπουργός ανέφερε στην τοποθέτησή του στην επιτροπή, πως σ’ ό,τι αφορά τη μουσική, δυστυχώς, δεν έχει γίνει κάτι σημαντικό όλα αυτά τα χρόνια στο Υπουργείο Πολιτισμού. Εγώ συμφωνώ με τον κ. Λιάνη. Θα περίμενα για τον Χατζηδάκι που ήταν μια τεράστια φυσιογνωμία, ή για τον Τσιτσάνη –και για να μην το κρύψω ως επί το πλείστον οι μουσικοί ανήκουν στον αριστερό χώρο, αλλά βρέθηκε και ένας ο οποίος ήταν μεγάλος και ανήκε στο δικό μας χώρο και δεν τον τιμήσαμε- να έχουμε κάνει κάτι αλλά δεν έχουμε κάνει τίποτα. 
      Αναφέρθηκε επίσης στις αλλαγές ενός σχεδίου για τη μουσική δημιουργία, έτσι ώστε να υπάρξει ένα συγκεκριμένο θεσμικό πλαίσιο και μάλιστα χαίρομαι γι’ αυτό. 
      Ο κ. Μαγκριώτης μίλησε για το Κρατικό Μουσικό Ωδείο. Τα έχω αναφέρει στον προηγούμενο Υπουργό. Μια λεπτομέρεια θα πω μόνο εδώ. Είπα ότι δεν είναι της παρούσης, αλλά ένα παιδί δεν μπορεί να πάρει αναβολή λόγω σπουδών, διότι δεν μπορεί να πάρει ούτε πάσο, για να μπαίνει στο λεωφορείο. Αυτό δείχνει την υποβάθμιση που υπάρχει σε απλά πράγματα, τα οποία μπορούμε να διορθώσουμε. 
      Αυτό το ίδρυμα, λοιπόν, μπορεί να συμβάλει έστω και λίγο στην προαγωγή της ελληνικής μουσικής, αλλά και ενδεχομένως στο συσχετισμό της με άλλες επιστήμες. Αυτό ως θετικό μπορεί να καταγραφεί. Από εκεί και πέρα εμείς κάναμε ορισμένες παρατηρήσεις επί του νομοσχεδίου, οι  οποίες καλό θα ήταν με κάποιο  τρόπο να ληφθούν υπ' όψιν. 
      Οι δικές μου επιφυλάξεις εστιάζονται στο άρθρα 3 παράγραφος γ΄, 14 και 16. Διορθώσατε, πράγματι, κάποια πράγματα -είπατε ότι δεν έχει έλθει από το Υπουργείο Οικονομικών, εμείς όμως το ψηφίζουμε ως Υπουργείο Πολιτισμού-  και έτσι με καλύπτει η παράγραφος 2 του άρθρου 16. 
      Όταν πολεμούμε τόσο καιρό και εσείς, ειδικά, έχετε καταφέρει να επιστραφούν τόσα πολλά στη  χώρα μας απ’ όσα μας ανήκουν, δεν θα ήθελα να δω το αποτέλεσμα όλης αυτής της προσπάθειας -που θα έχει καταβληθεί από τους Έλληνες επιστήμονες, όσο και η οικονομική υποστήριξη που θα έχει δοθεί από δωρεές και προσφορές- να στερηθεί από το ελληνικό κράτος. Χαίρομαι που διορθώθηκε αυτό και θα μείνουν στην Ελλάδα. Άλλωστε αυτό είναι το ζητούμενο. 
      Επίσης στο άρθρο 14 δεν μπορεί να κάνει κάποιος με τον εαυτό του συμβάσεις. Αυτό δεν ξέρω πού μπορεί να βγάλει. Δεν θα ήθελα να γίνει αυτό, ακόμα και ο ίδιος ο αδελφός μου να ήταν ή η μητέρα μου, που δεν είχα μεγαλύτερη αδυναμία. Δεν ξέρω τι γίνεται. Άνθρωποι είμαστε, αύριο τρελαινόμαστε. Τα λέω αυτά με καλή πρόθεση. Επομένως είναι ένα επικίνδυνο άρθρο, το οποίο δεν πρέπει να αφήσουμε. 
      Το άρθρο 3 παράγραφος γ΄ μιλάει για το δικαίωμα οίκησης εφ’ όρου ζωής, αλλά και φιλοξενίας προσκεκλημένων του ιδρύματος. Επίσης, το πιο βασικό σημείο είναι ότι το δικαίωμα αυτό θα μεταφέρεται και στους κληρονόμους. Ποίοι είναι οι κληρονόμοι; Είναι πολλοί. Ποιοι θα είναι οι κληρονόμοι ενός ανθρώπου που δεν έχει παιδιά, οι οποίοι αύριο θα έχουν αυτό το δικαίωμα; 
      ΚΩΝΣΤΑΝΤΙΝΟΣ ΚΑΡΡΑΣ: Λέει, το κράτος. 
      ΙΩΑΝΝΗΣ ΙΩΑΝΝΙΔΗΣ: Ναι, το παραχωρώ στο κράτος. 
      Κύριε συνάδελφε, εγώ έκανα δωρεά τα χρήματά μου στην Αγροτική Τράπεζα. Έχω σώας τας φρένας και δεν έχω δικαίωμα ούτε καν να το ξανασυζητήσω. Μέχρι να πεθάνω, δεν μπορώ να τα «πάρω πίσω». Αυτή είναι η δωρεά, μετά το θάνατο τα δίνω στο κράτος. 
      Πήγαμε όλοι μαζί –ο κ. Λιάνης δεν ήταν- στο  Μουσείο του Πολιτισμού. Εμένα με πονάει το θέμα αυτό, γιατί η Ακρόπολη είναι το μεγαλύτερο θαύμα του κόσμου. Εκεί μπροστά βρίσκονται δύο, τρία σπίτια τα οποία πρέπει να πληρώσουμε «χρυσάφι» -δεν θέλουμε να αδικήσουμε κανέναν- για να φύγουν από εκεί. Γιατί έτσι, όποιος μπαίνει μέσα στο μουσείο, να βλέπει όλη τη μεγαλοπρέπεια της Ακρόπολης. 
      Έξι εκατομμύρια επισκέπτες θα πηγαίνουν στο μουσείο, άρα έξι εκατομμύρια επισκέπτες θα θαυμάζουν την Ακρόπολη. Όποιος και να είναι ο κάτοχος -και εγώ να ήμουν- ο οποιοσδήποτε και να είναι, πρέπει αυτό το θέμα να λυθεί. Όπως απαλλοτριώσαμε πενήντα σπίτια, με τον ίδιο τρόπο πρέπει να απαλλοτριώσουμε και αυτά. Πρέπει να τα πληρώσουμε «χρυσάφι» και σε πολύ μεγαλύτερη αξία από αυτή που έχουν, ώστε να καταφέρουμε να βλέπουμε την Ακρόπολη ανεμπόδιστα. Αυτός είναι ο πολιτισμός.  
      Επομένως κλείνοντας θέλω να πω ότι τιμώ τον Βαγγέλη Παπαθανασίου. Ξέρω ότι είναι ένας άνθρωπος, που  θέλει να επιστρέψει στη χώρα του. Πιστεύω πως ακόμα και μόνος του θα το έκανε, αν του το λέγαμε, έτσι ώστε να δώσει το έναυσμα και στους υπόλοιπους κατόχους των σπιτιών, να μπορέσουν να φύγουν από εκεί. Όλοι οι άνθρωποι του πολιτισμού μου μιλάνε γι’ αυτό το θέμα. 
      Ο κ. Μαγκριώτης ωραία τα λέει, αλλά είκοσι χρόνια που κυβερνούσατε –για να λέμε και την πραγματικότητα- γιατί δεν τα κάνατε;
Δεν κάνατε τίποτα. Και θέλετε στα τρία χρόνια της Νέας Δημοκρατίας, να λυθούν από τον κ. Βουλγαράκη, από την κ. Γιαννάκου, όλα αυτά τα οποία δεν λύθηκαν τόσα χρόνια; Κι εμείς τα λύνουμε. Φέρνουμε το νόμο-πλαίσιο –επειδή μιλάμε και για άλλα θέματα- κάνουμε την αλλαγή του άρθρου 16, για το οποίο θα δούμε μη μας την κάνει ο γενικός εισαγγελεύς στο τέλος. Για να καταλάβετε πόσο δίκιο είχαμε. Τα λέγαμε αυτά για τον Οκτώβριο. Τρεις άνθρωποι σας ανάγκασαν να αλλάξετε στάση.
      ΙΩΑΝΝΗΣ ΜΑΓΚΡΙΩΤΗΣ: Ποιοι είναι;
      ΙΩΑΝΝΗΣ ΙΩΑΝΝΙΔΗΣ: Ποιοι είναι; Τρεις: Ο Λοβέρδος, ο Βενιζέλος και ο Κοσμίδης. Ο Κοσμίδης, δηλαδή, είναι εκπρόσωπος και γι’ αυτό το λόγο έπαιξε και τόσο μεγάλο ρόλο. Αλήθειες δεν θέλετε να λέμε εδώ μέσα;
      Επομένως θα πρέπει η πολιτεία να στέκεται δίπλα σ’ όλους αυτούς τους ανθρώπους και να τιμά και να αναγνωρίζει το έργο και την προσφορά τους και να μη βλέπουμε καμμία γενναιοδωρία έναντι κάποιων άλλων και φειδώ έναντι άλλων. 
      Για μένα, λοιπόν, το βασικότερο είναι η συμφωνία που μπορεί να κάνει, που εγώ νομίζω ότι ούτε ο ίδιος θα το θέλει αυτό το πράγμα, το να κάνει συμφωνία με τον εαυτό του. Και δεύτερον, θα πρέπει κάποτε να φροντίσουμε γι’ αυτό το θαύμα της Ακρόπολης, όταν μάλιστα λέμε για πολιτιστική κληρονομιά. Όταν λέμε για τουρισμό, ο τουρισμός έχει διάφορες μορφές. Το πρώτο, λοιπόν, είναι η κληρονομιά μας και βλέπετε ότι και στην Ευρώπη μιλούν για τον πολιτισμό και λένε «τι καλά που υπάρχει ο ελληνικός πολιτισμός και φθάσαμε ως εδώ». 
      Κύριε Υπουργέ, επειδή ξέρω ότι πραγματικά πονάτε, ότι είστε ευαίσθητος και ότι προσπαθείτε να φέρετε πίσω αυτά που μας ανήκουν, θέλω αυτό το θέμα -παρ’ όλο που δεν είναι δικό σας και το ξέρω- να το δείτε πραγματικά και να έχουμε την Ακρόπολη μ΄ όλο το μεγαλείο της. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Ιωαννίδη. 
	Ο Υπουργός Πολιτισμού κ. Βουλγαράκης έχει το λόγο.
	ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρίες και κύριοι συνάδελφοι, η αλήθεια είναι ότι είμαι, πραγματικά, εντυπωσιασμένος και για τα δύο σκέλη της συζήτησης, τα οποία ουσιαστικά είχε η σημερινή διαδικασία: και για το σκέλος του παρελθόντος και για το σκέλος του παρόντος, στο οποίο εμπεριέχεται και το σκέλος του μέλλοντος. 
      Και τι εννοώ λέγοντας «σκέλος του παρελθόντος»; Εννοώ ότι κανείς σ’ αυτήν την Αίθουσα, δεν έχει προκύψει διά παρθενογενέσεως. Όλα τα κόμματα έχουν μια μικρή ή μεγάλη ιστορία, αρχής γενομένης από την Μεταπολίτευση, και κυρίως τα δύο μεγάλα κόμματα έχουν κι ένα κυβερνητικό παρελθόν. Εμείς έχουμε και ένα κυβερνητικό παρόν και πιστεύω ότι θα έχουμε και μέλλον.
      Το λέω αυτό, διότι υπήρξαν διάφορες παρεμβάσεις από συναδέλφους του ΠΑ.ΣΟ.Κ., οι οποίοι μιλούσαν λες και τα πράγματα δημιουργήθηκαν για πρώτη φορά σήμερα. Και θα πω δύο-τρία παραδείγματα γι’ αυτό. 
      Όσον αφορά τη μεγάλη κι εκτενή αναφορά που έγινε από τον κ. Γείτονα στον κινηματογράφο, με την επίκληση διαφόρων διαδικασιών που θα έπρεπε να είχαν γίνει και διαφόρων νόμων που θα έπρεπε να είχαν εφαρμοστεί και ειδικότερα γι’ αυτό το 1,5%, σκόπιμο είναι η Εθνική Αντιπροσωπεία να θυμηθεί ότι αυτό το 1,5% των τηλεοπτικών δικαιωμάτων, ψηφίστηκε όταν το 1993 Υπουργός ήταν η κ. Μπακογιάννη. Έπεσε η Νέα Δημοκρατία. Έκτοτε δεν εφαρμόστηκε ποτέ. Έγινε σωρεία προσφυγών στα ευρωπαϊκά δικαστήρια και στην Ελλάδα, υπήρξαν δεδικασμένα και σήμερα έρχεται το ΠΑ.ΣΟ.Κ. και λέει: «Γιατί δεν εφαρμόζετε το 1,5%»; Από το 1993! 
      Ετέθη το θέμα των τίτλων σπουδών. Ορθώς τίθεται το θέμα των τίτλων σπουδών. Όμως θα έπρεπε κάποιος να συνυπολογίσει ότι όταν μέσα σ’ ένα βράδυ οι σχολές του Υπουργείου Πολιτισμού καταργήθηκαν από τις κυβερνήσεις του ΠΑ.ΣΟ.Κ., θα έπρεπε να οριστούν οι αντιστοιχίες, οι ισοτιμίες, να προβλεφθούν νέα τμήματα, να δει κάποιος τι θα κάνει με τους αποφοίτους οι οποίοι τότε υπήρξαν, τι θα κάνει μ’ αυτούς οι οποίοι φοιτούσαν στις σχολές κι όχι σήμερα, μετά από δέκα-δεκαπέντε χρόνια να λέτε: «τι θα κάνετε τώρα;» για τα δεκαπέντε χρόνια που περάσανε. Θέλω με λίγα λόγια να σας πω ότι στη συζήτηση αυτή καλό είναι κάποιος να προσέχει και τι λέει σε σχέση και με το προηγούμενο παρελθόν, το οποίο εκφράζει σε πολύ μεγάλο βαθμό στην Αίθουσα αυτή. 
      Μέρος αυτού του ζητήματος, είναι και η συζήτηση που γίνεται για τα συγκεκριμένα κτήρια της Ακρόπολης. Εγώ δεν θα πω ότι είμαι ο πιο ευαίσθητος όλων. Θα πω όμως ότι είμαι, τουλάχιστον, το ίδιο ευαίσθητος με όλους σας. Τίθεται, λοιπόν, το εξής απλό ερώτημα: Γιατί, κυρίες και κύριοι συνάδελφοι, όταν υπήρξε ένα πρόγραμμα απαλλοτριώσεων-«μαμούθ» για το Μουσείο της Ακρόπολης εξαιρέθηκαν αυτά τα δύο κτήρια; 
      Υπάρχουν στη Βουλή παραπάνω από δεκαπέντε-είκοσι ερωτήσεις από εκείνη την περίοδο. Γιατί τα εξαιρέσανε; Γιατί τότε με πολύ χαμηλές τιμές –και όχι σήμερα που το Μουσείο της Ακρόπολης έχει εκτινάξει τις τιμές- δεν τα απαλλοτριώσατε και σήμερα μας ασκείτε κριτική; Και, κυρίως, γιατί παραπλήσιο οίκημα, το οποίο εμποδίζει, πραγματικά, τη θέα στην Ακρόπολη, χαρακτηρίστηκε ως διατηρητέο μνημείο, που σήμερα για να πέσει, πρέπει να γίνει μια τεράστια διαδικασία και ένας τεράστιος αγώνας δρόμου με το Συμβούλιο της Επικρατείας, με το Συμβούλιο Νεωτέρων Μνημείων, για να δούμε αν, τελικά, καταφέρουμε, το κτήριο αυτό να βγει από τη θέση του; 
      Θέλω να πω –και σας το είπα και στην Επιτροπή- πως γνωρίζετε ότι ο ομιλών ζυγίζει τις κουβέντες του. Τις ζυγίζει πραγματικά. Θα ήθελα, όταν συζητάτε θέματα, που σχετίζονται μ΄ αυτά τα οποία συζητούμε στην Αίθουσα και αφορούν τον πολιτισμό, να ζυγίζετε κι εσείς τις κουβέντες σας, εκτός εάν κάνετε μια γενική ομολογία ότι, πράγματι, αυτά που έγιναν στο παρελθόν ήταν απαράδεκτα, δεν τα συμμεριζόμαστε, κάνουμε πολύ κακά και εκεί και θα μπούμε σε μια νέα βάση της συζήτησης. Όμως δεν μπορεί κάποιος να είναι και τιμητής και να έχει την απόφαση αυτής της διαδικασίας. 
      Θέλω, λοιπόν, να πω…
      ΓΕΩΡΓΙΟΣ ΛΙΑΝΗΣ: Σοβαρά το λέτε αυτό το επιχείρημα; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Νομίζω ότι ήμουν σαφής.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ πολύ. Κύριε Λιάνη, παρακαλώ. Ακουστήκατε χωρίς διακοπές όλοι σας! Παρακαλώ! 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, δε νομίζω ότι μπορώ να γίνω σαφέστερος. Ήμουν πάρα πολύ σαφής. Είπα ότι όταν το ΠΑ.ΣΟ.Κ. είχε την ευκαιρία να απαλλοτριώσει με χαμηλό τίμημα τα κτήρια πέριξ του νέου Μουσείου της Ακρόπολης, το οποίο θα το έχτιζαν, θα μπορούσε να το κάνει, όμως εξαιρέθησαν τα κτήρια αυτά και ρώτησα γιατί. 
      Σήμερα, η απαλλοτρίωση αυτή, αν υπάρξει –και να μην έχετε καμμία αμφιβολία ότι εμείς θα κάνουμε τη δουλειά μας- θα κοστίσει πάρα πολλές φορές επάνω απ’ αυτήν την τιμή την οποία είχατε. Το ερώτημα είναι λοιπόν, γιατί δεν το κάνατε τότε, αφού είχατε αυτήν την ευαισθησία, την οποία έχετε και σήμερα, με τον Παρθενώνα και όλα αυτά τα οποία ορθά και καλά είπατε. Όμως, θα πρέπει να έχετε το θάρρος να πείτε…
      ΙΩΑΝΝΗΣ ΙΩΑΝΝΙΔΗΣ: Αυτή είναι η διαφορά μας, κύριε Υπουργέ. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Και κυρίως, γιατί εκείνη την περίοδο χαρακτηρίστηκε μνημείο πολιτισμού παρακείμενο κτήριο, το οποίο σήμερα εμποδίζει το νέο Μουσείο της Ακρόπολης και αυτό θα πρέπει να εξηγηθεί στην Αίθουσα αυτή. Μην έχετε αμφιβολία ότι στη διάρκεια επερωτήσεως που θα έχω τα χαρτιά μου –γιατί τώρα, για να είμαι ειλικρινής, δεν περίμενα να κάνουμε τέτοια συζήτηση- θα έχω τη δυνατότητα να τα παρουσιάσω στην Εθνική Αντιπροσωπεία. 
      (Στο σημείο αυτό, την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τώρα, θέλω επίσης να είμαι σαφής σε δύο πράγματα. Δεν έχει καμμία σχέση το Ίδρυμα με συγκεκριμένα ακίνητα συγκεκριμένης διεύθυνσης. Δηλαδή, για το Ίδρυμα αναφέρεται ότι ακίνητα μπορούν να δωριστούν σ' αυτό και ο δωρητής, όπως συμβαίνει σε όλα αυτά τα ιδρύματα, επιφυλάσσει για τον εαυτό του τη δυνατότητα να κατοικήσει σ' αυτό εφ’ όρου ζωής, εφόσον παραχωρήσει το δικό του ακίνητο στο Ίδρυμα. 
      Αυτό, πρώτα απ’ όλα, δεν αποκλείει, αν η ελληνική πολιτεία αποφασίσει να εκποιήσει ένα ακίνητο που είναι δωρισμένο σε ένα ίδρυμα, να το εκποιήσει, όπως συμβαίνει με πάρα πολλά ιδρύματα –Εθνικής Τραπέζης, Ο.Τ.Ε., Τράπεζα της Ελλάδος, Εκκλησίες κ.λπ.- ή να το ρίξει, εάν χρειαστεί, ή να το κάνει πάρκο, ενδεχομένως. 
      Πού είδατε ότι απαγορεύεται αυτό το πράγμα; Κανένας δεν απαγορεύει σε κανέναν τίποτα. Υπάρχει πάντα η δυνατότητα της διοικητικής επιβολής εκ μέρους του ελληνικού δημοσίου, στο βαθμό που θα αποφασίσει ότι αυτό είναι το συμφερότερο για το ελληνικό δημόσιο. Λέει μέσα ότι αυτό το Ίδρυμα έχει αυτό το ακίνητο, το οποίο ακίνητο απαγορεύεται να πέσει, απαγορεύεται να γίνει, απαγορεύεται, κ.λπ.; Πού τα είδατε γραμμένα αυτά; 
      Θα ήθελα δε στο σημείο αυτό να είμαστε πιο προσεκτικοί, όταν κάνουμε διαπιστώσεις. Εάν το ελληνικό δημόσιο αποφασίσει ότι κάποιο κτήριο δεν εξυπηρετεί τους μείζονες σκοπούς της πολιτείας, τότε το κτήριο αυτό θα πέσει. Εάν αποφασίσει η πολιτεία ότι δεν ενοχλεί, θα παραμείνει. 
      Πάντως, γι’ αυτό το Ίδρυμα δεν αναφέρονται συγκεκριμένα ακίνητα, δεν δεσμεύει την ελληνική πολιτεία οποιαδήποτε πράξη η οποία μπορεί να υπάρξει στο μέλλον από οποιονδήποτε δωρητή, για οποιοδήποτε ακίνητο και κυρίως δεν υπάρχει δέσμευση ούτε από την Πολεοδομία ούτε από κανέναν άλλο. Άρα, λοιπόν, αυτή η συζήτηση θεωρώ ότι είναι άνευ ουσίας. 
      ΓΕΩΡΓΙΟΣ ΛΙΑΝΗΣ: Πού θα στεγαστεί, κύριε Υπουργέ, το Ίδρυμα;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Στη διάρκεια της επιτροπής πράγματι έγιναν ορισμένες τοποθετήσεις, οι οποίες έκαναν και μένα να δω το θέμα λίγο πιο διεξοδικά, όπως αυτή η κουβέντα που σας είπα προηγουμένως για το συγκεκριμένο ακίνητο και σας εξήγησα ότι αυτό δεν δεσμεύει καθόλου την ελληνική πολιτεία για το μέλλον. Αν η ελληνική πολιτεία θέλει να πέσει αυτό το οίκημα, τότε το οίκημα θα πέσει. Ή εάν είναι να απαλλοτριωθεί, θα απαλλοτριωθεί. Δεν έχει καμμία σχέση, εάν αυτό δωρηθεί ή δεν δωρηθεί. Έτερον, εκάτερον. Άλλωστε, δωρεά είναι, το ελληνικό δημόσιο δεν πληρώνει τίποτα γι’ αυτό. 
      Το Ίδρυμα, επίσης, εδρεύει στην Αθήνα. Το λέει το άρθρο 1, παράγραφος 2. Δεν χρειάζεται καμμία διευκρίνιση σ' αυτό. Τώρα, ως προς το πού θα εδρεύει συγκεκριμένα, προφανώς τα ιδρύματα μπορούν να έχουν μία ελευθερία. Να εδρεύουν σήμερα σε μία διεύθυνση, αύριο σε μία άλλη, μεθαύριο σε μία τρίτη. Έτσι συμβαίνει με όλα τα ιδρύματα. 
      Γιατί το σχέδιο αυτό έρχεται με νόμο; Το σχέδιο αυτό έρχεται με νόμο, διότι προβλέπονται μέσα ορισμένες διαδικασίες φορολογικών απαλλαγών και δεν είναι η πρώτη φορά, κυρίες και κύριοι συνάδελφοι, που γίνεται αυτό σε ιδρύματα. Να μην πω ότι τα περισσότερα από τα άρθρα του –είναι συμβολαιογραφική πράξη στην πραγματικότητα- είναι αντιγραφή άλλων ιδρυμάτων, τα οποία έχουν περάσει από τη Βουλή, όπως το Ίδρυμα του Ανδρέα Παπανδρέου, της Μελίνας Μερκούρη, του Αντώνη Τρίτση, Μελετών Ιστορίας κ.λπ. και διάφορα άλλα. Αυτό δεν έχει κανέναν υπαινιγμό, αλλά αυτή είναι η πραγματικότητα, διότι τα ιδρύματα έχουν συγκεκριμένη διαδικασία, έχουν συγκεκριμένες φορολογικές ατέλειες και γι’ αυτό περνάνε από τη Βουλή. Εάν ο Έλληνας νομοθέτης δεν ήθελε να επιφυλάξει ατέλειες, τότε πράγματι θα μπορούσε να γίνει ένα προεδρικό διάταγμα, το οποίο να τροποποιείται με διάφορες αποφάσεις κ.λπ.. Η ουσία της υπόθεσης είναι όμως, ότι αυτό είναι μια συνήθης διαδικασία η οποία γινόταν, γίνεται και θα γίνεται και θα γίνεται σε εξαιρετικές περιπτώσεις. 
      Τώρα, επί της συγκεκριμένης διαδικασίας, το αν το κεφάλαιο είναι άλφα, βήτα ή γάμα: Ξέρετε, στο χωριό μου υπάρχει μία παροιμία. Λένε: «Του χαρίζουν ένα γάιδαρο, τον κοιτάει και στα δόντια». Θέλω να πω ότι εδώ υπάρχει μία τάση δωρεάς για διάφορους πολιτιστικούς σκοπούς. Δεν έχει σημασία τόσο το κεφάλαιο το οποίο δωρίζεται, διότι ο κ. Παπαθανασίου δεν είναι κανένας δισεκατομμυριούχος ο οποίος, ως πλούσιος δωρίζει την περιουσία του, όπως –ας πούμε- κάποιος ο οποίος, θα ήθελε να κάνει ένα μεγάλο ίδρυμα. Εννοώ, δηλαδή, να παραχωρήσει πάρα πολλά χρήματα. Το ουσιαστικό περιουσιακό στοιχείο του Ιδρύματος –το οποίο, επιτρέψτε μου να πω, δεν μπορεί να υπολογιστεί ακριβώς- είναι τα πνευματικά δικαιώματα, διότι αυτή η διαδικασία των πνευματικών δικαιωμάτων είναι κάτι το οποίο θα εισφέρει στο Ίδρυμα πάρα πολλές χιλιάδες ευρώ. 
      Νομίζω ότι μπορεί κάποιος πολύ εύκολα να δει από τις φορολογικές δηλώσεις του κ. Παπαθανασίου, πόσα πνευματικά δικαιώματα εισπράττει και μάλιστα από τις εταιρείες πνευματικών δικαιωμάτων τι κατανομή γίνεται. Αυτή θα είναι η σημαντικότερη περιουσία του Ιδρύματος, συν όσα ακίνητα πάνε σε αυτό. 
      Ο άνθρωπος, λοιπόν, επιθυμεί όλα αυτά με τον άλφα ή με τον βήτα τρόπο να περιέλθουν μέσω ενός ιδρύματος, τελικά στο ελληνικό δημόσιο. 
      Και τι λέει εδώ πέρα; Λέει –και εκεί σωστά έγινε αυτή η τροποποίηση, η οποία επισημάνθηκε στην επιτροπή και τη δεχτήκαμε με αλλαγή της συμβολαιογραφικής πράξης ολόκληρη- ότι όλα αυτά τελικά θα μείνουν στην Ελλάδα με τον άλφα ή με τον βήτα τρόπο: Σε μουσείο που γίνεται εδώ πέρα, αν δεν υπάρχει συγκεκριμένο μουσείο, σε άλλο μουσείο ελληνικό το οποίο να ενδιαφέρεται, αν δεν υπάρχει και αυτό, το μεν κινητό κομμάτι σε οποιοδήποτε μουσείο της αλλοδαπής –προσωπικά μου φαίνεται απίθανο να μην ενδιαφερθεί κανένας- η δε ακίνητη περιουσία θα παραμείνει στην Ελλάδα. 
      Συνεπώς, γιατί μιλάμε εδώ πέρα; Ουσιαστικά, η όλη διαδικασία είναι περί «όνου σκιάς». Και το λέω, διότι νομίζω ότι η παρέμβαση η οποία έχει γίνει στο νόμο, είναι πάρα πολύ σαφής.
      Ετέθη τώρα το θέμα για το πώς θα γίνονται οι χορηγίες για αρχαιολογικές ανασκαφές. Μα, αυτό θα γίνει με το νόμο των χορηγιών. Υπάρχει ο νόμος των χορηγιών –να θυμίσω στον κύριο συνάδελφο ότι δεν είναι δύο τα νομοσχέδια που έχουμε ψηφίσει το τελευταίο διάστημα, αλλά είναι το τέταρτο, το οποίο έρχεται και έπονται στη σειρά άλλα δύο- και θα γίνουν με βάση τη διαδικασία του νόμου περί χορηγιών, ο οποίος έχει ήδη ξεκινήσει και παράγει τα αποτελέσματά του. 
      Μάλιστα, ελπίζω να έχω τη δυνατότητα σε λίγες μέρες που θα ανακοινώσω το Πολιτιστικό Πρόγραμμα της Ελλάδας για την Κίνα –γιατί το έτος 2008 είναι αφιερωμένο στην Ελλάδα, από την Κίνα- να ανακοινώσω και ένα μεγάλο κομμάτι χορηγών, οι οποίοι θα δώσουν χρήματα για να γίνει αυτό το έτος, το οποίο θα κόστιζε σε άλλες περιπτώσεις πάρα πολλά εκατομμύρια ευρώ. 
      Υπάρχουν νόμοι και υπάρχουν διαδικασίες. Έχουμε μεριμνήσει να μπουν τα πράγματα σε μία σειρά. Γιατί τα κάνουμε δύσκολα τα πράγματα; Εγώ αντιλαμβάνομαι ότι η Αντιπολίτευση έχει κάποιες συγκεκριμένες ρότες, που πρέπει κανείς να πάει. Το καταλαβαίνω. Έχω την εντύπωση, όμως, ότι υπάρχουν και κάποια όρια στην αντιπολίτευση, γιατί καλό είναι να βλέπει κάποιος τα πράγματα και λίγο πιο απλά καμμιά φορά. Εντάξει, μπορεί να υπάρξει κάτι στο οποίο να κονταροχτυπηθούμε, να πούμε πράγματα κ.λπ.. Είναι πιθανόν. Ίσα- ίσα, εγώ νομίζω πως αυτό έχει και μία διαδικασία βελτίωσης. Αλλά, από την άλλη πλευρά πρέπει να έχει πάντα κάποιος υπ΄όψιν του, ότι όταν μιλάμε για αυταπόδεικτα, δεν χρειάζονται πολλές κουβέντες, κυρίες και κύριοι συνάδελφοι.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κύριε Υπουργέ, σας άκουσα με προσοχή. Προσπαθήσατε –είναι αλήθεια- στην ομιλία σας με πολύ ευαισθησία να ξεφύγετε από το κεντρικό πρόβλημα που μας απασχολεί σ’ αυτήν την Αίθουσα και σε αυτό το σχέδιο νόμου. Εμείς δεν είμαστε κατά των ιδρυμάτων με κανένα τρόπο, είμαστε υπέρ, όπως και του συγκεκριμένου υπέρ.
      Υπάρχει ένας καλλιτέχνης. Ακούστηκαν από όλους εμάς τα καλύτερα λόγια γι’ αυτόν τον καλλιτέχνη –και τα εννοούμε απολύτως- αλλά υπάρχει ένα ίδρυμα, το οποίο δεν έχει κτήριο και δεν έχει στέγη, ενώ όλοι ξέρουμε, το ξέρετε και εσείς, κύριε Υπουργέ, ότι υπάρχει κτήριο και στέγη. Τι κάνει νιάου-νιάου στα κεραμίδια; Αν είχε κεραμίδια κιόλας, διότι ένα εξ αυτών είναι και αυθαίρετο, το πανωσήκωμα. 
      Αυτό, λοιπόν, είναι και το πρόβλημά μας. Και δεν είναι πρόβλημα της Αντιπολίτευσης. Είμαι σίγουρος ότι είναι –και θα είναι- πρόβλημα όλων. 
      Πιστεύω ότι θα υπάρξει, κύριε Υπουργέ –και πάρτε το σοβαρά αυτό που σας λέω- κατακραυγή. Με τα εγκαίνια που θα γίνουν του περίφημου Μουσείου της Ακρόπολης και με τη συρροή του κόσμου –Ελλήνων και ξένων- σ’ αυτό το Μουσείο, να είστε σίγουρος ότι θα υπάρξει κατακραυγή γι’ αυτό το κτήριο, το έκτρωμα, το οποίο υπάρχει μεταξύ Ιερού Βράχου και του νέου Μουσείου της Ακροπόλεως. Και τότε, δεν θα είναι καλό που θα συνδέεται το όνομά σας με την παραμονή του κτηρίου αυτού εκεί, διότι γίνεται αυτό το Ίδρυμα και συν τοις άλλοις γίνεται –και επισπεύδετε το νομοσχέδιό σας- το κτήριο αυτό, το οποίο απ’ ό,τι μαθαίνουμε θα έχει και κάποιες ανακατασκευές τώρα, αυτές τις μέρες, για να είναι η έδρα ακριβώς του Ιδρύματος αυτού και μάλιστα και η έδρα και η κατοικία. 
      Ειπώθηκε από όλους –ακόμα και από τους Βουλευτές της Συμπολιτεύσεως και αυτό τους τιμά ιδιαιτέρως- «καλά, σ’ ένα θέμα όπως είναι η Ακρόπολη και ο Παρθενώνας, δεν μπορούμε να συμφωνήσουμε όλοι μας;». Καλά σε όλα τα άλλα, έχουμε τις αντιδικίες μας, τις διαφορετικές θέσεις, τις πολιτικές. Δεν μπορούμε σ’ αυτό τουλάχιστον να συμφωνήσουμε; Δεν ξέρουμε όλοι μας το σύμβολο «Παρθενώνας;» 
      Πόσος καιρός είναι που εσείς πήγατε εκεί και εγκαινιάσατε και μία σχετική πλάκα, στην οποία αναφέρεται μέσα ότι ο Παρθενώνας είναι το πρώτο αρχαιολογικό μνημείο της Ευρώπης; Εκεί συμφωνούμε όλοι, έτσι δεν είναι; Συμφωνεί όλη η Ευρώπη. 
      Παρεπόμενο, λοιπόν, αυτού είναι η ίδρυση και η ανοικοδόμηση του Μουσείου της Ακροπόλεως. Το ξέρετε πολύ καλά. Και επενδύει η ελληνική πολιτεία, όχι η Νέα Δημοκρατία  ή το ΠΑ.ΣΟ.Κ. Επενδύει η ελληνική πολιτεία πολλά σ’ αυτό Μουσείο της Ακροπόλεως. 
      Είναι δυνατόν, λοιπόν, να επιτρέπουμε στο ενδιάμεσο να υπάρχει αυτό το περίφημο κτήριο, όταν η ελληνική πολιτεία διέθεσε σαράντα τέσσερα εκατομμύρια ευρώ για να γίνουν απαλλοτριώσεις; Έχουν διατεθεί από αυτό το ποσό, απ’ ό,τι γνωρίζω, τριάντα έξι ή τριάντα επτά εκατομμύρια ευρώ και έχουν πέσει όλα τα κτήρια, τα παρακείμενα του Μουσείου. Και έχει μείνει αυτό το κτήριο.
      Είναι δυνατόν, λοιπόν, όλοι μας να συναινέσουμε, προκειμένου να υπάρχει αυτό το κτήριο εκεί, το οποίο εμποδίζει καταφανώς, κάτι το οποίο ξέρουν όλοι, ακόμα και οι πέτρες οι ίδιες, οι αρχαίες εκεί; Φθάσαμε στο σημείο ο αρχιτέκτονας που έκανε το Μουσείο της Ακρόπολης στην απελπισία του επάνω να προτείνει να βάλουμε κάποιο πανό μπροστά, που να δείχνει ό,τι κρύβει αυτό το κτήριο πίσω του, προκειμένου να υπάρξει αυτή η ψευδαίσθηση. Αν είναι δυνατόν! Θα δημιουργηθεί ένα επιπλέον «κιτς» δηλαδή. Και επαναλαμβάνω ότι αυτό προτάθηκε μέσα στην απελπισία.
      Δεδομένου, λοιπόν, ότι αυτό το κτήριο είναι «κάρφος οφθαλμών» και δεδομένου ότι αναφέρεστε στο παρελθόν και είπατε διάφορα πράγματα, σας λέμε ότι υπάρχει ένα υπέρτερο συμφέρον. Δεν μας ενδιαφέρει ποιος έκανε λάθος. Τι εννοείτε «να έχουμε το θάρρος»;  Το έχουμε το θάρρος. Όποιος είχε κάνει λάθος σ’ αυτό το θέμα, να το σβήσουμε το λάθος αυτό, αλλά να το σβήσουμε όλοι μαζί και όχι να το πιστοποιήσουμε σήμερα με το νομοσχέδιό σας. 
Πιστεύω, λοιπόν –και σ’ αυτό θα πρέπει να συμφωνήσουμε όλοι- ότι το Ίδρυμα του Παπαθανασίου -τον οποίο, επαναλαμβάνω, ότι τιμούμε όλοι- το θέλουμε όλοι. Καλό κάνει. Είμαστε πολύ θετικοί απέναντί του, αλλά το κτήριο που υπάρχει εκεί πρέπει να φύγει. 
      Και πιστεύω ότι, όπως και εσείς μένετε εντυπωσιασμένος και απορείτε με πολλά πράγματα, θα σας απαντούσα ότι και εγώ μένω εντυπωσιασμένος και απορώ πώς μπορείτε, κύριε Βουλγαράκη, να δεχτείτε αυτό το πράγμα. Χωρίς αμφιβολία, κάποια μέρα θα φύγετε από Υπουργός και εμείς θα φύγουμε από Βουλευτές. Όμως, το κτήριο αυτό θα το έχετε εγκρίνει εσείς με τις ενέργειές σας, κάτι που θα είναι μεγάλο λάθος. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Χυτήρη. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Τασούλας. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο για τρία λεπτά. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Ευχαριστώ, κύριε Πρόεδρε.
      Κύριε Πρόεδρε, θέλω απλώς να κάνω την εξής παρατήρηση. Κατά τη διάρκεια της τοποθέτησής μου, εξήγησα ότι το κτήριο αυτό δεν συνδέεται με το Ίδρυμα. Δηλαδή, το Ίδρυμα δεν συνδέεται με οποιοδήποτε συγκεκριμένο κτήριο.
      Τώρα, θέλω να πω ένα άλλο πράγμα, το οποίο προηγουμένως δεν είπα. Στο Υπουργείο Πολιτισμού έχουν γίνει ενέργειες, ούτως ώστε όσα κτίρια ενοχλούν την περιοχή να πέσουν, να φύγουν, να απαλλοτριωθούν. Πρόκειται για μια διαδικασία, η οποία είναι σε εξέλιξη. 
      Και είπα προηγουμένως –το λέω και τώρα πιο περιγραφικά- ότι είναι έτερον εκάτερον το πού θα είναι το Ίδρυμα και το τι είναι το συγκεκριμένο κτήριο. Δεν ενδιαφέρει. Δεν ενδιαφέρει! Το νέο μουσείο της Ακρόπολης κάποια στιγμή θα έχει έναν καθαρό περίγυρο. Υπάρχουν πάρα πολλές δικαστικές εμπλοκές στο Συμβούλιο της Επικρατείας, οι οποίες είναι γνωστές σ’ αυτούς οι οποίοι «παροικούν την Ιερουσαλήμ» και οι οποίες κάποια στιγμή θα ξεκαθαρίσουν, η διαδικασία θα απλοποιηθεί, όσα κτίρια ενοχλούν την περιοχή, θα αγοραστούν, θα απαλλοτριωθούν από το ελληνικό δημόσιο και θα πέσουν. Τελεία και παύλα. Έτερον εκάτερον. 
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Χυτήρη. 
       ΤΗΛΕΜΑΧΟΣ ΧΥΤΗΡΗΣ: Αν δηλωθεί δηλαδή, κύριε Υπουργέ, από το ‘Ιδρυμα ή από τον ιδρυτή του Ιδρύματος ότι αυτό θα είναι η στέγη του Ιδρύματος, θα ψηφίζουμε πάλι; Θα το δεχτείτε αυτό, κύριε Υπουργέ;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Τι πειράζει αυτό; Δεν δεσμεύεται το ελληνικό δημόσιο. 
      ΠΡΟΕΔΡΕΥΩΝ (Γεώργιος Σούρλας): Ας προχωρήσουμε, κύριοι συνάδελφοι.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Σήμερα αποφασίζουμε για τη σύσταση ενός Ιδρύματος το οποίο θα συμβάλλει στην έρευνα, μελέτη και καλύτερη κατανόηση του υψίστου πολιτιστικού φαινομένου της μουσικής στη χώρα μας. Και αυτό το Ίδρυμα γίνεται από έναν εργάτη της μουσικής, παγκοσμίου κύρους και συμπατριώτη μας, τον Ευάγγελο Παπαθανασίου, τον «Vaggelis». 
      Τα υπόλοιπα ζητήματα έχουν να κάνουν με το ότι το ΠΑ.ΣΟ.Κ. δεν ακολουθεί μόνο την πλατωνική υπόδειξη «μουσικήν ποίει και εργάζου», αλλά ακολουθεί και την άλλη υπόδειξη «νάφε και μέμνασο απιστάν», δηλαδή να είσαι νηφάλιος και δύσπιστος. Και είναι δύσπιστο πλέον για τα πάντα. Είναι δύσπιστο ακόμα και για θέματα που αφορούν τις δικές του ευθύνες και «ζητάει και τα ρέστα» για θέματα τα οποία θα μπορούσε να τα είχε λύσει φθηνότερα και αποτελεσματικότερα σήμερα που τα ίδια θέματα, επειδή δεν τα έλυσε φθηνότερα και εγκαίρως, έγιναν ακριβότερα και πολυπλοκότερα. 
      «Μουσικήν…», λοιπόν, «…ποίει και εργάζου». Να κάνεις μουσική και να εργάζεσαι. Αυτό κάνει το Υπουργείο Πολιτισμού. Η έννοια της μουσικής σ’ αυτή τη ρήση του Πλάτωνα είναι γενικότερη -να καλλιεργείς, δηλαδή, τον πολιτισμό- και τα ιδρύματα στην Ελλάδα δεν υποκρύπτουν ούτε εύνοιες, ούτε τίποτα. Υπάρχει παλιά παράδοση στην Ελλάδα. Ήδη με νόμο του 1939 ρυθμίστηκε για πρώτη φορά το καθεστώς των ιδρυμάτων, τα οποία υπόκεινται σε εποπτεία από τη Διεύθυνση Κληροδοτημάτων του Υπουργείου Οικονομικών. Το Υπουργείο Οικονομικών ελέγχει την επιτέλεση των σκοπών των ιδρυμάτων. Ο Αστικός Κώδικας ρυθμίζει τα των ιδρυμάτων, τα οποία είναι περιουσία ταγμένη υπέρ εκπληρώσεως ενός σκοπού.
      Και το ότι τα ιδρύματα στην Ελλάδα συνιστώνται σήμερα με νόμο -παλαιότερα με βασιλικό διάταγμα- οφείλεται στο ότι η πολιτεία αναγνωρίζει ότι επιτελούν πολιτειακούς σκοπούς. Επιτελούν δηλαδή σκοπούς που θα μπορούσε να τους επιτελέσει το κράτος. Κι επειδή ακριβώς υποβοηθούν, συμπληρώνουν, αλλά καμιά φορά τα κάνουν καλύτερα από το κράτος, το κράτος τους δίνει το κύρος του νομοθετικού περιβλήματος μιας νομοθεσίας ή ενός διατάγματος, ώστε να μπορούν με κύρος να ασκούν το έργο τους, το οποίο άλλως όφειλε να επιτελέσει το κράτος. Και αυτές οι φορολογικές απαλλαγές, με τις οποίες ενισχύονται τα ιδρύματα, δεν είναι παρά μία παραδοχή ότι ο σκοπός τους είναι ακριβώς σκοπός που θα μπορούσε κάλλιστα να τον επιτελέσει το Υπουργείο Πολιτισμού ή το Υπουργείο Παιδείας. Κι επειδή ακριβώς βοηθάνε την πολιτεία με το να ερευνούν τη μουσική, να διαδίδουν τη μουσική, η πολιτεία δεν τους επιβαρύνει με φόρο, δεν τους δυσκολεύει τη ζωή.
      Η Βουλή, λοιπόν, καλείται να ψηφίσει την έγκριση της συστάσεως ενός Ιδρύματος, το οποίο θα συμβάλει στη διάδοση και διεύρυνση της μουσικής παιδείας και της μουσικής γνώσης στη χώρα μας. Το Υπουργείο Πολιτισμού πολύ καλά κάνει και διευκολύνει τη σύσταση αυτού του Ιδρύματος και υιοθετεί αυτό το Ίδρυμα. Αυτό δεν γίνεται ούτε για να πει έναν καλό λόγο ο κ. Παπαθανασίου για κανέναν, δεν γίνεται για να κατοχυρωθεί κάποιο ακίνητο που εμποδίζει τη θέα προς την Ακρόπολη, δεν γίνεται για κανέναν άλλο λόγο, παρά μόνο για να αποκτήσει το νομικό μηχανισμό ένας προικισμένος περί τη μουσική άνθρωπος, ώστε μέσω αυτού του νομικού μηχανισμού να επιτελέσει τη δουλειά του και να διαδώσει την εμπειρία του και τη γνώση του ακόμη καλύτερα.
      Το ΠΑ.ΣΟ.Κ., εκεί που θα έπρεπε τα πράγματα να είναι απερίφραστα και χωρίς καμία διαφωνία, επιδίδεται σε ασκήσεις διαφωνίας. Και είναι καλό σε αυτές τις ασκήσεις. Τις λύνει. Λύνει εύκολα τις ασκήσεις της διαφωνίας, εφευρίσκοντας διαφωνίες, επινοώντας διαφωνίες, γιατί δεν έχει την κουλτούρα, δεν έχει την ικανότητα, δεν έχει τη δυνατότητα να ξεπερνάει αυτή την εικόνα και να δείχνει αυτό που όλοι θέλουν σήμερα στην Ελλάδα: να δείχνει αυτό που ένας άλλος άνθρωπος του πνεύματος στην «ΚΑΘΗΜΕΡΙΝΗ» της Κυριακής, ο κ. Μάριος Ποντίκας –μου έκανε εντύπωση που διάβασα μια συνέντευξη ενός άλλου ανθρώπου του πνεύματος, του κ. Ποντίκα- είπε: «Σήμερα στην Ελλάδα η απαίτηση είναι, η Αντιπολίτευση να συγκυβερνά». Και δεν εννοούσε να συγκυβερνά με την έννοια ότι αποποιείται η Κυβέρνηση την ευθύνη, αλλά εννοούσε το βαθμό ωριμότητας και το είδος της κριτικής. Το ΠΑ.ΣΟ.Κ. δεν θέλει να συγκυβερνά, με την έννοια του να αναλαμβάνει ευθύνες. Θέλει να βρίσκει παντού αφορμή για διαφωνίες. 
      Αφού καταφέρατε, κύριοι συνάδελφοι, να βρείτε διαφωνίες και στο νομοσχέδιο για τη σύσταση του Ιδρύματος του κ. Βαγγέλη Παπαθανασίου, τότε στο θέμα της διαφωνίας είστε άπαιχτοι! Θερμά συγχαρητήρια!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τασούλα.
      Κυρία Κουντουρά, θέλετε να δευτερολογήσετε;
      ΕΛΕΝΑ ΚΟΥΝΤΟΥΡΑ: Όχι, κύριε Πρόεδρε, έχω καλυφθεί.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Ο κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, στην Επιτροπή Μορφωτικών Υποθέσεων, αλλά και σήμερα εδώ, ήμασταν όσο γίνεται περισσότερο διακριτικοί. Και ήμασταν εξαιρετικά διακριτικοί, γιατί το ζητούμενο δεν ήταν να αναλωθούμε σε επαίνους, αλλά να προφυλάξουμε. Οι έπαινοι για τον κ. Βαγγέλη Παπαθανασίου, όπως είπα και εισηγητικά, περισσεύουν και είναι πολλοί από το διεθνές στερέωμα του χώρου της μουσικής. Έτσι, οι δικοί μας έπαινοι εδώ είναι μία εξαιρετικά μικρή συμβολή για να σκιαγραφηθεί η προσωπικότητά του.
      Ζητήσαμε, λοιπόν, στην επιτροπή και χωρίς να κάνουμε καμία ιδιαίτερη αναφορά, να μας εξηγήσει ο κύριος Υπουργός τι είναι αυτό το δικαίωμα οίκησης εφ’ όρου ζωής, το οποίο αναφέρεται. 
      Ο κ. Χουρμουζιάδης, με εξαιρετικά επίσης λεπτό τρόπο, αναφέρθηκε στο φιλόσοφο ο οποίος δεν τολμούσε να παρουσιάσει το νεογνό στους φίλους του και είπε «τι θα παρουσιάσω τώρα;» αναφερόμενος στο νομοσχέδιο. 
      Ο κ. Ιωαννίδης έκανε ευθεία αναφορά στο άρθρο 3 και στο συγκεκριμένο οίκημα, το οποίο εμποδίζει τη θέα της Ακρόπολης.
      Ο κύριος Πρόεδρος της Επιτροπής Μορφωτικών Υποθέσεων κάλεσε σαφέστατα τον Υπουργό να αλλάξει και εκείνος είπε: «Δεν ξέρω αν μπορεί να αλλάξει κάτι, διότι εμπεριέχονται σε μια συμβολαιογραφική πράξη και θα πρέπει να έχουμε χρόνο για να ξαναδούμε τη συμβολαιογραφική πράξη κ.λπ.». Κλείνοντας ο κύριος Υπουργός δεσμεύτηκε ότι θα δει τους ιδρυτές, θα δει το προεδρείο και θα φέρει αλλαγές.
      Αντ’ αυτού, σήμερα τι διαπιστώνουμε; Είδατε ότι και κατά τη διάρκεια της εισήγησης εξακολουθούσαμε να είμαστε εξαιρετικά διακριτικοί γιατί περιμέναμε ο κύριος Υπουργός να δώσει μια ευθεία απάντηση. Τελικά ο κύριος Υπουργός εδώ ήταν επιθετικός και κυνικός λέγοντας ότι έγινε μια κίνηση πριν από κάποια χρόνια, δεν συμπεριλήφθηκε αυτό το σπίτι σ’ ένα πρόγραμμα κατεδαφίσεων, άρα εμείς γιατί να το βάλουμε τώρα σε πρόγραμμα κατεδαφίσεων; Και έπρεπε να υπάρξει η παρέμβαση του κ. Χυτήρη, να του πει ότι θα έχει πρόβλημα η προσωπική του εικόνα, για να σηκωθεί να κάνει παρέμβαση και να μας πει ότι έχει κινήσει το Υπουργείο Πολιτισμού πρόγραμμα για να κάνει απαλλοτριώσεις και κατεδαφίσεις. 
      Πότε τις κίνησε; Και γιατί δεν μας το είπε από την αρχή; Γιατί δεν μας το είπε στην επιτροπή Μορφωτικών Υποθέσεων; Τελικά, αν του ζητήσουμε συγκεκριμένα στοιχεία για το πότε ξεκίνησε αυτό το πρόγραμμα, έχει να μας τα πει; Δεν έχει, γιατί ήταν κάτι αμυντικό, το οποίο το εφηύρε εκείνη τη στιγμή.
      Κύριε Πρόεδρε, κύριοι συνάδελφοι, όπως σας το είπαν  ο κ. Λιάνης και ο κ. Χυτήρης, δεν μπορούμε «να κρυβόμαστε πίσω από το δάκτυλό μας» και επειδή μας αναγκάζει ο κύριος Υπουργός αυτή τη στιγμή να πούμε τα πράγματα με το όνομά τους, διαβάζω το άρθρο 3 την παράγραφο γ’ όπου λέει σαφέστατα: «Ο Ιδρυτής διατηρεί το δικαίωμα οικήσεως εφ’ όρου ζωής ως και φιλοξενίας προσκεκλημένων του Ιδρύματος, σε τυχόν υπ’ αυτού επιλεχθησόμενο ακίνητο, και δη σε συγκεκριμένο χώρο αυτού, ο οποίος θα προσδιορισθεί στο σχετικό συμβόλαιο μεταβιβάσεως λόγω δωρεάς, των υπολοίπων χώρων του εν λόγω ακινήτου χρησιμοποιηθησομένων για την εκπλήρωση των σκοπών του Ιδρύματος».
      Τελικά, όταν όλοι γνωρίζουμε ποιος είναι ο τόπος οίκησης και όταν γνωρίζουμε ότι εδώ φωτογραφίζεται με σαφήνεια ένα κτίσμα, είναι δυνατόν ο κύριος Υπουργός να αρνείται να πάρει συγκεκριμένη θέση; Του λένε όλοι ότι αυτό το οίκημα στη θέση που είναι, στο χώρο που είναι, δημιουργεί προβλήματα για τα εκατομμύρια των επισκεπτών, τα οποία θα έρχονται να δουν από το καινούργιο κόσμημα και καύχημα της Ελλάδας, το Μουσείο Ακρόπολης, το αρχαίο κόσμημα και καύχημα όχι απλώς της Ελλάδας, αλλά του δυτικού πολιτισμού, την Ακρόπολη.
      Μας είπε ο κύριος Υπουργός στην επιχειρηματολογία του ότι επειδή ένα παραπλήσιο του συγκεκριμένου ακινήτου, το οποίο το γνώριζε και μας το είπε ευθέως –δεν μπορεί να κρύβεται πίσω από το δάκτυλό του- χαρακτηρίστηκε παλιότερα σαν διατηρητέο, τώρα, λέει, καταλαβαίνετε τι χρειάζεται να κάνουμε; Να πάμε στο Συμβούλιο της Επικρατείας, να πάμε στο Κεντρικό Συμβούλιο Νεωτέρων Μνημείων. Ολόκληρη διαδικασία. 
      Η απόφαση, λοιπόν, που χαρακτηρίζει ένα κτήριο σαν διατηρητέο είναι τεράστιο πρόβλημα για να το αντιμετωπίσει ο Υπουργός Πολιτισμού. Αυτό εδώ το νομοσχέδιο, που φέρνει να ψηφίσουμε σήμερα στη Βουλή, το οποίο φωτογραφίζει συγκεκριμένα ακίνητα για συγκεκριμένες χρήσεις, τόσο του προέδρου και ιδρυτή, όσο και του Ιδρύματος που δημιουργείται, ε δεν είναι τεράστιο πρόβλημα στο πρόγραμμα που δήθεν άρχισε για απαλλοτριώσεις και κατεδαφίσεις, ώστε να φαίνεται η Ακρόπολη;
      Κύριε Πρόεδρε, κλείνω λέγοντας τα εξής. Έκανε αναφορά ο κ. Ιωαννίδης σαφέστατα και στο άρθρο 14ο, το οποίο δεν απαλείφθηκε και λέει ξακάθαρα ότι ο ιδρυτής δύναται να ενεργεί οποιαδήποτε αυτοσύμβαση του εν λόγω Iδρύματος που ενεργεί με τις ιδιότητες του παρόντος. Δηλαδή, έχει   απεριόριστη δυνατότητα ο ίδιος σαν πρόσωπο και σαν πρόεδρος του Iδρύματος να κάνει αυτοσυμβάσεις. Αυτό παραμένει, όταν υπάρχει προηγούμενα η δυνατότητα του ιδρυτή και του Iδρύματος, μόνοι τους να προσδιορίσουν ποια είναι η έδρα, η οποία δεν ορίζεται, όχι για κανένα άλλο λόγο, αλλά επειδή υπάρχει το συγκεκριμένο πρόβλημα. 
      Είναι σαφές ότι στην Αίθουσα -όχι στη δική μας πλευρά, όπως είπε προηγουμένως ο Koινοβουλευτικός Εκπρόσωπος της Νέας  Δημοκρατίας, αλλά στην πλευρά των Βουλευτών της Συμπολίτευσης- επικρατεί σύγχυση, διότι όλοι ομόθυμα χειροκρότησαν τον κ. Ιωαννίδη, ο οποίος άδειασε το νομοσχέδιο από  όλες τις πλευρές και οι ίδιοι αναγκάστηκαν να ξαναχειροκροτήσουν τον Υπουργό, ο οποίος ζήτησε την ψήφιση του νομοσχεδίου και στο τέλος δεν ξέρουμε τι θα κάνουν.
      Σας ευχαριστώ πολύ.
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Μπόλαρη.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Ο κ. Βουλγαράκης εξεπλάγη επειδή στην παρέμβασή μου αναφέρθηκα στη μουσική παιδεία γενικότερα στη χώρα. Μα, όλη η εισαγωγή, όλο το νομοσχέδιο είναι ένας ύμνος για τη μουσική και τη μουσική παιδεία. Μάλιστα, ο κ. Τασούλας θυμήθηκε τον Πλάτωνα, για να εξυμνήσει τους μουσικούς και την προσφορά τους. Και καλά έκανε.
      ΕΥΑΓΓΕΛΟΣ  ΒΕΝΙΖΕΛΟΣ:  Δεν είναι Πλατωνιστής όμως!
      ΙΩΑΝΝΗΣ ΜΑΓΚΡΙΩΤΗΣ:  Άλλωστε και ο κ. Πολύδωρας αυτά έκανε ως Κοινοβουλευτικός Εκπρόσωπος και έτσι ανταμείφθηκε από   τον κ. Καραμανλή με μία περίοπτη θέση στην Κυβέρνηση. Εύχομαι και στον κ. Τασούλα –διαβάζω για ανασχηματισμούς- να τοποθετηθεί στο κυβερνητικό σχήμα, αλλά  να μην έχει τον κυβερνητικό βίο του κ. Πολύδωρα που κάνει κακό στη χώρα και τους πολίτες και μας εκθέτει. Αυτό ως παρατήρηση για την κυβερνητική του αξιοποίηση τους επόμενους  μήνες.
      ΠΡΟΕΔΡΕΥΩΝ ( Γεώργιος Σούρλας):  Τώρα αυτό δεν έχει καμία σχέση με το Ίδρυμα. Δεν κατάλαβα καλά….
      ΙΩΑΝΝΗΣ ΜΑΓΚΡΙΩΤΗΣ: Έχει.
      ΠΡΟΕΔΡΕΥΩΝ ( Γεώργιος Σούρλας):  Έχει σχέση;
ΕΥΑΓΓΕΛΟΣ  ΒΕΝΙΖΕΛΟΣ:  Ιδρυματική μεταχείριση. 
ΠΡΟΕΔΡΕΥΩΝ ( Γεώργιος Σούρλας): 	 Θα ενταχθεί στις δραστηριότητες του Παπαθανασίου αυτή η υπόθεση;
      ΕΥΑΓΓΕΛΟΣ  ΒΕΝΙΖΕΛΟΣ:  Η Νέα Δημοκρατία έχει ανάγκη «ιδρυματικής μεταχείρισης».
      ΙΩΑΝΝΗΣ ΜΑΓΚΡΙΩΤΗΣ:  Κύριε Πρόεδρε, όσο έχει ο Πλάτων, έχει και ο Βύρων. Κι επειδή ο Βύρων είναι Πλάτων, ή θέλει να είναι Πλάτων, ο κ. Τασούλας ζήλεψε τη δόξα του Βύρωνα..
      ΠΡΟΕΔΡΕΥΩΝ (Γεώργιος Σούρλας):  Ας επανέλθουμε στο θέμα μας. Ο Βύρων απουσιάζει από εδώ και πρέπει να είναι σεβαστή …
      ΙΩΑΝΝΗΣ ΜΑΓΚΡΙΩΤΗΣ: Τώρα, νομίζω, υπερβάλλετε.
      ΠΡΟΕΔΡΕΥΩΝ (Γεώργιος Σούρλας):  Παρακαλώ πάρα πολύ -δεν  υπερβάλλω καθόλου- απουσιάζοντος ενός συναδέλφου σοβαρού και υπεύθυνου, μη σχολιάζετε. Το ίδιο θα έκανα και για εσάς. Και για έναν Υπουργό έκανα το ίδιο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, υπερβάλλετε, διότι στο Κοινοβούλιο δεν συζητούμε πάντα παρόντων του Πρωθυπουργού και των Αρχηγών των Κομμάτων, αλλά ομιλούμε…
      ΠΡΟΕΔΡΕΥΩΝ (Γεώργιος Σούρλας):  Και είναι και εκτός θέματος.
      ΙΩΑΝΝΗΣ ΜΑΓΚΡΙΩΤΗΣ:  Και δεύτερον, μέχρι να αναλάβει ο κ. Βουλγαράκης το Υπουργείο Πολιτισμού, όπως γνωρίζετε, όποτε συζητήσαμε για θέματα πολιτισμού απουσίαζε ο αρμόδιος Υπουργός. Άρα, δεν έπρεπε να συζητούμε επί ενάμισι χρόνο. Αυτό θα μας πει.
      Είπατε, κύριε Βουλγαράκη, κάτι περίεργο: «Το ΠΑ.ΣΟ.Κ. να προσέξει το παρελθόν του». Το ΠΑ.ΣΟ.Κ. είναι περήφανο για το παρελθόν του και βεβαίως αυτοκριτικό για τα λάθη, τις αδυναμίες και τα ελλείμματα που άφησε πίσω. Και δεν κατάλαβα τη ρήση σας «αν το ΠΑ.ΣΟ.Κ. αποδεχθεί τα λάθη του, τότε κι εμείς θα δεχθούμε σε άλλη βάση να συζητούμε τα θέματα». Μα, εσείς ήλθατε εδώ καταγγέλλοντας το ΠΑ.ΣΟ.Κ., καταστροφολογώντας και λέγατε ότι θα χειριστείτε σε άλλη βάση με άλλες αρχές και άλλες αξίες τα θέματα. Τόσο πολύ σας έχει παρασύρει το ΠΑ.ΣΟ.Κ. και συνεχίζετε το δικό του κακό δρόμο! Τι ομολογία είναι αυτή κακής κυβέρνησης και κακής κυβερνητικής πολιτικής! Χρειάζεται να πω ότι χρειάζεται πολλή γενναιότητα και θάρρος για μία τέτοια ομολογία.
      Είπατε, κύριε Βουλγαράκη, ότι αυτό θα μπορούσατε να το έχετε απαλλοτριώσει εσείς. Δεν γνωρίζω τις λεπτομέρειες, μπορεί να είναι κι έτσι. Αν δεν το έκανε το ΠΑ.ΣΟ.Κ. -και σήμερα όλοι συμφωνούν ότι δεν είναι σωστό να διατηρηθεί και πρέπει να κατεδαφιστεί, για να αναδειχθεί το μνημείο της Ακρόπολης- πρέπει κι εσείς να κάνετε το ίδιο λάθος; Ποιον άλλο μείζονα σκοπό και στόχο υπηρετείτε σχετικά με την ανάδειξη και προβολή της Ακρόπολης σε σχέση με αυτό το Ίδρυμα; Θέλουμε να μας πείτε γι’  αυτό.
	Κύριε Πρόεδρε, ο κ. Βουλγαράκης είπε ότι μελετώνται και είναι υπό κατεδάφιση κάποια κτήρια. Θέλουμε να δεσμευτεί ο κ. Βουλγαράκης και να πει αν και αυτό είναι στα υπό μελέτη και υπό κατεδάφιση κτήρια γιατί μπορεί να μελετάται γενικά η κατεδάφιση της περιοχής. Αυτό ειδικά είναι στα υπό μελέτη;
	Δεύτερον, εάν θελήσει ο κ. Παπαθανασίου να δηλώσει ως έδρα του Ιδρύματος αυτό το κτήριο, αυτό το οίκημα και ως τόπο κατοικίας, ποια θα είναι η στάση της Κυβέρνησης; 
	Είπατε, κύριε Υπουργέ, ότι έχετε μία παροιμία στην πατρίδα σας. Σε όλη την Ελλάδα υπάρχει η παροιμία «του έδιναν το γάιδαρο κι εκείνος τον κοίταζε στα δόντια». Μα, αυτός ο «γάιδαρος» μπρος στην Ακρόπολη στέκεται! Εκεί είναι το οίκημα, κύριε Υπουργέ, και ενοχλεί, όπως καταλαβαίνετε, και όχι μόνο με τη σκιά του.
	Ευχαριστώ πολύ, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χουρμουζιάδης έχει το λόγο για να δευτερολογήσει.
	ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, ποτέ δεν δευτερολογώ, αλλά ήθελα να κάνω μία παρατήρηση στον κύριο Υπουργό ως πολύ μεγαλύτερος στη φυσική ηλικία, όχι στην κοινοβουλευτική. Έχω ακούσει πολλές φορές τον κύριο Υπουργό να λέει να είμαστε σοβαροί, απλοί, προσεκτικοί. Μιλώντας πριν είπε κάτι που με ενόχλησε αφάνταστα, ότι συζητούμε περί όνου σκιάς. Αυτό είναι απλό, σοβαρό ή προσεκτικό, κύριε Υπουργέ; Αν εννοείτε ότι η σκιά του όνου είναι η σκιά της Ακρόπολης, γιατί γι’ αυτήν ομιλούμε, η άλλη είναι η σκιά του Ιδρύματος. Διαλέξτε ποιος είναι ο όνος.
	ΠΡΟΕΔΡΕΥΩΝ (Γεώργιος Σούρλας): Ο κ. Βενιζέλος έχει ζητήσει το λόγο. Πιστεύω ότι συμφωνεί το Σώμα να μιλήσει αν και δεν είχε γραφτεί στις πρωτολογίες. 
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε και μπορείτε να μιλήσετε, κύριε Βενιζέλο.
	ΕΥΑΓΓΕΛΟΣ ΒΕΝΙΖΕΛΟΣ: Ευχαριστώ, κύριε Πρόεδρε.
	Θέλω να κάνω μερικές παρατηρήσεις. Δεν άκουσα, δυστυχώς, τη συζήτηση γιατί ήμουν στο Κοινοβουλευτικό Συμβούλιο του ΠΑ.ΣΟ.Κ., αλλά μου τη μετέφεραν οι αγαπητοί συνάδελφοι.
	Η πρώτη μου παρατήρηση είναι πως όλος ο ελληνικός λαός και σίγουρα όλοι οι συνάδελφοι που βρισκόμαστε στην Αίθουσα τιμάμε το Βαγγέλη Παπαθανασίου για το ταλέντο του, το χάρισμά του, το έργο του. Μας κολακεύει η διεθνής του φήμη και θέλουμε να υποστηρίζουμε με κάθε δυνατό και νόμιμο τρόπο τις δραστηριότητές του.
	Προσωπικά εγώ με πολύ μεγάλο κίνδυνο και κόστος στήριξα μία, θα έλεγα, ριζοσπαστική ιδέα του να οργανώσουμε την παρουσίαση της «Μυθωδίας», του τελευταίου μεγάλου συμφωνικού του έργου, στον αρχαιολογικό χώρο των Στηλών του Ολυμπίου Διός και έτσι είχαμε μία δυνατότητα προολυμπιακής προβολής της χώρας σε πάρα πολλά διεθνή τηλεοπτικά δίκτυα. Τον περιβάλλουμε με την εκτίμησή μας, την αγάπη μας και τη φιλία μας, όμως ξέρει πάρα πολύ καλά ότι ζούμε όλοι σε μία ευνομούμενη χώρα. Έχει ζήσει σε πολλές χώρες του εξωτερικού και ξέρει και αυτός πάρα πολύ καλά ότι κάθε έννομη τάξη θέτει ένα πλαίσιο ανυπέρβλητο από ένα σημείο και μετά και το αναγνωρίζει. 
	Δεύτερη παρατήρηση: Είναι λογικό και ευπρόσδεκτο ένας μεγάλος καλλιτέχνης να θέλει να διαθέσει ένα μέρος της περιουσίας του για να δημιουργηθεί ένα Ίδρυμα το οποίο θα συνεχίσει και μετά το θάνατό του να χρηματοδοτεί και να κατευθύνει ορισμένες δραστηριότητες, όμως η ελληνική νομοθεσία, ο Αστικός Κώδικας προβλέπει συγκεκριμένη διαδικασία σύστασης των Ιδρυμάτων. Τα Ιδρύματα που συστήνονται με συμβολαιογραφική πράξη εγκρίνονται με προεδρικό διάταγμα. Γιατί πρέπει να προσλάβει τη μορφή τυπικού νόμου το συγκεκριμένο Ίδρυμα; Πού υπάρχει απόκλιση από τη νομοθεσία τέτοια που να επιβάλλει την ψήφιση νέου τυπικού νόμου και γιατί δημιουργούμε αυτήν την αγκύλωση με τον τυπικό νόμο; Γιατί δεν αρκούμεθα στην κανονική διαδικασία στην οποία υποβάλλονται όλα τα Ιδρύματα, δηλαδή έκδοση προεδρικού διατάγματος από τους Υπουργούς Οικονομίας και Οικονομικών και Πολιτισμού που προσυπογράφουν ώστε να υπογράψει ο Πρόεδρος της Δημοκρατίας; Υπάρχει μία απόκλιση υπαγωγής στο ειδικό φορολογικό καθεστώς. 
      Εγώ να δεχθώ ότι γι’ αυτό πράγματι έπρεπε να ψηφιστεί νόμος, για να καλυφθεί δηλαδή η παράγραφος 3 του πρώτου άρθρου του νομοσχεδίου, όμως όλα τα άλλα είναι περιττά. Το γεγονός ότι εισάγεται το ζήτημα στη Βουλή για να περιβληθεί τον τύπο τυπικού νόμου το Ίδρυμα, δημιουργεί μια καχυποψία. 
      Ποια είναι η καχυποψία; Η καχυποψία είναι μήπως, έτσι ουσιαστικά θέλουμε να δημιουργήσουμε κάποια προβλήματα συνταγματικής ερμηνείας, δηλαδή προστασία πολιτιστικών αγαθών από τη μία μεριά και της βούλησης του ιδρυτή ενός Ιδρύματος από την άλλη.
      Αυτό είναι προφανές ότι πρέπει να δηλωθεί στα Πρακτικά πως δεν ισχύει, πως το άρθρο 24 του Συντάγματος σε καμμία περίπτωση δεν κάμπτεται με επίκληση της ειδικής συνταγματικής προστασίας των ιδρυμάτων, των δωρεών, των διαθηκών κοκ. 
      Τρίτη παρατήρηση: ‘Έγινε μεγάλη συζήτηση για το Μουσείο της Ακρόπολης και τον περιβάλλοντα χώρο. 
      Πρέπει να πω, κύριε Πρόεδρε, επειδή ανήκω σε αυτούς που επί χρόνια αγωνίστηκαν να οικοδομηθεί το Μουσείο της Ακρόπολης και να ολοκληρωθεί το όραμα της Μελίνας Μερκούρη, ότι οι κυβερνήσεις του ΠΑ.ΣΟ.Κ., οι προκάτοχοί μου, εγώ και οι διάδοχοί μου στο Υπουργείο Πολιτισμού μέχρι το 2004 καταβάλαμε τεράστια προσπάθεια έχοντας απέναντί μας την πολιτική αντίδραση που εξέφραζε τότε η Νέα Δημοκρατία δια του Βουλευτή της και στη συνέχεια Υφυπουργού Πολιτισμού, με Υπουργό Πολιτισμού τον κ. Καραμανλή, τον κ. Τατούλη με μηνύσεις, με αιτήσεις ακυρώσεως στο Συμβούλιο της Επικρατείας, ένα λυσσώδη δικαστικό αγώνα συκοφαντικού περιεχομένου σε πολύ μεγάλο βαθμό. Και τιμήθηκε ο αγαπητός συνάδελφος από την Αρκαδία της Νέας Δημοκρατίας στη συνέχεια με το αξίωμα του Υφυπουργού Πολιτισμού έχοντας στο χαρτοφυλάκιό του το σύνολο των αρμοδιοτήτων που του εμπιστεύθηκε ο Πρωθυπουργός και Υπουργός Πολιτισμού, κ. Καραμανλής. Ποιον; Αυτόν που καλώς ή κακώς ήταν ο εκπρόσωπος της λυσσώδους αντίδρασης κατά της ανέγερσης του Μουσείου της Ακρόπολης. 
      Και πρέπει να σας πω ότι ήταν και οριακή η πλειοψηφία της τελευταίας κρίσιμης απόφασης της Ολομέλειας του Συμβουλίου της Επικρατείας. Με διαφορά μίας ψήφου κρίθηκε το Μουσείο της Ακρόπολης στο Συμβούλιο της Επικρατείας και ακόμα και τώρα, μετά το 2004, τα μέλη του Διοικητικού Συμβουλίου του Ιδρύματος, τα μέλη της Επιτροπής Αρχιτεκτονικού Διαγωνισμού και τα μέλη του Κεντρικού Αρχαιολογικού Συμβουλίου οδηγήθηκαν κατηγορούμενοι για παράβαση καθήκοντος και παράβαση του αρχαιολογικού νόμου. Άρα, εδώ πρέπει πραγματικά κάποιοι να δώσουν εξηγήσεις γι’ αυτήν τη συμπεριφορά. 
      Είχαμε, λοιπόν, ένα πολύ μεγάλο πρόγραμμα απαλλοτριώσεων των γειτονικών πολυκατοικιών για να διαμορφωθεί ο περιβάλλων και ωφέλιμος χώρος για την ανέγερση του Μουσείου. Και κατεδαφίστηκαν με επιμονή και συνέπεια όλες οι αναγκαίες οικοδομές, ώστε να διαμορφωθεί το γήπεδο ανέγερσης του Μουσείου. 
      Τώρα πρέπει να δεσμευθεί ο κύριος Υπουργός, ότι μετά την ολοκλήρωση της ανέγερσης και εφόσον η διοίκηση του Μουσείου και οι αρχιτέκτονες του Μουσείου κρίνουν ότι πρέπει να αναπνεύσει το Μουσείο και χρειαστούν και άλλες απαλλοτριώσεις και άλλες κατεδαφίσεις, αυτές θα γίνουν. 
      Δεν ξέρω αν τεχνικά χρειάζονται -αυτό είναι ζήτημα μιας σύνθετης αισθητικής, λειτουργικής και τεχνικής εκτίμησης- αλλά πρέπει να δεσμευθεί η Κυβέρνηση δια του κ. Βουλγαράκη, ότι αν το Διοικητικό Συμβούλιο του Μουσείου και οι αρχιτέκτονες δημιουργοί του το ζητήσουν, αυτό πρέπει να γίνει. Εμένα θα μου αρκούσε η δήλωση αυτή. 
    ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, σας παρακαλώ ολοκληρώστε.
    ΕΥΑΓΓΕΛΟΣ ΒΕΝΙΖΕΛΟΣ: Τέταρτη παρατήρηση: Πιστεύετε ότι με τον τρόπο αυτό διασφαλίζονται κάποια δικαιώματα ενός ανθρώπου που έχει τη λογική φιλοδοξία και επιθυμία να αγναντεύει την Ακρόπολη; Όχι. Διότι αυτό είναι μια θεμιτή επιθυμία, δεν μπορεί όμως σε καμμία περίπτωση να παρεμποδίσει το δημόσιο συμφέρον εάν προκύψει θέμα δημοσίου συμφέροντος. 
      Εάν λοιπόν, κύριε Υπουργέ, θέλετε, πράγματι, να διασκεδάσετε όλες τις εύλογες απορίες που διατυπώθηκαν εδώ από τους συναδέλφους μου, πρέπει να μας εξηγήσετε γιατί επιλέγετε την οδό του νόμου και όχι του προεδρικού διατάγματος, να δεσμευθείτε για το θέμα του Μουσείου της Ακρόπολης και να ζητήσετε και μία συγγνώμη εκ μέρους της Κυβέρνησης για την καθυστέρηση που έχει προκληθεί στην ανέγερση του Μουσείου της Ακρόπολης από τη συμπεριφορά κομματικών στελεχών όλα τα προηγούμενα χρόνια. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός, έχει το λόγο. 
    ΓΕΩΡΓΙΟΣ ΛΙΑΝΗΣ: Κύριε Πρόεδρε, σας παρακαλώ το λόγο.
    ΠΡΟΕΔΡΕΥΩΝ (Γεώργιος Σούρλας): Θέλετε κι εσείς το λόγο, κύριε Λιάνη;
    ΓΕΩΡΓΙΟΣ ΛΙΑΝΗΣ: Ναι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Εκτός από τον κ. Λιάνη, υπάρχει άλλος συνάδελφος που να θέλει το λόγο;
      ΤΗΛΕΜΑΧΟΣ ΧΥΤΗΡΗΣ: Εγώ επιφυλάσσομαι.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Λιάνη.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, νομίζω πως ο κ. Βενιζέλος με αναλυτική διαφάνεια πολλών επιπέδων απάντησε στα, κατά τη γνώμη μου, ψευτοδιλήμματα που μας έβαλε ο κύριος Υπουργός. Τα ψευτοδιλήμματα του στυλ «πως εσείς τολμάτε και ζητάτε να μην γίνει το ίδρυμα εκεί ενδεχομένως αφού έχετε χαρακτηρίσει διατηρητέα αυτά τα οικήματα». Η απάντηση ήταν σαφής και καθαρή.
      Το δεύτερο που θέλω να πω. Εντυπωσιάστηκα και στην Επιτροπή  Μορφωτικών Υποθέσεων και σήμερα στην Ολομέλεια από τον τρόπο με τον οποίο η Νέα Δημοκρατία προσκομίζει ένα παράξενο και παράδοξο νομοσχέδιο και μας το παρουσιάζει σαν να μας παρουσιάζει την ίδια την Ακρόπολη. Τρία ολόκληρα χρόνια με Πρωθυπουργό επικεφαλής του τομέα του Πολιτισμού δεν είχαμε ούτε ένα νομοσχέδιο και ξαφνικά έχουμε δυο αλλεπάλληλα νομοσχέδια για ασήμαντα ζητήματα. 
      Έρχομαι στο τρίτο. Είναι αλήθεια ότι η σύγχρονη Ελλάδα στον χώρο του πολιτισμού ενσαρκώνει μια αντίφαση. Θα την πω. Όλοι μας ξέρουν στο εξωτερικό από το αρχαίο κλέος και εμείς παρ’ ότι είμαστε οι κατιόντες του Ομήρου προσπαθούμε να κάνουμε κάτι στο σύγχρονο πολιτισμό. Πολύ σωστά. Και εδώ αναγνωρίζω τη μεγάλη προσφορά στον πολιτισμό του Βαγγέλη Παπαθανασίου. Δεν χρειάζονται μαθήματα από ανθρώπους που δεν τον ξέρουν όπως τον ξέρουμε εμείς. Έχουμε δουλέψει μαζί του. Ξέρουμε τον άντρα. Σημαντικότατος, τιμημένος. Αλλά η χώρα έχει και άλλα μεγέθη μεγαλύτερα του Παπαθανασίου για τα οποία δεν ήρθαν νόμοι εδώ, για τα οποία δεν έχουν φροντίσει να τιμηθούν. Και τα αναφέραμε τα μεγέθη αυτά. Φορολογήθηκε το Nόμπελ. Το είπε η κ. Καρύδη η οποία έχει ένα παγκόσμιο ρεκόρ. Ο εκδοτικός της οίκος έχει βγάλει δυο Nόμπελ: Σεφέρης και Ελύτης. Εκείνο το μαγαζάκι. Και είπε με ειλικρίνεια η κυρία ότι φορολογήθηκε από την Ελλάδα το νόμπελ του Ελύτη. Και εδώ έχουμε πληθώρα χαριστικών απαλλαγών. 
      Το δεύτερο είναι άλλο μέγεθος. Μεγέθη των οποίων το ιερό τάλαντο δεν έχει ο Παπαθανασίου. Μίκης Θεοδωράκης, του κόψατε όλες τις επιχορηγήσεις. Διαλύεται η ορχήστρα. Δεν θα γίνει τίποτα απ’ ό,τι έχει προγραμματιστεί. 
      Τρίτο μέγεθος. Ο ημέτερος κατά την έννοια που το είπε και ο κ. Ιωαννίδης, ο μεγάλος Μάνος Χατζιδάκις, Tο αρχείο του πάνε να το πάρουν  Ολλανδοί. Δεν συζητάμε να το κρατήσει η Ελλάδα. Και ήρθε αυτό το νομοσχέδιο εδώ τήδε κακείσε να το περάσουμε μέσα σε τρεις μέρες; 
      Για μένα δείχνει σπουδή και πρεμούρα ανεξήγητη. Και θα σας πω τώρα ποια είναι τα ερωτήματα. Γιατί ενώ στην επιτροπή μας είπατε ότι ακούτε όλους μας, οι αρχικές ενστάσεις προήλθαν από την Νέα Δημοκρατία. Από τον κ. Ιωαννίδη, την κ. Καρύδη και εν μέρει και από την κ. Κουντουρά που και αυτή ως εισηγήτρια είπε: τι θα γίνει με αυτό αν εμποδίζει την Ακρόπολη; Εσείς δεν θέλετε να το βάλετε αυτό στο μυαλό σας. Εγώ δέχομαι αυτό που είπατε σήμερα. 
      Το ερώτημα είναι; Μιλάμε για ένα ίδρυμα φάντασμα; Φέρνουμε ένα νόμο για ένα ίδρυμα που δεν ξέρουμε που θα στεγαστεί; Αυτό είναι πρόσχημα, κύριε Υπουργέ. Ως χθες ξέραμε όλοι ότι μιλάμε για εκείνο το σπίτι, για εκείνο το ίδρυμα. Αν μιλάμε για κάτι άλλο δεν χρειάζεται να ψηφίσουμε. Φέρτε να μας πείτε πού θα γίνει το ίδρυμα, ποιο θα είναι το ίδρυμα -όχι ίδρυμα φάντασμα- για να ξέρουμε τι ψηφίζουμε. 
      Γιατί δεν είναι τόσο απλό αυτό που είπατε. Είναι φοβερό αυτό που είπατε. Το επεσήμανε εύστοχα ο κ. Χουρμουζιάδης. Θα το έλεγα και εγώ. Το είχα σημειώσει. Το περί όνου σκιάς μας προσβάλλει όλους. Πραγματικά. Η συζήτηση αν είναι περί όνου σκιάς, τότε είναι όνος ο Παρθενών, σκιά το νομοσχέδιό σας. 
      Δεν έχω να πω τίποτα άλλο παρά να περιμένω να μας πείτε πότε θα μάθουμε πού θα εγκατασταθεί αυτό το ίδρυμα και ποιο είναι.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κατ’ αρχάς το «περί όνου σκιάς» αφορούσε τη χορηγία στις αρχαιολογικές ανασκαφές. Και εξήγησα ότι από την ώρα που υπάρχει ο νόμος για τις χορηγίες και εξηγεί πως γίνεται συνεπώς συζητάμε περί όνου σκιάς. Τώρα, αν αυτή την έκφραση μπορεί να την κολλήσει ο καθένας σε όποια άλλη έκφραση είπα, αυτό, με συγχωρείτε πολύ, είναι θέμα που δεν μπορώ εγώ να εξηγήσω. Εν πάση, όμως, περιπτώσει, θεωρώ ότι ήμουν πάρα πολύ σαφής κατά τη διάρκεια της τοποθέτησης. 
      Νομίζω, κύριε Πρόεδρε, κυρίες και κύριοι συνάδελφοι, ότι στη διάρκεια των πρωτολογιών  και των δευτερολογιών εξήγησα με πολύ μεγάλη λεπτομέρεια, κατά τη γνώμη μου, και έδωσα απαντήσεις σ’ αυτά τα οποία ετέθησαν και ξανατέθησαν και ξανατέθησαν. Και είπα ότι σε τελική ανάλυση και έτσι είναι η πραγματικότητα και νομικά και πραγματικά, ανεξαρτήτως του αν κάτι είναι ίδρυμα ή ανήκει σε ίδρυμα ή ανήκει σε φυσικό πρόσωπο ή ανήκει σε νομικό πρόσωπο ή σε οτιδήποτε άλλο, αν το ελληνικό δημόσιο θεωρήσει ότι αυτό το ακίνητο ενοχλεί ή εν πάση περιπτώσει έρχεται σε αντίθεση με άλλους σκοπούς υπέρτερους τους οποίους έχει, τότε δεν έχει σημασία αν αυτό ανήκει σε φυσικό πρόσωπο ή σε νομικό πρόσωπο. 
      Συνεπώς, αυτό το οποίο συζητάμε εδώ, πρακτικά είναι αδιάφορο.
      Θεωρώ, λοιπόν, ότι ανεξαρτήτως του εάν το ίδρυμα περιλάβει ή όχι στην περιουσία του το συγκεκριμένο ακίνητο –κάτι το οποίο, προφανώς, στο καταστατικό του δεν μπορεί να γράφεται- δεν έχει καμμία απολύτως επίπτωση για το τι θα συμβεί μετά. Αν η πολιτεία θεωρήσει ότι το συγκεκριμένο ακίνητο ενοχλεί, τότε είναι σε θέση να το απαλλοτριώσει. Εάν, δε, δοθεί μία δωρεά προς το ελληνικό κράτος, ακόμα –ενδεχομένως- καλύτερα. Δεν υπάρχει καμμία αντίφαση σε αυτό ούτε καμία άλλη δεύτερη σκέψη, όπως είπατε.
      Η αλήθεια είναι ότι στο νέο Μουσείο της Ακρόπολης έχει γίνει μία πάρα πολύ ωραία δουλειά. Είναι, επίσης, αλήθεια, ότι ήταν ευφυής η σκέψη να φτιαχτεί το Μουσείο της Ακρόπολης με εκθέματα ειδικά από τον Ιερό Βράχο. Θεωρώ ότι αυτή η πολιτική απόφαση ήταν πάρα πολύ σωστή.
      Το μέρος, το οποίο επελέγη για να γίνει το Μουσείο της Ακρόπολης, ήταν πραγματικά ευρηματικό, διότι συνδυάζει με μοναδικό τρόπο το μνημείο με το μουσείο. Σε πολύ λίγα μέρη στον κόσμο μπορεί κανείς να δει το μνημείο μαζί με το μουσείο. 
      Επίσης, πιστεύω ότι αρχιτεκτονικά είναι ένα πάρα πολύ καλό κατασκεύασμα. Άλλωστε, έχει ψηφιστεί και ως ένα από τα καλύτερα και πιο σύγχρονα κτήρια στον κόσμο. 
      Δικαίως, λοιπόν, το νέο Μουσείο της Ακρόπολης θα είναι το πιο σύγχρονο αρχαιολογικό μουσείο στον κόσμο.
      Συνεπώς, όσοι δούλεψαν γι’ αυτό το μουσείο, καλώς δούλεψαν. Και αξίζουν πραγματικά συγχαρητήρια σε όλους, οι οποίοι ασχολήθηκαν με αυτό.
      Η εντολή, την οποία έλαβα προσωπικά από τον Πρωθυπουργό, ήταν να επιταχυνθούν οι διαδικασίες, ούτως ώστε το μουσείο αυτό να αποτελέσει μία ζώσα πραγματικότητα, για να βοηθήσει στον ευρύτερο σκοπό της επιστροφής και των γλυπτών του Παρθενώνα.
      Θεωρώ, λοιπόν, ότι καλώς έγινε ό,τι έγινε. 
      Επίσης, θεωρώ δεδομένο ότι οποιοδήποτε πρόγραμμα απαλλοτριώσεων υπήρξε, το πρόγραμμα αυτό θα συνεχιστεί. Το ζήτημα είναι ότι υπήρξαν πάρα πολλές δικαστικές εμπλοκές –τα γνωρίζει ο κ. Βενιζέλος, γιατί ήταν στο Υπουργείο πριν από εμένα- οι οποίες πήγαν στο Συμβούλιο της Επικρατείας. Και υπήρξε μια σειρά από διαδικασίες, οι οποίες πάρα πολλά από αυτά τα κτήρια τα βοήθησαν να απαλλοτριωθούν και κάποια άλλα όχι.
      Το κτήριο, για το οποίο συζητάμε το οποίο, επαναλαμβάνω, δεν σχετίζεται με το θέμα το οποίο συζητάμε σήμερα ή ακόμα κι αν από τον ιδρυτή του θελήσει να σχετιστεί, για την πολιτεία είναι αδιάφορο τι τελικά θα γίνει και θέλω να είμαι σαφής…
      ΕΥΑΓΓΕΛΟΣ ΒΕΝΙΖΕΛΟΣ: Αδιάφορο!
    ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Είμαι πάρα πολύ σαφής.
    Θέλω, λοιπόν, με λίγα λόγια να πω ότι αυτό είναι ανεξάρτητο του τι θα συμβεί.
    ΜΑΡΚΟΣ ΜΠΟΛΑΡΗΣ: Το λέει ο νόμος.
    ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Τώρα, πράγματι υπάρχει ένα κτήριο δίπλα, που έχει χαρακτηριστεί ως μνημείο -δεν έγινε από τον κ. Βενιζέλο, αλλά από τον προηγούμενο Υπουργό- το οποίο κατά τη γνώμη μου είναι λάθος. Γίνεται μία προσπάθεια το κτήριο αυτό να αποχαρακτηριστεί. Νομικά δεν είναι εύκολο. Το γνωρίζετε. Υπάρχει μία διαδικασία, η οποία είναι σε εξέλιξη.
    Να πω ότι δεν υπάρχει Οργανισμός Μουσείου Ακρόπολης, αλλά Οργανισμός Ανέγερσης του νέου Μουσείου της Ακρόπολης, ο οποίος θα περατώσει τη ζωή του μόλις το μουσείο αυτό καταστεί πραγματικότητα.
    Υπάρχει, όμως, σε εξέλιξη ο κανονισμός, ο οποίος θα ενεργοποιήσει τον Οργανισμό του Μουσείου της Ακρόπολης.
    Στο σημείο αυτό θα ήθελα να ζητήσω από την Εθνική Αντιπροσωπεία να υπερψηφίσει μία τροπολογία, η οποία έχει κατατεθεί και η οποία αφορά εργαζόμενους στον Οργανισμό Ανέγερσης του νέου Μουσείου της Ακρόπολης, οι οποίοι, με βάση τις διατάξεις των συμβασιούχων, θα έπρεπε να έχουν μονιμοποιηθεί. Εκεί δεν είναι δυνατόν να μονιμοποιηθούν, διότι –επαναλαμβάνω- μιλάμε για Οργανισμό Ανέγερσης νέου Μουσείου Ακροπόλεως. Συνεπώς, δημιουργούνται θέσεις στο Υπουργείο Πολιτισμού. Εκεί θα μονιμοποιηθούν, εκεί θα ενταχθούν οι εργαζόμενοι και στη συνέχεια θα διατεθούν στο Μουσείο της Ακρόπολης, προκειμένου να συνεχίσουν να εργάζονται.
    Αυτή την τροπολογία, η οποία είναι σε συζήτηση και σε συμφωνία μαζί τους, θα ήθελα να ζητήσω από τα κόμματα να την υπερψηφίσουν.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ο κ. Χυτήρης έχει το λόγο.
    ΤΗΛΕΜΑΧΟΣ ΧΥΤΗΡΗΣ: Την τροπολογία, που προτείνετε, κύριε Υπουργέ, για τους εργαζόμενους θα την ψηφίσουμε. 
    Αυτό που δεν θα ψηφίσουμε είναι το σχέδιο νόμου για το Ίδρυμα. Δεν μας έχετε πείσει. Αντιθέτως, πρέπει να σας πω ότι η σπουδή, με την οποία έχει έρθει αυτό το σχέδιο νόμου για τη δημιουργία του Ιδρύματος, η σπουδή που ψηφίζεται πριν από την ολοκλήρωση –διότι είμαστε κοντά στην ολοκλήρωση- και τα επίσημα εγκαίνια του Μουσείου της Ακροπόλεως, που θα γίνουν, μας ενοχλεί ιδιαίτερα. Και πιστεύουμε ότι το θέμα συσχετίζεται απολύτως.
    Η δέσμευση, που θέλουμε να πάρουμε από εσάς, είναι ότι το κτήριο αυτό –όπως και πρέπει- θα πρέπει να απαλλοτριωθεί και να κατεδαφιστεί. Και αυτό διότι υπάρχει υπέρτατο συμφέρον.
    Τα καλά λόγια που είπατε -έστω εκ των υστέρων- για το Μουσείο της Ακρόπολης και την ανέγερσή του και το όραμα το οποίο ολοκληρώνεται, το όραμα της Μελίνας Μερκούρη, σας τιμούν. Όπως ξέρετε, αυτό συσχετίζεται και με άλλα πράγματα, τα οποία δεν είναι ανάγκη να αναφέρουμε τώρα εδώ, δηλαδή, τα μάρμαρα του Παρθενώνα -όπου βρίσκονται αυτά- και με τους αγώνες οι οποίοι έχουν διεξαχθεί για το θέμα αυτό. 
    Δεν μπορεί, λοιπόν, το περίφημο αυτό  μουσείο, που σωστά είπατε ότι είναι το καλύτερο σύγχρονο μουσείο του κόσμου, το οποίο θα περιέχει όλα τα αρχαία της Ακρόπολης και θα είναι γενικότερα ένα στολίδι του παγκόσμιου πολιτισμού και όχι μόνο των Αθηνών, να έχει μπροστά του ένα κτηριακό έκτρωμα, το οποίο επιπλέον ο στόχος είναι να γίνει και στέγη του παρόντος Ιδρύματος. 
    Ευχαριστώ πολύ. 
    ΠΡΟΕΔΡΕΥΩΝ (Γεώργιος Σούρλας): Ολοκληρώνοντας τη συζήτηση, θα μου επιτρέψετε και εμένα να εκφράσω την ικανοποίησή μου για το Βαγγέλη Παπαθανασίου, το Μαγνησιώτη, το συμπολίτη, γιατί τυγχάνει καθολικής αναγνώρισης, όχι μόνο εκτός Βουλής αλλά και εντός Βουλής. Όταν κανείς διαβάσει το βιογραφικό του σημείωμα, θα δει ότι είναι τόσο μεγάλο που θα κουραστεί να ακούει για τη δράση του, για την πορεία του, για την προσφορά του, αλλά στο τέλος δεν μπορεί παρά να τον θαυμάσει και να τον συγχαρεί. 
    Γι’ αυτό, λοιπόν, πιστεύω ότι είναι καθολικά σύμφωνη η γνώμη όλων ότι πρέπει να συγχαρούμε το Βαγγέλη Παπαθανασίου για όσα προσέφερε και θα προσφέρει στην πατρίδα μας και στο διεθνή χώρο. 
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εξωτερικών: «Κύρωση ως Κώδικα του «Οργανισμού του Υπουργείου Εξωτερικών». 
    Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και της τροπολογίας του σχεδίου νόμου του Υπουργείου Πολιτισμού «Έγκριση της σύστασης Ιδρύματος με την επωνυμία «ΊΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του». 
    Ερωτάται το Σώμα: Γίνεται δεκτό το νομοσχέδιο επί της αρχής; 
    ΤΗΛΕΜΑΧΟΣ ΧΥΤΗΡΗΣ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Πολιτισμού «Έγκριση της σύστασης Ιδρύματος με την επωνυμία «ΊΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του» έγινε δεκτό επί της αρχής κατά πλειοψηφία. 
    Εισερχόμαστε στην ψήφιση των άρθρων. 
    Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΤΗΛΕΜΑΧΟΣ ΧΥΤΗΡΗΣ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΤΗΛΕΜΑΧΟΣ ΧΥΤΗΡΗΣ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτή η με γενικό αριθμό 1015 και με ειδικό αριθμό 56 υπουργική τροπολογία, η οποία αποτελεί πλέον ίδιο άρθρο του νομοσχεδίου; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς, η με γενικό αριθμό 1015 και με ειδικό αριθμό 56 υπουργική τροπολογία, η οποία αποτελεί πλέον ίδιο άρθρο του νομοσχεδίου, έγινε δεκτή ομοφώνως.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Tο ακροτελεύτιο άρθρο του νομοσχεδίου έγινε δεκτό κατά πλειοψηφία.
      Συνεπώς το νομοσχέδιο του Υπουργείου Πολιτισμού: «Έγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 19 Απριλίου 2007 και της Παρασκευής 20 Απριλίου 2007 και ερωτάται το Σώμα αν τα επικυρώνει.
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 19 Απριλίου 2007 και της Παρασκευής 20 Απριλίου 2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.10’ λύεται η συνεδρίαση για αύριο ημέρα Πέμπτη 3 Μαΐου 2007 και ώρα 10.30’ με αντικείμενο εργασιών του Σώματος: συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα σε επίπεδο αρχηγών κομμάτων με θέμα την αγροτική πολιτική, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
