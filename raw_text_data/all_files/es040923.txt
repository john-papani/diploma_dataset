      Πέμπτη, 23 Σεπτεμβρίου 2004
      ΣΥΝΕΔΡΙΑΣΗ ΛΑ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) Προς τον Υπουργό Οικονομίας και Οικονομικών σχετικά με τη διακοπή της λειτουργίας της επιχείρησης FANCO στη Νάουσα, τις απολύσεις των εργαζομένων, σελ.
      β) Προς τον Υπουργό Εθνικής Παιδείας και Θρησκευμάτων σχετικά με τη λήψη μέτρων επίλυσης του προβλήματος της φοιτητικής στέγης κλπ., σελ.
      γ) Προς τον Υπουργό Εθνικής Άμυνας σχετικά με την καταδίκη εθελοντή πενταετούς υποχρέωσης, για τα μη συμμετοχή του σε αποστολή στον Περσικό Κόλπο, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων και των τροπολογιών του σχεδίου νόμου του Υπουργείου Τουριστικής Ανάπτυξης.
      «Αρμοδιότητες του Υπουργείου Τουριστικής Ανάπτυξης και θέματα τουρισμού», σελ.
      2. ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
      α) Η Διαρκής Επιτροπή Μορφωτικών Υποθέσεων καταθέτει την έκθεση της στο σχέδιο νόμου του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για εκπαιδευτική, επιστημονική και πολιτιστική συνεργασία», σελ.
      β) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής Άμυνας «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τουφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR», σελ.
      3) ΚΑΤΑΘΕΣΗ ΣΧΕΔΙΟΥ ΝΟΜΟΥ:
      Οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης, Αγροτικής Ανάπτυξης και Τροφίμων και Τουριστικής Ανάπτυξης, κατέθεσαν σχέδιο νόμου: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης», σελ.
      ΟΜΙΛΗΤΕΣ
      Επί των Επικαίρων Ερωτήσεων
      ΑΛΑΒΑΝΟΣ Α., σελ.
      ΔΟΥΚΑΣ Π., σελ.
      ΚΑΝΕΛΛΗ Λ., σελ.
      ΜΙΧΑΛΟΛΙΑΚΟΣ Β., σελ.
      ΤΑΛΙΑΔΟΥΡΟΣ Σ., σελ.
      ΧΡΥΣΟΧΟΪΔΗΣ Μ., σελ.
      β) Επί του σχεδίου νόμου του Υπουργείου Τουριστικής Ανάπτυξης
      ΒΑΡΒΙΤΣΙΩΤΗΣ Μ., σελ.
      ΒΕΝΙΖΕΛΟΣ Ε., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΓΕΩΡΓΙΑΔΗΣ Ν., σελ.
      ΚΑΚΛΑΜΑΝΗΣ Α., σελ.
      ΚΟΥΒΕΛΗΣ Φ., σελ.
      ΚΩΣΤΟΠΟΥΛΟΣ Α., σελ.
      ΛΙΑΣΚΟΣ Α., σελ.
      ΝΕΡΑΝΤΖΗΣ Α., σελ.
      ΠΑΝΤΕΛΑΚΗ Ε., σελ.
      ΣΓΟΥΡΙΔΗΣ Π., σελ.
      ΣΤΡΑΤΑΚΗΣ Ε., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΟΥΣΑΣ Α., σελ.

ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΛA΄
Πέμπτη 23 Σεπτεμβρίου 2004
	Αθήνα, σήμερα στις 23 Σεπτεμβρίου 2004, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
	Παρακαλείται η κυρία Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από την κ. Λιάνα Κανέλλη, Βουλευτή Α’ Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λασιθίου ζητεί την καταγραφή των ζημιών και την καταβολή αποζημιώσεων για ζημιές που έχουν υποστεί επαγγελματίες και ιδιώτες από τις πολύωρες διακοπές της ΔΕΗ.
      2) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην ανάγκη αξιοποίησης του παλαιού νοσοκομείου Καλαμάτας.
      3) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην ανάγκη κατασκευής της Ιόνιας Οδού.
      4) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην ανάγκη εκτέλεσης έργων στην πόλη της Καλαμάτας.
      5) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας σχετικά με τις επιδοτήσεις των ελαιοπαραγωγών για τη νέα χρονιά.
      6) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας σχετικά με την αποκατάσταση του κτιρίου των Λόχων για τη στέγαση του Πανεπιστημίου της Καλαμάτας.
      7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ο Δήμαρχος Θεσσαλιώτιδας Φθιώτιδας ζητεί να γίνει επαναπροσδιορισμός της αντικειμενικής αξίας όλων των οικοπέδων που βρίσκονται εντός του Δημοτικού Διαμερίσματος Σοφιάδος.
      8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Θεσσαλιώτιδας ζητεί τη χορήγηση οικονομικής ενίσχυσης για τη συντήρηση και βελτίωση του οδικού δικτύου του Δήμου του.
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Θεσσαλιώτιδας Φθιώτιδας ζητεί άμεση σύσταση φορέα διαχείρισης του νερού από τη λίμνη του Σμοκόβου.
      10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Θεσσαλιώτιδας Φθιώτιδας ζητεί χρηματοδότηση για την υλοποίηση έργων οδοποιίας και ύδρευσης στο δήμο του.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Θεσσαλιώτιδας Φθιώτιδας ζητεί την απόδοση του 50% των εσόδων από την εκμίσθωση των κοινοχρήστων και διαθέσιμων δημοσίων εποικιστικών εκτάσεων στο δήμο του.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επιδότηση μικρού σκάφους για την κάλυψη αναγκών ενδοεπικοινωνίας των νήσων της επαρχίας Θήρας κ.λπ.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου ζητεί την επίλυση του προβλήματος της μεταφοράς μαθητών λόγω ανεξόφλητων οφειλών παρελθόντων ετών προς τους ιδιοκτήτες ΤΑΞΙ.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Μητροπολίτης Παροναξίας και Πρόεδρος του Εκκλησιαστικού Ιδρύματος «Οίκος Ευγηρίας – Ποιμαντικής Μερίμνης Παναγιά η Εκατονταπυλιανή» ζητεί την οικονομική ενίσχυση για την ανέγερση γηροκομείου.
      15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Νέας Ιωνίας Μαγνησίας ζητεί την αποκατάσταση της βατότητας περιφερειακού δρόμου  της περιοχής του.
      16) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία η Ένωση Αδιορίστων Νηπιαγωγών Διετούς Φοίτησης ζητεί ειδική ρύθμιση για το διορισμό των μελών της στα Δημόσια Νηπιαγωγεία.
      17) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Νομάρχης Ξάνθης διαμαρτύρεται για τη μη εφαρμογή αναπτυξιακών προγραμμάτων του Γ΄ Κοινοτικού Πλαισίου Στήριξης στην ορεινή περιοχή Ξάνθης, λόγω μη ύπαρξης γηπέδων με σημερινούς όρους δόμησης.
      18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Αποφοίτων Παιδαγωγικού Τμήματος Ειδικής Αγωγής του Πανεπιστημίου Θεσσαλίας ζητεί το διορισμό των μελών του σε κενές οργανικές θέσεις  των κατά τόπους ΣΜΕΑ.
      19) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Δήμαρχος Νάουσας ζητεί να θεσμοθετηθούν αναπτυξιακά κίνητρα για την περιοχή της Νάουσας.
      20) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Μωσαϊκών – Πλακάδων και Συναφών Επαγγελμάτων Πύργου «Ο ΕΡΜΗΣ» ζητεί να γίνει έλεγχος για ύπαρξη μελετών, τη δήλωση εργασιών στο ΙΚΑ σε σχολικά συγκροτήματα του Νομού Ηλείας.
      21) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Μωσαϊκών – Πλακάδων και Συναφών Επαγγελμάτων Πύργου «Ο ΕΡΜΗΣ» ζητεί να γίνει ο απαιτούμενος έλεγχος σε ανάδοχο των έργων της ΔΕΗ στο Νομό, σχετικά με το αν εφαρμόζονται οι Νόμοι ως προς τους εργαζόμενους.
      22) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Κέντρο Προστασίας Καταναλωτών ζητεί να μην επιβληθεί εισφορά στους κατόχους δεύτερης κατοικίας στο Νομό Χαλκιδικής.
      23) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κύριος Ηλίας Δρακουλάκος, κάτοικος Αλίμου, διαμαρτύρεται γιατί οι  οικογένειες με τρία παιδιά που έχουν γεννηθεί πριν το 2003 δεν θα θεωρούνται πολύτεκνες.
      24) Οι Βουλευτές κύριοι ΑΘΑΝΑΣΙΟΣ ΔΑΒΑΚΗΣ και ΙΩΑΝΝΗΣ  ΤΡΑΓΑΚΗΣ κατέθεσαν αναφορά με την οποία ο Αγροτικός Συνεταιρισμός Νεοχωρίου Γυθείου Λακωνίας ζητεί την επίλυση προβλημάτων των συκοπαραγωγών της περιοχής του.
      25) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το εποχιακό προσωπικό της Ε΄ Εφορεία Βυζαντινών Αρχαιοτήτων Σπάρτης ζητεί την τροποποίηση του ν. 3200/2003.
      26) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Λινδίων Δωδεκανήσου ζητεί χρηματοδότηση για την κατασκευή του φράγματος Γαδουρά.
      27) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Λινδίων Δωδεκανήσου ζητεί  την εκτέλεση έργων ύδρευσης της Νότιας Ρόδου από το φράγμα Γαδουρά.
      28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πρόεδρος και οι Τοπικοί Σύμβουλοι Πλατάνου Μαγνησίας ζητούν την επανίδρυση της Κοινότητας Πλατάνου.
      29) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Αγελαδοτρόφων Μαγνησίας ζητεί την επαναφορά των οικονομικών ενισχύσεων των κτηνοτρόφων από την ΑΤΕ, τη μη εισαγωγή και εμπορεία αμνοεριφίων από τρίτες χώρες κ.λπ.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Μεραμπέλλου ζητεί την καταβολή στους ελαιοπαραγωγούς της περιοχής της του υπολοίπου της επιδότησης του ελαιολάδου εσοδείας 2002-2003.
      31) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύλλογος Εργαζομένων ΔΕΠΑ Α.Ε. διαμαρτύρεται για τη διακοπή σύμβασης δανεισμού μόνιμου προσωπικού.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην Επιτροπή Παρακολούθησης της Πολιτιστικής.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ηθική αποκατάσταση του διευθυντή του ΤΕΕ Καινούργιου.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο μικρό ποσοστό κάλυψης των φοιτητών της Εστίας του Πανεπιστημίου Πατρών.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επίλυση του κυκλοφοριακού προβλήματος της πόλης της Πάτρας.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη χώρου στάθμευσης για τα ΤΑΞΙ της Πάτρας.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην χωρίς νόημα δωρεάν διανομή των βιβλίων στους μαθητές.
      38) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Εργαζομένων Γενικού Νοσοκομείου Σάμου ζητεί την άμεση εξασφάλιση στέγασης του ΤΕΕ Βοηθών Νοσηλευτών του πιο πάνω νοσοκομείου.
      39) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Σάμου ζητεί την επίλυση εργασιακών προβλημάτων των εργαζομένων στους Βρεφονηπιακούς Σταθμούς του Δήμου Βαθέως Σάμου.
      40) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Εργαζομένων ΔΕΗ Νομού Φλώρινας διαμαρτύρεται για την έλλειψη προσωπικού από τον ΑΗΣ Μελίτης, την καθυστέρηση της αποπεράτωσης του φράγματος Παπαδιάς κ.λπ.
      41) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Εργαζομένων Περιφέρειας Αττικής διαμαρτύρεται για την κατάσταση που επικρατεί στις Διευθύνσεις Αλλοδαπών και Μετανάστευσης της Περιφέρειας Αττικής κ.λπ.
      42) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμαρχος Περάματος Αττικής ζητεί την ηλεκτροδότηση και συντήρηση της λεωφόρου Σχιστού από την είσοδο στην προέκτασή της στην είσοδο της πόλης της Περάματος.
      43) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμαρχος Περάματος Αττικής ζητεί χρηματοδότηση για την ασφαλτόστρωση δρόμου στη λεωφόρο Σχιστού.
      44) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών στη Ρουμανία «ο Υψηλάντης» ζητεί την αναγνώριση τίτλων σπουδών από το ΔΙΚΑΤΣΑ.
      45) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Εργατοϋπαλληλικό Κέντρο Πειραιά διαμαρτύρεται για ποινική δίωξη συνδικαλιστή.
      46) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Πολιτιστικός – Εξωραϊστικός και Ναυτικός Σύλλογος Αρκαδικού Χωριού Κυνουρίας «ΡΕΠΟΝΤΙΝΑ» ζητεί τη δέσμευση χρημάτων της ΔΕΠΟΣ Α.Ε. για την ολοκλήρωση έργων υποδομής στο Αρκαδικό Χωριό. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 382/30-4-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-358/17-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό πρωτ. 382/30-04-04 που κατέθεσε στη Βουλή ο Βουλευτής κ. Βασ. Οικονόμου, κατά λόγο αρμοδιότητας του Υπουργείου Μεταφορών και Επικοινωνιών και σύμφωνα με έγγραφο με αριθμ. πρωτ: 76311/07-05-2004 του Οργανισμού Σιδηροδρόμων Ελλάδος σας πληροφορούμε τα παρακάτω:
     1. Ο Προαστιακός Σιδηρόδρομος Αθηνών, μεταξύ Σιδηροδρομικού Κέντρου Αχαρνών και Αεροδρομίου, κινείται στη λωρίδα μεταξύ των δύο ρευμάτων της Αττικής Οδού, λωρίδα που είχε, στο παρελθόν, απαλλοτριωθεί από το ΥΠΕΧΩΔΕ για το σκοπό αυτόν.
     2. Οι Σταθμοί του Προαστιακού αναπτύσσονται σε υπερκείμενες γέφυρες της Αττικής Οδού και από εκεί με τη βοήθεια ανελκυστήρων, κυλιόμενων και σταθερών κλιμάκων γίνεται η πρόσβαση στην αποβάθρα.
     3. Σύμφωνα και με το αριθμ. πρωτ: 214 Δ.Σ./11-05-04 έγγραφο του, ο ΟΑΣΑ ήδη μελετά την δυνατότητα δημιουργίας τροφοδοτικών λεωφορειακών γραμμών στους σταθμούς του προαστιακού σιδηροδρόμου προκειμένου να εξασφαλίσει την καλύτερη δυνατή εξυπηρέτηση των μετακινουμένων. Επίσης σε όλες τις γέφυρες όπου αναπτύσσονται οι Σταθμοί, έχει προβλεφθεί λωρίδα στάσεως λεωφορείου, προκειμένου να γίνεται μετεπιβίβαση των επιβατών μεταξύ λεωφορείου και Προαστιακού.
     4. Στις απαλλοτριώσεις που έγιναν με την ανάπτυξη του Προαστιακού, δεν είχαν προβλεφθεί εκτάσεις για τη δημιουργία χώρων στάθμευσης ιδιωτικών αυτοκινήτων και επομένως, στη φάση αυτή κατασκευής του έργου, δεν προβλέπεται να δημιουργηθούν τέτοιοι χώροι.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     2. Στην με αριθμό 389/30-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 7017/4/4253/19-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κύριοι Ν. Γκατζής και Τ. Τσιόγκας, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, από τις οποίες καταδεικνύεται η αναγκαιότητα για μόνιμη παρουσία πυροσβεστικών δυνάμεων, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών τις χώρας.
     Σύμφωνα με τα ανωτέρω και δεδομένου ότι άμεση προτεραιότητα για το Αρχηγείο Πυροσβεστικού Σώματος αποτελεί η ίδρυση και λειτουργία νέων Υπηρεσιών σε περιοχές που παρουσιάζουν αυξημένη επικινδυνότητα και δεν καλύπτονται ικανοποιητικά, στην παρούσα χρονική περίοδο, δεν είναι δυνατή η ίδρυση Πυροσβεστικής Υπηρεσίας στο Δήμο Μουρεσίου. Η δυνατότητα αυτή θα εξετασθεί μελλοντικά μετά την αύξηση τις υπηρετούσας δύναμης του Σώματος και την εξασφάλιση της αναγκαίας υλικοτεχνικής υποδομής.
     Σε ό,τι αφορά την πυροπροστασία της περιοχής του ανατολικού Πηλίου, σας πληροφορούμε ότι αυτή καλύπτεται σήμερα από τον 1 ο Πυροσβεστικό Σταθμό Βόλου και το Πυροσβεστικό Κλιμάκιο Αργαλαστής, που έχουν στελεχωθεί με το αναγκαίο για την επιτέλεση της αποστολής τους πυροσβεστικό προσωπικό και κατά την αντιπυρική περίοδο ενισχύονται και με εποχικούς πυροσβέστες, ενώ διαθέτουν τον απαραίτητο υλικοτεχνικό εξοπλισμό, προκειμένου να ανταποκρίνονται αποτελεσματικά στις ανάγκες πυροπροστασίας της περιοχής τους. Σύμφωνα δε με τον επιχειρησιακό σχεδιασμό που θα εφαρμοσθεί από το Πυροσβεστικό Σώμα, κατά τη φετινή αντιπυρική περίοδο, πυροσβεστικό περιπολικό όχημα του αναφερόμενου Πυροσβεστικού Κλιμακίου θα σταθμεύει στο Νεοχώρι, που βρίσκεται σε μικρή χιλιομετρική απόσταση από τα όρια του Δήμου Μουρεσίου, ενώ, τις ημέρες αυξημένης επικινδυνότητας, η περιπολία αυτή θα επεκτείνεται και στην περιοχή του εν λόγω Δήμου.
     Επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη περιοχή.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     3. Στην με αριθμό 622/11-5-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 44021/ΙΗ/19-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 622/11.5.04 που κατέθεσε ο Βουλευτής κ. Αναστάσιος Σιδηρόπουλος, σας γνωρίζουμε τα ακόλουθα:
     Με την αριθμ. Φ.151/37846/Β6/26.4.2004 Υπουργική απόφαση καθορίζονται τα κριτήρια σύμφωνα με τα οποία οι Προϊστάμενοι των Γραφείων ΤΕΕ ορίζουν τα Εξεταστικά Κέντρα (E.K.) για τις ειδικές εισαγωγικές εξετάσεις των αποφοίτων Β΄ κύκλου ΤΕΕ στις περιφέρειες των οικείων Δ/νσεων Δ/θμιας Εκπ/σης.
     Για τον ορισμό των Εξεταστικών αυτών Κέντρων λαμβάνονται υπόψη ο αριθμός των υποψηφίων και οι ειδικότερες συγκοινωνιακές συνθήκες. Σε κάθε περίπτωση λαμβάνεται μέριμνα ώστε ο αριθμός των υποψηφίων που θα εξετασθεί σε κάθε εξεταστικό κέντρο (Ε.Κ.) να είναι επαρκής για τη διαφύλαξη του αδιάβλητου χαρακτήρα των εξετάσεων αυτών.
     Για το Νομό Ημαθίας, με βάση τα παραπάνω για όλη την Ελλάδα κοινά κριτήρια, ορίστηκαν να λειτουργήσουν δύο εξεταστικά Κέντρα (Ε.Κ.), με απόφαση του οικείου Προϊσταμένου του γραφείου ΤΕΕ της Δ/νσης Δ/θμιας Εκπ/σης Ημαθίας, ο οποίος έλαβε υπόψη του τις γεωγραφικές και τις συγκοινωνιακές συνθήκες.
     Με την ίδια απόφαση προσδιόρισε ως τόπο λειτουργίας και των δύο αυτών ΕΚ. τη Βέροια.
     Με βάση τις σχετικές αποφάσεις και των Προϊσταμένων γραφείων ΤΕΕ των λοιπών Δ/νσεων Δ/θμιας Εκπ/σης έχουν ολοκληρωθεί οι διαδικασίες ομαλής και αδιάβλητης διεξαγωγής των εξετάσεων.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     4. Στις με αριθμό 993/25-5-04 και 992/25-5-04 ερωτήσεις του Βουλευτή κ. Απόστολου Φωτιάδη δόθηκε με το υπ’ αριθμ. 207/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσε ο Βουλευτής κ. Α. Φωτιάδης σας πληροφορούμε τα εξής:
     Δεν έχει εκδοθεί απόφαση για την κατασκευή Δασικού Χωριού στην περιοχή του Δήμου Τριγώνου Νομού Έβρου.
     Με την 90194/807/12-2-2004 απόφαση του Υπ. Γεωργίας δόθηκε εντολή στα κατά τόπους αρμόδια Δασαρχεία και Δ/νσεις Δασών 28 περιοχών (μεταξύ των οποίων και η περιοχή του Δήμου Τριγώνου Νομού Έβρου), να προβούν, σε συνεργασία με τους Δήμους, στη σύνταξη των απαιτούμενων προμελετών, προκειμένου στη συνέχεια να κριθεί αν πληρούνται οι προϋποθέσεις και να εκδοθούν οι σχετικές αποφάσεις για την ίδρυση νέων Δασικών Χωριών στις περιοχές αυτές.
     Στην αρμόδια Υπηρεσία του Υπουργείου μας δεν έχει υποβληθεί σχετική προμελέτη για να αξιολογηθεί.
     Επισημαίνουμε ότι η αρμόδια Υπηρεσία του Υπουργείου συγκεντρώνει στοιχεία για την μέχρι τώρα λειτουργία των ήδη εγκατεστημένων Δασικών Χωριών,. βάσει των οποίων θα επανακαθοριστεί η όλη στάση του Υπουργείου στο θέμα της αναγκαιότητας συνέχισης του Προγράμματος δημιουργίας Δασικών Χωριών.
     Ο Υφυπουργός
     Ε. ΜΠΑΣΙΑΚΟΣ»
     5. Στην με αριθμό 1108/27-5-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 222/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Αγγ. Τζέκης και Γ. Χουρμουζιάδης, σας πληροφορούμε τα εξής:
     Στο Γ΄ ΚΠΣ είναι ενταγμένη στη ΣΑΜ 081/3 μελέτη με τίτλο «Ολοκλήρωση Μελέτης Εκσυγχρονισμού - Ανακαίνισης και Βελτίωσης Άρδευσης ΙΙ Αρδευτικού Δικτύου Σερρών», η οποία εκπονήθηκε και εγκρίθηκε. Στη μελέτη περιλαμβάνεται και έκταση της κτηματικής περιοχής του Δήμου Καπετάν Μητρούση.
     Ο απαιτούμενος προϋπολογισμός για την υλοποίηση όλου του έργου, με βάση την μελέτη, είναι 109.857.000.00 €.
     Λόγω των περιορισμένων οικονομικών πόρων δεν ήταν δυνατή η υλοποίηση του έργου σε όλη την περιοχή που προβλέπει η συγκεκριμένη μελέτη και γι' αυτό το λόγο εντάχθηκε σε Πρόγραμμα Κατασκευής (ΙΙΙ ΚΠΣ - ΣΑΕ 081/3) μόνο το έργο «Ανακαίνιση -Εκσυγχρονισμός και Βελτίωση, Αρδευσης ΙΙου Αρδευτικού Δικτύου Πεδιάδας Σερρών- Τμήμα Ζώνης Αδελφικού», προϋπολογισμού 24.470.000 €, το οποίο δεν περιλαμβάνει την κτηματική περιοχή του Δήμου Καπετάν Μητρούση.
     Στο μέλλον και εφόσον οι οικονομικές δυνατότητες το επιτρέψουν,. θα γίνει προσπάθεια για την ένταξη σε Πρόγραμμα Κατασκευής και του υπολοίπου τμήματος που προβλέπει η μελέτη του έργου.
     Ο Υπουργός
     Σ. ΤΣΙΤΟΥΡΙΔΗΣ»
     6. Στην με αριθμό 1119/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900α/4083/7242/7-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ΄ αριθμ.1119/27-05-2004 ερώτησης, που κατέθεσε ο Βουλευτής κ. Βασίλης Κεγκέρογλου με θέμα τη μετεγκατάσταση της Σχολής Εφέδρων Αξιωματικών Πεζικού (ΣΕΑΠ) Ηρακλείου, σας γνωρίζουμε τα εξής:
     Το στρατόπεδο «ΔΑΣΚΑΛΟΓΙΑΝΝΗ» στο Ηράκλειο (Δήμος Νέας Αλικαρνασσού) έκτασης 530 στρ. ιδιοκτησίας ΤΕΘΑ (κατά το μεγαλύτερο ποσοστό), στο οποίο στεγάζεται η ΣΕΑΠ, δεν έχει συμπεριληφθεί στα αποδεσμευόμενα για αξιοποίηση, σύμφωνα με το Ν. 2745/99 Στρδα, καθώς η χωροθέτησή του καλύπτει τις υπηρεσιακές ανάγκες της εκπαίδευσης και υπάρχει ένα πλήθος εγκαταστάσεων και υποδομών.
     Ωστόσο, στα πλαίσια της επιθυμίας του ΓΕΣ να συνδράμει την Τοπική Αυτοδιοίκηση της πόλης του Ηρακλείου για εξεύρεση χώρων κοινωφελούς χρήσης, το έτος 2001 μετά από εντολή του τότε κ. ΥΕΘΑ, ομάδα της ΥΑΜΣ (Δντής-Μηχανικός) επισκέφθηκαν τις περιοχές που υποδείχθηκαν από τους τοπικούς φορείς για τη μετεγκατάσταση της ΣΕΑΠ.
     Μετά από σχετική ενημέρωση της Στρατιωτικής και Πολιτικής Ηγεσίας, συγκροτήθηκε επιτροπή του ΓΕΣ με συμμετοχή μηχανικού της ΥΑΜΣ, που επισκέφθηκε όλες τις προταθείσες από τους τοπικούς φορείς περιοχές, τις οποίες και απέρριψε λόγω μη ικανοποίησης των κριτηρίων που ισχύουν για τη δημιουργία νέων στρδων.
     Το ΥΠΕΘΑ θα συνεχίσει να εξετάζει κάθε δυνατή προτεινόμενη λύση, εφόσον αυτή πληροί τα κριτήρια που έχουν τεθεί, καθώς πρόκειται για εγχείρημα μεγάλου μεγέθους με σημαντικές επιχειρησιακές, οικονομικές και χωροταξικές παραμέτρους.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     7. Στην με αριθμό 1139/27-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 230/11-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε ο Βουλευτής κ. Α. Φωτιάδης, σας πληροφορούμε τα εξής:
     Στα πλαίσια: των υπ΄ αριθμ. 4176/25-7-2002. και 6741/4-12-2002 προσκλήσεων της αρμόδιας Υπηρεσίας του Υπουργείου μας στο μέτρο 7.8 του άξονα προτεραιότητας 7 του Επιχειρησιακού Προγράμματος «Αγροτική Ανάπτυξη- Ανασυγκρότηση της Υπαίθρου 2000-2006», ο Δήμος Τριγώνου υπέβαλλε με την αίτηση 1906/26-2-2003 πρόταση προς αξιολόγηση με τίτλο «Αγροτική. Οδοποιία».
     Η πρόταση απορρίφθηκε, μετά την αξιολόγησή της, γιατί δεν υπήρχαν όλα τα απαραίτητα παραστατικά έγγραφα,- όπως αδειοδοτήσεις (π.χ. περιβάλλοντος, δασαρχείου, κλπ.), τεχνικές μελέτες εκθέσεις και εγκρίσεις, ώστε το έργο να θεωρείται ώριμο προς ένταξη.
     Ο Δήμος Τριγώνου έλαβε αιτιολογημένη απάντηση της απόρριψης του ανωτέρω έργου, με το υπ΄ αριθμ.6412/31-7-2003 έγγραφο της Υπηρεσίας Διαχείρισης του ΕΠΑΑ-ΑΥ.
     Ο Υπουργός
     Σ. ΤΣΙΤΟΥΡΙΔΗΣ»
     8. Στην με αριθμό 1184/28-5-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ.  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση, που κατέθεσε στη Βουλή ο Βουλευτής κ. Παναγιώτης Αντωνακόπουλος, αναφορικά με το αντικείμενο του θέματος και κατά λόγο αρμοδιότητα, σας γνωρίζουμε τα εξής:
     Οι Οργανισμοί Τοπικής Αυτοδιοίκησης α' και β' βαθμού, στα πλαίσια των. αρμοδιοτήτων τους και της υποχρέωσής τους να μεριμνούν για την κατά τόπο οικονομική ανάπτυξη, μπορούν, τροποποιώντας τον Οργανισμό Εσωτερικής Υπηρεσίας τους, να συστήνουν οργανικές μονάδες με σκοπό την εξυπηρέτηση και πληροφόρηση των αγροτών ή και λοιπών ενδιαφερομένων, μετά από εκτίμηση των σχετικών αναγκών τους.
     Πέραν των ανωτέρω και όσον αφορά την θεσμοθέτηση από τη μεριά της Πολιτείας, κέντρων ενημέρωσής αγροτών για θέματα εθνικής και ευρωπαϊκής αγροτικής πολιτικής, αρμόδιο να σας απαντήσει είναι το Υπουργείο Αγροτικής Ανάπτυξης και Τροφίμων, προς το οποίο κοινοποιείται το παρόν, προκειμένου να ενημερώσει απευθείας την Εθνική Αντιπροσωπεία.
     Ο Υφυπουργός
     Α. ΝΑΚΟΣ»
      7. Στην με αριθμό 444/4-5-04 ερώτηση του Βουλευτή κ. Λεωνίδα Γρηγοράκο δόθηκε με το υπ’ αριθμ. Φ.90022/11762/2338/24-5-04 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ' αριθ. 444/4-5-2004 ερώτηση η οποία κατατέθηκε στη Βουλή από τον βουλευτή κ. Λεωνίδα Γρηγοράκο σχετικά με ελλείψεις διοικητικού προσωπικού στο Παράρτημα ΙΚΑ Μολάων, σύμφωνα με όσα μας πληροφόρησε η αρμόδια υπηρεσία του ΙΚΑ, σας γνωρίζουμε τα ακόλουθα:
      Η Διοίκηση του Ιδρύματος για την καλύτερη εξυπηρέτηση των ασφαλισμένων του στην περιοχή των Μολάων Λακωνίας και προς ενίσχυση του Παραρτήματος ΙΚΑ Μολάων, προέβη στην απόσπαση ενός διοικητικού υπαλλήλου από το Υποκατάστημα Σπάρτης για χρονικό διάστημα ενός έτους (ήτοι από τον Απρίλιο του περασμένου έτους έως τον Απρίλιο του τρέχοντος έτους).
      Προκειμένου όμως να αντιμετωπισθούν άμεσα οι υπηρεσιακές ανάγκες στο παραπάνω Παράρτημα, δόθηκε εντολή από την Διοίκηση του ΙΚΑ στην Διεύθυνση του Υποκαταστήματος ΙΚΑ Σπάρτης (στο οποίο υπάγεται το παραπάνω Παράρτημα) να προβεί άμεσα σε μετακινήσεις υπαλλήλων από το εν λόγω Υποκατάστημα στο Παράρτημα Μολάων, έως ότου δοθεί η δυνατότητα να γίνουν ενέργειες περαιτέρω ενισχύσεώς του.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      10. Στην με αριθμό 1494/16-6-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 60887/1-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1494/16-6-2004 ερώτηση που κατατέθηκε στη Βουλή από τον Βουλευτή κ. Κ. Τσιπλάκη σχετικά με το νέο κανονισμό παροχών περίθαλψης του Οργανισμού Περίθαλψης Ασφαλισμένων του Δημοσίου (ΟΠΑΔ), σας γνωρίζουμε ότι ο ΟΠΑΔ εξετάζει τη βελτίωση των παροχών των ασφαλισμένων του Δημοσίου και καταβάλει κάθε δυνατή προσπάθεια προς τούτο.
      Ο Υφυπουργός
      Α. ΓΙΑΝΝΟΠΟΥΛΟΣ»
      11. Στην με αριθμό 1520/16-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 57144/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1520/16.6.04, που κατέθεσε ο Βουλευτής κ. Μάρκος Mπόλαρης και η οποία αναφέρεται στα επαγγελματικά δικαιώματα των πτυχιούχων της Σχολής Τεχνολογικών Εφαρμογών των ΤΕΙ, σας γνωρίζουμε τα εξής:
      Ο καθορισμός των επαγγελματικών δικαιωμάτων των πτυχιούχων των Τμημάτων ΤΕΙ αποτελεί βασική προτεραιότητα του ΥΠΕΠΘ.
      Συνακόλουθα, το ΥΠΕΠΘ πρόκειται να ασχοληθεί και να εξετάσει με ιδιαίτερο ενδιαφέρον, μετά την επίσημη ανακοίνωση της απόφασης της Ολομέλειας του Συμβουλίου της Επικρατείας, το θέμα που έχει προκύψει με την εκδίκαση της προσφυγής του ΤΕΕ για την ακύρωση του Π.Δ 318/94, που καθορίζει τα επαγγελματικά δικαιώματα των πτυχιούχων Πολιτικών Δομικών Έργων, Πολιτικών Έργων Υποδομής και Τοπογραφίας των ΤΕΙ.
      Με βάση τα συμπεράσματα που θα εξαχθούν από την εξέταση του ανωτέρω θέματος, θα προωθηθούν και τα Προεδρικά Διατάγματα καθορισμού των επαγγελματικών δικαιωμάτων των υπόλοιπων Τμημάτων της Σχολής Τεχνολογικών Εφαρμογών των ΤΕΙ, των οποίων εκκρεμεί ή έκδοση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 1002/25-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2/32673/0020/30-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 1002/25.5.04 ερώτησης του βουλευτή κ. Φ.. Κουβέλη, σας γνωρίζουμε ότι στον εκτελούμενο προϋπολογισμό δεν έχουν προβλεφθεί πιστώσεις για την αντιμετώπιση των εν λόγω οφειλών.
      Σημειώνουμε, όμως, ότι το πρόβλημα εξετάζεται από το Γενικό Λογιστήριο του Κράτους, σε συνεργασία τόσο με το Ταμείο Συντάξεων Νομικών όσο και με τον συνδικαλιστικό φορέα των ασφαλισμένων του, για την επίλυσή του.
      Ο Υφυπουργός
      ΠΕΤΡΟΣ ΔΟΥΚΑΣ»
      13. Στην με αριθμό 1582/21-6-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 58903/ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1582/21.6.04 την οποία κατέθεσε η Βουλευτής κα Μαρία Δαμανάκη και αφορά στους διορισμούς των μελών ΔΕΠ των Πανεπιστημίων, σας γνωρίζουμε τα ακόλουθα:
      Σύμφωνα με τις διατάξεις του άρθρου 6 του Ν. 2058/92, ο διορισμός των μελών ΔΕΠ των Πανεπιστημίων γίνεται με πράξη του Πρύτανη, η οποία δημοσιεύεται στην Εφημερίδα της Κυβερνήσεως, αφού προηγουμένως ασκηθεί από τον Υπουργό Εθνικής Παιδείας και Θρησκευμάτων ο προβλεπόμενος έλεγχος νομιμότητας. Ο έλεγχoς αυτός ασκείται εντός αποκλειστικής προθεσμίας τριών μηνών από την περιέλευση της πράξης στο ΥΠΕΠΘ. Η σχετική διαδικασία προωθείται και ολοκληρώνεται ο ανωτέρω έλεγχος εντός της προβλεπόμενης από το νόμο προθεσμίας.
      Το θέμα της χορήγησης της σχετικής πίστωσης ανήκει στην αρμοδιότητα του Υπουργείου Οικονομίας και Οικονομικών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 1412/10-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./127/2-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ. πρ. 1412/10-6-2004 ερώτησης του Βουλευτή κου Στ. Ματζαπετάκη σας πληροφορούμε τα εξής:
      Έχει υπογραφθεί προγραμματική σύμβαση μεταξύ ΥΠΠΟ-Δήμου Ηρακλείου και ΤΑΠΑ με μακροχρόνιο πλαίσιο συμφωνίας με στόχο τη διάσωση, ανάδειξη και προβολή των ενετικών τειχών αλλά και την ανάδειξη του ιστορικού και πολιτιστικού τους χαρακτήρα. Στο πλαίσιο αυτής της σύμβασης έχει οριστεί επιστημονική επιτροπή στην οποία μετέχουν ως μέλη αρμόδιοι επιστήμονες από διαφορετικούς φορείς και η οποία συνεδριάζει συχνά και εποπτεύει τις σχετικές εργασίες. Έχει εκδοθεί απόφαση παραχώρησης χρήσης των ενετικών τειχών, της τάφρου και των Νεωρίων στο Δήμο Ηρακλείου για πέντε χρόνια βάσει της οποίας το Γραφείο προγραμματικής Σύμβασης θα προετοιμάσει κατά προτεραιότητα ολοκληρωμένο σχέδιο μελετών επισκευής, αποκατάστασης και ανάδειξης των τειχών, της τάφρου και των νεωρίων καθώς επίσης και μελέτη για τις χρήσεις που είναι δυνατόν να φιλοξενηθούν στα αναφερόμενα μνημεία. Το σχέδιο με βάση διαγράμματα θα ιεραρχεί ανάλογα με τις ανάγκες των μνημείων τις μελέτες, τα έργα και τις επεμβάσεις αντιμετωπίζοντας τη συνολική ανάδειξη των τειχών ως κατ' εξοχήν οχυρωματικού έργου και προτείνοντας βελτιώσεις της σημερινής κατάστασης, στην οποία συνυπάρχουν αποκατεστημένα τμήματα συμβατές αλλά κυρίως μη συμβατές χρήσεις και λανθασμένη χωροθέτηση λειτουργιών. Προκειμένου να αντιμετωπισθούν τα υφιστάμενα στατικά προβλήματα των τειχών έχουν ανατεθεί μελέτες για τη στερέωση προμαχώνων και ευθυγράμμων τμημάτων χερσαίου και παράκτιου τείχους, οι οποίες βρίσκονται σε διαφορετικά στάδια εξέλιξης ενώ παράλληλα το ΥΠΠΟ και το Γραφείο Προγραμματικής Σύμβασης καταβάλλουν κάθε δυνατή προσπάθεια ώστε να εξασφαλισθούν οι απαραίτητες εγκρίσεις για να προχωρήσουν απρόσκοπτα οι εργασίες. Παράλληλα σε περιπτώσεις που επιβάλλονται επείγουσες επεμβάσεις αυτές διενεργούνται στο πλαίσιο του αρχαιολογικού νόμου και σε συνεργασία της13ης ΕΒΑ και του Γραφείου Προγραμματικής Σύμβασης. Έχει ήδη εγκριθεί η προμελέτη εργασιών στερέωσης, αποκατάστασης και στατικής επάρκειας του προμαχώνα Martinengo, όπου προβλέπεται η εκτέλεση προκαταρκτικών εργασιών προκειμένου να συνταχθεί η μελέτη εφαρμογής, οι οποίες θα γίνουν με τη φροντίδα και τη δαπάνη του Δήμου Ηρακλείου με την επίβλεψη μηχανικού του Δήμου και με την εποπτεία της ΔΑΒΜΜ και της 13ης ΕΒΑ. Επί του προμαχώνα ωστόσο βρίσκονται οι αθλητικές εγκαταστάσεις του αθλητικού σωματείου ΕΡΓΟΤΕΛΗΣ, το οποίο προχώρησε σε σειρά αυθαίρετων κατασκευών που επιδεινώνουν το στατικό πρόβλημα του τείχους -και αλλοιώνουν το ίδιο το μνημείο. Το ΥΠΠΟ έχει ζητήσει την απομάκρυνση όλων των αυθαίρετων κατασκευών καθώς επίσης την επανεξέταση από το Υφυπουργείο Αθλητισμού της άδειας λειτουργίας των εγκαταστάσεων και το θέμα είναι υπό εξέταση.
      Το θέμα παρακολουθείται με ιδιαίτερη προσοχή από το Υπουργείο Πολιτισμού και τις αρμόδιες Υπηρεσίες.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      15. Στις με αριθμό 386/30-4-04 και 259/26-4-2004 ερωτήσεις των Βουλευτών κυρίων Σταύρου Σκοπελίτη, Γιάννη Πατσιλινάκου και Ε. Παντελάκη δόθηκε με το υπ’ αριθμ. ΓΠ/39876/21-5-04 έγγραφο από τον Υφυπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στις με αριθμό 259/26-4-2004 και 386/30-4-2004 ερωτήσεις που κατατέθηκαν στη Βουλή από τους Βουλευτές κ.κ. Σ. Σκoπελίτη . Παντελάκη και Γ. Πατσιλινάκου σχετικά με την καταλληλότητα του πόσιμου νερού του Δήμου Χίου, σας γνωρίζουμε τα παpακάτω:
      Όπως μας ενημέρωσε η Διεύθυνση Υγείας της Ν.Α. Χίου με σχετικό έγγραφό της, από τις δειγματοληψίες που διενεργήθηκαν σε πηγάδια του χειμάρρου Παρθένη, απ’ όπου υδροδοτείται κατά ένα μέρος ο Δήμος Χίου, διαπιστώνεται ότι η ποιότητα του νερoύ που διατίθεται στους καταναλωτές του Δήμου από τα παραπάνω πηγάδια δεν πληροί του όρους και τις προϋποθέσεις της ισχύουσας νομοθεσίας. Επιπρόσθετα τα πηγάδια Καραμανή και Καστρομηνά δεν διαθέτουν τις απαραίτητες άδειες χρήσης για ύδρευση.
      Μετά τα παραπάνω ο Γενικός Γραμματέας της Περιφέρειας Βορείου Αιγαίου με σχετικό έγγραφό προς τον αρμόδιο για την ύδρευση φορέα (ΔΕΥΑΧ) και για την προστασία της δημόσιας υγείας, ζήτησε την άμεση διακοπή της υδροδότησης από τα πηγάδια του χειμάρρου Παρθένη μέχρι την αποκατάσταση του προβλήματος.
      Η Διεύθυνση Υγείας της Ν.Α. Χίου παρακολουθεί το όλο θέμα, συνεργάζεται με τις συναρμόδιες υπηρεσίες (οικείο ΟΤΑ, Γ.Χ.Κ.) και προτείνει τη λήψη μέτρων για την αντιμετώπιση των προβλημάτων, προκειμένου να προστατευθεί και διασφαλισθεί η δημόσια υγεία.
      Αναφορικά με τον σκουπιδότοπο του Δήμου Χίου, η Ν.Α. Χίου, μετά την ολοκλήρωση του Νομαρχιακού Σχεδιασμού για τα στερεά απόβλητα, προχώρησε σε χωροθέτηση των θέσεων ΧΥΤΑ, όπως προβλεπόταν στο Νομαρχιακό Σχεδιασμό. Έχουν εκπονηθεί οι προμελέτες και έχουν εγκριθεί οι περιβαλλοντικοί όροι για τους δύο υπό κατασκευή ΧΥΤΑ. Το προβλεπόμενο χρονοδιάγραμμα κατασκευής των έργων σύμφωνα με την αίτηση συνδρομής είναι μέχρι την 31-12-2005.
      Ο Υφυπουργός
      Α. ΓΙΑΝΝΟΠΟΥΛΟΣ»
     16. Στην με αριθμό 1051/26-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 215/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Γ. Παπαγεωργίου, σας πληροφορούμε τα εξής:
     1. Οι ζημιές που προκλήθηκαν από τις δυσμενείς καιρικές συνθήκες το χρονικό διάστημα Μάρτιος 2002 - Μάρτιος 2003 στις καλλιέργειες πατάτας των Δήμων Μεσσαπίων και Νέας Αρτάκης Ν. Εύβοιας, περιλαμβάνονται στο πρόγραμμα χορήγησης Κρατικών Ενισχύσεων RAGBY, το οποίο εγκρίθηκε από την Ευρωπαϊκή Επιτροπή (Ε.Ε.) στις 23-4-04.
     Οι εξατομικευμένες εκτιμήσεις διενεργήθηκαν και μετά την υπογραφή των σχετικών Υπουργικών Αποφάσεων θα κοινοποιηθούν τα πορίσματα εκτίμησης.
     Οι οικονομικές ενισχύσεις θα καταβληθούν στους δικαιούχους παραγωγούς σύντομα.
     2. Στο Δημοτικό Διαμέρισμα Αγίας Τριάδας του Δ. Μεσσαπίων, προκλήθηκαν ζημιές (καλυπτόμενες από τον ΕΛ.Γ.Α.) και από τους παγετούς Ιανουαρίου - Φεβρουαρίου 2004 σε καλλιέργειες κηπευτικών.
     Οι εξατομικευμένες εκτιμήσεις' διενεργήθηκαν και ήδη κοινοποιήθηκαν τα πορίσματα εκτίμησης στους δικαιούχους παραγωγούς. Οι σχετικές αποζημιώσεις θα καταβληθούν σύντομα.
     Ο Υπουργός
     Σ. ΤΣΙΤΟΥΡΙΔΗΣ»
      17. Στην με αριθμό 854/18-5-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. Β-413/11-6-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 854/18-5-2004, που κατέθεσε στη Βουλή ο Βουλευτής κ. Δημήτρης Κωνσταντάρας, σχετικά με την διανομή ενημερωτικού φυλλαδίου του Υπουργείου και της ΕΕΤΤ, για την Καθολική Ταχυδρομική Υπηρεσία και τις Ταχυμεταφορές και σύμφωνα με όσα μας πληροφορούν οι αρμόδιες υπηρεσίες, σας πληροφορούμε τα παρακάτω:
     1. Το έντυπο «Καθολική Ταχυδρομική Υπηρεσία… Ταχυμεταφορές... Ας ενημερωθούμε» εξεδόθη, με διαγωνιστική διαδικασία, σε 1.000.000 αντίτυπα, τον Σεπτέμβριο 2003, κατόπιν διαγωνιστικής διαδικασίας, και το συνολικό κόστος της έκδοσης (δημιουργικός σχεδιασμός, επιμέλεια και εκτύπωση) ανήλθε στα 40.890,00 ΕΥΡΩ, πλέον του αναλογούντος ΦΠΑ. Η διανομή του πραγματοποιήθηκε μέσω ενθέσεων σε εφημερίδες, των γραφείων των επιχειρήσεων Ταχυμεταφορών και της ΕΕΤΤ κλπ.
     Στο ανωτέρω έντυπο προσετέθη αναφορά στο Υπουργείο Μεταφορών και Επικοινωνιών, δεδομένου ότι περιείχε πληροφορίες και για το μη απελευθερωμένο τμήμα της ταχυδρομικής αγορά, δηλαδή την Καθολική Ταχυδρομική Υπηρεσία.
     Την 17η Μάιου 2004, Παγκόσμια Ημέρα των Τηλεπικοινωνιών, η ΕΕΤΤ, με στόχο την ενημέρωση των χρηστών για τα δικαιώματά τους στο νέο τηλεπικοινωνιακό τοπίο, αποφάσισε τη διανομή των εντύπων «Πριν μιλήσετε στο τηλέφωνο... ακούστε τι έχουμε να σας πούμε» και «Τα δικαιώματά μας. Νέα Εποχή στις Τηλεπικοινωνίες». Κατά την διανομή διαπιστώθηκε, ότι ποσότητα του εντύπου «Καθολική Ταχυδρομική Υπηρεσία... Ταχυμεταφορές... Ας ενημερωθούμε», είχε αναμειχθεί και διανεμόταν, εκ παραδρομής, μαζί με το έντυπο Τα δικαιώματά μας. Νέα Εποχή στις Τηλεπικοινωνίες». Άμεσα εδόθη εντολή να σταματήσει η διανομή του εντύπου και ν' αποσυρθεί. Η ανάμειξη των δύο εντύπων έγινε, προφανώς, διότι έχουν στο εξώφυλλο παρόμοια σκίτσα (εικαστικό περιεχόμενο) και χρώματα, καθώς και ίδιο μέγεθος, με αποτέλεσμα να έχουν μεγάλες ομοιότητες.
     2. Η διανομή εντύπων εντός του συστήματος ΜΕΤΡΟ δεν επιτρέπεται άνευ ειδικής αδείας, η οποία εκδίδεται από την Υπηρεσία Τύπου και Δημοσίων Σχέσεων της ΑΜΕΛ. Για το αναφερόμενο συμβάν, ούτε υπάρχει η οποιαδήποτε καταγραφή από το προσωπικό της αρμόδιας Διεύθυνσης Εξυπηρέτησης Επιβατών, που λειτουργεί στους σταθμούς και συρμούς, περί διανομής του συγκεκριμένου εντύπου υλικού εντός του συστήματος ΜΕΤΡΟ, ούτε έχει εκδοθεί η οποιαδήποτε άδεια από την αρμόδια Υπηρεσία Τύπου και Δημοσίων Σχέσεων.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     18. Στην με αριθμό 1395/9-6-04 ερώτηση των Βουλευτών κυρίων Ανδρέα Μακρυπίδη και Αθανάσιου Μωραΐτη δόθηκε με το υπ’ αριθμ. 277/23-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κύριοι Α. Mακρυπίδης, Αθ. Μωραΐτης σας πληροφορούμε τα εξής:
     Σύμφωνα με την υπ΄ αριθμ. 101664/2784/28-9-2001 Υπουργική Απόφαση, η αίτηση πληρωμής συνοδεύεται από βεβαίωση του Οργανισμού Ελέγχου και Πιστοποίησης Βιολογικών Προϊόντων, με τον οποίο ο παραγωγός έχει συνάψει τη σύμβαση ελέγχου, ότι ο δικαιούχος τήρησε τις διατάξεις του Καν. 2092/91 για ένα πλήρες ημερολογιακό έτος. Ο παραγωγός που εντάσσεται στο πρόγραμμα της Βιολογικής Κτηνοτροφίας θα πρέπει να έχει υπογράψει σύμβαση με τον Πιστοποιητικό Οργανισμό το αργότερο μέχρι την ημερομηνία υπογραφής σύμβασης με τη Δ/νση Γεωργίας. Η συμπλήρωση ημερολογιακού έτους προκύπτει από την ημερομηνία υπογραφής σύμβασης με τη Δ/νση Γεωργίας και όχι από την ημερομηνία υπογραφής σύμβασης με τον Οργανισμό Ελέγχου και Πιστοποίησης Βιολογικών Προϊόντων. Επομένως αν η βεβαίωση του Οργανισμού Ελέγχου και Πιστοποίησης δεν καλύπτει ένα πλήρες ημερολογιακό από την ημερομηνία υπογραφής σύμβασης με τη Δ/νση Γεωργίας, η βεβαίωση αυτή δεν μπορεί να γίνει δεκτή.
     Με την ως άνω Υπουργική Απόφαση, για το έτος της παράβασης δεν καταβάλλεται καμία ενίσχυση και επανάληψη της παράβασης και το επόμενο έτος συνεπάγεται αποβολή από το πρόγραμμα και επιστροφή των καταβληθεισών ενισχύσεων με τις νόμιμες προσαυξήσεις.
     Σύμφωνα με τα υπ' αριθμ. 7949/8-6-2004 και 8278/11-6-2004 έγγραφα της Δ/νσης Γεωργίας Αιτ/νίας, οι δικαιούχοι απερρίφθησαν από τη. διαδικασία πληρωμής, διότι οι βεβαιώσεις του Πιστοποιητικού Οργανισμού που προσκόμισαν δεν καλύπτουν ένα ημερολογιακό έτος τήρησης των διατάξεων του Καν. 2091/91.
     Συγκεκριμένα είτε οι δικαιούχοι έχουν υπογράψει σύμβαση με Πιστοποιητικό Οργανισμό με ημερομηνία προγενέστερη αυτής της υπογραφής σύμβασης με τη Δ/νση Γεωργίας είτε μεταγενέστερη, οι βεβαιώσεις αναφέρουν ημερομηνία έναρξης προσαρμογής προς τι, διατάξεις του Καν. (ΕΟΚ) 2092/91, μεταγενέστερη της ημερομηνιών υπογραφής της σύμβασης με τη Δ/νση Γεωργίας.
     Επίσης οι ενταχθέντες στο πρόγραμμα το έτος 2002 όσο και ο ενταχθέντες το 2003, ενημερώθηκαν εγγράφως και με ξεχωριστό αριθμό πρωτοκόλλου για τον καθένα, ότι με τη συμπλήρωση έτους από την υπογραφή της σύμβασης με τη Δ/νση Γεωργίας θα πρέπει να υποβάλλουν αίτηση πληρωμής.
     Επομένως το αίτημα να εξεταστεί η δυνατότητα να καταθέσουν (δικαιούχοι αιτήσεις πληρωμής κατά την περίοδο 20/7/2004 έως 31/7/2004, δεν είναι δυνατό να γίνει αποδεκτό διότι έρχεται σε αντίθεση με όσα προβλέπονται στην υπ΄ αριθμ. 101664/2784/28-9-2001 Υπουργική Απόφαση.
     Στην ανωτέρω Υπουργική Απόφαση αναφέρεται ότι μπορούν, υποβληθούν αιτήσεις πληρωμής από τις 20/7/2002 έως 31-7-20 ειδικά για το πρώτο έτος εφαρμογής του προγράμματος (2002) κ εφόσον οι δικαιούχοι έχουν τηρήσει τις δεσμεύσεις τους.
     Οι πληρωμές των δικαιούχων πραγματοποιούνται μετά την παρέλευση ημερολογιακού έτους από την υπογραφή της σύμβασης ένταξης στο πρόγραμμα και αντίστοιχα την ίδια ημερομηνία για τα επόμενα έτη.
     Ο Υφυπουργός
     Α. ΚΟΝΤΟΣ»
      19. Στην με αριθμό 609/10-5-04 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 77/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ Βουλευτή σε θέματα της αρμοδιότητάς μας, τα εξής:
      Η Υπηρεσία Αποκατάστασης Σεισμοπλήκτων (ΥΑΣ) του ΥΠΕΧΩΔΕ είναι αρμόδια για αποκατάσταση ζημιών σε κτίρια, που έχουν προκληθεί από σεισμούς, πλημμύρες, πυρκαγιές, κατολισθήσεις και όχι από ανεμοθύελλα.
      Όσον αφορά στις πλημμύρες της 5ης Μαΐου του 2004 και έχοντας λάβει κοινοποίηση του Δήμου Βαρθολομιού για τις προκληθείσες ζημιές θα στείλουμε άμεσα κλιμάκιο που θα καταγράψει αυτές, όπου απαιτείται, με σκοπό να εξεταστεί η δυνατότητα οριοθέτησης των πληγέντων περιοχών και να προχωρήσουμε στην αποκατάσταση.
      Ο Υπουργός
      Γ. ΣΟΥΦΛΙΑΣ»
      20. Στην με αριθμό 653/11-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 82/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα που αφορούν το ΥΠΕΧΩΔΕ ότι, όπως έχουμε περιλάβει στο πρόγραμμα της Νέας Δημοκρατίας και κατ΄ επανάληψη δηλώσει, θα προχωρήσουμε στην εξυγίανση του όλου συστήματος παραγωγής Δημοσίων Έργων, όπως κατάργηση του «μαθηματικού τύπου», αναμόρφωση του θεσμικού πλαισίου μελετών και έργων, αφού προηγουμένως λάβουμε τα απαραίτητα μέτρα έγκαιρης κατάρτισης σωστών μελετών, ενίσχυσης ελεγκτικών μηχανισμών και τα οποία ήδη προωθούμε.
      Ο Υπουργός
      Γ. ΣΟΥΦΛΙΑΣ»
      21. Στην με αριθμό 603/10-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΓΠ/45697/28-5-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 603/10-5-2004 ερώτηση που κατατέθηκε στη Βουλή από τον Βουλευτή κ. Φ. Koυβέλη με θέμα «Αυξημένοι θάνατοι από καρκίνο στην περιοχή Τερψιθέας Γλυφάδας», σας γνωρίζουμε τα εξής:
      Η καταγραφή της ετήσιας επίπτωσης του καρκίνου στον πληθυσμό αποτελεί . έργο του Εθνικού Αρχείου Νεοπλασιών (ΕΑΝ).
      ΤΟ ΕΑΝ είναι η υπηρεσία που σύμφωνα με το Ν. 3209/24-12-2003 πρoβλέπεται να καταγράφει σε ετήσια βάση όλες τις νέες περιπτώσεις καρκίνου στην Ελλάδα, στο δημόσιο και τον ιδιωτικό τομέα, καθώς και τα αποτελέσματα της θεραπείας και την έκταση της νόσου. Βάσει του ίδιου Νόμου το ΕΑΝ οργανώνεται ως αυτοτελές γραφείο στη Δ/νση Δημόσιας Υγιεινής του Υπουργείου Υγείας και Κοινωνικής Αλληλεγγύης.
      Ο Υφυπουργός
      Α. ΓΙΑΝΝΟΠΟΥΛΟΣ»
      22. Στην με αριθμό 640/11-5-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 47330/27-5-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 640/11.5.2004 ερώτηση που κατατέθηκε στη Βουλή από τον Βουλευτή κ. Ε. ΄Οθωνα, σχετικά με την πρόσθετη χρηματοδότηση του Γενικού Νομαρχιακού Νοσοκομείου Ρεθύμνης, για κάλυψη των εφημεριών, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, με το ΑΠ. ΔΥ5α/οικ. 35464/16.4.2004 έγγραφό του προς το Υπουργείο Οικονομίας και Οικονομικών, για την αντιμετώπιση της εφημεριακής και υπερωριακής αποζημίωσης του Ιατρικού και λοιπού προσωπικού των Νοσηλευτικών Ιδρυμάτων και του Ε.Κ.ΑΒ. για το έτος 2004, αιτήθηκε πρόσθετη χρηματοδότηση, ως εξής:
      .«Αποζημίωση για υπερωριακή εργασία», το ποσό των 31.000.000,00€ .«Αποζημίωση εφημεριών γιατρών Ε.Σ.Υ.», το ποσό των 20.000.000,00€.
      Ο Υπουργός
      ΝΙΚ. ΚΑΚΛΑΜΑΝΗΣ»
      23. Στην με αριθμό 663/11-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΓΠ/47341/27-5-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό  663/11-5-2004 ερώτηση που κατατέθηκε στη Βουλή από τον Βουλευτή κ. Α. Μακρυπίδη σχετικά με τη λειτουργία και τη στελέχωση του Κέντρου Υγείας Μύτικα, Ν. Αιτωλοακαρνανίας, σας γνωρίζουμε τα εξής:
      Ο Οργανισμός του Κέντρου Υγείας Μύτικα, Ν. Αιτωλοακαρνανίας, ολοκληρώθηκε σχετικά πρόσφατα και δημοσιεύθηκε στο ΦΕΚ 151 τΒ/30-1-04.
      Το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ' εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού, διαφόρων κλάδων και ειδικοτήτων, με σύμβαση εργασίας ιδιωτικού δικαίου ορισμένου χρόνου, διάρκειας μέχρι 8 μήνες, για τη στελέχωση των Νοσηλευτικών Ιδρυμάτων της χώρας.
      Ο Υπουργός
      Ν. ΚΑΚΛΑΜΑΝΗΣ»
      24. Στην με αριθμό 686/12-5-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. ΓΠ/47385/27-5-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 686/12-5-2004 ερώτηση που κατατέθηκε στη Βουλή από τον Βουλευτή κ. Α. Μανωλάκη σχετικά με τη λειτουργία του «Ευθυμείου Κέντρου» στην Κόρινθο, σας γνωρίζουμε τα εξής:
      Το «Ευθύμειο» Κέντρο Αποθεραπείας-Αποκατάστασης Παιδιών και Ατόμων με Ειδικές Ανάγκες είναι φιλανθρωπικό σωματείο, ειδικώς αναγνωρισμένο. Εποπτεύεται και επιχορηγείται άμεσα από την οικεία Νομαρχιακή Αυτοδιοίκηση.
      Το Υπουργείο Υγείας και Κοινωνικής Αλληλεγγύης αναγνωρίζοντας το κοινωνικό έργο που προσφέρουν οι προνοιακοί φορείς, καλύπτει συμπληρωματικά τυχόν ελλείμματά τους από τις πιστώσεις του προϋπολογισμού του Υπουργείου, από το προϊόν του Ειδικού Κρατικού Λαχείου και από τον Ειδικό Λογαριασμό για προγράμματα Ατόμων με Ειδικές Ανάγκες, σύμφωνα πάντα με τις πιστώσεις που διαθέτει κατά σχετικά αιτήματα των φορέων.
      Το «Ευθύμειο» Κέντρο για το έτος 2003 έχει επιχορηγηθεί έκτακτα με το ποσό των 80.000 ευρώ, από τις πιστώσεις του προϋπολογισμού του Υπουργείου Υγείας και Κοινωνικής Αλληλεγγύης και το έτος 2004 με την πρόσφατη απόφαση του Ειδικού Κρατικού Λαχείου, με το ποσό των 10.000 ευρώ.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      25. Στην με αριθμό 280/27-4-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 73/20-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Οι ζημιές που προκλήθηκαν από τον παγετό της 13ης - 15ης Φεβρουαρίου 2004, στο φυτικό κεφάλαιο (ελαιόδενδρα) των Δήμων Καστελλίου, Θραψανού, Μαλλίων, Επισκοπής, Ν. Καζαντζάκη, Αρκαλοχωρίου, Τυλίσσου και Βιάννου Ν. Ηρακλείου, περιελήφθησαν στο πρόγραμμα χορήγησης κρατικών ενισχύσεων (FROST) το οποίο υποβλήθηκε στην Ε.Ε. από τον ΕΛ.Γ.Α. (μέσω του Υπουργείου μας) στις αρχές Μαρτίου 2004. Το πρόγραμμα προβλέπει καταβολή ενισχύσεων και για την απώλεια της μέλλουσας παραγωγής ελαιοκάρπου.
      Οι ζημιωθέντες παραγωγοί, έχουν ήδη κληθεί να υποβάλουν Αιτήσεις στους κατά τόπους Ανταποκριτές του ΕΛ.Γ.Α. από 3/5 μέχρι 4/6/04 (φάκελο με τα απαιτούμενα δικαιολογητικά).
      Αμέσως μετά θα ακολουθήσει ο διοικητικός έλεγχος και η διενέργεια των εκτιμήσεων.
      Όταν εγκριθεί το πρόγραμμα από την Ε.Ε. θα ανακοινωθούν οι πίνακες πορισμάτων και στη συνέχεια θα γίνει και η καταβολή των ενισχύσεων στους δικαιούχους παραγωγούς.
      2. Οι οικονομικές ενισχύσεις που χορηγούνται για αποκατάσταση του φυτικού κεφαλαίου είναι οι εξής:
      - για εκρίζωση και επαναφύτευση μέχρι 18 €/δένδρo,
      - για κοπή στη βάση κορμού μέχρι 12 €/δένδρo,
      - για κόψιμο πρωτογενών κλάδων μέχρι 7 €/δένδρo και
      - για κόψιμο δευτερογενών κλάδων μέχρι 5 €/δένδρo.
      Οι ενισχύσεις που χορηγούνται για απώλεια παραγωγής (συμπληρωματική ενίσχυση) είναι οι παρακάτω:
      - για εκρίζωση και επαναφύτευση μέχρι 40 €/δένδρo,
      - για κοπή στη βάση του κορμού μέχρι 30 €/δένδρo,
      - για κόψιμο των.πρωτογεvών κλάδων μέχρι 21 €/δένδρo και τέλος - για κόψιμο των δευτερογενών κλάδων μέχρι 14 €/δένδρo.
      Η ενίσχυση για ανασύσταση καταβάλλεται εφάπαξ ενώ η συμπληρωματική ενίσχυση καταβάλλεται σε τέσσερις (4) ετήσιες δόσεις όταν πρόκειται για εκρίζωση και επαναφύτευση ή κοπή στη βάση του κορμού, σε τρεις (3) ετήσιες δόσεις για κόψιμο των πρωτογενών κλάδων και σε δύο (2) ετήσιες δόσεις για κοπή των δευτερογενών κλάδων.
      Όσον αφορά την απώλεια παραγωγής της επόμενης καλλιεργητικής περιόδου, αυτή υπολογίζεται σύμφωνα με την απόδοση της ελαιοκομικής ζώνης και την τιμή λαδιού του Νομού.
      Ο Υπουργός
      Σ. ΤΣΙΤΟΥΡΙΔΗΣ»
      26. Στην με αριθμό 275/27-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 72/20-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην  παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Για την περίοδο 2002-2003, από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου, με την έκδοση των υπ' αριθμ. 271063/9-10-2003 και 282653/4-12-2003 αποφάσεων.
      Σε εφαρμογή των ως άνω αποφάσεων και μετά τη διεξαγωγή των διασταυρωτικών ελέγχων για το Νομό Λασιθίου, μέχρι 3/5/2004, είχαν εκδοθεί από τον ΟΠΕΚΕΠΕ εντολές πληρωμής ύψους 26.749.187,46€, για 21.521 παραγωγούς με αιτηθείσα ποσότητα ελαιολάδου 22.407.105 κιλά.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης, σύμφωνα με την με αριθμό 216796/12-1-2004 απόφασή μας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύει. Οι 5.037 αιτήσεις θεραπείας- ενστάσεις που υποβλήθηκαν στα πλαίσια της ως άνω απόφασης από το νομό Λασιθίου, ελέγχονται από το Περιφερειακό Γραφείο του ΟΠΕΚΕΠΕ στο Ηράκλειο.
      Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης, θα ολοκληρωθεί μετά την εξέταση των ενστάσεων και την έκδοση των σχετικών υπουργικών αποφάσεων.
      Η υποχρέωση του κράτους μέλους να διαπιστώσει την. αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται με τη διενέργεια πάσης φύσεως ελέγχων που προβλέπονται από τους κοινοτικούς κανονισμούς, και εξειδικεύονται από τις οικείες εθνικές διατάξεις.
      Στους ελέγχους αυτούς κατατάσσονται οι διοικητικοί έλεγχοι, οι διασταυρωτικοί, οι επιτόπιοι, οι στοχευμένοι κ.λ.π. Ανάλογα με τη φύση κάθε ελέγχου, υπάρχουν διαφορετικές χρονικές απαιτήσεις ως προς την υλοποίησή τους. Στόχος των ελέγχων είναι να επιβεβαιώσουν, όπως προαναφέρθηκε, το ύψος της πραγματικής παραγωγής για την οποία ζητά ενίσχυση ο συγκεκριμένος δικαιούχος, άρα εξετάζεται η αξιοπιστία του συγκεκριμένου αιτήματος. Δεν αποτελεί στόχο των ελέγχων, η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μια συγκεκριμένη περιοχή ή από έναν συγκεκριμένο φορέα υποβολής. Κάθε δικαιούχος υποβάλλει το αίτημά του, το οποίο υπογράφεται απ' αυτόν και ευθύνεται για το δικό του αίτημα και όχι για την αξιοπιστία των αιτημάτων που υπέβαλαν οι συγχωριανοί του ή οι εξυπηρετούμενοι από τον ίδιο φορέα. Ως εκ τούτου, δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας». Στην παρούσα φάση, έχουν πρακτικά ολοκληρωθεί όλοι οι διοικητικοί έλεγχοι, έχει υλοποιηθεί το μέγιστο τμήμα των διασταυρωτικών ελέγχων, βρίσκονται σε εξέλιξη επιτόπιοι και στοχευμένοι έλεγχοι --και υλοποιείται το εναπομένον τελευταίο τμήμα κάποιων διασταυρωτικών ελέγχων.
      Ο Υπουργός
      Σ. ΤΣΙΤΟΥΡΙΔΗΣ»
      27. Στην με αριθμό 269/27-4-04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 7785/21-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 269/2004 ερώτηση, που κατατέθηκε στη Βουλή από το Βουλευτή κ. Ι. Χωματά, σχετικά για την επαναλειτουργία των γραφείων του ΟΑΕΔ και του ΙΚΑ Σίφνου, σας πληροφορούμε τα εξής:
      Α) Επειδή δεν λειτουργεί Υπηρεσία του Οργανισμού Απασχόλησης Εργατικού Δυναμικού (ΟΑΕΔ) στο νησί της Σίφνου, έχει συνάψει προγραμματική σύμβαση με το Δήμο Σίφνου, βάσει της οποίας ανετέθησαν υπηρεσίες Ανταποκριτή ΟΑΕΔ στον Δήμο για την εξυπηρέτηση των ασφαλισμένων και ανέργων του νησιού. Το Γραφείο Ανταποκριτή ΟΑΕΔ στεγάζεται στο κατάστημα του Δήμου και το προσωπικό που παρέχει τις υπηρεσίες ανήκει επίσης στο Δήμο.
      Ο καθορισμός των όρων για τη σύναψη προγραμματικών συμβάσεων με τις οποίες ανατίθενται υπηρεσίες Ανταποκριτή από τον ΟΑΕΔ σε ΟΤΑ καθορίζονται από την αριθμ.191121/2-7-97 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Εργασίας και Κοινωνικών Ασφαλίσεων.
      Σύμφωνα με την παράγραφο 4 της ανωτέρω απόφασης αμοιβή του Δήμου ή της Κοινότητας για τις παραπάνω υπηρεσίες καθορίζεται με απόφαση του Δ.Σ. του ΟΑΕΔ, καταβάλλεται από αυτόν και βαρύνει τα σχετικά κονδύλια που προβλέπει ο προϋπολογισμός του. Στο παραπάνω ολικό ποσό αμοιβής περιλαμβάνονται γενικά όλες οι παρεχόμενες υπηρεσίες του Δήμου προς τον ΟΑΕΔ όπως παροχή χώρου, προσωπικού, εξοπλισμού για την εξυπηρέτηση του Γραφείου Ανταποκριτή, οι δαπάνες λειτουργίας (θέρμανση, φωτισμός κλπ) και ο ΟΑΕΔ εκτός από την πληρωμή του παραπάνω ποσού, καμία άλλη καταβολή οποιουδήποτε ποσού δεν υποχρεούται για οποιαδήποτε λόγο και αιτία.
      Παρ'όλα τ' ανωτέρω ο ΟΑΕΔ επιδεικνύοντας ευαισθησία και προκειμένου να επανέλθει το Γραφείο Ανταποκριτή στην πρότερη ομαλή λειτουργία του, προτίθεται να εισηγηθεί, στο Δ,Σ. την έγκριση οικονομικής ενίσχυσης (που θα καταβληθεί εφ'άπαξ) ποσού ύψους τριών χιλιάδων (3.000) € για την αποκατάσταση των ζημιών.
      Β) Με το Δήμο Σίφνου η Διοίκηση του ΙΚΑ είχε συνάψει Προγραμματική Σύμβαση από το 1986, σύμφωνα με τις διατάξεις του άρθρου 11 του ν. 1416/84, για την επιτόπια εξυπηρέτηση των εργοδοτών-ασφαλισμένων στο ΙΚΑ κατοίκων του, επειδή λόγω των μικρών ασφαλιστικών μεγεθών δε δικαιολογείται η σύσταση ιδιαίτερης διοικητικής μονάδας του Ιδρύματος στο νησί.
      Η Σύμβαση αυτή έχει παραταθεί μέχρι 31 Δεκεμβρίου 2004. Από τους όρους της Σύμβασης προκύπτει ότι, το ΙΚΑ έχει υποχρέωση να καταβάλλει στο τέλος κάθε μήνα, την αμοιβή του υπαλλήλου του Δήμου για την πραγματοποίηση των εργασιών που έχει αναλάβει από την Σύμβαση, όχι όμως και για τον εξοπλισμό του Γραφείου του Δήμου.
      Λόγω, όμως, του εκτάκτου αυτού γεγονότος, η Διοίκηση του Ιδρύματος έχει ήδη δώσει προφορικές οδηγίες για την άμεση επαναλειτουργία του Γραφείου με σκοπό την απρόσκοπτη εξυπηρέτηση των συναλλασσόμενων με το Ίδρυμα και παράλληλα έχει δώσει και εντολή στις συναρμόδιες διευθύνσεις της Διοίκησης του ΙΚΑ να μεριμνήσουν για την παροχή του αναγκαίου εξοπλισμού του Γραφείου.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      28. Στην με αριθμό 1123/27-5-04 ερώτηση του Βουλευτή κ. Ιωάννου Γιαννέλη δόθηκε με το υπ’ αριθμ. Β- 471/2-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1123/27-5-04, που κατέθεσε στη Βουλή ο Βουλευτής κ. Γιάννης Γιαννέλλης, σχετικά με το όριο ηλικίας των λεωφορείων Κ.Τ.Ε.Λ., σας πληροφορούμε τα παρακάτω:
      1. Σύμφωνα με το άρθρο 11, παρ. 1 του ν. 2963/2001 (Α΄ 268), τα αστικά και υπεραστικά λεωφορεία των συγκοινωνιακών φορέων (Κ.Τ.Ε.Λ. , Κ.Τ.Ε.Λ. ΑΕ., Δ.Ε.Α.Σ. ΚΩ ΚΑΙ ΡΟΔΑ), όταν τίθενται για πρώτη φορά σε κυκλοφορία, είτε καινουργή είτε μεταχειρισμένα, πρέπει να είναι ηλικίας μέχρι έντεκα (11) ετών από το έτος κατασκευής του πλαισίου, του έτους αυτού μη συμπεριλαμβανομένου. Μετά τη συμπλήρωση είκοσι τριών (23) ετών από το έτος κατασκευής του πλαισίου, του έτους αυτού μη συμπεριλαμβανομένου, αυτά αποσύρονται υποχρεωτικά από την εκτέλεση του συγκοινωνιακού έργου. Η ρύθμιση αυτή εφαρμόζεται και για τα κυκλοφορούντα αστικά και υπεραστικά λεωφορεία των υπόψη συγκοινωνιακών φορέων.
      Επίσης με το άρθρο 20 (παραγρ. 4, περίπτωση στ΄) του ν.  3185/2003 (Α΄ 229) καθορίστηκε ότι για τα λεωφορεία των Κ.Τ.Ε.Λ. νήσων με πληθυσμό κατά την τελευταία απογραφή μέχρι 3000 κατοίκους, το όριο ηλικίας των είκοσι τριών (23) ετών εφαρμόζεται από 1-1-2006.
      Το όριο ηλικίας των 23 ετών εφαρμόστηκε κυρίως για λόγους οδικής ασφάλειας, αλλά και για τη βελτίωση της ποιότητας των παρεχόμενων υπηρεσιών με σύγχρονα λεωφορεία, καθώς και τη μείωση του κόστους συντήρησης των μέσων αυτών.
      2. Με το άρθρο 12 του ν. 2963/2001 (Α΄ 268) όπως τροποποιήθηκε με την παράγραφο 4 του άρθρου 20 του ν. 3185/2003 (Α΄ 229) προβλέπονται άλλων, παρέχονται από το ΥΠ.Μ.Ε. ενισχύσεις για την αντικατάσταση αστικών και υπεραστικών λεωφορείων των Κ.Τ.Ε-Λ. ή των ιδιοκτητών μετοχών αυτών. Συγκεκριμένα, για αγορά καινούργιων λεωφορείων διατίθεται ποσοστό 30% της τιμής κτήσης αυτών από το Πρόγραμμα Δημοσίων Επενδύσεων (Π.Δ.Ε.) και επιπλέον ποσοστό 10% από τον ειδικό λογαριασμό του Υπουργείου. Για αγορά μεταχειρισμένων λεωφορείων, διατίθεται ποσοστό 10% της τιμής κτήσης από το Π.Δ.Ε. και επιπλέον 5% από τον ειδικό λογαριασμό. Σε περιπτώσεις συνένωσης, τα παραπάνω ποσοστά αυξάνονται στο 35% για καινούργια λεωφορεία και στο 15% για μεταχειρισμένα, από το Π.Δ.Ε. και όταν πρόκειται για Κ.Τ.Ε.Λ. μεμονωμένων νήσων (που δεν αποτελούν νομό) το ποσοστό για καινούργια λεωφορεία που βαρύνει τον ειδικό λογαριασμό, ανέρχεται στο 15%.
      Το συνολικό ποσό που υπολογίζεται να δοθεί από το Π.Δ.Ε. ανέρχεται στα 88 εκατομμύρια ευρώ από τα οποία ήδη τα 35 εκατομμύρια έχουν δοθεί σε δικαιούχους και εκκρεμούν αιτήσεις για ενισχύσεις 23 εκατομμυρίων ευρώ. Τα υπόλοιπα 30 εκατομμύρια αναμένεται να ζητηθούν μέχρι το τέλος Αυγούστου που λήγει και η προθεσμία για την κατάθεση των αιτήσεων για χρηματοδότηση.
      3. Για τον καθορισμό του ως άνω νέου νομοθετικού πλαισίου ζητήθηκαν και οι απόψεις των συνδικαλιστικών οργανώσεων των εμπλεκομένων στις μεταφορές αυτές φορέων, και δεν εξετάζεται η τροποποίηση των σχετικών ρυθμίσεων, ακριβώς για τους λόγους για τους οποίους θεσπίστηκαν και πιο πάνω αναφέρονται.
      Ο Υπουργός
      ΜΙΧΑΛΗΣ Κ. ΛΙΑΠΗΣ»)
      
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
	Πρώτη είναι η με αριθμό 274/20.9.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Χρυσοχοϊδη, προς τον Υπουργό Οικονομίας και Οικονομικών σχετικά με τη διακοπή της λειτουργίας της επιχείρησης ΦANΚO στη Νάουσα, τις απολύσεις των εργαζομένων κλπ.
	Το περιεχόμενο της επίκαιρης ερώτησης του κυρίου συναδέλφου έχει ως εξής:
	«Ανακοινώθηκε πριν από λίγες εβδομάδες η επανέναρξη της λειτουργίας των εργοστασίων του ομίλου ΚΛΩΝΑΤΕΞ, αφού προηγήθηκαν διαβουλεύσεις μεταξύ Κυβέρνησης και τραπεζών και διαπραγματεύσεις μεταξύ τραπεζών και επιχείρησης. 
	Ωστόσο στις 14.9.2004 ανακοινώθηκε αιφνιδίως η διακοπή της λειτουργίας της επιχείρησης ΦANΚO στη Νάουσα και η απόλυση των 93 εργαζομένων. Φημολογείται δε ότι απολύσεις προσωπικού θα πραγματοποιηθούν και στις άλλες επιχειρήσεις του ομίλου.
	Ερωτάται ο κύριος Υπουργός Οικονομίας και Οικονομικών:
	Ποιοι είναι οι όροι με τους οποίους εγκρίθηκε η χρηματοδότηση από τις τράπεζες και ειδικότερα, εάν αυτοί περιλαμβάνουν σχέδιο ανασυγκρότησης της επιχείρησης και μείωσης του προσωπικού.
	Τι θα πράξει η Κυβέρνηση για να αντιμετωπίσει το άμεσο πρόβλημα της διακοπής των εργασιών της ΦANΚO στη Νάουσα, που οδηγεί στην ανεργία 93 εργαζομένους;»
	Το λόγο έχει ο Υφυπουργός Οικονομίας και Οικονομικών κ. Δούκας.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, σε απάντηση της ερωτήσεώς σας θέλω να επισημάνω τα ακόλουθα: Πρώτον, ότι μας ανησυχεί βαθύτατα η εμφάνιση αυτών των νέων προβληματικών επιχειρήσεων. Δεύτερον, αυτές οι επιχειρήσεις έχουν εξαντλήσει όλα τα κεφάλαιά τους και σήμερα βρίσκονται σε ιδιαίτερα καθαρή αρνητική θέση. Η αρνητική πορεία αυτών των επιχειρήσεων δεν είναι μια εξέλιξη του τελευταίου τριμήνου. Έχει αρχίσει εδώ και αρκετά χρόνια. Μάλιστα κάποιες απ’ αυτές άντλησαν τα κεφάλαιά τους την περίοδο της φούσκας του Χρηματιστηρίου. Μας ανησυχεί βαθύτατα και το μέλλον των εργαζομένων σ’ αυτές. Γι’ αυτό ζητήσαμε και ζητάμε διάλογο με τις τράπεζες για να βρούμε την προσφορότερη λύση. Από την άλλη μεριά όλοι αντιλαμβανόμαστε ότι το δημόσιο δεν έχει τις οικονομικές δυνατότητες να βοηθήσει όλες αυτές τις επιχειρήσεις, να αναπληρώσουν τα κεφάλαια τα οποία έχασαν τα τελευταία χρόνια. Δεν αντέχει ο Έλληνας φορολογούμενος να φορτωθεί όλα αυτά τα βάρη των προβληματικών βιομηχανιών ούτε μπορούμε να μοιράσουμε εγγυήσεις, γιατί το ύψος των εγγυήσεων που έχει δώσει το δημόσιο υπερβαίνει πλέον τα 13 δισεκατομμύρια ευρώ. Έχουμε κάνει πρόσφατα σχετικές συζητήσεις γι’ αυτό. Οι ίδιες οι τράπεζες μας λένε ότι προσπαθούν να βοηθήσουν. Θα σας πω και κάποια σημεία από τη μέχρι τώρα συμφωνία των τραπεζών με τον όμιλο ΚΛΩΝΑΤΕΞ. Κάποια από τις μεγάλες θεωρούμενες κρατικές τράπεζες, που όμως και η ίδια μας επισημαίνει ότι δεν υπάγεται πλέον στο δημόσιο τομέα, είναι εισηγμένη και στο Χρηματιστήριο της Νέας Υόρκης και υπάγεται στους νόμους SARBANIS-OXLΕY οι οποίοι είναι ιδιαίτερα αυστηροί.
     Σας λέω απλώς επιγραμματικά κάποια κομμάτια της συμφωνίας αυτής. «Έχει συμφωνηθεί από κοινοπραξία πέντε τραπεζών, από την Εθνική, την Εμπορική, την Αγροτική, την ALPHA και τη EUROBANK, ένα πενταετές ομολογιακό δάνειο ύψους 20.000.000 δραχμών, το οποίο πρόκειται να εκδοθεί από εταιρεία του κλωστοϋφαντουργικού ομίλου ΚΛΩΝΑΤΕΞ. Σκοπός του δανείου είναι η διασφάλιση χρηματοδοτικών προϋποθέσεων για τη συνέχιση της ομαλής λειτουργίας των εταιρειών του κλωστοϋφαντουργικού τομέα του ομίλου ΚΛΩΝΑΤΕΞ και στη συνέχεια η αποκατάσταση της δυνατότητας αυτοδύναμης εξυπηρέτησης των υποχρεώσεών του, η εξόφληση χορηγηθείσας ενδιάμεσης χρηματοδότησης 9.000.000 ευρώ. Σημειώνεται ότι εκ ποσού 11.000.000 υπόλοιπου του δανείου θα εκταμιευθεί παράλληλα και σύμμετρα με εισφορές νέων επιχειρηματικών κεφαλαίων και ειδικών πιστώσεων συνολικού ποσού 16,9 εκατομμυρίων από τους βασικούς φορείς των εταιρειών του κλωστοϋφαντουργικού τομέα του ομίλου ΚΛΩΝΑΤΕΞ μέχρι 31-12-2004.»
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Υπουργέ, και για την οικονομία του χρόνου.
     Το λόγο έχει ο κ. Χρυσοχοϊδης.
     ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, υπέβαλα αυτήν την ερώτηση για δύο λόγους. Ο πρώτος, είναι  λόγος καθήκοντος. Εκατό περίπου συμπολίτες μου σε λίγες ημέρες θα περάσουν στην ανεργία μαζί με χιλιάδες άλλους, σε μια περιοχή που τα τελευταία χρόνια έχει μία φθίνουσα πορεία με γεωμετρική πρόοδο. Ο δεύτερος λόγος, κύριε Υπουργέ, είναι ότι ζητάμε επιτέλους μία καθαρή απάντηση. Νομίζω ότι πρέπει να υπάρξει από την πλευρά της Κυβέρνησης μία κρυστάλλινη απάντηση σχετικά με το μέλλον αυτής της υπόθεσης και κυρίως το μέλλον των εργαζομένων. 
     Αναφερθήκατε, και εγώ συνυπογράφω όσα είπατε, ότι δεν συμφωνείτε με τη χρηματοδότηση από τον κρατικό προϋπολογισμό, με λεφτά του δημοσίου και του ελληνικού λαού, επιχειρήσεων οι οποίες δεν ανταποκρίνονται στην ανταγωνιστικότητα και εν πάση περιπτώσει δεν έχουν τις αναγκαίες λογιστικές τακτοποιήσεις, έτσι ώστε να θεωρούνται βιώσιμες επιχειρήσεις. Είμαι μαζί σας. 
     Από την άλλη πλευρά, όμως, πρέπει να κάνει κανείς δύο παρατηρήσεις. Η πρώτη παρατήρηση είναι ότι μιλάμε για έναν προβληματικό κλάδο και το ξέρετε πολύ καλά. Δεύτερον, μιλάμε για μια επιχείρηση που απασχολεί χιλιάδες εργαζόμενους και, αν συνεχιστεί έτσι αυτή η πορεία της συγκεκριμένης επιχείρησης, φοβούμαι ότι στο τέλος θα δημιουργηθεί ένα τεράστιο, εκρηκτικό πρόβλημα σε μία περιοχή, που επαναλαμβάνω έχει πάρα πολλά προβλήματα. 
     Το ερώτημα είναι το εξής: Αυτό το σχέδιο που υποθέτω ότι υπάρχει και συμφωνήθηκε μεταξύ τραπεζών και επιχειρήσεων του ομίλου ΚΛΩΝΑΤΕΞ, τι προβλέπεται να κάνει; Και δεν ζητώ συγκεκριμένες λεπτομερείς απαντήσεις ως προς τι προβλέπει. Τι εννοώ; Πρώτον, υπάρχει ένα σχέδιο ανασυγκρότησης της επιχείρησης; Δεύτερον, υπάρχει ένα σχέδιο ανασυγκρότησης το οποίο επιτηρούν κάποιοι και το παρακολουθούν εποπτικά από την πλευρά των τραπεζών; Τρίτον, αυτό το σχέδιο προβλέπει και απολύσεις εργαζομένων; Εν πάση περιπτώσει, τι κάνουμε;
      Εγώ προτείνω επειδή το Υπουργείο Εργασίας υπεκφεύγει και δεν απαντά, επειδή το Υπουργείο Εργασίας απαντά μη απαντώντας -χθες μάλιστα σε ερώτηση συναδέλφου του ΚΚΕ ο κ. Γιακουμάτος είπε «δεν επιτρέπω και δεν υπογράφω ομαδικές απολύσεις», όμως εδώ, όπως ξέρετε, μιλάμε για κλείσιμο επιχείρησης, άρα δεν είναι απάντηση αυτή- και διάφορα άλλα που κυκλοφορούν στους διαδρόμους περί κάποιων πιθανών αποφάσεων της Κυβέρνησης, το Υπουργείο Οικονομικών ως ο υπεύθυνος οικονομικός φορέας, που έχει μία ιδιαίτερη σχέση με τις τράπεζες, πρέπει να συγκαλέσει μία σοβαρή, μία τελική σύσκεψη, για να γνωρίζουμε τι θα γίνει. 
      Και επειδή οι μέρες, κύριε Υπουργέ, περνάνε πολύ σύντομα, θα αντιμετωπίσουμε το μοιραίο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Η συμφωνία προβλέπει την ανάθεση από τον όμιλο ΚΛΩΝΑΤΕΞ σε εξωτερικούς συμβούλους του έργου της εκπόνησης σχεδίου, με στόχο την επιχειρηματική αναδιάρθρωση του κλωστοϋφαντουργικού τομέα και του έργου ελέγχου των χρηματοροών των εταιρειών του κλωστοϋφαντουργικού τομέα. 
      Ο εξωτερικός αυτός σύμβουλος πρέπει να είναι της αποδοχής των τραπεζών. 
      Οι τράπεζες έχουν επιπλέον δεσμευθεί να ανανεώσουν τη χρήση των ορίων των χρηματοδοτήσεων, βάσει του υπολοίπου που είχε στις 30 Ιουνίου του 2004, για δεκαοκτώ μήνες από την πρώτη έκδοση του ομολογιακού δανείου των 20.000.000 ευρώ και να μεταθέσουν για αντίστοιχη χρονική περίοδο την εξυπηρέτηση των εφάπαξ καθώς και της τακτής λήξεως των τραπεζικών υποχρεώσεων των εταιρειών του κλωστοϋφαντουργικού τομέα.
      Σε σχέση με την πρόταση την οποία κάνατε, ναι, νομίζω αξίζει τον κόπο και επιβάλλεται να υπάρξει μια επιπλέον συνεννόηση με τις τράπεζες και το Υπουργείο Απασχόλησης, για να εξαντλήσουμε τέλος πάντων κάθε περιθώριο ενίσχυσης του κλάδου αυτού. Είναι κρίμα πράγματι –και όλοι συμφωνούμε- να μη μπορέσει να προκόψει μία επιχείρηση από την οποία πέρασαν και πάρα πολλά κεφάλαια.
      Επομένως το ταχύτερο δυνατό θα κοιτάξουμε –ίσως και με τους Βουλευτές της περιφερείας σας και με τις τράπεζες- να δούμε τέλος πάντων τι άλλο είναι αυτό το οποίο μπορούμε να κάνουμε.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Δεύτερη είναι η με αριθμό 275/20.9.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων επίλυσης του προβλήματος της φοιτητικής στέγης κλπ.
      Η επίκαιρη ερώτηση της κ. Κανέλλη έχει ως εξής:
      «Σε κινητοποιήσεις βρίσκονται αυτή την περίοδο φοιτητές από πολλές πόλεις της ώρας που φιλοξενούν ΑΕΙ και ΤΕΙ. Αιτία, εκτός των άλλων, το ιδιαίτερα οξυμένο πρόβλημα της φοιτητικής στέγης.
      Ο πολύ μικρός αριθμός φοιτητών που μπορούν να στεγάσουν οι υπάρχουσες φοιτητικές εστίες, η ανυπαρξία σχεδιασμού για δημιουργία νέων ή κάλυψης των αναγκών με ενοικιάσεις ξενοδοχείων, η επιβολή ενοικίου σε όσους διαμένουν σε αυτές, η ιδιωτική κερδοσκοπία σε βάρος των φοιτητών που αναζητούν στέγη σε συνδυασμό με τις κατά καιρούς δηλώσεις της πολιτικής ηγεσίας του ΥΠΕΠΘ, που σκιαγραφούν το δρόμο παραπέρα ιδιωτικοποίησης της ανώτατης εκπαίδευσης με περικοπές και κατάργηση της φοιτητικής μέριμνας, κατάργηση της δωρεάν διανομής συγγραμμάτων, δύο κύκλους σπουδών κλπ., οδηγούν σε ανύψωση των ταξικών φραγμών σε βάρος των παιδιών των λαϊκών στρωμάτων, που υποφέρουν από την ακρίβεια, τη λιτότητα και την ανεργία. Ταυτόχρονα προωθούν ακόμη περισσότερο την ιδιωτικοποίηση της ανώτατης εκπαίδευσης.
      Ερωτάται η κυρία Υπουργός:
      1. Τι μέτρα προτίθεται να πάρει για την εντελώς δωρεάν κάλυψη των στεγαστικών αναγκών, τουλάχιστον όσων φοιτητών διαμένουν μακριά από τον τόπο κατοικίας τους και το ετήσιο οικογενειακό τους εισόδημα είναι κάτω από 35.000 ευρώ, των παιδιών των ανέργων, των πολυτέκνων και αυτών με ειδικές ανάγκες;
      2. Θα επιμείνει η Κυβέρνηση στην επιβολή της υποβάθμισης, εμπορευματοποίησης και ιδιωτικοποίησης της ανώτατης εκπαίδευσης, όπως αποφασίστηκε στα πλαίσια της Ευρωπαϊκής Ένωσης και υλοποιούνταν από την προηγούμενη κυβέρνηση ή θα προχωρήσει στη θεσμοθέτηση αποκλειστικά δημόσιας και δωρεάν, πραγματικά ενιαίας, ανώτατης εκπαίδευσης, που θα καλύπτει το σύνολο των αναγκών όλων των φοιτητών, όπως οι λαϊκές ανάγκες απαιτούν;»
      Ο Υφυπουργός Εθνικής Παιδείας και  Θρησκευμάτων κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Η επίκαιρη ερώτηση θέτει μία σειρά από ερωτήματα με επίκεντρο τη φοιτητική στέγη και την κάλυψη των στεγαστικών αναγκών των φοιτητών που διαμένουν μακριά από τον τόπο τους και το οικογενειακό τους εισόδημα είναι κάτω από 30.000 ευρώ.
      Θα ήθελα να κάνω τις εξής παρατηρήσεις:
      Πρώτον, το Εθνικό Ίδρυμα Νεότητος, το οποίο είναι του Υπουργείου Παιδείας και χρηματοδοτείται, προσφέρει τις υπηρεσίες του σ΄ ένα σύνολο περίπου δεκαεννέα φοιτητικών εστιών όπου εκεί διαμένουν περίπου επτά με οκτώ χιλιάδες άτομα και σιτίζονται δέκα χιλιάδες άτομα.
     Σ΄ αυτά θα πρέπει να προστεθούν οι χίλιες επτακόσιες κλίνες των ανακαινισμένων κτιρίων του Πανεπιστημίου Αθηνών και των νέων κτιρίων του Ε.Μ.Πολυτεχνείου, εφ’ όσον βεβαίως ολοκληρωθούν οι συνεννοήσεις για τον κανονισμό λειτουργίας τους με τα πανεπιστήμια και τους φοιτητές. Οι οικότροφοι των εστιών δεν πληρώνουν ενοίκιο. Καταβάλλουν ένα συμβολικό ποσό 4,41 ευρώ μηνιαίως, το αντίστοιχο των 1500 δραχμών που επί σειρά ετών καταβάλλουν και το διαχειρίζονται οι ίδιοι για τις δικές τους ανάγκες. Εξαιρέσεις υπάρχουν μόνο όπου το ΕΙΝ συνάπτει προγραμματικές συμβάσεις με τα πανεπιστήμια και τα ΤΕΙ με ειδικούς όρους, όπως για παράδειγμα τη σπουδαστική εστία του Ηρακλείου, του ΤΕΙ που είναι 30 ευρώ και το διαχειρίζονται οι ίδιοι οι σπουδαστές. 
     Απαραίτητο κριτήριο για την εισδοχή φοιτητών στις σπουδαστικές εστίες είναι η οικονομική και οικογενειακή τους κατάσταση. Σύμφωνα με τον κανονισμό του ΕΙΝ, τα κριτήρια είναι να προέρχονται από άπορες οικογένειες, να είναι ορφανοί από τους δυο γονείς, άτομα με ειδικές ανάγκες. Πρέπει να πω ότι είναι πραγματικότητα ότι μεγάλο μέρος των εστιών είναι παλιές, είναι της δεκαετίας του ’60 και του ’70. Τα τελευταία χρόνια, παρά το διπλασιασμό θα έλεγα των φοιτητών στα πανεπιστήμιά μας και στα ΤΕΙ δεν υπήρξε ανάλογη αύξηση φοιτητικών εστιών. Και είναι θετικό θα έλεγα ότι έχουμε δυο νέες εστίες στο Πολυτεχνείο και στο Πανεπιστήμιο. Άλλο αν έγιναν για τους Ολυμπιακούς Αγώνες, θα εξυπηρετήσουν, όμως, τους φοιτητές. Είναι χίλιες επτακόσιες κλίνες και θα δώσουν μια ανάσα. 
     Η δεύτερη παρατήρηση είναι ότι πολλά ιδρύματα κυρίως ΤΕΙ, διαχειρίζονται κυρίως δικές τους φοιτητικές εστίες, περίπου 15 τον αριθμό για τη στέγαση των φοιτητών τους. Παράλληλα, πληρώνουν μέσω της κρατικής επιχορήγησης, ενοικιαζόμενα δωμάτια και τα δίδουν στους φοιτητές. 
     Επίσης έχει θεσπιστεί το ετήσιο στεγαστικό επίδομα των 1000 ευρώ για εκείνους που έχουν εισόδημα κάτω από 30.000 ευρώ. Το επεκτείναμε με πρόσφατο νόμο και σε εκείνους τους σπουδαστές των οποίων η μόνιμη κατοικία τους είναι σε απόσταση μεγαλύτερη των σαράντα χιλιομέτρων από το κέντρο των Αθηνών, καθώς και σε νησιωτικές περιοχές του νομού Πειραιώς π.χ. Κύθηρα, Πόρο κλπ. Μπορούν και αυτοί να έχουν αυτό το ευεργέτημα. 
     Θα ήθελα επίσης να σας πω ότι ενώ η πρόβλεψη ήταν για 50.000.000 ευρώ για το 2004, δηλαδή, για πενήντα χιλιάδες φοιτητές, η καταβολή του σε εβδομήντα χιλιάδες φοιτητές, δηλαδή, το σχετικό κονδύλι είναι της τάξεως των 70.000.000 ευρώ που διατίθενται για το 2004. Επίσης οι πολύτεκνοι φοιτητές μεταγράφονται αυτοδικαίως στο τμήμα της επιλογής τους, χωρίς κανέναν ποσοτικό περιορισμό και έτσι προφανώς αντιμετωπίζεται και γι’ αυτούς πλήρως το πρόβλημα της στέγασης. 
     Θα ήθελα να πω κλείνοντας -και με τη δευτερολογία θα συμπληρώσω κάποια πράγματα- ότι η πολιτική του Υπουργείου Παιδείας από εδώ και στο εξής είναι ακριβώς η αύξηση των κονδυλίων που θα διατίθενται για στέγαση και για σίτιση, για να εξυπηρετηθεί ο δυνατόν μεγαλύτερος αριθμός φοιτητών με προγράμματα αυτής της μορφής και βεβαίως και με φοιτητικές εστίες. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
     Θα σας παρακαλούσα να μη θεωρήσετε τμήμα του χρόνου μου την παράκληση προς τον Υπουργό, στη δευτερολογία του να διορθώσει την εξομοίωση του αριθμού. 
     Εξομοιώσατε κύριε Υπουργέ, προφορικά, προφανώς στη ρύμη του λόγου τα 4 ευρώ με τα 1500 ευρώ. Και οφείλω να ομολογήσω ότι είναι ακατανόητο. Αν θα θέλατε πριν μου χρεώσετε το χρόνο, να μου το διευκρινίσει, ο κύριος Υπουργός, διότι δεν κατάλαβα …
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Είναι 4,41 ευρώ που είναι το αντίστοιχο των 1500 δραχμών, που υπήρχε παλαιότερα. 
     ΛΙΑΝΑ ΚΑΝΕΛΛΗ: Ναι, δραχμών. Είπατε ευρώ. Για τα Πρακτικά είναι χρήσιμο. Μαθηματικώς θα ήταν εντελώς τρελό. 
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Κανέλλη. 
     Είστε και καλή ρήτωρ και καλή μαθηματικός βλέπω. 
     ΛΙΑΝΑ ΚΑΝΕΛΛΗ: Ναι ήθελα να σπουδάσω αλλά δεν πρόλαβα. Ίσως να μην είχα τη δυνατότητα από πλευράς χρόνου. Αυτό δεν με κάνει και καλή στα οικονομικά! 
     Φαίνεται ότι και ο κύριος Υπουργός, είναι μεν αισιόδοξος αλλά είναι διαπιστωτικά μάλλον λανθασμένα ενημερωμένος. Γιατί αλλιώς δεν θα ήσασταν αισιόδοξος, κύριε Υπουργέ. Και δεν θα μου λέγατε μόνο λίγα λόγια για το τι σκοπεύει να κάνει η Κυβέρνησή σας αλλά θα μου απαντούσατε στα πολύ συγκεκριμένα ερωτήματα που σας έθεσα.
      Αυτήν τη στιγμή έχει σημασία να γνωρίζετε ότι στο Λεκανοπέδιο οι ανάγκες για φοιτητική στέγη καλύπτονται με την παρούσα κατάσταση στο ποσοστό 1%. Οκτακόσια καινούργια κρεβάτια μπήκαν στην εστία του Πολυτεχνείου, χρειάστηκε όμως η παρέμβαση των κομμουνιστών φοιτητών για να μην πληρώνουν οι φοιτητές ενοίκιο. 
      Τα εννιακόσια κρεβάτια που έγιναν χίλια της καινούργιας εστίας στο Πανεπιστήμιο Αθηνών, κύριε Πρόεδρε, ακόμα δεν έχει ξεκαθαριστεί ποιος θα τα αναλάβει -αν θέλει δηλαδή, το Εθνικό Ίδρυμα Νεότητας ή το Πανεπιστήμιο της Αθήνας- όταν έχουμε στο Πανεπιστήμιο της Αθήνας πριν από μερικούς μήνες δήλωση αδυναμίας από το ίδρυμα να πληρώσει τη ΔΕΗ και τον ΟΤΕ. Επομένως θα έχουμε μια εστία με κεριά. 
      Δεν καλύπτονται οι ανάγκες. Είναι κολοσσιαίες. Τμήμα μόνο των ολυμπιακών έργων, τμήμα των σαράντα πέντε αεροπλάνων που τα ψάχνετε στον προϋπολογισμό, τμήμα των όσων χρημάτων κατά καιρούς έχουν ξοδευτεί. Και θα είχε καλυφθεί η αντίληψη περί δωρεάν παιδείας. 
      Θέλετε κι άλλους αριθμούς; Οκτακόσια κρεβάτια για είκοσι πέντε χιλιάδες φοιτητές στην Πάτρα. Εκεί πληρώνουν και νοίκι. Πενήντα έως εκατό ευρώ μηνιαίως. Άλλη τιμή για αλλοδαπούς, άλλη τιμή για ντόπιους. Και θέλουμε να ανοίξουμε και τα πανεπιστήμιά μας! Είμαστε και ανοιχτοί! 
      Στη Λάρισα; Έχετε το πρόσφατο παράδειγμα. Το χειρίζεται το ΤΕΙ. Τι πάει να πει δωρεάν παιδεία; Τι είναι; Ανεξάρτητα ιδρύματα; Τα κάνατε κιόλας; Είναι επιχειρήσεις; Αποφασίζει το καθένα μόνο του μ’ αυτήν την έννοια; Και πάμε στην έννοια της δωρεάν παιδείας και μάλιστα της ανώτατης; Ζήτησαν η ετήσια εισφορά των εκατόν πενήντα ευρώ να γίνει πεντακόσια. Έγινε ο χαμός, τα είδατε και στις τηλεοράσεις, παντού, φώναξαν τα παιδιά, το πήραν πίσω. 
      Στο Ηράκλειο έχετε δέκα χιλιάδες φοιτητές και δεν υπάρχει ούτε μια εστία. Μιλάω για ενεργούς φοιτητές. Στη Θράκη υπάρχουν εννέα χιλιάδες ενεργοί φοιτητές, χίλια κρεβάτια. Είναι ίσως η μόνη πόλη σε ποσοστό που πλησιάζει ενδεχομένως το όριο της φτώχειας, γιατί τα επίσημα στοιχεία λένε ότι στην Ελλάδα έχουμε 20% φτώχεια. Τα παιδιά αυτών των ανθρώπων έγιναν πλούσια ξαφνικά και μπορούν να πάνε στις εστίες; Πάμε στο Ρέθυμνο που έχει εννέα χιλιάδες φοιτητές και εξήντα κλίνες. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Τελειώνω αμέσως, κύριε Πρόεδρε.
      Ακούστε: Οι μεγαλοκατασκευαστές έχουν βρει τη φάμπρικα τώρα: Στήνουν κτίρια και χρεώνουν τετρακόσια ευρώ το μήνα το δωμάτιο. Μου λέτε για τα χίλια ευρώ. Είναι ωραία λόγια, είναι ευχολόγια στην πράξη. Δεν υπάρχουν, για παράδειγμα, δωρεάν κάρτες εισιτηρίου από και προς τη σχολή. Δεν υπάρχει ποιοτικό φαγητό. Ό,τι δεν ξοδεύουν στο ενοίκιο, πρέπει να το ξοδέψουν για να φάνε. Είναι πολύ μεγαλύτερο το ποσοστό. Να μη μιλήσουμε τώρα για άλλα ουσιαστικά πράγματα που δεν συνεπάγονται δωρεάν παιδεία, όπως υποβαθμισμένα και ακριβοπληρωμένα μεταπτυχιακά. Όταν, όμως, φτάνουν οι φοιτητές στο σημείο να ξεσηκώνονται για χαράτσια που τους έρχονται ξαφνικά, την ίδια ώρα που διαβάζουμε και ακούμε για την ακίνητη περιουσία στη χώρα και χίλια δυο άλλα πράγματα, πως για να ενισχύσετε την οικοδομή θα βάλετε και ΦΠΑ, θα κάνετε και τούτο, θα κάνετε κι εκείνο, θα θησαυρίσουν τότε όλοι αυτοί που έχουν βρει φάμπρικα κυριολεκτικά την ανώτατη παιδεία στην Ελλάδα με πρόσχημα τη στέγη.
      Αν πάμε στον 21ο αιώνα με τα παιδιά και ειδικά τα αδύναμα, που δεν είναι υπ’ ευθύνη τους και υπαιτιότητί τους αδύναμα, σε φάσμα ανεργίας να τα γυρίσουμε πίσω δυο αιώνες πριν εν υπαιθρίω «Περιπατητική Σχολή» από λόγους ανάγκης γιατί δεν υπάρχει ένα κεραμίδι κρατικό πάνω από το κεφάλι τους για να σπουδάσουν, έχω την εντύπωση ότι τα ταξικά κριτήρια θα οδηγήσουν σε μια ελίτ σπουδαστών, η οποία όταν θα έλθει να σας κυβερνήσει, θα σας μετατρέψει ενδεχομένως τότε, μετά από κάμποσα χρόνια, σε ένα σπουδαστικό προλεταριάτο, που τότε θα κατανοήσετε τι σημαίνει. Γιατί το ξέρετε πάρα πολύ καλά ότι οι μεγάλοι, οι έχοντες, είναι ήδη εδώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κ. Κανέλλη.
      Ο κύριος Υπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, βεβαίως η κατάσταση της στέγασης και της σίτισης δεν είναι η άριστη. Όμως, να μην την ισοπεδώνουμε και να μην υπερβάλουμε. 
      Θα ήθελα να αναφερθώ σε ορισμένα οικονομικά στοιχεία από το 2004:
      Για τα φοιτητικά συσσίτια η πολιτεία διαθέτει περίπου 45 με 50 εκατομμύρια ευρώ. Για την  επιχορήγηση του ΕΙΝ διαθέτει περί τα 40 εκατομμύρια ευρώ. Για την εισοδηματική ενίσχυση των φοιτητών διαθέτει 70 με 75 εκατομμύρια ευρώ συν τις επιχορηγήσεις που διατίθενται από τον κρατικό προϋπολογισμό για τα πανεπιστήμια και τα ΤΕΙ, μέσω των οποίων δίνονται βεβαίως και για θέματα στέγασης και φοίτησης. 
      Σε κάθε περίπτωση τα 4,41 ευρώ δεν είναι ενοίκιο. Και εγώ θα έλεγα και κάτι ακόμα. Αυτό πληρώνεται σ΄ όλες τις φοιτητικές εστίες που διαχειρίζεται το Υπουργείο Παιδείας δια του ΕΙΝ. Όλες οι φοιτητικές εστίες του ΕΙΝ έχουν αυτά τα 4,41 ευρώ. Μια φοιτητική εστία μπορεί να έχει τριάντα ευρώ, όπως στο ΤΕΙ Ηρακλείου. Την επισκέφθηκα πρόσφατα και είναι άριστη. Δεν θεωρώ ενοίκιο τα τριάντα ευρώ, που γίνεται αυτοδιαχείριση και βοηθάει στην καλύτερη διαμονή των φοιτητών.
      Σε κάθε περίπτωση στόχος μας είναι τα κονδύλια που σας διάβασα να τα αυξήσουμε και να τα βελτιώσουμε στο πλαίσιο πάντα των δημοσιονομικών δυνατοτήτων μας και παράλληλα να προχωρήσουμε, όπως έχουμε και στο πρόγραμμά μας διατυπώσει, στην αύξηση του αριθμού των υποτροφιών, τόσο σε προπτυχιακό, όσο και σε μεταπτυχιακό επίπεδο. Να αυξήσουμε τις υποτροφίες επίδοσης, να δημιουργήσουμε ειδικές υποτροφίες για ορισμένες ειδικότητες σε όσους κατάγονται από παραμεθόριες περιοχές με υποχρέωση επιστροφής και παραμονής επί ένα χρονικό διάστημα στη γενέτειρά τους. Να προχωρήσουμε ακόμα περισσότερο. Ήδη το κάναμε. Σας είπα ότι επεκτείναμε τις οικονομικές ενισχύσεις σε όλους τους φοιτητές που διαμένουν σαράντα χιλιόμετρα μακράν του κέντρου της Αθήνας και σπουδάζουν σε πανεπιστήμια του λεκανοπεδίου και σε νησιωτικές περιοχές. Διευρύναμε κατά είκοσι χιλιάδες φοιτητές το επίδομα των 1.000 ευρώ, μολονότι και τα οικονομικά του 2004 είναι δύσκολα. 
      Θέλω να πω και να κλείσω μ΄ αυτό. Ότι ο στόχος του Υπουργείου Παιδείας είναι για τις οικονομικά ασθενείς ομάδες του πληθυσμού, για όσο μεγαλύτερο αριθμό φοιτητών και σπουδαστών μπορούμε, να επεκτείνουμε από τον κρατικό προϋπολογισμό τα κονδύλια και για τη φοίτηση και για τη στέγαση και να ξεκινήσει σταδιακά και ένα πρόγραμμα νέων φοιτητικών εστιών γιατί, όπως σας είπα, επί είκοσι σχεδόν χρόνια είχε σταματήσει, μολονότι υπήρξε διπλασιασμός των φοιτητών που εισάγονται στα πανεπιστήμια. Θυμάμαι ότι το 1975, που μπήκα στο πανεπιστήμιο, ήμασταν δώδεκα χιλιάδες αυτοί που εισαχθήκαμε και σήμερα εισάγονται ογδόντα δύο χιλιάδες κατ’ έτος. Αυτή η ραγδαία αύξηση δεν συνοδεύτηκε με αντίστοιχη χρηματοδότηση σε όλους τους τομείς.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Τρίτη είναι η με αριθμό 273/20.9.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εθνικής Άμυνας, σχετικά με την καταδίκη εθελοντή πενταετούς υποχρέωσης, για τη μη συμμετοχή του σε αποστολή στον Περσικό Κόλπο.
      Η επίκαιρη ερώτηση, του κυρίου συναδέλφου, έχει ως εξής:
      «Στις 13.9.2004 ο Γ. Μοναστηριώτης, εθελοντής πενταετούς υποχρέωσης (ΕΠΥ) παρουσιάστηκε οικειοθελώς στο ναυτοδικείο Πειραιά, συνελήφθηκε και καταδικάστηκε για λιποταξία με ποινή τρία χρόνια και τέσσερις μήνες χωρίς αναστολή, επειδή αρνήθηκε να συμμετάσχει σε αποστολή φρεγάτας στον Περσικό Κόλπο. Κρατείται ήδη στις φυλακές Κορίνθου. Με δημόσια δήλωσή του τον Μάιο του 2003, ο εν λόγω εθελοντής είχε αρνηθεί να συνεχίσει τη θητεία του ως μία συνειδητή πράξη αποκήρυξης του «παράνομου» πολέμου και των φρικαλεοτήτων στο Ιράκ καθώς η φρεγάτα «Ναυαρίνο», στην οποία υπηρετούσε, προετοιμαζόταν να αναχωρήσει για τον Περσικό.
      Εντύπωση προκαλεί το ύψος της ποινής που επιβλήθηκε στον ανωτέρω οπλίτη, ιδιαίτερα αν λάβει κανείς υπόψη ότι στο λοχία του αμερικανικού Στρατού Καμίλο Μεχία (Camilo Mejia), ο οποίος αρνήθηκε να επιστρέψει στο μέτωπο του Ιράκ και δήλωσε αντιρρησίας συνείδησης, επιβλήθηκε εν καιρώ πολέμου ποινή φυλάκισης ενός έτους.
      Είναι σαφές ότι η στάση του 23χρονου αποτελεί εκδήλωση αντίρρησης συνείδησης για συμμετοχή σ’ ένα πόλεμο εναντίον του οποίου αντέδρασαν όχι μόνο η πλειοψηφία των ελληνικών κομμάτων αλλά και η ελληνική κοινωνία στο σύνολό της.
      Ερωτάται ο Υπουργός:
      1. Με ποιον τρόπο θα παρέμβει ο Υπουργός προκειμένου να αφεθεί άμεσα ελεύθερος ο εν λόγω εθελοντής πενταετούς υποχρέωσης και να επαναληφθεί η δίκη του;
      2. Πόσοι Έλληνες στρατιωτικοί υπηρετούν σήμερα στο Αφγανιστάν και τον Περσικό Κόλπο; Ποιο είναι το χρονοδιάγραμμα αποχώρησής τους από τις ανωτέρω περιοχές;»
      Ο κύριος Υπουργός έχει το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, ως γνωστόν ο κοινοβουλευτικός έλεγχος είναι κορυφαία στιγμή λειτουργίας του πολιτεύματός μας, γιατί δίνει τη δυνατότητα σε όλους τους Βουλευτές να ελέγχουν την Κυβέρνηση για πράξεις και παραλείψεις και η Κυβέρνηση να διορθώνει πολιτικές. Όμως το συγκεκριμένο θέμα που αναδεικνύει ο αγαπητός συνάδελφος, δεν αναφέρεται σε πράξη ή παράλειψη της Κυβερνήσεως. Αναφέρεται σε μια ομόφωνη απόφαση του Ναυτοδικείου του Πειραιά, που καταδίκασε τον εθελοντή πενταετούς υποχρέωσης –εδώ να πούμε, γιατί δεν το ξέρουν όλοι, ότι αυτοί είναι επαγγελματίες στρατιώτες, δεν είναι οι στρατεύσιμοι- όχι γιατί προσήλθε οικειοθελώς, αλλά γιατί τελούσε σε καθεστώς λιποταξίας για δεκαέξι ολόκληρους μήνες.
Υποθέτω ότι ο συνάδελφος δεν εννοεί την παρέμβαση της Κυβέρνησης στην αυτονομία και την αυτοτέλεια της λειτουργίας της δικαστικής εξουσίας. Ασφαλώς και δεν το εννοεί, αλλά και να το εννοούσε η Κυβέρνηση, δεν θα προσέφευγε ποτέ σε παρέμβαση στην αυτοτέλεια της δικαστικής εξουσίας. 
      Αυτό, όμως, που θέλω να πω με την ευκαιρία αυτής της ερώτησης, είναι ότι εδώ και δεκαετίες ο ελληνικός λαός έχει ξεπεράσει αγκυλώσεις και έχει κοινό προσανατολισμό σε ό,τι αφορά την εξωτερική μας πολιτική. Σήμερα ο ελληνικός λαός αποδέχεται το γεγονός ότι η Ελλάδα ανήκει σε όλους τους μεγάλους διεθνείς οργανισμούς και στον ΟΗΕ και στην Ευρωπαϊκή Ένωση και στο ΝΑΤΟ και αυτό αποτελεί μία κατάκτηση. 
      Σ’ αυτά λοιπόν τα πλαίσια, οι Ένοπλες Δυνάμεις εγγυώνται την ασφάλεια και την ειρήνη του ελληνικού λαού και της ελληνικής πατρίδας και βεβαίως συμμετέχουν σε συμμαχικές, ειρηνευτικές αποστολές. Αυτό προσπαθούμε να είναι στο ελάχιστο δυνατό και είναι.
      Σε ό,τι αφορά την ερώτησή σας για το πόσοι στρατιωτικοί υπηρετούν σήμερα στον Περσικό Κόλπο, σας λέω «κανείς». Σε ό,τι αφορά το πόσοι υπηρετούν σήμερα στο Αφγανιστάν, σας απαντώ ότι νομίζω ότι είναι εκατόν είκοσι έξι και είναι μόνο στο Στρατηγείο και στο Λόχο Μηχανικού για την κατασκευή έργων υποδομής για την ανάπτυξη αυτής της πολυπαθούς χώρας. 
      Βεβαίως έχω την ευκαιρία να πω ότι κανείς σ’ αυτήν την Αίθουσα δεν μπορεί να είναι φανατικότερος υπέρ της ειρήνης από τον άλλο. Όλοι προσπαθούμε να υπηρετούμε αυτό το υπέρτατο αγαθό το οποίο δυστυχώς, ενώ θα έπρεπε να είναι δεδομένο, δεν είναι δεδομένο και απειλείται. Αυτό ελπίζω να μην το αμφισβητείτε και στη σημερινή Κυβέρνηση. 
      Δεν θέλω να πω ότι υπάρχει απόφαση του Νομικού Συμβουλίου του Κράτους, με την οποία να αποφαίνεται ότι οι αξιωματικοί και υπαξιωματικοί είναι υποχρεωμένοι να πειθαρχούν στις εντολές σε οποιαδήποτε αποστολή. Θα ήθελα, όμως, να τονίσω ότι για την Κυβέρνηση όσο είναι δεδομένη η ιεραρχία και η πειθαρχία στις Ένοπλες Δυνάμεις, άλλο τόσο είναι δεδομένος και δεσμευτικός ο σεβασμός της αξιοπρέπειας των διοικούμενων από τους διοικούντες και είμαστε πολύ ανοιχτοί να ακούσουμε οποιαδήποτε άλλη εκδοχή, όπου η αξιοπρέπεια δεν γίνεται σεβαστή. 
      Σε ό,τι αφορά τους αντιρρησίες συνείδησης, γνωρίζετε, κύριε Αλαβάνε, ότι αυτό δεν αφορά τους επαγγελματίες στρατιωτικούς, αλλά τους στρατεύσιμους και εκεί γνωρίζετε ότι η Κυβέρνηση, παρά το γεγονός ότι είναι μόνο έξι μήνες Κυβέρνηση, με την υποστήριξη όλων των κομμάτων της Αντιπολίτευσης έκανε ακόμη επιεικέστερο το καθεστώς για τους αντιρρησίες συνείδησης. 
      Ακόμη θέλω να τονίσω ότι ο στρατός μας, που είναι δύναμη ειρήνης -ο ελληνικός λαός επενδύει τα περισσότερα χρήματα από όλες τις χώρες της Ευρώπης όχι για τον πόλεμο, αλλά για την ειρήνη- έχει τις υψηλότερες, όπως είπα, αμυντικές δαπάνες και τις χαμηλότερες αποδοχές από όλες τις χώρες της Ευρώπης. Άρα κοινή προσπάθεια όλων μας θα πρέπει να είναι να αναδείξουμε ακόμη περισσότερο την προσφορά του στην ειρήνη και το κοινωνικό γίγνεσθαι και να προσπαθήσουμε να μειωθούν οι αμυντικές δαπάνες υπέρ του κοινωνικού κράτους και εδώ είμαστε απολύτως ανοιχτοί. 
      Ελπίζω να ήμουν σαφής και να έλυσα απορίες και ασάφειες, τις οποίες ενδεχομένως να είχατε. Εάν όχι, θα σας ακούσω πολύ ευχαρίστως. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
     Το λόγο έχει ο κ. Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ: Κύριε Υπουργέ, με αυτήν την ευκαιρία και στα πλαίσια του χρόνου, θα ήθελα να κάνω μία σύντομη αναφορά σ΄ ένα επίκαιρο θέμα. Θέλω να πω ότι όλοι οι Έλληνες είναι ίσοι ενώπιον του νόμου και κυρίως απέναντι σε οικογένειες, που με μεγάλες δυσκολίες στηρίζουν τη φοίτηση των παιδιών τους σε πανεπιστήμια μακριά από εκεί που ζουν. Όφειλε, λοιπόν, ο Υπουργός Αγροτικής Ανάπτυξης να παραιτηθεί και το έκανε. 
     Όμως, με την ευκαιρία αυτή, θα ήθελα να εκφράσω και τη θλίψη μου για τη στάση συναδέλφων, που στήνουν ένα reality show σε βάρος μιας οικογένειας, που ποδοπατούν τα προσωπικά δεδομένα ενός νέου παιδιού και που είναι έτοιμοι να φορτώσουν το ασήκωτο βάρος της πολιτικής αντιπαράθεσης σ΄ ένα παιδί δεκαοκτώ-δεκαεννέα ετών. 
     Τώρα, όσον αφορά στην απάντηση που μου έδωσε, ο κύριος Υπουργός, θα ήθελα να τον ευχαριστήσω. Αυτό περίμενα περίπου, κύριε Υπουργέ. Όμως θέλω να σας πω τα εξής: Πρώτον, υπάρχει ένα ιδιαίτερο πολιτικό στοιχείο σ’ αυτό το θέμα, διότι υπήρχε συμμετοχή των ελληνικών Ενόπλων Δυνάμεων -με τον τρόπο που έγινε- σε μια πολεμική ενέργεια, για την οποία ο ίδιος ο Γενικός Γραμματέας των Ηνωμένων Εθνών έχει εκφράσει την άποψη, πολύ πρόσφατα, ότι ήταν ένας παράνομος πόλεμος. 
      Καταλαβαίνω ότι αυτός ο νέος οπλίτης έρχεται σε σύγκρουση με την ελληνική νομοθεσία, από την ίδια στιγμή όμως, είναι σε αρμονία με την παγκόσμια νομοθεσία και με μια τοποθέτηση που έγινε από τον ίδιο τον Κόφι Ανάν. Επομένως έχει ένα ειδικό πολιτικό στοιχείο, το οποίο φυσικά δεν σας αναγκάζει εσάς να παρέμβετε και να επέμβετε στη δικαιοσύνη, αλλά σας υποχρεώνει να εκφράζετε κι εσείς την άποψή σας γι΄ αυτό το ζήτημα. 
      Το δεύτερο θέμα που θέλω να αναφέρω, είναι ότι για τους αντιρρησίες συνείδησης είναι θέμα συνείδησης. Δεν έχουν συνείδηση μόνο όσοι πάνε στο στρατό για τη θητεία τους, αλλά ο κάθε αξιωματικός -όσα χρόνια κι αν είναι και δεκαπέντε και είκοσι- έχει συνείδηση. Κι εκεί έχει ευθύνες η Κυβέρνηση, διότι και για το θέμα αυτό και γενικά για τη νομοθεσία, για τους αντιρρησίες συνείδησης έχουν υπάρξει επανειλημμένες -και τελευταία για το Μοναστηριώτη- τοποθετήσεις της Διεθνούς Αμνηστίας. Δεν είναι σε όφελος της χώρας να έχουμε κριτικές από τη Διεθνή Αμνηστία. 
      Τρίτον, κύριε Υπουργέ, αναφερθήκατε στους εκατόν είκοσι έξι Έλληνες στρατιωτικούς που βρίσκονται στο Αφγανιστάν. Αυτήν τη στιγμή έχει ξεσπάσει μια μεγάλη συζήτηση και μια μεγάλη –αν θέλετε- αντιπαράθεση μέσα στη γερμανική Βουλή σχετικά με τη γερμανική δύναμη στο Αφγανιστάν. Δηλαδή, υπό ποίες συνθήκες έχει στήριξη; Κινδυνεύει; Εμείς εκφράζουμε την αντίθεσή μας στο Αφγανιστάν, αλλά θέλουμε και στοιχεία. Ενδιαφερόμαστε την ίδια στιγμή για την πλήρη ασφάλεια της ζωής των ανθρώπων που βρίσκονται εκεί και θα θέλαμε να τα έχουμε αυτά τα στοιχεία. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός, έχει το λόγο. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ελπίζω να μη μου ζητάτε σήμερα να κρίνω την εξωτερική πολιτική που εφάρμοσε η προηγούμενη κυβέρνηση ούτε καν να αναπτύξω την εξωτερική πολιτική που ασκεί η σημερινή Κυβέρνηση. Σε γενικές κατευθύνσεις δεν απέχει πολύ. Εάν θέλει το κόμμα σας, υπάρχει η διαδικασία που προβλέπει ο Κανονισμός λειτουργίας του Κοινοβουλίου, να γίνει μια συζήτηση. 
      Ελπίζω ότι αναγνωρίζετε ότι και οι τριακόσιοι του Κοινοβουλίου και το σύνολο του ελληνικού λαού είμαστε ταγμένοι υπέρ της ειρήνης. Και βεβαίως εμείς δεν θίγουμε σε τίποτα -δεν είναι στις προθέσεις μας τουλάχιστον ούτε στο λόγο μας αναδεικνύεται- την προσωπικότητα του συγκεκριμένου κελευστή. Αλλά ελπίζω να κατανοείτε ότι έχουν περάσει δεκαετίες από τότε που η μέση ελληνική οικογένεια είχε τρία ή τέσσερα παιδιά και σήμερα η μέση ελληνική οικογένεια για πολλούς λόγους, που δεν είναι του παρόντος, έχει 0,7 παιδιά. 
      Επίσης ελπίζω να συμφωνούμε ότι χρειαζόμαστε Ένοπλες Δυνάμεις, που να τις στηρίζουμε και να είναι αξιόμαχες για να εγγυώνται ειρήνη στην πατρίδα μας και στην ευρύτερη περιοχή. Μονόδρομος είναι η μετεξέλιξη σ΄ ένα στρατό μικρότερο, πιο ευέλικτο, πιο αποτελεσματικό και πιο επαγγελματικό.
       Ελπίζω ότι εννοείτε ότι δεν μπορούμε να υιοθετήσουμε τη λιποταξία ως πράξη νόμιμη του οποιουδήποτε επαγγελματία, που επέλεξε να είναι στρατιωτικός.  Ελπίζω να συμφωνείτε ότι όσο μας δεσμεύει η ιεραρχία και η πειθαρχία, άλλο τόσο μας δεσμεύει -όπως σας είπα- και ο σεβασμός της αξιοπρέπειας των διοικούμενων από τους διοικούντες. 
      Ασφαλώς για τους στρατεύσιμους, για τους υποχρεωτικής θητείας, υπάρχει ο θεσμός του αντιρρησία συνείδησης, όπου βελτιώσαμε το καθεστώς. Να επαναλάβω πόσο το βελτιώσαμε; Από τριάντα μήνες σε είκοσι τρεις μήνες και από είκοσι τέσσερις μήνες σε δεκαοκτώ μήνες. Και η τάση που έχουμε και εμείς και όλα τα κόμματα, είναι αυτή. Το τι στρατηγικές πρέπει να αναπτυχθούν σε επίπεδο Ευρωπαϊκού Κοινοβουλίου, Ευρώπης και του παγκοσμίου γίγνεσθαι, είναι μία υπόθεση που αφορά όλες τις πολιτικές δυνάμεις. Πρέπει να προσφέρουμε στην ανθρωπότητα ειρήνη. Το χρωστάμε και ενδεχομένως το μπορούμε. Αλλά μην επικεντρώνεστε σε μία ομόφωνη καταδίκη από το Ναυτοδικείο, κάποια πολιτική η οποία στρέφεται εναντίον της νεολαίας, που είναι φορέας ειρήνης. Για όνομα του Θεού και της Παναγίας! Εμείς επικροτούμε όλα τα νεολαιίστικα κινήματα σε όλο τον κόσμο, που αγωνίζονται για την ειρήνη και θέλουμε να δυναμώσουν και να αποτελέσουν μία δύναμη πίεσης στο παγκόσμιο γίγνεσθαι. Αλλά ελπίζω ότι δεν ζητάτε να παρέμβουμε στην ανεξαρτησία της λειτουργίας της δικαιοσύνης! Γνωρίζετε ότι η Κυβέρνηση δεν μπορεί να παρέμβει και να πει να αφεθεί ελεύθερος. Αλίμονο εάν το μπορούσε, αλίμονο εάν η Κυβέρνηση γινόταν δικαστής!
      Και γνωρίζετε ότι ο καταδικασθείς κελευστής έχει προσφύγει και έχει ζητήσει να κριθεί σε δεύτερο βαθμό. Και θα κριθεί από στρατιωτικούς δικαστές, που έχουν και ήθος και συνείδηση της αποστολής τους.
      Εγώ, κλείνοντας, θέλω για άλλη μια φορά να τονίσω με έμφαση την εμπιστοσύνη και της Κυβερνήσεως και του ελληνικού λαού προς τις Ένοπλες Δυνάμεις. Είναι αξιόμαχες, υπηρετούν την ειρήνη και μπορεί ολόκληρος ο ελληνικός λαός να ασχολείται με τις παραγωγικές και κοινωνικές του υποχρεώσεις, έχοντας αυτό το αίσθημα ασφαλείας.
      Εμείς οφείλουμε όλοι μαζί να βελτιώσουμε το επίπεδο διαβίωσής τους και το επίπεδο των αποδοχών τους. Τονίζω για άλλη μια φορά: Τις υψηλότερες αμυντικές δαπάνες, τις χαμηλότερες αποδοχές. Και για τους αξιωματικούς και υπαξιωματικούς, που είναι και οι συχνότερα μετακινούμενοι εργαζόμενοι, ας έχουμε φροντίσει να υπάρχει και ένα σπιτάκι κάπου να τους περιμένει, εκεί που τους δίνουμε εντολή να πάνε να υπηρετήσουν. Δεν το έχουμε κάνει και πρέπει να το κάνουμε στο μέλλον. Έχουμε πολλούς κοινούς χώρους να συνεργαστούμε και να βελτιώσουμε τα πράγματα.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Αρμοδιότητες του Υπουργείου Τουριστικής Ανάπτυξης και θέματα Τουρισμού».
      Στη σημερινή συνεδρίαση θα συζητηθούν τα άρθρα 5 έως 8 του νομοσχεδίου και οι τροπολογίες. Πρέπει να σας αναφέρω ότι υπάρχουν μία υπουργική τροπολογία και έξι εμπρόθεσμες τροπολογίες Βουλευτού.
      Ο κύριος Υφυπουργός ζήτησε το λόγο.
      Θέλετε να κάνετε κάποια παρέμβαση, κύριε Υπουργέ; Ορίστε, έχετε το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κάνουμε αποδεκτές τις τροπολογίες που έχει καταθέσει ο συνάδελφος και προτείνουμε να ενταχθούν ως παράγραφοι στο άρθρο 8, με τη σειρά κατάθεσής τους.
      ΕΜΜΑΝΟΥΗΛ ΣΤΡΑΤΑΚΗΣ: Να διανεμηθούν, κύριε Πρόεδρε, για να δούμε τα νούμερα των τροπολογιών που γίνονται δεκτές.
      ΠΡΟΕΔΡΕΥΩΝ (Σωτήρης Χατζηγάκης): Με πληροφορούν οι υπηρεσίες ότι έχουν ήδη διανεμηθεί.
      Κύριε Γεωργιάδη, έχετε το λόγο. Θέλετε να πείτε κάτι;
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, τι θέλετε από μένα; Εγώ είμαι έτοιμος να κάνω μια εισήγηση για τα άρθρα 5 έως 8, όπως προβλέπεται, ως εισηγητής. Επιπλέον είμαι έτοιμος να μιλήσω και για τις τροπολογίες. Θέλετε να αναφερθώ τώρα και στις τροπολογίες; Σας ρωτάω, γιατί είναι πολλές.
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε, έχετε το δικαίωμα ως εισηγητής της Πλειοψηφίας να παρέμβετε για την ενότητα των άρθρων 5-8. Νομίζω ότι μπορείτε να κάνετε και την παρέμβασή σας για τις τροπολογίες.
      ΝΙΚΟΛΑΟΣ ΓΕΩΡΓΙΑΔΗΣ: Στα οκτώ λεπτά, τα οποία…
      ΕΛΠΙΔΑ ΠΑΝΤΕΛΑΚΗ: Έχουμε έναν κύκλο εισηγητών, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εισηγείται…
      ΝΙΚΟΛΑΟΣ ΓΕΩΡΓΙΑΔΗΣ: Στα οκτώ λεπτά που έχω στη διάθεσή μου, κύριε Πρόεδρε, αποκλείεται να μπορέσω να τα κάνω και τα δύο. Γι’ αυτό σας ρωτάω.
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε συνάδελφε. Ήδη, ο κύριος Υπουργός, έχει κάνει δεκτές τις τροπολογίες. Προσπαθήστε να συμπυκνώσετε, να πείτε το νόημα των τροπολογιών και δεν χρειάζεται να κάνετε βαθύτερες αναλύσεις. Ήδη τις έχει κάνει δεκτές. Δικές σας τροπολογίες έχει κάνει δεκτές και είναι σπάνιο φαινόμενο αυτό, έξι τροπολογίες Βουλευτού να τις κάνει δεκτές ο Υπουργός.
      ΕΥΑΓΓΕΛΟΣ ΒΕΝΙΖΕΛΟΣ: Κάποια συνεννόηση θα πρέπει να υπάρχει.
      ΠΡΟΕΔΡΕΥΩΝ (Σωτήρης Χατζηγάκης): Η συνεννόηση είναι στοιχείο της πολιτικής, κύριε Βενιζέλο, όπως θα ξέρετε, ως συνταγματολόγος, καλύτερα από μένα.
      Ορίστε, κύριε Γεωργιάδη, έχετε το λόγο.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, κυρίες και κύριοι συνάδελφοι, χθες καλύψαμε στη συζήτηση και ψηφίσαμε τα άρθρα 1 έως 4 του νομοσχεδίου και τελειώνοντας σημειώθηκαν δύο τάσεις από το χώρο της Αντιπολίτευσης, μία υπέρ του να φτιαχτεί Υπουργείο Τουρισμού και να αυξηθούν οι αρμοδιότητές του και μία κατά του να φτιαχτεί το Υπουργείο Τουρισμού και να πάμε σε διυπουργικές λύσεις.
      Όμως σε επίπεδο άρθρων, σε επίπεδο δηλαδή νομοθετικής εργασίας, δεν είδαμε μέχρι στιγμής καμία συμβολή. Μάλιστα το ότι υπάρχουν τροπολογίες από τη δική μας πλευρά, απλά δείχνει το πόσο σε λεπτομέρεια θέλουμε να μπούμε, πόσο γρήγορα θέλουμε να ιάσουμε τα όποια ελαττώματα του υπάρχοντος πλαισίου και είναι απορίας άξιο το γεγονός ότι με τόση κριτική δεν ήρθε μία τροπολογία εμπρόθεσμη σ΄ αυτήν τη συζήτηση από την Αντιπολίτευση.
     Για να κλείσω αυτό το θέμα -ανέτρεξα στα Πρακτικά της Επιτροπής Παραγωγής και Εμπορίου του Μαΐου 2004. Το θέμα είναι πολύ συναφές και έχει να κάνει με τις μεταβατικές διατάξεις ιδιαίτερα του άρθρου 8 που θα συζητήσουμε τώρα- και θα σας διαβάσω δύο ή τρία μικρά αποσπάσματα από την παρέμβαση του κ. Γεωργακόπουλου στην Επιτροπή. Ο κ. Γεωργακόπουλος, όχι μόνο ήθελε να γίνει το καινούργιο Υπουργείο, αλλά παρότρυνε να αναλάβει και επιπλέον αρμοδιότητες. Είπε τα εξής, τα οποία ρυθμίζονται με τα άρθρα 5 έως 8. 
    «Θα αναφέρω μόνο ένα περιστατικό. Για να πάρετε προχωροθέτηση μιας τουριστικής επένδυσης, χρειάζονται δεκαέξι εγκρίσεις, εννέα αυτοψίες, τρεις μελέτες και να έχει δαπανήσει ο υποψήφιος επενδυτής το 25% της δαπάνης της επένδυσης. Ποιος, λοιπόν, θα κάνει επενδύσεις στην Ελλάδα, όταν υπάρχουν αυτοί οι περιορισμοί και πρόκειται να ταλαιπωρηθεί αφάνταστα για μία προσπάθεια επένδυσης;». 
    Ίαση αυτού παρέχεται με τα προεδρικά διατάγματα, τα οποία  προβλέπονται στο άρθρο 8 παράγραφος 4 και προφανώς με την πρόθεση του Υπουργείου, η οποία έχει εξαγγελθεί και ανακοινωθεί επανειλημμένως, να δημιουργήσει ειδική διεύθυνση απλούστευσης διαδικασιών. 
    Ένα δεύτερο σημείο που θέλω να αναφέρω από την παρέμβαση του κ. Γεωργακόπουλου τότε: Μιλάει για τον αθλητικό τουρισμό και για διάφορες άλλες μορφές εναλλακτικού τουρισμού και λέει: «…υπάρχει και προεδρικό διάταγμα –δεν ξέρω αν σας το έχουν πει στο Υπουργείο- για το μηχανοκίνητο τουρισμό, δηλαδή, αυτόν που έχει σχέση με τα αυτοκινητροδρόμια. Υπάρχει έτοιμο προεδρικό διάταγμα που έρχεται προς υλοποίηση του νόμου που ψηφίσαμε το Φεβρουάριο του 2002. Δεν τον θέλουν στον ΕΟΤ και τον κρατούν μυστικό». Αυτό ως προς την ανάγκη ύπαρξης μιας εποπτεύουσας πολιτικής αρχής, η οποία θα συντονίσει τα διάφορα εποπτευόμενα νομικά πρόσωπα, για να μην έχουμε τέτοια φαινόμενα, όπως αυτά που εξέθεσε ο κ. Γεωργακόπουλος με παρρησία και με ειλικρίνεια στην επιτροπή. 
    Σε άλλο σημείο λέει το εξής: «Ξέρετε τι έκανε το Υπουργείο Υγείας για να εγκρίνει τις προδιαγραφές για τα κέντρα τουρισμού υγείας; Χρειάστηκε δεκατρία χρόνια. Και αυτό, γιατί νόμιζε ότι τα κέντρα τουρισμού υγείας, που έχουν γίνει σε όλο τον κόσμο, θα γίνονταν κλινικές. Αναγκαστήκαμε, λοιπόν, να πάμε οι ίδιοι στο Υπουργείο, για να  πάρουμε αυτές τις αποφάσεις». Και λέει παραινετικά προς τον κ. Αβραμόπουλο: «Εάν δεν εποπτεύετε προσωπικά και σε καθημερινή βάση το τι γίνεται, μη νομίζετε ότι θα προχωρήσουν πολλά». Μα, αυτό κάνει το νομοσχέδιο και αυτό κάνουν τα άρθρα: Εποπτεύουν –και υπάρχει μία σαφήνεια διατάξεων για το πώς ασκείται αυτή η εποπτεία- έτσι ώστε να μπορέσουν να προχωρήσουν πολλά από εκείνα που κανείς μπορεί να συνάγει ότι δεν προχώρησαν, παρ΄ όλη τη βούληση του κ. Γεωργακόπουλου στο παρελθόν. 
    Θα τελειώσω με δύο άλλες μικρές αναφορές που θεωρώ ότι είναι πολύ εμπλουτιστικές του συλλογισμού μας. Λέει ο κ. Γεωργακόπουλος: «Σχετικά με το γιατί δεν έγιναν αυτά τα προηγούμενα χρόνια, σας επισημαίνω ότι υπήρχαν εμπόδια. Τώρα θα γίνει η σύσταση και οι αρμοδιότητες που θα πάρει το Υπουργείο και πρέπει να προλάβουμε διότι εμείς δεν είχαμε όλα εκείνα τα εργαλεία με τα οποία μπορούσαμε να προχωρήσουμε…». Δεν μπορούσε, λέει, να τα κάνει. Ήξερε τι ήθελε να κάνει, όμως δεν μπορούσε. Γιατί; Διότι δεν μπορούσε να εποπτεύσει τους φορείς, δεν μπορούσε να εισαγάγει μία πολιτική για τον τουρισμό. 
    Θα καταθέσω για τα πρακτικά, τα πρακτικά της Επιτροπής Παραγωγής και Εμπορίου, όπως είναι σημειωμένα.
    (Στο σημείο αυτό ο Βουλευτής κ. Νικόλαος Γεωργιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Κυρίες και κύριοι συνάδελφοι, έστω και την τελευταία στιγμή, στη συζήτηση των άρθρων από 5 έως και 8, μπορείτε να δεχθείτε πλέον αυτήν τη λογική, την οποία ο ίδιος ο αρμόδιος για θέματα τουρισμού της προηγούμενης κυβέρνησης εξέθεσε τόσο εμπεριστατωμένα. Ας δούμε αυτά τα τελευταία λίγα άρθρα. Όπως τόνισα, είναι ένα πολύ λιτό νομοσχέδιο και μακάρι να υπάρχει η δυνατότητα εμπλουτισμού από μέρους σας. 
    Το άρθρο 5 μιλάει για την ΕΤΑ ΑΕ. Η ΕΤΑ αλλάζει όνομα. Είπε ο κ. Πρωτόπαπας ότι ξεχάσαμε το περιβάλλον. Το περιβάλλον δεν το ξεχάσαμε. Εγώ νομίζω ότι η λέξη «περιβάλλον» θα μπορούσε να κολλήσει στον τίτλο κάθε εποπτευόμενου οργανισμού. Το άρθρο λέει ξεκάθαρα ότι μια εταιρεία που ήταν τουριστικών ακινήτων χωρίς σκοπό μακροπρόθεσμης ανάπτυξης, χωρίς τουριστικό σκοπό –δηλαδή, το παλάτι του Αχίλλειου στην Κέρκυρα θα μπορούσε να διατεθεί και να γίνει super market- μπαίνει σε μία συγκεκριμένη γραμμή και ευθυγραμμίζεται με την τουριστική πολιτική του νέου δόγματος της Κυβέρνησης. Γίνεται εταιρεία τουριστικής ανάπτυξης, με γνώμονα να υπηρετήσει μακροπρόθεσμα τον τουρισμό. Και βέβαια γίνεται ειδική αναφορά για αγροτουρισμό, για περιβάλλον, μέσα στο ίδιο το άρθρο. Οπότε μην ανησυχούμε, δεν παραλείφθηκε το περιβάλλον από τον τίτλο, θεωρήθηκε περιττό και αυτονόητο.
      Το άρθρο 6 μιλά για το εθνικό συμβούλιο τουρισμού, το οποίο επιτέλους θα λειτουργήσει και θα έχει και μια εκτελεστική γραμματεία για να λειτουργήσει. Και το εθνικό συμβούλιο τουρισμού έρχεται για να κάνει δουλειά. Θα μας φτιάξει τον κώδικα δεοντολογίας τουριστικών επιχειρήσεων και τουριστικών επαγγελμάτων. Χρειάζεται και μια αυτορρύθμιση του τουριστικού κλάδου. Και βέβαια χωρίς να έχεις ένα μόνιμο και συνεχή διάλογο γύρω από ένα συγκεκριμένο πρόγραμμα εργασίας με τους φορείς, όπως προβλέπεται από το νομοσχέδιο, δεν είναι δυνατόν ούτε να χαράξεις πολιτική, πόσω μάλλον να τη δεις να λειτουργεί. Άρα, λοιπόν, νομίζω ότι πρέπει να εκθειάσουμε τον τρόπο με τον οποίο αναβαθμίζεται και αποκτά ουσιαστικό ρόλο το εθνικό συμβούλιο τουρισμού στο άρθρο 6.
      Όσον αφορά το άρθρο 7, που αναφέρεται στις καταργούμενες διατάξεις, εδώ είμαι υποχρεωμένος να απευθυνθώ  ιδιαίτερα προς τον κ. Στρατάκη και να τον ευχαριστήσω, διότι έχει κάνει μια σειρά από παρεμβάσεις, οι οποίες έχουν ήδη γίνει αποδεκτές από την ώρα που συνεδριάζαμε στην επιτροπή και πιστεύω ότι ενδεχομένως θα υπάρξουν και άλλες. Εγώ δεν λέω ότι αυτό το νομοσχέδιο καλύπτει με βεβαιότητα κάθε νομοτεχνική δυσκολία, η οποία θα δημιουργηθεί από την ίδρυση ενός καινούργιου θεσμού τέτοιου βεληνεκούς και μεγέθους. Εν πάση περιπτώσει, θεωρώ ότι αυτές οι οποίες είναι εδώ, είναι οι πιο ουσιώδεις και οι πλέον αναγκαίες. 
      Το άρθρο 8 περιλαμβάνει μια σειρά μεταβατικών διατάξεων. Εκεί αναμένω ότι θα γίνει και κάποια συζήτηση, στο «δια ταύτα».
      Κύριε Πρόεδρε, με συγχωρείτε. Αν κάνω παρουσίαση του άρθρου 8, δεν θα προλάβω να παρουσιάσω τις τροπολογίες. Προτείνω να κάνω την παρουσίαση του άρθρου 8, να τελειώσω μέσα στο χρόνο μου και να επανέλθω στις τροπολογίες αργότερα.
      ΠΡΟΕΔΡΕΥΩΝ (Σωτήρης Χατζηγάκης): Έχετε κάποια ανοχή. 
      ΝΙΚΟΛΑΟΣ ΓΕΩΡΓΙΑΔΗΣ: Θα έχω ανοχή; Εντάξει. 
      ΠΡΟΕΔΡΕΥΩΝ (Σωτήρης Χατζηγάκης): Θα έχετε και δευτερολογία βεβαίως.
      ΝΙΚΟΛΑΟΣ ΓΕΩΡΓΙΑΔΗΣ: Θα έχω και δευτερολογία. 
      Το άρθρο 8 ξεκινά με τις διατάξεις περί καθορισμού αρμοδιοτήτων της Τουριστικής Αστυνομίας. Όλοι όσοι από μας προέρχονται από τουριστικούς προορισμούς, καταλαβαίνουν τη σημασία του να καθοριστούν νέες αρμοδιότητες της Τουριστικής Αστυνομίας. 
      Η παράγραφος 2 είναι αυτή, η οποία ουσιαστικά καθορίζει πώς θα ασκηθεί η εποπτεία από το Υπουργείο Τουριστικής Ανάπτυξης στον ΕΟΤ, δηλαδή, πώς θα ορίσουμε ποιες επιχειρήσεις είναι τουριστικές, τι θα ελέγχουμε, ποια θα είναι τα στάνταρντς, που σημαίνει ότι σε λίγες γραμμές, με λίγες αράδες έχουμε την πλήρη, αν θέλετε, αποσαφήνιση αυτού του συντονιστικού ρόλου, του εποπτικού ρόλου του Υπουργείου σε σχέση με τον ΕΟΤ. 
      Στην παράγραφο 3 αναφέρεται –και μάλιστα αυτό προκύπτει και από την εργασία της Επιτροπής Παραγωγής και Εμπορίου- ότι ο Υπουργός, συμμετέχει στην επιτροπή συντονισμού της κυβερνητικής πολιτικής στον τομέα χωροταξικού σχεδιασμού. Πολλοί συνάδελφοι ανέφεραν το πόσο σημαντικό είναι αυτό το πράγμα. Υπάρχει στην παράγραφο  3.
       Η παράγραφος 4 θέτει μια συγκεκριμένη χρονική προθεσμία έξι μηνών για την έκδοση των απαραίτητων προεδρικών διαταγμάτων, που θα μας δώσουν το οργανόγραμμα και τον τρόπο λειτουργίας του νέου συστήματος. Απλά ν΄ αναφέρω -επειδή αναφέρθηκε ο κ. Αλευράς σ’ αυτό- ότι θα φτιαχτεί ειδική διεύθυνση  στον ΕΟΤ για το ΕΠΑΝ, για να μπορέσει επιτέλους να υπάρξει κάποια απορροφητικότητα από το πρόγραμμα αυτό, το οποίο είδαμε σε πόσο πρωτόλειο επίπεδο το διαχειρίστηκε η προηγούμενη κυβέρνηση.
      Το δεύτερο πράγμα το οποίο θα γίνει, για παράδειγμα, με αυτά τα προεδρικά διατάγματα είναι η ειδική διεύθυνση για τις επενδύσεις, για να μπορέσουμε αυτά τα οποία είπε ο κ. Γεωργακόπουλος, να τα αντιπαρέλθουμε. Και όπως ανέφερα, θα γίνει και ειδική διεύθυνση στο Υπουργείο Τουρισμού  για την απλούστευση των διαδικασιών. Αυτά είναι η πολιτική βούληση που έχει εκφράσει το Υπουργείο και που το άρθρο αυτό δίνει τη δυνατότητα να γίνουν και μάλιστα βάζει και χρονικό περιορισμό έξι μηνών. 
      Στην παράγραφο 5 ρυθμίζονται ζητήματα προσωπικού, δηλαδή το πώς θα επανδρωθούν αυτές οι υπηρεσίες. 
      Στην παράγραφο 6,  επίσης. Τα 5 και 6 κάνουν αυτήν τη δουλειά. Δεν θα μπω σε περισσότερες λεπτομέρειες. Αν χρειαστεί, θα το κάνουμε.
      Όσον αφορά την παράγραφο 7 –κι εδώ ίσως χρειαστεί και μια παρέμβαση του Υπουργού, γιατί έχει να κάνει με τον τρόπο που θα ασκηθεί η επιδοματική πολιτική- και επειδή ακούστηκαν πάρα πολλά σ’ αυτήν την Αίθουσα περί δύο ταχυτήτων, γνωρίζω ότι υπάρχει μια συγκεκριμένη θέση που ουσιαστικά βελτιώνει το αρχικό κείμενο. 
      Όσον αφορά τις τροπολογίες τις οποίες εισηγούμαι εγώ -μπορεί βέβαια να είναι λεπτομερείς- αλλά ο λόγος που έρχονται τώρα και όχι σε μεταγενέστερο νομοθέτημα για το οποίο μας προϊδέασε κι ο Πρωθυπουργός στην Έκθεση της Θεσσαλονίκης, είναι ότι επείγουν. Δηλαδή αν δεν γίνουν, αν δεν ενταχθούν αυτές οι τροπολογίες στις μεταβατικές διατάξεις του άρθρου 8, θα υπάρχει σοβαρή δυσλειτουργία στους αντίστοιχους τομείς, που ρυθμίζονται. 
      Η πρώτη έχει να κάνει με τον ΟΤΕΚ, τον Οργανισμό Εκπαίδευσης και ουσιαστικά αυτό το οποίο ζητά είναι να δοθεί η δυνατότητα στον ΟΤΕΚ, να κάνει αυτό το οποίο έχει δεσμευθεί να κάνει και για το οποίο έχει πάρει και ήδη χρήματα από το Γ΄ Κοινοτικό Πλαίσιο Στήριξης, δηλαδή, δημοσιότητα και προβολή του έργου του.
Είναι κατατεθειμένη και δεν χρειάζεται να μπω σε περισσότερες λεπτομέρειες. 
      Η δεύτερη αφορά πάλι τον ΟΤΕΚ και θα δώσει τη δυνατότητα στον ΟΤΕΚ να χρησιμοποιήσει συγκεκριμένο κωδικό, για να μπορέσει να δώσει υποτροφία στους φοιτητές του. Υπάρχει ένα νομοθετικό κενό που δεν επιτρέπει στον ΟΤΕΚ να δώσει υποτροφίες σε φοιτητές του. 
      Η τρίτη έχει να κάνει με την προσπάθεια επαναλειτουργίας της επιτροπής τουριστικών λιμένων. Η επιτροπή τουριστικών λιμένων με όλο το βάρος, το κύρος και τη σημασία την οποία θα όφειλε να έχει, δεν μπόρεσε να συνεδριάσει για δύο λόγους: Ο ένας λόγος είναι διότι ήταν πολυμελής. Είχε δεκατρία μέλη και εδώ γίνεται μια τροποποίηση να γίνουν εννέα. Ουσιαστικά δεν αφαιρείται η εκπροσώπηση από κανένα από τα συναρμόδια Υπουργεία, απλά δεν βρίσκουμε το λόγο να έχει τρεις εκπροσώπους το Υπουργείο ΠΕΧΩΔΕ, δύο το Υπουργείο Οικονομίας, δύο το Εμπορικής Ναυτιλίας, πάνω από έναν εκπρόσωπο δηλαδή. Και δεύτερο και σημαντικότερο, της δίνουμε τη δυνατότητα να λειτουργήσει, γιατί τη βάζουμε υπό την αρμοδιότητα και την προεδρία του Ειδικού Γραμματέα του Υπουργείου, καθώς δεν υπάρχει γενικός γραμματέας στο Υπουργείο Τουριστικής Ανάπτυξης. Οπότε με αυτήν την τροποποίηση εντάσσοντάς την στις μεταβατικές διατάξεις, επιτέλους μπορεί να λειτουργήσει αυτή η επιτροπή. 
      Τελειώνοντας, κύριε Πρόεδρε, θα αναφερθώ σε τρεις ακόμα τροπολογίες. 
      Η πρώτη έχει μία ευαισθησία την οποία θέλω να την ακούσετε λίγο πιο προσεκτικά, γιατί έχει να κάνει και μ’ ένα οικονομικό ζήτημα. 
      Με το ν. 3057/2002 δόθηκε η δυνατότητα να επιδοτηθούν ξενοδοχειακές επιχειρήσεις που βρίσκονται σε ολυμπιακές πόλεις για να εκτελέσουν εργασίες εκσυγχρονισμού εν όψει των Ολυμπιακών Αγώνων. Υπήρχαν μία σειρά από δυσκολίες και δυσχέρειες οι οποίες περιγράφονται και στην αιτιολογική έκθεση, διότι ο ν. 3207/2003 έθεσε μία προθεσμία για να μπορέσουν αυτές οι επιχειρήσεις να πάρουν αυτά τα χρήματα, δηλαδή, μέχρι 30 Ιουνίου 2004. Το κράτος όμως, δεν συμπαραστάθηκε σ’ αυτές τις επιχειρήσεις, δεν έκανε αυτό το οποίο είχε υποσχεθεί να κάνει, δεν δόθηκαν οι προκαταβολές και δημιουργήθηκαν μία σειρά κωλυσιεργίες. Έτσι ζητήθηκε –και νομίζω ότι αυτό είναι πάρα πολύ ορθό- αυτή η προθεσμία να παραταθεί για δύο μήνες, ώστε να μπορέσουν οι άνθρωποι οι οποίοι καλόπιστα λειτούργησαν και επ’ ωφελεία της γενικότερης προσπάθειας για τους Ολυμπιακούς Αγώνες να πάρουν την επιδότηση με την υπόσχεση της οποίας είχαν ξεκινήσει και με την οποία διενήργησαν τον εκσυγχρονισμό των μονάδων τους. Οπότε προτείνεται να δοθεί μία προθεσμία δύο μηνών για να μπορέσουν όλοι όσοι το έκαναν αυτό να μη μείνουν απ΄ έξω με ευθύνη, δυστυχώς, του κράτους. 
      Θα αναφερθώ σ’ άλλες δύο ακόμα τροπολογίες. 
      Η πρώτη αφορά μία ίαση των παραλείψεων του νομοθέτη, διότι το Ελεγκτικό Συνέδριο με μία πράξη του πρότεινε τη μη θεώρηση χρηματικού εντάλματος που είχε πληρώσει ο ΕΟΤ για πληρωμή τιμολογίων για μία σειρά από δημοσιεύσεις του ΕΟΤ σε σχέση με το πρόγραμμα ΕΠΑΝ. Δηλαδή, στις προβλέψεις για το πρόγραμμα ΕΠΑΝ δεν αναφέρετο ρητά ο ΕΟΤ. Ο ΕΟΤ έκανε αυτό το οποίο έπρεπε να κάνει, πληρώθηκαν τιμολόγια και τώρα έρχεται ένα άρθρο για να ιάσει αυτό το πρόβλημα, το οποίο ήταν καθαρά νομοθετική παράλειψη.
      Και η τελευταία έχει να κάνει με τη δυνατότητα από τον ΟΤΕΚ πάλι να μπορεί να συνδράμει οικονομικά –και υπάρχει και σχετικός κωδικός …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γεωργιάδη, σας παρακαλώ πολύ.
      ΝΙΚΟΛΑΟΣ ΓΕΩΡΓΙΑΔΗΣ: Τελειώνω, κύριε Πρόεδρε.  
      … ο ΚΑΕ 4129- ώστε να μπορέσει ο ΟΤΕΚ να συγχρηματοδοτήσει τις εκπαιδευτικές επισκέψεις που επιβάλλει από το ίδιο του το πρόγραμμα. Ο ΟΤΕΚ επιβάλλει στους ξεναγούς να πάνε επισκέψεις, αλλά δεν έχει τη δυνατότητα να συνδράμει οικονομικά, διότι απλούστατα υπάρχει μια διάταξη η οποία δεν το καθιστά αυτό δυνατό.
      Θεωρώ ότι και οι έξι αυτές τροπολογίες θα δώσουν τη δυνατότητα στον ΟΤΕΚ  και στην Επιτροπή Λιμένων να λειτουργήσουν και θα διορθώσει δύο πολύ κακώς κείμενα, τα οποία θεωρώ ότι με ευθύνη της πολιτείας επηρεάζουν σοβαρούς λειτουργούς στον τομέα του τουρισμού.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργιάδη.
      Κυρίες και κύριοι συνάδελφοι, η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για εκπαιδευτική, επιστημονική και πολιτιστική συνεργασία».
      Το λόγο έχει ο εισηγητής της Μείζονος Αντιπολίτευσης κ. Μανώλης Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κατ’ αρχήν, θα ήθελα να ευχαριστήσω τον κ. Γεωργιάδη για τους επαίνους ότι συνδράμαμε και κάναμε τροπολογίες, όπως αναφέρθηκε σ’ ένα σημείο της ομιλίας σας, αλλά από την άλλη όμως θέλω να του πω ότι δεν μπορεί να μας ευχαριστείτε και από την άλλη πλευρά να μας κατηγορείτε ότι δεν συνδράμαμε στο νομοσχέδιο.
      Εδώ όμως υπάρχει ένα μείζον θέμα, διότι ενώ υποτίθεται ότι εμείς κατηγορηθήκαμε γιατί είπαμε από την αρχή ότι ήρθε ένα πρόχειρο και άτολμο νομοσχέδιο –και όλα αυτά που είπαμε για το νομοσχέδιο είναι μία πραγματικότητα- από την άλλη, ερχόμαστε στην τελευταία συνεδρίαση να καταθέσουμε σωρεία τροπολογιών για να βελτιώσουμε, υποτίθεται, το νομοσχέδιο ή επιζητούμε προτάσεις και τροπολογίες για να φτιαχτεί το νομοσχέδιο. 
      Εν πάση περιπτώσει, νομίζω ότι αυτό δείχνει μία αδυναμία της Κυβέρνησης να νομοθετήσει, μία αδυναμία να μπορεί να δει τα προβλήματα όπως ακριβώς είναι. Παρά τα λεγόμενά της, στην πράξη αποδέχεται αυτά τα οποία όλοι έχουμε πει και αφορούν στο νομοσχέδιο και στη λειτουργία της Κυβέρνησης στο συγκεκριμένο τομέα, αλλά ενδεχομένως και μία ουσιαστική αδυναμία να λύσει προβλήματα και να αντιμετωπίσει καταστάσεις που διαμορφώνονται.
     ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, μου επιτρέπετε μία παρέμβαση;
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, σας παρακαλώ να μη διακόπτετε.
     ΕΜΜΑΝΟΥΗΛ ΣΤΡΑΤΑΚΗΣ: Δεν έχω καμία αντίρρηση, κύριε Πρόεδρε. Είμαι πολύ ανοικτός στις παρεμβάσεις.
     ΠΡΟΕΔΡΕΥΩΝ ( Σωτήρης Χατζηγάκης): Εφόσον ο κ. Στρατάκης δεν έχει αντίρρηση, τότε μπορείτε να έχετε το λόγο, κύριε Γεωργιάδη.
     ΝΙΚΟΛΑΟΣ ΓΕΩΡΓΙΑΔΗΣ: Νομίζω, κύριε συνάδελφε, ότι τα του Καίσαρος τω Καίσαρι αποδώσαμε. Εκεί που συμβάλατε εσείς, σας συγχαρήκαμε και εκεί που δεν συμβάλατε, όχι.
     Ως προς τις τροπολογίες, θα ήθελα να πω ότι αυτές δεν είναι ουσιαστικές ως προς τη δομή του νομοσχεδίου. Είπαμε ότι θέλουμε ένα νομοσχέδιο πολύ λιτό, που να δίνει αρμοδιότητες στο Υπουργείο. Το ότι αναγκαζόμαστε εκ των πραγμάτων να έρθουμε με έξι τροπολογίες οι οποίες είναι ουσιαστικά διορθωτικές παραλείψεων του παρελθόντος, αυτό δεν νομίζω ότι είναι ζήτημα το οποίο πρέπει να κουβεντιάσουμε.
     ΕΜΜΑΝΟΥΗΛ ΣΤΡΑΤΑΚΗΣ: Αν μπορώ να συνεχίσω, κύριε Πρόεδρε, θα ήθελα να πω ότι δεν είναι ατελέσφορο.
     ΠΡΟΕΔΡΕΥΩΝ (Σωτήρης Χατζηγάκης): Κύριε Στρατάκη, θα ήθελα να σας πω ότι οι τροπολογίες είναι εμπρόθεσμες.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, δεν θέτω θέμα επ’ αυτού.
     ΠΡΟΕΔΡΕΥΩΝ (Σωτήρης Χατζηγάκης): Είναι σύνηθες φαινόμενο να κατατίθενται τροπολογίες…
     ΕΜΜΑΝΟΥΗΛ ΣΤΡΑΤΑΚΗΣ: Είναι σύνηθες φαινόμενο να κατατίθενται έξι τροπολογίες από Υπουργούς; Απ’ ό,τι γνωρίζω από τη θητεία μου, δεν υπάρχει τέτοιο προηγούμενο.
     ΠΡΟΕΔΡΕΥΩΝ (Σωτήρης Χατζηγάκης): Συμβαίνει μάλιστα ορισμένες φορές κάποιες τροπολογίες να γίνονται δεκτές.
     ΕΜΜΑΝΟΥΗΛ ΣΤΡΑΤΑΚΗΣ: Εκείνο που θέλω να πω είναι ότι αυτά τα προβλήματα και οι αδυναμίες που παρουσιάζει το συγκεκριμένο σχέδιο νόμου δεν εντοπίζονται μόνο σ’ αυτό το σημείο αλλά και συγκεκριμένα στο άρθρο 7. Είναι ένα ζήτημα που θίξαμε και στην επιτροπή και που είναι πέρα και έξω από κάθε νομιμότητα, με την έννοια επί της ουσίας που έχει αυτό το πράγμα και όχι του τύπου, διότι εδώ μιλάμε για καταργούμενες διατάξεις και αυτές δεν καταγράφονται πουθενά ως είχε υποχρέωση η Κυβέρνηση να τις συμπεριλάβει στο νομοσχέδιο. Και αυτό νομίζω ότι έγινε εκ του πονηρού, διότι απλώς νόμιζαν ο Υπουργός και ο Υφυπουργός ότι δεν θα μπορούσαμε να αντιληφθούμε τι ακριβώς θέλουν να καταργήσουν, τι σκοπιμότητες υπήρχαν και όλα αυτά τα οποία έχουμε καταγγείλει κατά τη διάρκεια των συνεδριάσεων στη Διαρκή Επιτροπή και εδώ.
     Νομίζω όμως ότι αυτό δείχνει τη βούληση που έχει η Κυβέρνηση, τον τρόπο που αντιμετωπίζει τα ζητήματα και αυτό νομίζω ότι είναι το σημαντικό πολιτικό ζήτημα που είμαστε υποχρεωμένοι να επισημάνουμε.
     Θα ήθελα να αναφερθώ τώρα στα άρθρα και ειδικότερα στο άρθρο 5 για την Εταιρεία Τουριστικής Ανάπτυξης, αυτή την «αμαρτωλή» ιστορία ή δεν ξέρω πώς αλλιώς είχε χαρακτηριστεί στο παρελθόν από την Αξιωματική Αντιπολίτευση. Το μόνο που συμβαίνει εδώ είναι η αλλαγή του ονόματος και τίποτα περισσότερο. Ήθελα να ξέρω το εξής: Έτσι θα αντιμετωπιστούν τα μεγάλα ζητήματα; Στο κάτω-κάτω της γραφής, να βγει η Κυβέρνηση και να πει ότι αυτά που λέγαμε προεκλογικά, τα λέγαμε μόνο και μόνο για να εντυπωσιάσουμε και τίποτα περισσότερο, διότι αποδεικνύεται στην πράξη ότι αυτό γινόταν. Εάν υπήρχαν προβλήματα σε σχέση με την ΕΤΑ, έπρεπε να υπάρχουν εδώ και οι νομοθετικές ρυθμίσεις εκείνες που θα διόρθωναν αυτά τα προβλήματα. 
     Δεν υπάρχει όμως τίποτα συγκεκριμένο και αυτό νομίζω ότι είναι εκείνο το οποίο πρέπει στη συγκεκριμένη περίπτωση να κατακρίνουμε και να αποδείξουμε μ’ αυτόν τον τρόπο τις προθέσεις της τότε Αξιωματικής Αντιπολίτευσης και σήμερα Κυβέρνησης που είχαν ένα και μόνο σκοπό, το πώς θα ξεγελάσουν τον ελληνικό λαό για να πάρουν την ψήφο του για να κυβερνήσουν.
     Έρχομαι στο άρθρο 6 για το Εθνικό Συμβούλιο Τουρισμού. Το άρθρο 6 λέει και μιλάει για το Εθνικό Συμβούλιο Τουρισμού, χωρίς στην πραγματικότητα να προσδιορίζει ποιοι είναι οι θεσμικοί φορείς που συμμετέχουν. Έχει βέβαια την αίσθηση το Υπουργείο ότι με το να μειώσει τον αριθμό από το νούμερο σαράντα στο νούμερο τριάντα, κάνει ένα ευέλικτο όργανο, ενώ παραδέχεται ότι και με το νούμερο τριάντα δεν είναι ευέλικτο το όργανο. Στην πράξη βέβαια εκείνο που είναι το ευέλικτο όργανο είναι η Εκτελεστική Γραμματεία, η Εκτελεστική Επιτροπή που διαμορφώνεται. Όμως, μέσα σ’ αυτήν τη σύνθεση που προβλέπεται, θα είναι όλοι πραγματικά οι εκπρόσωποι των φορέων του τουρισμού; 
     Εμείς, για να ακούσουμε κάποιες απόψεις, χωρίς να καλέσουμε όλους τους φορείς, μαζέψαμε στην αίθουσα της επιτροπής δεκαπέντε εκπροσώπους φορέων. Θα συμμετέχουν στο Εθνικό Συμβούλιο όλοι αυτοί και όλοι που εμπλέκονται στο κύκλωμα του τουρισμού, όπως θα έπρεπε κανονικά με τη μείωση του αριθμού; Αυτό είναι ένα ζήτημα, τη στιγμή μάλιστα που αναγνωρίζετε ότι και το νούμερο τριάντα δεν είναι ευέλικτος αριθμός για να πάρει αποφάσεις. Έπρεπε και μέσα από την Εκτελεστική Γραμματεία –που έπρεπε και για την εκλογή της εδώ να προβλέπετε διαδικασίες, όπως εμείς το είχαμε κάνει- να εκφράζονται και να εκπροσωπούνται όλοι αυτοί οι φορείς μέσα από κάποιες συγκεκριμένες εκλογικές διαδικασίες.
      Αυτό όμως δεν γίνεται και δεν προβλέπεται στο συγκεκριμένο άρθρο. 
      Για τις καταργούμενες διατάξεις είπαμε τα προβλήματα που δημιουργούνται στη χθεσινή συζήτηση που αναφερόταν στα προηγούμενα άρθρα, διότι καταργήθηκαν εκ των υστέρων διατάξεις που εκαταργούντο με το νόμο, δηλαδή αποσύρθηκαν, όπου αυτή η απόσυρση δημιουργεί ακόμα περισσότερα προβλήματα, διότι εμπλέκει αρμοδιότητες, δημιουργεί μία τεράστια σύγχυση, την οποία θα πληρώσει τελικά ο τουρισμός. Επίσης δυσχεραίνεται η αποτελεσματικότητα που πρέπει να υπάρχει στο συγκεκριμένο τομέα. 
      Έρχομαι τώρα στις μεταβατικές διατάξεις. Και με τις τροπολογίες που κατέθεσε ο Υπουργός και με τις τροπολογίες που κατατίθενται από το συνάδελφο εισηγητή και γίνονται αποδεκτές, δημιουργούνται σωρεία ερωτημάτων και προβλημάτων. 
      Κατ’ αρχήν για καμία από αυτές τις τροπολογίες δεν υπάρχει έκθεση του Γενικού Λογιστηρίου του Κράτους. Δεν ξέρουμε τι δαπάνες έχουν, αυτό είναι ένα σημαντικό ζήτημα και, δεύτερον, ορισμένες από αυτές μιλάνε για καταργούμενες διατάξεις και έρχονται την τελευταία στιγμή για να μην μπορούμε να βρούμε ποιες είναι οι καταργούμενες διατάξεις, τη στιγμή μάλιστα που δεν έχουμε το χρόνο να το κάνουμε όπως το κάναμε στην προηγούμενη περίπτωση. Θα έπρεπε να αναφέρονται οι προηγούμενες διατάξεις, ώστε να ξέρουμε και εμείς τι ακριβώς προβλεπόταν και τι πάει να γίνει τώρα. Νομίζω ότι είναι σημαντικά τα ζητήματα αυτά και θα πω μερικές λεπτομέρειες στη συνέχεια. 
      Θέλω να αναφερθώ στην παράγραφο 7 του άρθρου 8 όπου καταργείται ένα συγκεκριμένο επίδομα το οποίο προβλεπόταν από το νομοσχέδιο. Καταργείται ένα επίδομα των 500 ευρώ –δεν ξέρω πόσο είναι ακριβώς- και έρχεται ένα άλλο επίδομα των 170 ευρώ  -και αυτό δεν αναφέρεται ακριβώς, αλλά περίπου τόσο είναι- το οποίο όμως το έχουν κερδίσει οι εργαζόμενοι με δικαστικές αποφάσεις. 
      Και σε αυτές τις μεταβατικές διατάξεις δεν εκφράζεται πουθενά η αντίληψη που εκφράστηκε από όλους τους εισηγητές και τους συναδέλφους ότι και στο Υπουργείο και στους φορείς θα πρέπει να υπάρξει μία ίση μεταχείριση, ίσο επίπεδο αμοιβών, για να μπορεί πραγματικά το όλο κύκλωμα να συνεισφέρει από κοινού σε μία κοινή προσπάθεια που πρέπει να γίνει. Αυτό δεν προβλέπεται πουθενά. Ενδεχομένως αυτή η αποδοχή κεκτημένων και κερδισμένων αποφάσεων στα δικαστήρια νομίζω ότι είναι κάτι το οποίο δείχνει πως η Κυβέρνηση δεν έχει πρόθεση να δουλέψει πάνω στην ίση μεταχείριση των εργαζομένων και στις ίσες απολαβές και αμοιβές τους. Είναι ένα σημαντικό ζήτημα το οποίο νομίζω ότι θα πρέπει να το επισημάνουμε και προκύπτει και από εδώ, διότι εμείς τονίσαμε από την αρχή ότι πρέπει να υπάρχει ίση μεταχείριση και ίδιου επιπέδου αμοιβές και στους φορείς και στο Υπουργείο. Γίνεται όμως μια προσπάθεια να υπάρξει παρότρυνση σε συγκεκριμένες κατηγορίες εργαζομένων, ώστε μέσα από αυτές ή, εν πάση περιπτώσει, με τις αιτίες που θα υπάρξουν, να βολέψουμε τους «ημετέρους» και με μεγαλύτερες απολαβές. 
      Η ίδια τροπολογία που ήλθε χθες ως διορθωτική, που προβλέπει πέρα από τους ΟΤΑ, πέρα από το δημόσιο, πέρα από τις δημοτικές επιχειρήσεις, βάζει και μια διάταξη που προβλέπει τη δυνατότητα απόσπασης και από δημόσιες επιχειρήσεις κοινής ωφέλειας. Μήπως ανακαλύψαμε την τελευταία στιγμή ότι και σε αυτές τις επιχειρήσεις έχουμε κάποιους φίλους; Διότι διαφορετικά δεν δικαιολογείται να φέρνουμε την τελευταία στιγμή εδώ τροπολογία, μέσα από την οποία να λέμε ότι και από τις δημόσιες επιχειρήσεις μπορούμε να πάρουμε με αποσπάσεις ανθρώπους στο Υπουργείο ή οπουδήποτε αλλού χρειαζόμαστε. 
      Όλα αυτά είναι εκ του πονηρού και νομίζω ότι ως τέτοια θα πρέπει να αντιμετωπιστούν, διότι διαφορετικά θα έπρεπε ίσως ευθύς εξαρχής, εφόσον το Υπουργείο κα ο κύριος Υπουργός λέει ότι έγινε μελέτη σε βάθος, ότι μελετούσαν έξι μήνες, να είχαν προβλεφθεί, να είχαν έλθει με το αρχικό σχέδιο νόμου και να μπορούμε εδώ πράγματι να συζητήσουμε επί της ουσίας και όχι την τελευταία στιγμή τροπολογίες στο νομοσχέδιο που οι ίδιοι έφεραν ως την τελική τους  απόφαση.
      Νομίζω ότι αυτά που θίγονται είναι σημαντικά ζητήματα, κύριε Πρόεδρε, και δείχνουν μία συνολική αδυναμία της Κυβέρνησης να νομοθετήσει έστω αξιοποιώντας όχι κάνοντας δική της δουλειά, αλλά αξιοποιώντας αυτά που έχουν γίνει. Και έχουν γίνει πάρα πολλά στον τομέα της κωδικοποίησης των νομοθετικών κειμένων που αφορούν τον τομέα του τουρισμού. Δεν έγινε όμως καμία αξιοποίηση. Το μόνο που γίνεται είναι το πώς θα βολέψουμε κάποιες καταστάσεις και βέβαια μέσα από τις τροπολογίες του αγαπητού κυρίου συναδέλφου επιδιώκεται να γίνουν κάποιες ρυθμίσεις, οι οποίες αφορούν συγκεκριμένες ενδεχομένως κατηγορίες. Εμείς για κάποιες από αυτές δεν έχουμε αντίρρηση, αλλά θα έπρεπε να έχουν έλθει από την αρχή μαζί με το τι καταργούν και το τι προσθέτουν, για να μπορούμε πράγματι να μιλήσουμε. 
      Εγώ θα έλεγα μόνο κάτι για εκείνη τη διάταξη που δίνει τις προθεσμίες. Κύριε Υπουργέ, είσθε επί έξι μήνες Κυβέρνηση. Δεν είδατε όλο αυτό το διάστημα ότι υπήρχε κωλυσιεργία σε κάποιες αποδόσεις χρημάτων που λέτε ότι η προηγούμενη κυβέρνηση δεν απέδιδε σε επιχειρήσεις που έκαναν βελτιώσεις; Δεν το είδατε επί έξι μήνες και έρχεστε με τροπολογία να τους δώσετε τα χρήματα; Από το Μάρτιο είσθε κυβέρνηση και η προθεσμία ήταν μέχρι τέλος Ιουνίου. Δεν μπορούσατε να βρείτε τρόπους να δώσετε αυτά που δεν έδινε η προηγούμενη κυβέρνηση -όπως λέτε- και εξαιτίας της δεν έπαιρναν τις επιδοτήσεις οι άνθρωποι που τις δικαιούνται; Αν είχατε κάνει αυτήν την ενέργεια, δεν θα ήσασταν υποχρεωμένος να δίνετε παράταση για διορθώσεις ή, εν πάση περιπτώσει, για επενδύσεις που αφορούν τους Ολυμπιακούς Αγώνες και μετά τη λήξη των Ολυμπιακών Αγώνων.
      Εγώ νομίζω ότι αυτό είναι ένα θέμα που δεν ξέρω τις λεπτομέρειές του -ή τουλάχιστον δεν έχουν έλθει εδώ για να μπορούμε να τις δούμε- αλλά δείχνει ότι υπάρχει μία σκοπιμότητα εξυπηρέτησης ενδεχομένως και κάποιων που δεν πρόλαβαν έγκαιρα να κάνουν τη δουλειά τους όπως έπρεπε ή έχουν αδυναμίες κι εσείς προσπαθείτε να καλύψετε αυτές τις αδυναμίες μέσα απ’ αυτήν την τροπολογία.
      Νομίζω ότι μ’ αυτές τις παρατηρήσεις που έκανα στα συγκεκριμένα άρθρα φαίνεται άλλη μία φορά ότι ισχύει αυτό που είπαμε από την αρχή: προχειρότητα, ατολμία, κανένας ουσιαστικός προγραμματισμός σε σχέση με τη σωστή υπηρέτηση του συγκεκριμένου τομέα.
      Όλα αυτά αποτυπώνονται στο συγκεκριμένο νομοσχέδιο όχι μόνο μ’ αυτά που γράφονται, αλλά και μ’ αυτά που γίνονται ακόμα και την τελευταία στιγμή. Νομίζω ότι η Βουλή θα πρέπει αυτό να το λάβει καθολικά υπόψη για να δει πώς πρέπει να αντιμετωπίσει το νομοσχέδιο.
      Εμείς πάντως από την πλευρά μας καταψηφίζουμε το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Στρατάκη.
      Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Θα μιλήσω πρώτα για τις τροπολογίες. Η τροπολογία του Υπουργείου Μεταφορών είναι μέσα σ’ αυτές; 
      ΒΥΡΩΝ ΠΟΛΥΔΩΡΑΣ: Αυτή θα συζητηθεί μετά.
      ΕΛΠΙΔΑ ΠΑΝΤΕΛΑΚΗ: Ερωτώ επί της διαδικασίας, για να διευκολυνθούμε. Αυτό που θέλω να πω είναι ότι εμείς συμφωνούμε. Θα ψηφίσουμε αυτήν την τροπολογία…
      ΒΥΡΩΝ ΠΟΛΥΔΩΡΑΣ:…
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, ερωτώ επί της διαδικασίας, ας κρατηθεί ο χρόνος μου. Μιλάμε για τις τροπολογίες που είναι σχετικές με το νομοσχέδιο ή μιλάμε και για την τροπολογία αυτή; Αυτή θα συζητηθεί ξεχωριστά;
      ΠΡΟΕΔΡΕΥΩΝ (Σωτήρης Χατζηγάκης): Κυρία Παντελάκη, νομίζω ότι εγώ είμαι αρμοδιότερος να σας απαντήσω.
      ΕΛΠΙΔΑ ΠΑΝΤΕΛΑΚΗ: Παρακαλώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Οι έξι τροπολογίες του εισηγητή της Πλειοψηφίας κ. Γεωργιάδη έγιναν δεκτές από τον κύριος Υπουργό. Τις ανέπτυξε ο κ. Γεωργιάδης και ενσωματώθηκαν στο άρθρο 8.
      ΕΛΠΙΔΑ ΠΑΝΤΕΛΑΚΗ: Πολύ σωστά και θα τοποθετηθούμε σ’ αυτές.
      ΠΡΟΕΔΡΕΥΩΝ (Σωτήρης Χατζηγάκης): Αν θέλετε να μιλήσετε, μπορείτε. Η υπουργική τροπολογία θα συζητηθεί μόνη της, αφού ψηφιστεί η ενότητα των άρθρων 5 έως 8. Επομένως η δική σας παρέμβαση μπορεί να αναφέρεται στα άρθρα 5 μέχρι 8 και στις τροπολογίες του κ. Γεωργιάδη.
      Ορίστε, κυρία Παντελάκη, σας δίνω το χρόνο σας από την αρχή. Έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Για τις τροπολογίες που σχετίζονται με το νομοσχέδιο δεν έχουμε πρόβλημα γιατί ήλθαν εμπρόθεσμα. Δεν ανατρέπουν την ουσία του νομοσχεδίου. Στα επί μέρους ζητήματα που αφορούν τους ξεναγούς δεν έχουμε κάποια ένσταση. Όμως δεν συμφωνούμε με το γενικότερο περιεχόμενο της τουριστικής εκπαίδευσης. Ήμουν αναλυτική στη συζήτηση επί της αρχής και στις προτάσεις που κάναμε εμείς και δεν θα αναφερθώ επί των άρθρων.
      Είναι πρόκληση αυτό το ζήτημα με τους ξενοδόχους. Το άκουσα και στην επιτροπή. Κύριοι συνάδελφοι, είδατε τι γίνεται; Αντέχει η οικονομία όταν πρόκειται να δώσει χρήματα στους ξενοδόχους και κάνει ό,τι μπορεί για να τους διευκολύνει να είναι μέσα στις προθεσμίες για να πάρουν τα χρήματα. Ας μην ξεχνάμε ότι όσον αφορά αυτά τα δωμάτια της Β΄ και της Γ΄ κατηγορίας, όπως έχω ξαναπεί, τέσσερα δωμάτια μόνο ήταν αρκετά για την αύξηση που πήραν -λιγότερο από 1 ευρώ την ημέρα- οι ξενοδοχοϋπάλληλοι Αττικής. Τώρα που διεκδικούν και ξανακατεβαίνουν σε απεργία στις 29 Σεπτεμβρίου, γι’ αυτούς προφανώς δεν θα υπάρχουν λεφτά, δεν θα αντέχει η οικονομία.
      Μπαίνω στην ουσία των άρθρων. Βεβαίως, θα καταψηφίσουμε και αυτά τα άρθρα 5 έως 8. Θα κάνω αναφορά σε δύο ζητήματα για το άρθρο 5 για την εταιρεία «Τουριστικά Ακίνητα» και για το άρθρο 8 που αφορά τους εργαζόμενους.
      Δεν θα αναδείξω αυτήν τη στιγμή τα ζητήματα που έχει ξαναθέσει το Κομμουνιστικό Κόμμα και στη συζήτηση επί της αρχής και τη γνώμη που έχουμε για την εταιρεία «Τουριστικά Ακίνητα» τώρα που γίνεται εταιρεία Τουριστικής Ανάπτυξης.
      Είναι σαφής η άποψή μας. Προτείνουμε να διαλυθεί να ακυρωθούν οι συμβάσεις και όλη η περιουσία κινητή και ακίνητη του πάλαι ποτέ κραταιού ΕΟΤ, να επανέλθει και να γίνει η διαχείριση και η αξιοποίησή του από το δημόσιο οργανισμό, όχι βέβαια με την έννοια του κρατικισμού, αυτόν που έχουμε γνωρίσει μέχρι τώρα, που είναι συνυφασμένος με το μεγάλο κεφάλαιο, αλλά να γίνει ό,τι μπορεί για να προστατευτεί η δημόσια περιουσία να αξιοποιηθεί και να παραδίδεται στις επόμενες γενιές για την αξιοποίησή της.
      Το θέμα που θέλω αυτήν τη στιγμή να θέσω έχει σχέση με την άποψη της Νέας Δημοκρατίας και θέλουμε να μας ξεκαθαρίσει τι γνώμη έχει σήμερα. Η Νέα Δημοκρατία λοιπόν, όταν ήταν αντιπολίτευση, είχε θέσει θέμα αντισυνταγματικότητας σε σχέση με την κυριότητα. Βεβαίως τα Πρακτικά μιλούν μόνα τους, το τι συζητιόταν στη Βουλή εκείνο το διάστημα, αλλά νομίζω ότι θα το θυμούνται εδώ γιατί είναι και αρκετοί συνάδελφοι που ήταν σε αυτήν τη συζήτηση. Έθεσε, λοιπόν, ζήτημα αντισυνταγματικότητας τον Ιανουάριο του 2003 η Νέα Δημοκρατία στη Βουλή, όσον αφορά το 49% ιδιωτικοποίησης της «ΕΤΑ Α.Ε.», υιοθετώντας την άποψη του διαπρεπούς νομικού, πρώην αντιπροέδρου του Συμβουλίου Επικρατείας κ. Δεγλερή ότι η δημόσια κτήση είναι αναπαλλοτρίωτη βάσει του Συντάγματος. Έθεσε ζήτημα ο αγαπητός συνάδελφος κ. Πολύδωρας -διαβάζω εδώ από τα Πρακτικά- όσον αφορά την κυριότητα, από την παράταξη της Νέας Δημοκρατίας συγκεκριμένα, για το ν. 3105 το άρθρο 49 παράγραφος 10.17. 
      Θέλουμε λοιπόν ένα ξεκαθάρισμα. Εξακολουθεί να έχει αυτήν την άποψη η Νέα Δημοκρατία; Εάν το αλλάξει αυτήν τη στιγμή η Νέα Δημοκρατία αυτό και κάνει μια νομοθετική ρύθμιση που το ξεκαθαρίζει, δεν σημαίνει ότι εμείς θα συμφωνήσουμε. Εμείς έχουμε ουσιαστικά μια διαφορετική άποψη σε σχέση με την Εταιρεία «Τουριστικών Ακινήτων» η οποία σήμερα είναι μοχλός, η οποία έχει τη διοίκηση τη διαχείριση και την εκμετάλλευση και την κυριότητα, τη δυνατότητα δηλαδή, ακόμα και να μεταπουλά. Γίνεται μοχλός της τουριστικής ανάπτυξης. Μέσω των ιδιωτικοποιήσεων, δηλαδή, έχουμε ανάπτυξη στα ζητήματα τουρισμού και διαφωνούμε κάθετα σε αυτό. Αλλά όμως θέτω ζήτημα αξιοπιστίας της Νέας Δημοκρατίας γιατί δεν κάνει τίποτε άλλο, κύριοι συνάδελφοι, παρά να δικαιώνει την πολιτική του ΠΑΣΟΚ.
      Σήμερα δεν συζητάμε τα έργα και τις ημέρες της προηγούμενης κυβέρνησης. Συζητάμε αυτήν τη στιγμή τα έργα και τις ημέρες τις δικές σας, αυτών των μηνών, αυτό το νομοσχέδιο που φέρετε και ποιος είναι ο μοχλός της ανάπτυξης που προτείνετε.
      Έρχομαι λοιπόν, συγκεκριμένα, να θυμίσω ότι το άρθρο 39 έλεγε στην παράγραφο 10 -είναι αυτός ο νόμος που ψηφίστηκε και που θέσατε την ένσταση- τα εξής: «Η διοίκηση και διαχείριση των δημοσίων κτημάτων περιλαμβανομένων του αιγιαλού και της παραλίας που βρίσκονται μεταξύ ακινήτων που ανήκουν κατά κυριότητα ή κατά διοίκηση και διαχείριση στην εταιρεία Ελληνικά Τουριστικά Ακίνητα Α.Ε. και της ακτογραμμής, περιέρχεται στην εταιρεία κλπ… έναντι ανταλλάγματος κλπ.». Γι’ αυτό είχατε ένσταση. Υπάρχει κάποια νομοθετική πρωτοβουλία, κάποια πρόθεση, κάποια βούληση, με την οποία εσείς έμπρακτα θα αποδείξετε πέρα από λόγια ότι αυτό το πράγμα το κάνετε πράξη; Δεν λέω ότι αλλάζει, ανατρέπει το περιεχόμενο και τη χάραξη της πολιτικής σας γραμμής, αλλά σκεφτείτε ότι εάν και σε αυτό δεν πάρετε θέση, πόσο μεγάλο πρόβλημα αναξιοπιστίας έχετε. Γιατί εμείς δεν είχαμε αυταπάτες ότι θα ακολουθήσετε μια πολιτική στα ζητήματα τουρισμού που θα εξυπηρετούσε τις λαϊκές ανάγκες. Είναι ξεκάθαρο ότι είναι ταξική η πολιτική που ακολουθείτε και θα εξυπηρετούσατε ούτως ή άλλως τους επιχειρηματίες.
      Το δεύτερο ζήτημα αφορά το άρθρο 8 που έχει να κάνει με τους εργαζόμενους. Δεν ξέρω, κύριοι συνάδελφοι, αλλά θα πρέπει να το ξαναδεί η Κυβέρνηση. Ας το ξαναδείτε μέχρι να κλείσει και η συζήτηση. Ας βγουν κάποια συμπεράσματα. Είναι ανάγκη να υπάρχει ενιαία αντιμετώπιση απέναντι στους εργαζόμενους. Ενιαία αντιμετώπιση τι σημαίνει; Σημαίνει τα πάντα, μισθολογική εξέλιξη κλπ.
      Ένα ζήτημα που θέτουμε εμείς είναι ότι πρέπει να γίνουν μόνιμοι υπάλληλοι αυτοί οι τελευταίοι που έχουν απομείνει, που είναι εκατόν είκοσι δύο άτομα. Βεβαίως, άκουσα από άλλο συνάδελφο που είπε ότι είναι σε καλύτερη θέση από τους άλλους συμβασιούχους. Εμείς δεν τα κρίνουμε έτσι τα πράγματα. Πάντα προτείνουμε για το καλύτερο. Πρέπει να μονιμοποιηθούν, γιατί υπάρχει αδικία, γιατί στερούνται μισθού, επιδομάτων και εξέλιξης. Αλλά όμως πρέπει να ακολουθηθεί μια αρχή. Από το ίδιο Υπουργείο όσα τμήματα νομικών προσώπων δημοσίου δικαίου εποπτεύονται, πρέπει να έχουν ακριβώς την ίδια αντιμετώπιση. Δεν την έχουν. Και βέβαια αυτό είναι η κορυφή του παγόβουνου -το ζήτημα του επιδόματος- που εμείς σαφώς δεν έχουμε την άποψη ότι πρέπει να υπάρχει επιδοματική πολιτική, αλλά πρέπει να υπάρχουν μισθοί αξιοπρέπειας που να μπορεί ο άλλος να τα βγάλει πέρα. Εφόσον όμως παίρνει ένας το επίδομα, πρέπει να το πάρουν όλοι. Πρέπει να πάρετε θέση πάνω σε αυτό, γιατί γίνεται αυτή η διάκριση.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Βεβαίως, πέρα από το ότι διαφωνούμε με το γενικότερο πλαίσιο, είναι φανερό ότι προσπαθεί και το Υπουργείο Τουριστικής Ανάπτυξης να φτιάξει τη δική του παράγκα, θα έλεγα, με τις ομάδες, με τα συμβούλια και τα παρασυμβούλια. Όχι ότι έχουμε αντίρρηση να έχει κάποιους ειδικούς συμβούλους και να πληρώνονται γι’ αυτό, αλλά είναι φανερό ότι η κατεύθυνση στο να αξιοποιηθούν ολόπλευρα οι σχεδόν εννιακόσιοι εργαζόμενοι που υπάρχουν, δεν φαίνεται αυτήν τη στιγμή. Και νομίζω ότι χρειάζεται να αντιμετωπιστεί αυτό το θέμα και να πάρετε θέση. Να υπάρχει ενιαία αντιμετώπιση των υπαλλήλων που εποπτεύονται, σε όλα τα ζητήματα.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω προς το Τμήμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τουφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR».
      Επίσης, οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης, Αγροτικής Ανάπτυξης και Τροφίμων και Τουριστικής Ανάπτυξης, κατέθεσαν σχέδιο νόμου: «Σύσταση Εθνικού Συμβουλίου Ανταγωνιστικότητας και Ανάπτυξης και ρύθμιση λοιπών θεμάτων του Υπουργείου Ανάπτυξης».
      Παραπέμπεται στην αρμόδια Διαρκή Επιτροπή.
      Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Σε ό,τι αφορά το άρθρο 5, κύριε Υπουργέ, ουσιαστικά διατηρείτε την Εταιρεία Τουριστικών Ακινήτων. Δεν την καταργείτε, παρά τα όσα είπατε προεκλογικά αναφορικά με το θέμα αυτό. 
      Ουσιαστικά η εκποίηση του δημοσίου πλούτου θα γίνεται τώρα, κύριοι συνάδελφοι με την Εταιρεία Τουριστικής Ανάπτυξης Α.Ε., ενώ στο παρελθόν γινόταν με την Εταιρεία Τουριστικών Ακινήτων. Και σας ερωτώ: τα όσα λέτε στο άρθρο 5 με βάση ποιες διατάξεις νόμου θα τα υλοποιήσετε; Θα τα υλοποιήσετε με τις διατάξεις του νόμου που ίσχυαν για την Εταιρεία Τουριστικών Ακινήτων; Και γίνομαι συγκεκριμένος. Λέτε, για παράδειγμα, ότι αντικειμενικός σκοπός της εταιρείας είναι η αξιοποίηση της τουριστικής περιουσίας με μακροχρόνιο αναπτυξιακό χαρακτήρα. Για όποιον ξέρει να διαβάζει τα κείμενα είναι  σαφές ότι πρόκειται για μακροχρόνιες εκμισθώσεις που θα κάνετε, όπως ακριβώς τις έκανε και η Εταιρεία Τουριστικών Ακινήτων στο παρελθόν.
      Εάν έχετε μεταγνώσει εάν έχετε άλλη άποψη σήμερα για όλα εκείνα τα οποία προωθούσε η Εταιρεία Τουριστικών Ακινήτων, να το πείτε. Αλλά δεν μπορείτε όμως να κρύβεστε πίσω από τις λέξεις, γιατί τα ερωτήματα είναι πολύ συγκεκριμένα και σαφή. Και ερωτώ για άλλη μία φορά, κύριε Υπουργέ: με βάση ποιες διατάξεις νόμου θα προωθήσετε επί παραδείγματι τη μακροχρόνια εκμίσθωση για να υπηρετήσετε το μακροχρόνιο αναπτυξιακό χαρακτήρα της τουριστικής περιουσίας; Πολύ δε περισσότερο -και έχει δίκιο η συνάδελφος του ΚΚΕ- που εξακολουθεί να υφίσταται το γνωστό ζήτημα της αντισυνταγματικής ρύθμισης, όπως και εσείς το είχατε προβάλει όταν συζητούσαμε το σχετικό σχέδιο νόμου επί κυβερνήσεως του ΠΑΣΟΚ.
      Σε ό,τι αφορά το άρθρο 6 για το Εθνικό Συμβούλιο Τουρισμού, έχουν κακοπάθει στη χώρα μας τα διάφορα εθνικά συμβούλια είτε αφορούν τον τουρισμό είτε αφορούν σ’ άλλες δραστηριότητες.
      Πρέπει πολύ συγκεκριμένα να μας πείτε από ποιους θα απαρτίζεται, τι χώρους και τι φορείς αυτοί θα εκπροσωπούν. Διότι αυτό είναι αναγκαίο προκειμένου να διαπιστώνει κάποιος κάποια φορά και εν προκειμένω στη συγκεκριμένη περίπτωση, εάν μας χρειάζεται Εθνικό Συμβούλιο Τουρισμού με είκοσι, με τριάντα, με σαράντα μέλη, διαφορετικά είναι μία αυθαίρετη επιλογή ο αριθμός τριάντα, χωρίς να σημαίνει τίποτα για εμάς που κρίνουμε το συγκεκριμένο άρθρο.
      Σε ό,τι αφορά το άρθρο 8, σας τα είπα και κατά τη συζήτηση επί της αρχής, ας το επαναλάβω: Κύριε Υπουργέ, πρέπει να χορηγήσετε το επίδομα κατ’ ίσον και δίκαιο τρόπο, πολύ δε περισσότερο από την ώρα που έχετε δικαστικές αποφάσεις, οι οποίες ελέγχουν τη διοίκηση, ότι με έναν άνισο τρόπο αντιμετώπισε το ζήτημα του επιδόματος. Και επαναλαμβάνω, εάν δεν γίνει και αυτή η χορήγησή του, θα εξακολουθείτε να έχετε διακρίσεις μεταξύ των υπαλλήλων, δεν θα έχετε το αναγκαίο εργασιακό κλίμα και σε κάθε περίπτωση θα ήρτηται η αιτίαση ότι με έναν παράνομο όσο και αντισυνταγματικό τρόπο ενεργείτε.
      Περαιτέρω επαναφέρω το ζήτημα της στελέχωσης του Υπουργείου κατά κύριο λόγο από το αξιόμαχο προσωπικό του ΕΟΤ. Δεν το πράττετε. Αντίθετα με τροπολογία, η οποία ήρθε, αφήνετε και άλλες δυνατότητες για τη στελέχωση από άλλους φορείς,  ενώ μπροστά σας έχετε περίπου χίλια άτομα, αν δεν κάνω λάθος -και νομίζω ότι δεν κάνω λάθος- που εργάζονται στον ΕΟΤ που θα μπορούσατε να αξιοποιήσετε αυτό το προσωπικό για να στελεχώσετε το Υπουργείο Τουριστικής Ανάπτυξης.
      Κύριε Πρόεδρε, μετά από αυτές τις παρατηρήσεις -όλα τα άλλα τα έχω αναφέρει κατά τη συζήτηση επί της αρχής- καταψηφίζω τα σχετικά άρθρα αυτής της ενότητας.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, θα μπορούσα να αναφερθώ και στην τροπολογία για την ΥΠΑ για να μη μιλήσω άλλο;
      ΠΡΟΕΔΡΕΥΩΝ (Ιωάννης Τραγάκης): Βεβαίως. Ούτως ή άλλως έχει γίνει συμφωνία γι’ αυτό.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, στην ανάπτυξη των άρθρων γίνεται σαφές ότι υπάρχει το κυρίαρχο ερώτημα, το οποίο απασχόλησε συνολικά καθ’ όλη τη συζήτηση αυτού του νομοσχεδίου. Ποια είναι η λογική δημιουργίας ενός Υπουργείου Τουρισμού; Το ΠΑΣΟΚ έκανε ένα πείραμα στο παρελθόν, το οποίο απέτυχε. Σήμερα γίνεται ένα καινούργιο πείραμα, ένα πείραμα, το οποίο γίνεται, δυστυχώς, σε λανθασμένη βάση. Έχουμε πει επανειλημμένα σ’ αυτήν την Αίθουσα, το εξήγησε ο εισηγητής μας, είναι ένα κέντρο παραγωγής επιτροπών από το Υπουργείο, είναι ένας συνομιλητής όπως άλλος εισηγητής είπε, και αυτό που δεν είναι, δεν είναι ένα συνεκτικό μόρφωμα, το οποίο θα μπορούσε να δώσει απαντήσεις και να χαράξει αναπτυξιακή πολιτική για τον τουρισμό, διότι από τη μια το νομοσχέδιο αυτό προσπαθεί να ράψει και από την άλλη μεριά ξηλώνονται συστηματικά διατάξεις, οι οποίες είχαν κυρίως ως στόχο την προστασία της τουριστικής ανάπτυξης.
      Θα διαβάσατε σήμερα στις εφημερίδες για παράδειγμα την παραβατική συμπεριφορά ενός οδηγού ΤΑΧΙ, ο οποίος πέταξε έξω μια έγκυο γυναίκα στη Θεσσαλονίκη και την ξυλοκόπησε κιόλας.
      Για το λόγο αυτό -και επειδή, όπως γνωρίζουν όλοι όσοι έχουν διατελέσει Υπουργοί Μεταφορών, αλλά πολλές φορές και οι πρέσβεις και οι Υπουργοί Εξωτερικών, ένα από τα βασικά θέματα τα οποία επανέρχονται και τα οποία δημιουργούν ζητήματα για την τουριστική εικόνα της χώρας είναι η συμπεριφορά αυτής της κατηγορίας- είχαμε θεσπίσει τις συγκεκριμένες διατάξεις προκειμένου μια ελάχιστη μειοψηφία, η οποία έχει αυτήν τη συμπεριφορά, να έχει κυρώσεις.
      Τι έγινε αμέσως μετά τις εκλογές: Ήρθε το Υπουργείο Μεταφορών, το οποίο είχε υποσχεθεί προεκλογικά ότι θα είναι αρεστό και ευχάριστο σ’ αυτούς οι οποίοι έχουν παραβατική συμπεριφορά, και εξάλειψε αυτές τις διατάξεις.
      Το μεγαλύτερο πρόβλημα στη διάρκεια των Ολυμπιακών Αγώνων στον τομέα των  μεταφορών, που κατά τα άλλα λειτούργησαν άψογα, ήταν αυτή η διάσταση των μεταφορών, η παραβατική, η ανάρμοστη συμπεριφορά ορισμένων οδηγών ΤΑΧΙ. Υπάρχουν άρθρα σε μεγάλες εφημερίδες του εξωτερικού, σελίδες ολόκληρες που δημιουργούν ένα πρόβλημα. Έτσι, λοιπόν, από τη μια προσπαθείτε να ράψετε ένα Υπουργείο με ασαφείς αρμοδιότητες, που δεν υπάρχει η δυνατότητα να συγκεντρώσετε παρά μόνο επιτροπές για να κάνετε αυτήν τη δουλειά, από την άλλη μεριά δημιουργείτε ένα ξήλωμα. Και για το λόγο αυτό πιστεύω ότι τα αντίστοιχα Υπουργεία αυτήν τη στιγμή ευδοκιμούν μόνο στις χώρες Μαγκρέμπ. Υπάρχουν στη Συρία, υπάρχουν στην Αίγυπτο, στις χώρες Μαγκρέμπ, και δεν υπάρχει παρά μόνο στη Μάλτα, όπου είναι μια χώρα τριακοσίων χιλιάδων ανθρώπων μ’ ένα προϊόν που στηρίζεται κατά 60% και πλέον στον τουρισμό.
      Εάν θέλετε, λοιπόν, θα πρέπει να συστήστε συνολικά να υπάρχει μια σαφέστερη εικόνα για τη θεσμική οργάνωση της Κυβέρνησης. Είναι ένα ζήτημα το οποίο είναι εξαιρετικά σοβαρό και εκεί πραγματικά υπάρχει ζήτημα.
      Έρχομαι, κύριε Πρόεδρε, στην τροπολογία για την ΥΠΑ.
      ΠΡΟΕΔΡΕΥΩΝ (Ιωάννης Τραγάκης): Αν μου επιτρέπετε κύριε συνάδελφε, επειδή αυτή η τροπολογία θα συζητηθεί σε ξεχωριστό άρθρο…
      ΧΡΙΣΤΟΣ ΒΕΡΕΛΗΣ: Μα, σας ρώτησα, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ο λόγος είναι ότι δεν παρίσταται ο αρμόδιος Υπουργός. Εν πάση, όμως, περιπτώσει αναφερθείτε στην τροπολογία.
      ΧΡΙΣΤΟΣ ΒΕΡΕΛΗΣ: Αυτή η τροπολογία έρχεται να ρυθμίσει δύο πράγματα. Πρώτον, να ρυθμίσει μ’ ένα πάγιο τρόπο πώς πρέπει να γίνεται χρήση της υποχρέωσης, που έχει η χώρα μας με βάση διεθνείς συνθήκες, προκειμένου να μεταφέρει Δίκαιο, το οποίο αφορά τα θέματα της ασφάλειας αεροπορικών συγκοινωνιών στο ελληνικό Δίκαιο.
      Έχουμε, λοιπόν, υποχρέωση να μεταφέρουμε σε μετάφραση, όχι σε ελεύθερη απόδοση, μία σειρά από διατάξεις. Και αυτό περιγράφεται στο άρθρο 119α΄ όπως αυτό μεταβάλλεται και στις παραγράφους  1, 2 και 3. Όταν πάτε, όμως, στην παράγραφο 2 που είναι η παράγραφος 5 του άρθρου 32 του νόμου που το αντικαθιστά, του ν. 2912/01, λέει ότι εδώ μ’ ένα προεδρικό διάταγμα, μία σειρά από τεχνικά εγχειρίδια θα μεταφραστούν και αυτά με προεδρικό διάταγμα θα ενταχθούν στο εσωτερικό μας Δίκαιο. Αυτή είναι η πρώτη ρύθμιση την οποία κάνει. Έχουμε, λοιπόν, ένα προεδρικό διάταγμα. 
      Ένα δεύτερο προεδρικό διάταγμα είναι αυτό το οποίο ήδη υπάρχει και το οποίο δεν καταργείται. Είναι το π.δ. 57/2003. Ένα τρίτο προεδρικό διάταγμα  προστίθεται εδώ στην παράγραφο δ΄, όπου θα ρυθμίσει και αυτό θέματα επιθεωρητών. Μάλιστα στη ρύθμιση την οποία κάνει αναφέρει ότι θα ρυθμιστούν οι ειδικότητες και οι κατηγορίες των επιθεωρητών, ο αριθμός τους ανά κατηγορία και η ειδικότητα. Αυτό υποκρύπτει, κύριε Πρόεδρε, μία προσπάθεια συντεχνιακών κύκλων προκειμένου να κρατήσουν από μία πλεγμένη νομοθεσία τη δυνατότητα να γίνεται μια σειρά από διαδικασίες αποφάσεων σε επίπεδο υπαλλήλων υπηρεσιών και όχι σε επίπεδο Βουλής. 
      Πρέπει, λοιπόν, αυτή η διάταξη να μην περάσει σήμερα, να την επεξεργαστεί πάλι το Υπουργείο Μεταφορών και να τη φέρει, αφού καταργήσει το π.δ. 57/02 και να μη δημιουργεί παράλληλες διαφορετικές νομοθεσίες, τέσσερις τον αριθμό. Διότι εδώ όπως αντιλαμβάνεστε όταν έρχεται το Γενικό Λογιστήριο του Κράτους, το οποίο λέει ότι οι προτεινόμενες διατάξεις δεν προκαλούν δαπάνη, όταν από την άλλη μεριά δίνουμε τη δυνατότητα να αναπτύσσονται οι ειδικότητες και αριθμός απεριόριστος ανά ειδικότητα, προφανώς υπάρχει και μία σημαντική δαπάνη.
      Υπάρχει, λοιπόν, ένα ζήτημα για το θέμα αυτό. Είναι πρόχειρα φτιαγμένη αυτή η τροπολογία και θα δημιουργήσει ένα ζήτημα, το οποίο επαναλαμβάνω -και κλείνω με αυτό- θα δίνει τη δυνατότητα ερμηνειών σε υπαλληλικό επίπεδο ανάλογα με τα θέματα τα οποία θα θέλουν για ίδιον όφελος πολλές φορές η υπαλληλία να λύσει και να εντάξει στις κατηγορίες των επιθεωρητών, που διεθνώς είναι μόνο αυτοί που ασχολούνται με θέματα ασφάλειας πτήσεων και άλλες κατηγορίες, λόγω των επιδομάτων που υπάρχουν μέσα σ’ αυτήν την κατηγορία του επιθεωρητή.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ευχαριστώ. 
      Ήθελα να πω στους κυρίους συναδέλφους της Νέας Δημοκρατίας και στον κύριο εισηγητή ότι πρόσεξα προηγουμένως στην ομιλία του στα άρθρα ότι αισθάνθηκε την ανάγκη πάλι να ξαναγυρίσει επί της αρχής του νομοσχεδίου για να στηρίξει την αρχή του. Και μάλιστα έψεξε και Βουλευτές του ΠΑΣΟΚ ότι δεν προσπάθησαν μέσω τροπολογιών να βελτιώσουν το νομοσχέδιο.
      Είπαμε και επαναλαμβάνουμε ότι ακόμα και στη λογική της Κυβέρνησης για τη δημιουργία ενός ισχυρού θεσμικού πόλου που θα παίξει ρόλο στο σχεδιασμό και την ανάπτυξη του τουρισμού, αυτό το νομοσχέδιο με τις διατάξεις του δεν ανταποκρίνεται. Δεν υπάρχει αντίκρισμα στις διατάξεις του νομοσχεδίου. Γι’ αυτό και δεν το λέμε μόνο εμείς. Και οι φορείς εκείνοι οι οποίοι ήταν υπέρμαχοι της δημιουργίας ενός Υπουργείου Τουρισμού για να υπάρχει συνομιλητής, έτσι όπως με αυτό το πλέγμα των διατάξεων δομείται, είναι διαφωνούντες. Εκεί είναι το θέμα. Δεν λύνονται τα ζητήματα που εσείς διαπιστώνετε στο παλιό σύστημα το οποίο δούλεψε ασφαλώς με προβλήματα και έπρεπε να λυθούν. Τουναντίον δημιουργούνται νέα.
      Έρχομαι τώρα στα άρθρα, κύριε Πρόεδρε, κάνοντας πρώτα μια γενική παρατήρηση. Ο εισηγητής μας το είχε πει και στην επιτροπή. Δεν δόθηκαν οι καταργούμενες και τροποποιούμενες διατάξεις. Κι αυτό πέρα από το θέμα υης μη τήρησης του Κανονισμού δημιουργεί προβλήματα σε σχέση και με τις τοποθετήσεις μας και των άρθρων των νέων διατάξεων.
      Αναφέρομαι π.χ. στο άρθρο 5. Τι κάνει το άρθρο 5; Προσδιορίζει το σκοπό της εταιρείας, της παλιάς ΕΤΑ, την οποία μετονομάζει απλά σε Εταιρεία Τουριστικής Ανάπτυξης. Αναφέρεται προφανώς -μπορεί να κάνω λάθος, αλλά αυτό μπόρεσα να βρω εγώ- στο άρθρο 9 παράγραφος 6 του ν. 2837/2002, το οποίο τροποποιεί το άρθρο 13 του ν. 2636/1998. Εκεί, λοιπόν, στο σκοπό της εταιρείας Ελληνικά Τουριστικά Ακίνητα αναφέρεται ότι σκοπός της εταιρείας είναι η διοίκηση, η διαχείριση και η αξιοποίηση της περιουσίας κ.λπ. αλλά και των επιχειρηματικών μονάδων του ΕΟΤ και είχε παραπέρα δύο ακόμα παραγράφους. Στις καταργούμενες διατάξεις που έχετε στο νομοσχέδιο δεν υπάρχει κατάργηση αυτής της παραγράφου που σας διάβασα. Και το ερώτημα είναι: Υπάρχει κενό ή σύγχυση ως προς το ποιος έχει την εποπτεία των επιχειρηματικών μονάδων του ΕΟΤ; Πρώτον αυτό.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ακούσατε την παρατήρηση του κυρίου συναδέλφου, γιατί επιμένει; Είναι καταγεγραμμένη η παρατήρηση.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Καλώς.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι καταγεγραμμένη η παρατήρησή μου.
      ΝΙΚΟΛΑΟΣ ΓΕΩΡΓΙΑΔΗΣ: Καλύπτεται από την παράγραφο 9 του άρθρου 4, νομίζω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μη σπεύδετε, κύριε συνάδελφε, να μου δώσετε πρόχειρη απάντηση.
      ΝΙΚΟΛΑΟΣ ΓΕΩΡΓΙΑΔΗΣ: Δεν είναι πρόχειρη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ έθεσα ένα ζήτημα. Υπάρχει ο Υπουργός και οι σύμβουλοί του. Να το δείτε.
      Εν πάση περιπτώσει, για να έρθω στην ουσία του άρθρου 5, όλη αυτή η επαναθεσμοθέτηση -ασχέτως αν αλλάζει τίτλο- της εταιρείας Διαχείρισης Ακινήτων αποδεικνύει ότι ήταν ένα χρήσιμο και ουσιαστικό εργαλείο. Αυτή η «αμαρτωλή» κατά σας εταιρεία, αν ήταν πράγματι αμαρτωλή, θα προτείνατε νέες θεσμικές αλλαγές για να τη διορθώσετε. Δεν το κάνετε, δεν μας πείσατε. Απλώς με τη μετονομασία της προσπαθείτε να καλύψετε αυτήν την αντίφασή σας.
      Στο άρθρο 6 συρρικνώνεται το Εθνικό Συμβούλιο Τουρισμού. Από σαράντα έχουμε τριάντα μέλη και στο ένα γνωμοδοτικό όργανο συνιστάται εκτελεστική γραμματεία διορισμένη από τον Υπουργό. Το γνωμοδοτικό αυτό όργανο, έγινε για το κοινωνικό διάλογο με ευρεία συμμετοχή των εκπροσώπων των φορέων. Η με διορισμό εκτελεστική γραμματεία νομίζω ότι: πρώτον, αλλοιώνει το χαρακτήρα αυτού του οργάνου. Δεύτερον, αυτή η διάταξη είναι λίγο «αιμομικτική» και αναποτελεσματική. Δίνετε στην εκτελεστική γραμματεία αρμοδιότητες χωρίς να έχει καμία υποδομή να τις πραγματοποιήσει. Και το κυριότερο δεν μπορεί σ’ ένα γνωμοδοτικό όργανο κοινωνικής συμμετοχής να έχουμε διορισμένο κεφάλι εκτελεστικό. Αυτό είναι ουσιαστικά αλλοίωση του χαρακτήρα και του ρόλου αυτού του οργάνου. Δεν είναι κατανοητό αυτό; Πέραν του ότι την εκτελεστική αυτή γραμματεία σ’ ένα όργανο εκπροσώπων των φορέων, τη διορίζει μόνος του ο Υπουργός.
      Και θα ήθελα να κάνω και μια τρίτη παρατήρηση και τελειώνω, κύριε Πρόεδρε. Τοποθετηθήκαμε στα άρθρα αλλά δεν άκουσα μέχρις στιγμής τον κύριο Υπουργό να εκδηλώνει τις προθέσεις του και δεν ξέρω αν το κρατά για το τέλος. Προτίθεται να κάνει κάποιες τροποποιήσεις σ’ αυτά τα άρθρα που συζητούμε; Δεν μου έχει διανεμηθεί τίποτα. Θα ήθελα μια απάντηση τώρα από τον κύριο Υπουργό. Θα κάνετε τροποποιήσεις;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ναι, εφόσον τίθεται το ερώτημα.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Θα σας απαντήσω.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Γείτονα;
      ΚΩΝΣΤΑΝΤΙΝΟΣ ΓΕΙΤΟΝΑΣ: Ολοκληρώνω, κύριε Πρόεδρε.
      Κλείνοντας, λοιπόν, επανέρχομαι σε ό,τι είπα στην αρχική μου τοποθέτηση. Ότι δεν μπορούμε να ψηφίσουμε αυτό το νομοσχέδιο, το οποίο σύγχυση διοικητική θα φέρει και δεν έχει κανένα αντίκρισμα πολιτικής. Δεν αντιμετωπίζονται, μέσα από αυτές τις ρυθμίσεις, τα πραγματικά ζητήματα που χρήζουν αντιμετώπισης για να προχωρήσει ο ελληνικός τουρισμός.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υπουργέ, θέλετε να κάνετε κάποια παρέμβαση εδώ;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Απλώς ήθελα να ενημερώσω τον κ. Γείτονα σε ό,τι αφορά τις νομοτεχνικές διορθώσεις, που έχουν γίνει -και σε ορισμένες από αυτές έχουν γίνει αποδεκτές προτάσεις των συναδέλφων τόσο στην επιτροπή όσο κι εδώ- ότι σας έχουν διανεμηθεί από χθες.
      Από εκεί και πέρα για όλα τα άλλα ζητήματα θα σας απαντήσω.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία.
      Ο κ. Βενιζέλος έχει το λόγο για οκτώ λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, είχα την ευκαιρία και κατά τη συζήτηση επί της αρχής και κατά τη συζήτηση της πρώτης δέσμης των άρθρων, να πω ότι η απουσία πολιτικής για την ανάπτυξη της χώρας και ιδιαίτερα για την τουριστική ανάπτυξη, οδηγεί σ’ ένα προσχηματικό και νομοτεχνικά επικίνδυνο νομοσχέδιο. 
      Οι ρυθμίσεις που εισάγονται είναι περιττές. Θα μπορούσαν όλες να συμπυκνωθούν σε δύο, τρεις προσθήκες-τροπολογίες σε κάποιο άλλο νομοσχέδιο, αλλά η εικονική αυτή νομοθετική πρωτοβουλία τελικά καθίσταται αιχμάλωτη του εαυτού της.
      Νομίζω ότι χαρακτηριστική απόδειξη είναι αυτό που συνέβη σήμερα με την αποδοχή από τον κύριο Υπουργό μιας δέσμης έξι τροπολογιών του εισηγητή της Πλειοψηφίας. Οι τροπολογίες αυτές, που υπογράφει ο κ. Γεωργιάδης, ρυθμίζουν ουσιώδη τεχνικά ζητήματα.
      Κατ’ αρχάς η κατάρτισή τους προϋποθέτει μία γνώση υπηρεσιακών δεδομένων, η οποία προσιδιάζει στον Υπουργό που ασκεί τη νομοθετική πρωτοβουλία και όχι στον εισηγητή της Πλειοψηφίας, ο οποίος ελέγχει και συμμετέχει στη νομοπαραγωγική διαδικασία, αλλά εκ μέρους της Βουλής.
      Εάν αυτά τα παρέλειψε ο Υπουργός Τουρισμού και οι συνυπογράφοντες το νομοσχέδιο Υπουργοί, υπάρχει τεράστιο πρόβλημα αδυναμίας της Κυβέρνησης και του αρμοδίου Υπουργού Τουριστικής Ανάπτυξης να αντιληφθεί και να ρυθμίσει κρίσιμα προβλήματα του αντικειμένου του. 
      Εάν αυτά τα εντόπισε ο Υπουργός και παρεκάλεσε τον εισηγητή της Πλειοψηφίας να τα καταθέσει με τη μορφή βουλευτικής τροπολογίας, τότε πάλι ο Υπουργός ανακάλυψε τα προβλήματα αυτά εκ των υστέρων και δεν τα ενέταξε στο κύριο σώμα ενός νομοσχεδίου, που το εμφανίζει ως ιδρυτικό του Υπουργείου του, θεμελιώδες για την τουριστική πολιτική της χώρας. 
      Δυοίν θάτερον. Ό,τι επιλογή και αν κάνετε, όποια από τις δύο εκδοχές και αν διαλέξετε, υπάρχει πρόβλημα. Υπάρχει πρόβλημα αδυναμίας ανάληψης μιας οργανωμένης και υπεύθυνης νομοθετικής πρωτοβουλίας, αποδεικνύεται ότι η πρωτοβουλία είναι εικονική και δεν υπάρχει πολιτική. Διότι οι τροπολογίες του κ. Γεωργιάδη –που φέρουν την υπογραφή του δηλαδή- ρυθμίζουν θέματα πολύ βασικά, όπως οι τουριστικοί λιμένες, όλη τη διαδικασία δηλαδή άσκησης πολιτικής τουριστικών λιμένων, που είναι μία προνομιακή μορφή τουρισμού υψηλής ποιότητας, ρυθμίζουν ένα πλέγμα θεμάτων μείζονος σημασίας για την τουριστική εκπαίδευση και ρυθμίζουν και θέματα τα οποία αφορούν, την ίδια την εποπτεία του Οργανισμού Τουρισμού, τη δυνατότητα του ΕΟΤ να μετέχει στα Κοινοτικά Πλαίσια Στήριξης.
      Εάν αυτά δεν έπρεπε να έχουν περιληφθεί στον κορμό ενός νομοσχεδίου, που ετοιμάζεται επί επτά μήνες, συζητείται στα συλλογικά όργανα της Κυβέρνησης και περιφέρεται προς υπογραφή από το σύνολο των μελών του Υπουργικού Συμβουλίου γιατί δήθεν ασκείται μία οριζόντια πολιτική με μεγάλες επιδιώξεις, τότε τι έπρεπε να περιληφθεί;
      Βρισκόμαστε μπροστά σ’ ένα πολύ σημαντικό πολιτικό και κοινοβουλευτικό γεγονός. Και δεν καταλογίζω φυσικά καμία ευθύνη ή κακή πρόθεση στον εισηγητή, ο οποίος έσπευσε να βοηθήσει και να καλύψει ένα κενό, αλλά η Κυβέρνηση είναι ανακριβής και αιχμαλωτίζεται σε αντιφάσεις.
      ΠΡΟΕΔΡΕΥΩΝ (Ιωάννης Τραγάκης): Κύριε Βενιζέλο, μου επιτρέπετε μια διακοπή, επειδή αναφέρεστε και στο Προεδρείο;
      ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα σας κρατήσω το χρόνο.
      ΕΥΑΓΓΕΛΟΣ ΒΕΝΙΖΕΛΟΣ: Φαίνεται ότι εσείς εντοπίσατε ότι μπορεί να υπάρχει και μία ευθύνη του Προεδρείου.
      ΠΡΟΕΔΡΕΥΩΝ (Ιωάννης Τραγάκης): Εσείς το υπονοήσατε. Θα σας κρατήσω το χρόνο.
      Η παρουσία των δύο πρώην Αντιπροέδρων εδώ μου δίνει το δικαίωμα να σας πω ότι ήταν μια συνήθης πρακτική και της προηγούμενης κυβέρνησης. Και όχι μόνο αυτό, αλλά και για συγκεκριμένα νομοθετήματα -δεν θέλω να αναφερθώ γιατί δεν χρειάζεται- είχε ακολουθηθεί η ίδια διαδικασία. Και σε βασικά νομοσχέδια. Δεν συνεχίζω. Για να κλείσει το θέμα για το Προεδρείο!
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ναι, είναι συνηθισμένο φαινόμενο να κατατίθενται τροπολογίες Βουλευτών σε συνεννόηση με τον Υπουργό, ο οποίος και τις κάνει αποδεκτές. Αυτό, όμως, δεν μπορεί να αφορά τόσο σημαντικά θέματα και δεν μπορεί να αφορά ένα νομοσχέδιο, το οποίο εισάγεται με τέτοιες τυμπανοκρουσίες.
      ΠΡΟΕΔΡΕΥΩΝ (Ιωάννης Τραγάκης): Τα Ολυμπιακά Ακίνητα ήταν σημαντικό θέμα;
      ΕΥΑΓΓΕΛΟΣ ΒΕΝΙΖΕΛΟΣ: Η διάταξη για τα Ολυμπιακά Ακίνητα εισήχθη με βουλευτική τροπολογία;
      ΠΡΟΕΔΡΕΥΩΝ (Ιωάννης Τραγάκης): Υπήρχαν τροπολογίες του εισηγητή σας, του κ. Βούγια…
      ΕΥΑΓΓΕΛΟΣ ΒΕΝΙΖΕΛΟΣ: Όχι, κύριε Πρόεδρε, με συγχωρείτε. Τα Ολυμπιακά Ακίνητα δεν εισήχθησαν με βουλευτική τροπολογία.
      ΠΡΟΕΔΡΕΥΩΝ (Ιωάννης Τραγάκης): Υπήρχαν τροπολογίες του εισηγητή σας, του κ. Βούγια, επτά τον αριθμό, οι οποίες είχαν γίνει αποδεκτές.
      ΕΥΑΓΓΕΛΟΣ ΒΕΝΙΖΕΛΟΣ: Βεβαίως υπήρχαν, αλλά όχι για τέτοιας σημασίας θέματα.
      ΠΡΟΕΔΡΕΥΩΝ (Ιωάννης Τραγάκης): Μια παρατήρηση έκανα για να κλείσει το θέμα. Με συγχωρείτε για τη διακοπή, αλλά αναφερθήκατε υπονοώντας το Προεδρείο.
      ΕΥΑΓΓΕΛΟΣ ΒΕΝΙΖΕΛΟΣ: Δεν είπα ότι παραβιάστηκε ο Κανονισμός και κακώς σπεύσατε να αναλάβετε εξ επαγγέλματος συνήγορος της Κυβέρνησης. Δεν έθεσα θέμα Κανονισμού ούτε Συντάγματος. Έθεσα θέμα πολιτικής ειλικρίνειας και ακριβολογίας της Κυβέρνησης.
      ΠΡΟΕΔΡΕΥΩΝ (Ιωάννης Τραγάκης): Κι εγώ σας απήντησα.
      Ολοκληρώστε, παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Κακώς μου απαντήσατε εσείς όμως.
      Έρχομαι τώρα στη δέσμη των άρθρων 5 έως 8.
      Κατ’ αρχάς, στο άρθρο 5:
      Πρόκειται για μία πανηγυρική ομολογία προεκλογικής δημαγωγίας και ψευδολογίας της Κυβέρνησης. Τα Ελληνικά Τουριστικά Ακίνητα είχαν γίνει και αυτά ένα έμβλημα της υποτιθέμενης διαφθοράς, είχαν κατηγορηθεί για αδιαφανείς δήθεν πρωτοβουλίες, έχουν προκληθεί από τις δηλώσεις αυτές του Αρχηγού και των στελεχών της τότε Αξιωματικής Αντιπολίτευσης, δηλαδή του σημερινού Πρωθυπουργού και Υπουργών της Κυβέρνησης, εισαγγελικές έρευνες, προκαταρκτικές εξετάσεις και τώρα έρχεται η Κυβέρνηση και μας λέει: «Διατηρώ και επαυξάνω την εταιρεία των Ελληνικών Τουριστικών Ακινήτων. Αλλάζω ελαφρώς την επωνυμία της εταιρείας και προσδιορίζω το σκοπό ως αμιγώς τουριστικό».
      Μα, υπάρχει κάτι που έκαναν τα Ελληνικά Τουριστικά Ακίνητα και δεν μπορούν να το κάνουν τώρα; Υπάρχει κάτι στην Ελλάδα που δεν εξυπηρετεί άμεσα ή έμμεσα τουριστικούς σκοπούς; Οι μαρίνες, τα συνεδριακά κέντρα, τα εκθεσιακά κέντρα, οι υποδομές; Όλα αυτά δεν επηρεάζουν τον τουρισμό; Η λειτουργία της χώρας γενικά δεν είναι προσανατολισμένη από τη φύση της στην άσκηση μιας τουριστικής πολιτικής; Άρα τι έχουμε εδώ; Έχουμε μία απόδειξη της προεκλογικής δημαγωγίας και ανευθυνότητας και της μετεκλογικής οπισθοχώρησης και μετάνοιας της Κυβέρνησης. Αλλά και αυτό γίνεται χωρίς θάρρος και χωρίς ευθύτητα.
      Έρχομαι, λοιπόν, στο άρθρο 7 τώρα: καταργούμενες διατάξεις:
      Εισηγούμαι στον κύριο Υπουργό, στον παριστάμενο κύριο Υφυπουργό, να απαλείψει τη διάταξη αυτή και να αρκεστεί στην ακροτελεύτια διάταξη και στην προσθήκη μίας έμμεσης καταργητικής διάταξης, διότι εάν κάνουν ρητή κατάργηση με ρητή καταργητική διάταξη, δεν θα ξέρουν στη συνέχεια μέσα σε λίγες ημέρες ποιο νομικό καθεστώς διέπει τη λειτουργία όλου του τομέα του τουρισμού. Τα προβλήματα που θα προκαλέσουν στον κλάδο θα είναι τεράστια, διότι –το είπα και χθες και προχθές- οι νομοτεχνικές ατέλειες του νομοσχεδίου αυτού θα μετατραπούν σε λειτουργικά προβλήματα του κλάδου.
      Άρθρο 8, μεταβατικές διατάξεις:
      Προφανώς δεν πρόκειται περί μεταβατικών διατάξεων. Πρόκειται περί μεταβατικών και λοιπών διατάξεων. Ουσιαστικά δηλαδή εδώ ερχόμαστε και αποθηκεύουμε όλες τις διατάξεις, τις οποίες δεν μπορούμε να τις εντάξουμε συστηματικά πουθενά. Γιατί δεν μπορούμε να τις εντάξουμε συστηματικά σ’ ένα μη συστηματικό νομοσχέδιο; Γιατί δεν έχουμε συστηματική πολιτική. Περί αυτού πρόκειται.
      Ευχαριστώ.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, μπορώ να έχω το λόγο επί προσωπικού;
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κύριε συνάδελφε.
      Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, με προσοχή παρακολούθησα τον κ. Βενιζέλο και σήμερα και χθες, αλλά και άλλους ομιλητές της Αξιωματικής Αντιπολίτευσης. Πρέπει να σας πω ότι μου έκαναν εντύπωση ιδίως για τη φρασεολογία, την οποία χρησιμοποιούν. Σας υπενθυμίζω ότι ο κ. Βενιζέλος αγορεύων είπε ότι πρόκειται για απουσία πολιτικής, πρόκειται για επικίνδυνο νομοσχέδιο και τάχα πως ο Υπουργός έχει τεράστιο πρόβλημα να το αντιληφθεί.
      Έχω τη γνώμη πως στο χώρο αυτό της δημοκρατίας, στο χώρο του διαλόγου, δεν επιτρέπονται τέτοιες φράσεις, δεν επιτρέπονται τέτοιες διατυπώσεις. Είναι ένας χώρος όπου μπορούμε ελεύθερα ασφαλώς να διατυπώνουμε τη διαφορετική μας άποψη, όχι όμως με τέτοιους χαρακτηρισμούς. Θέλω αυτό να το υπογραμμίσω. Γνωρίζω ότι το ΠΑΣΟΚ, έξι μήνες τώρα εκτός κυβέρνησης, αισθάνεται ότι πρέπει να έρθει πολύ πιο ορμητικό στη Βουλή, αλλά βέβαια χρειάζονται πολλά βήματα ακόμη, χρειάζεται πολύ δουλειά να κάνετε για να βρείτε το βηματισμό σας. Μην παρασύρεστε, όμως, σε τέτοιου είδους εκφράσεις, που, σας διαβεβαιώνω, αποδοκιμάζονται από τον ελληνικό λαό.
      Όσον αφορά τώρα στα άρθρα που συζητούμε και τις τροπολογίες, ασφαλώς συμφωνώ όπως έχουν. Ανέπτυξε τις τροπολογίες ο εισηγητής μας και δεν έχω περισσότερα να συμπληρώσω.
      Θα ήθελα, όμως, να πω το εξής, όσον αφορά στην παρατήρηση του κυρίου Βενιζέλου: Γιατί σας κάνει εντύπωση ότι ο εισηγητής μας κατέθεσε αυτές τις τροπολογίες; Πρώτα- πρώτα είναι Βουλευτής ενός νησιού κατεξοχήν τουριστικού και είναι φυσικό να έχει τέτοια μηνύματα, ενοχλήσεις και παρεμβάσεις για να επιλύσει σχετικά θέματα, όπως για παράδειγμα η Τουριστική Σχολή. Δεν γνωρίζουμε όλοι μας ότι όταν είμαστε εισηγητές σε παρόμοια νομοσχέδια δεχόμαστε από πολλούς πολίτες πιέσεις για το α΄, το β΄ και το γ΄ θέμα; 
      Σε αυτήν την περίπτωση, λοιπόν, ο εισηγητής πολύ καλά έκανε. Δεν γνωρίζω αν ήρθε ή όχι σε επαφή με τον Υπουργό -καλώς έκανε αν ήρθε- αλλά πάντως τώρα πληροφορούμαι ότι προηγήθηκε η παρουσίαση των θεμάτων αυτών στην επιτροπή.
      Άρα, λοιπόν, η έλλειψη ουσιαστικών επιχειρημάτων σας σε μια στείρα άρνησή σας να ψηφίσετε αυτό το νομοσχέδιο, σας οδηγεί από τη μια μεριά να φτάνετε σε υπερβολές και να χρησιμοποιείτε φράσεις ανεπίτρεπτες και από την άλλη να στέκεστε σ’ ένα θέμα που είναι καθημερινή πρακτική σε σχέση με τις τροπολογίες του εισηγητή μας.
      Εκείνο που έχει, όμως, μεγαλύτερη σημασία και θέλω να το υπογραμμίσω, είναι το εξής: Μου έκανε εντύπωση ότι αυτό το τριήμερο δεν είδα μια πρότασή σας για το πώς αντιλαμβάνεστε τον τουρισμό. Βεβαίως εξετάσεις δώσατε πολλές φορές και για πολλά χρόνια και σ’ αυτές τις εξετάσεις, δυστυχώς για σας, αποτύχατε όσον αφορά τον τουρισμό, την προβολή της χώρας μας, τη διαχείριση του μεγάλου αυτού ζητήματος.
      Επαναλαμβάνω αυτό που είπα και χθες. Αυτό το νομοσχέδιο δεν είναι το νομοσχέδιο που θα επιλύσει όλα τα προβλήματα του τουρισμού. Είναι το ιδρυτικό νομοσχέδιο, είναι ο οδηγός, είναι ο κανονισμός, θα λέγαμε, για το πώς θα λειτουργήσει αυτό το Υπουργείο. Στην πορεία θα μας δοθεί ασφαλώς η ευκαιρία να δούμε και την πολιτική του Υπουργείου και της Κυβέρνησης.
      Θα ήθελα, όμως, κύριε Υπουργέ, να κάνω μία πρόταση, γιατί έτσι θα πρέπει να είναι οι Βουλευτές, έτσι είναι χρήσιμοι, όπως εγώ το αντιλαμβάνομαι. Μεταξύ των θεμάτων που θα πρέπει να σας απασχολήσουν για τη χώρα μας, είναι ιδίως ο συνεδριακός τουρισμός, που αποτελεί ένα πολύ μεγάλο ζήτημα. Μου δόθηκε η ευκαιρία να πληροφορηθώ αυτές τις μέρες για ένα συνέδριο καρδιολόγων που θα γινόταν και θα έρχονταν στην Ελλάδα τουλάχιστον είκοσι με τριάντα σύνεδροι να λάβουν μέρος. Και, όμως, δεν έγινε στη χώρα μας και έγινε σε άλλη χώρα, γιατί ακριβώς δεν έχουμε τέτοιους χώρους.
      Είναι ανάγκη, λοιπόν, μέσα στον προγραμματισμό σας να συμπεριλάβετε –είμαι βέβαιος πως θα το κάνετε- σε όλες τις μεγάλες πόλεις και κυρίως στις πόλεις που υπάρχουν πανεπιστήμια συνεδριακά κέντρα, που θα βοηθήσουν πάρα πολύ την ανάπτυξη της χώρας μας. Για παράδειγμα, στην Αθήνα, στην πρωτεύουσα της χώρας μας, δεν υπάρχει ένα μεγάλο συνεδριακό κέντρο, όπου θα μπορούσαν να γίνουν τέτοια συνέδρια.
      Θα πρότεινα, λοιπόν, να γίνει ένα τέτοιο μεγάλο συνεδριακό κέντρο το αεροδρόμιο του Ελληνικού. Γιατί να μην το μετατρέψουμε σ’ ένα χώρο όπου θα μπορούν να γίνουν μεγάλα συνέδρια και θα βοηθηθεί ο τόπος μας και από πλευράς παιδείας και από πλευράς πολιτισμού, αλλά κυρίως από πλευράς τουρισμού;
      Ήθελα να επιμείνω ιδιαίτερα σ’ αυτό το θέμα και νομίζω ότι όλα αυτά τα θέματα θα τα δείτε και θα τα αντιμετωπίσετε, αλλά σε κάθε περίπτωση θέλω να κάνω αυτήν την πρόταση. 
      Τελειώνοντας, θα ήθελα να πω ότι το νομοσχέδιό σας είναι πολύ καλό, όπως και οι διατάξεις και τα άρθρα που συζητάμε. Προχωρήστε μπροστά γιατί η πατρίδα μας έχει μεγάλη ανάγκη από τον τουρισμό. Δυστυχώς, τόσα χρόνια το ΠΑΣΟΚ δεν έκανε απολύτως τίποτα ή μάλλον υποβάθμιζε τον τουρισμό και τώρα στέκεται αμήχανο προ των πρωτοβουλιών της Κυβέρνησής μας. 
      Θερμά συγχαρητήρια για το νομοσχέδιο το οποίο ασφαλώς και θα ψηφίσω διότι πιστεύω ότι πράγματι θα βοηθήσει τον τουρισμό μας. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο κ. Βαρβιτσιώτης για οκτώ λεπτά. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, πραγματικά αδυνατώ να καταλάβω αυτό το ρεσιτάλ υποκρισίας στο οποίο έχει επιδοθεί το ΠΑΣΟΚ τις τελευταίες μέρες. 
      Τελικά, θέλουν φορέα για τη χάραξη της τουριστικής πολιτικής ή όχι; Αντιμετωπίζουν κατάματα την πραγματικότητα την οποία είχαν δημιουργήσει; Βλέπουν τα προβλήματα και τις ελλείψεις στην πολιτική που χάραξαν, τουλάχιστον τα τελευταία χρόνια στο χώρο του τουρισμού; Βλέπουν ότι αδυνατούσαν επί τρία χρόνια να αντιμετωπίσουν τις συνθήκες που διαμορφώθηκαν μετά την 11η Σεπτεμβρίου ή θεωρούν ότι τα είχαν πράξει όλα τόσο γενναία και τόσο ορθά, ώστε σήμερα ο ελληνικός τουρισμός για τρίτη συνεχή χρονιά να περνάει μία βαθύτατη κρίση; 
      Σ’ αυτό το ερώτημα πρέπει να απαντήσουν. Και η μόνη απάντηση σ’ αυτό το ερώτημα είναι ότι η πολιτεία, η Κυβέρνηση θα πρέπει επιτέλους να αναλάβει τις ευθύνες της. Θα πρέπει να συντονίσει μία πολιτική στο χώρο του τουρισμού και αυτό θα μπορέσει να γίνει μόνο μέσα από τη σύσταση ενός Υπουργείου Τουρισμού. Όλα τα υπόλοιπα τα οποία λέγονται, τυπικές ενστάσεις ή ενστάσεις παρεμφερείς με τα ζητήματα, νομίζω ότι θα πρέπει να συζητηθούν κάποια στιγμή στο μέλλον, όταν το νεοσύστατο Υπουργείο Τουρισμού μας φέρει πραγματικά ένα νομοσχέδιο που θα χαράσσει την τουριστική πολιτική και θα δίνει λύσεις στα μακροχρόνια προβλήματα του τουρισμού. 
      Με το νομοσχέδιο το οποίο συζητάμε σήμερα, πέρα από την ίδρυση του Υπουργείου Τουρισμού, προσπαθούμε να λύσουμε άμεσα και επείγοντα ζητήματα. Προσπαθούμε να λύσουμε το επείγον ζήτημα της καταβολής 3.000 ευρώ της επιδότησης στην ανακατασκευή των δωματίων ενόψει των Ολυμπιακών Αγώνων. Και λέω «ενόψει των Ολυμπιακών Αγώνων» γιατί οι Ολυμπιακοί Αγώνες τελείωσαν και αυτά τα λεφτά θα έπρεπε να έχουν καταβληθεί. 
      Όμως, ο τρόπος με τον οποίο λειτουργούσε η προηγούμενη πολιτική ηγεσία, ο τρόπος με τον οποίο οι κύριοι του ΠΑΣΟΚ και η προηγούμενη κυβέρνηση αντιλήφθησαν τα ζητήματα του τουρισμού, άφησε τους επιχειρηματίες να κάνουν τις επενδύσεις χωρίς να μπορεί να τους δώσει την επιδότηση την οποία τους είχε υποσχεθεί, με αποτέλεσμα να υπάρχουν αιτήσεις ακόμα στον Εθνικό Οργανισμό Τουρισμού οι οποίες δεν έχουν εγκριθεί, ενώ οι επισκευές έχουν γίνει. 
      ΕΜΜΑΝΟΥΗΛ ΣΤΡΑΤΑΚΗΣ: Τι κάνατε τέσσερις μήνες μετά τις εκλογές; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Όσον αφορά το τι κάναμε τους τέσσερις ή πέντε μήνες, νομίζω ότι έγιναν ουσιαστικά πράγματα. Δόθηκε λύση στο πρόβλημα της κατηγοριοποίησης των ξενοδοχείων. Τρία χρόνια έχει ψηφιστεί το νομοσχέδιο. Πριν από δύο χρόνια, δώσαμε το δικαίωμα του αυτοχαρακτηρισμού στους ξενοδόχους, το δικαίωμα να αυτοχαρακτηρίζονται όσον αφορά τις κατηγορίες και να έρθουμε μετά εμείς εκ των υστέρων να ελέγξουμε γιατί δεν μπορούσαν οι υπηρεσίες και η διοικητική σας ατολμία να δώσει λύση σε ένα πρόβλημα που είναι τουλάχιστον δεκαετίας. Και δόθηκε λύση μέσα στις πρώτες μέρες της νέας διακυβέρνησης και σήμερα γίνεται ο χαρακτηρισμός των ξενοδοχείων σε μία υγιή και σωστή βάση.
      Δίνονται λύσεις και σε άλλα θέματα, όπως στο ότι ο ΕΟΤ δεν μπορεί να πληρώσει από το επιχειρησιακό πρόγραμμα ανταγωνιστικότητας κονδύλια για διαφήμιση, θέμα το οποίο είχατε ρυθμίσει. Ο ΕΟΤ, λοιπόν, είχε κάνει προκηρύξεις, αλλά στη συνέχεια το Ελεγκτικό Συνέδριο αποφάνθηκε ότι δεν μπορεί να ενταχθεί και ότι θα πρέπει να πληρώσει ο ΕΟΤ, με αποτέλεσμα να επιτείνεται η ανασφάλεια που υπάρχει, ιδιαίτερα στο χώρο της διαφήμισης, σε ό,τι έχει να κάνει με το Υπουργείο Τουρισμού και τον Εθνικό Οργανισμό Τουρισμού. Άλλωστε, δεν θα πρέπει να  ξεχνάμε ότι πριν από δύο χρόνια προκηρύξατε διεθνή διαγωνισμό για το ποιος θα αναλάβει τη διαφήμιση του ελληνικού τουρισμού και δεν προσήλθε ούτε μία εταιρεία γιατί είχατε αφήσει εκκρεμείς οφειλές ετών και κανείς δεν πίστευε ότι ο ΕΟΤ και το τότε Υφυπουργείο Τουρισμού και η Γενική του Γραμματεία θα μπορούσε να καταβάλει αυτά τα οποία έλεγε.
      Δεν θα αναφερθώ τόσο πολύ στην αμαρτωλή ΕΤΑ που σήμερα αλλάζει ρότα. Αλλάζει ρότα με το παρόν νομοσχέδιο, απλώς δεν θέλετε να διαβάσετε την ουσία του άρθρου. Αλλάζει ρότα, διότι από μια εταιρεία εκποίησης, γίνεται μια εταιρεία ανάπτυξης. Ήταν μια εταιρεία που ως μοναδικό στόχο είχε την εισροή μέσω των προμετόχων κάποιων κεφαλαίων για να καλυφθούν οι μαύρες τρύπες του προϋπολογισμού. Εδώ ήμασταν σ’ αυτήν την Βουλή, που σας καταγγέλλαμε ότι ακόμα και τα έσοδα της Ακρόπολης θα θέλατε να ιδιωτικοποιήσετε για να μπορέσετε πραγματικά να μαζέψετε λίγο τις μαύρες τρύπες που αφήνατε στην οικονομία, τις οποίες ξέρατε και χθες αποκαλύψαμε.
      Αλλά και σήμερα εμείς αποφασίζουμε να κάνουμε κάτι άλλο, τα χρήματα τα οποία βγαίνουν από την αξιοποίηση της τουριστικής υποδομής αυτής της χώρας, να επενδύονται σε μακροχρόνιο σχεδιασμό, σε μαρίνες, σε συνεδριακά κέντρα, σε όλα αυτά για τα οποία γίνεται τόσος λόγος αλλά έχουν γίνει τόσα λίγα τα προηγούμενα χρόνια.
      Έρχομαι στο θέμα της τροπολογίας του Υπουργείου Μεταφορών για την Υπηρεσία Πολιτικής Αεροπορίας. Κι έρχομαι σ’ αυτό το θέμα, γιατί θεωρώ ότι μ’ αυτήν την τροπολογία το Υπουργείο παίρνει επιτέλους την ευθύνη να δώσει λύση σ’ ένα θέμα ιδιαίτερα ατιμωτικό για τη χώρα.
      Ξέρετε ότι η Υπηρεσία Πολιτικής Αεροπορίας ανήκει στη Β΄ κατηγορία  της Αμερικανικής Υπηρεσίας Πολιτικής Αεροπορίας, του FAA;
      Ξέρετε ότι η Υπηρεσία Πολιτικής Αεροπορίας μαζί με άλλες εφτά μόνο υπηρεσίες πολιτικής αεροπορίας ανήκουν σ’ αυτήν τη Β΄ κατηγορία της επικίνδυνης κατηγορίας; 
      Ξέρετε ότι οι άλλες χώρες είναι η Νιγηρία, η Ουγκάντα, το Σουδάν και κάποιες άλλες, οι οποίες δεν έχουν αεροπορική επικοινωνία με την Αμερική;
      Ξέρετε ότι σε κάθε αμερικανικό αεροδρόμιο υπάρχει αναφορά ότι τα αεροδρόμια της Ελλάδος δεν είναι ασφαλή γιατί δεν έχουν υπαχθεί στην  Α΄ κατηγορία πιστοποίησης; Το ξέρετε ότι αυτό το θέμα χρονίζει, ότι εδώ και δύο χρόνια μετά την αναθεώρηση των κανονισμών, μετά την 11η Σεπτεμβρίου, η ΥΠΑ δεν μπόρεσε να μπει στην Α΄ κατηγορία και ότι ενώ έχουν γίνει αλλεπάλληλες επισκέψεις, αλλεπάλληλοι έλεγχοι και αλλεπάλληλες διαβουλεύσεις, ακόμα δεν έχουμε καταφέρει να τη βάλουμε στην Α΄ κατηγορία;
      Αποτέλεσμα ποιο είναι; Να είναι πάρα πολύ δύσκολο για την οποιαδήποτε αμερικανική εταιρεία να έλθει και να κάνει απευθείας πτήση σε οποιοδήποτε αεροδρόμιο της Ελλάδος. Θα πρέπει να πάρει ειδική έγκριση και να πληροί δικούς της κανόνες ασφαλείας, πράγμα το οποίο σημαίνει πολύ μεγάλο κόστος, με αποτέλεσμα τη μείωση, την ουσιαστική και βαθιά συρρίκνωση των Αμερικανών τουριστών στη χώρα μας. Όσοι προέρχεστε από τουριστικές περιοχές ξέρετε τι σημαίνει Αμερικάνος τουρίστας στα μάτια κάθε επιχειρηματία.
      Αντί να κατηγορείτε ή να μένετε στον τύπο κατά πόσο οι Υπουργοί έχουν το δικαίωμα της έκδοσης προεδρικού διατάγματος που θα ρυθμίζει θέματα λειτουργίας της Υπηρεσίας Πολιτικής Αεροπορίας, τουλάχιστον εάν δεν χειροκροτήτε την πρωτοβουλία τους, να σιωπάτε, διότι οι δικές σας αβλεψίες, οι δικές σας ολιγωρίες, οι δικές σας λανθασμένες επιλογές προσώπων, οδήγησαν εκεί την Υπηρεσία Πολιτικής Αεροπορίας. Και μην ξεχνάμε ότι ο άνθρωπος ο οποίος έφερε την ΥΠΑ σ’ αυτό το χάλι, στο να βρίσκεται στη Β΄ κατηγορία, ο κ. Γεωργαράκης, ήταν μετά Γενικός Γραμματέας Τουρισμού, για να συνεχίσει το καταστροφικό του έργο και στον τουρισμό.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Αγαπητοί συνάδελφοι, χαίρομαι που μέσα σ’ αυτήν την Αίθουσα από το στόμα των Βουλευτών της Νέας Δημοκρατίας ακούγεται ότι μ’ αυτό το νομοσχέδιο δεν θα χαράξουμε τουριστική πολιτική, αλλά θα ιδρύσουμε το Υπουργείο. Την τουριστική πολιτική και το όραμά μας για τον τουρισμό θα τα φέρουμε με άλλο νομοσχέδιο. Άλλους οκτώ με εννιά μήνες θα περιμένουμε για να επωασθεί το όραμα της Νέας Δημοκρατίας για τον τουρισμό.
      Θέλω επίσης, κύριοι συνάδελφοι, να πω ότι οι τροπολογίες αυτές που κατατέθηκαν από τον εισηγητή της Νέας Δημοκρατίας, τον κ. Γεωργιάδη, είναι τροπολογίες καθαρά υπουργικές. Η ειλικρίνεια είναι κάτι το οποίο σε τέτοιες περιπτώσεις σε βγάζει από αδιέξοδο. Εν προκειμένω, θα ήταν πιο ειλικρινές εκ μέρους του Υπουργείου Τουριστικής Ανάπτυξης ο Υπουργός να καταθέσει τις τροπολογίες αυτές. Οι τροπολογίες αυτές έχουν τέτοια νομοτεχνική διατύπωση, που δεν είναι τροπολογίες Βουλευτή. Δεν είναι ντροπή να πείτε ότι το νομοσχέδιο ήταν πρόχειρα συνταγμένο, παρ’ όλο που επτά μήνες επωάζατε τα του τουρισμού και ότι κάνατε λάθος και ότι πρέπει κάποια θέματα να τα διορθώσετε. Ας κατέβαιναν με υπουργικές τροπολογίες, με την υπογραφή του κ. Αβραμόπουλου και των άλλων συναρμοδίων Υπουργών, αν υπάρχουν συναρμόδιοι.
      Σας λέγω, λοιπόν, ότι η τροπολογία 151 και μόνο από το κείμενο φαίνεται ότι είναι συρραφή. Είχε γραφεί άλλο κείμενο και κατόπιν μπήκε πάνω, με άλλη γραφομηχανή γραμμένο, ένα άλλο κείμενο, το οποίο ήταν αυτό που έπρεπε να είναι και έγινε η τροπολογία αυτή. Είναι δυνατόν να είναι απόσταγμα κάποιων προτάσεων φορέων; Είναι καθαρά υπουργικές τροπολογίες, απόδειξη της προχειρότητας με την οποία κατεβάσατε το νομοσχέδιο. Δεν ήταν θεία επιφοίτηση του εισηγητού της Συμπολιτεύσεως.
      Έρχομαι τώρα στα άρθρα τα οποία έχουμε να συζητήσουμε. Το άρθρο 5 ομιλεί περί της ΕΤΑ, την οποία απλώς κάνετε Εταιρεία Τουριστικής Ανάπτυξης. Κατά βάση δεν αλλάζετε κεραία από τους σκοπούς της, πλην μόνο μιας φράσης. Διαφωνώ με κάποιους συναδέλφους, οι οποίοι είπαν εδώ ότι δεν αλλάζει τίποτε. Αλλάζει. Και αλλάζει με μία φράση κάτι ουσιαστικό. Τα προηγούμενα που γράφονταν για την ΕΤΑ, για τις δυνατότητες τις οποίες είχε η ΕΤΑ, ήταν θέματα αξιοποίησης της περιουσίας. Και παρ’ όλο που ήταν θέματα αξιοποίησης της τουριστικής περιουσίας, για να έρθουν έσοδα στο κράτος, εσείς εδώ μέσα, σ’ αυτήν την Αίθουσα, ομιλούσατε για το «ξεπούλημα των ασημικών της οικογένειας», ότι εδώ το ΠΑΣΟΚ ξεπουλάει τα ασημικά της οικογένειας. Αυτά έλεγε, ο κύριος Υπουργός Οικονομίας και Οικονομικών, σήμερα ο κ. Αλογοσκούφης.
      Αντ’ αυτού δεν ξεπουλήθηκε τίποτα. Τα έσοδα έγιναν μαρίνες, έγιναν συνεδριακά κέντρα, έγιναν μεθοριακοί σταθμοί, δόθηκαν χρήματα για τη διαφήμιση. Την ολυμπιακή μαρίνα την εγκαινιάσατε, αλλά ούτε ένα σκάφος μπήκε μέσα, γιατί είχατε ακριβό τιμολόγιο. Δεν γίνεται τουριστική πολιτική με κρατική λογική.
      Έρχομαι τώρα περαιτέρω να σας πω τι αλλάζει στο άρθρο αυτό. Βάζετε τη λέξη στην παράγραφο 9, για την οποία ο κ. Γεωργιάδης είπε στον κ. Γείτονα ότι αλλάζετε το σκοπό. Τον αλλάζετε, ναι, αλλά τι λέτε; «Τη διάθεση των ακινήτων». Αυτό αν δεν είναι ξεπούλημα! Τώρα δίνετε το δικαίωμα να διαθέτονται και τα ακίνητα!
      Αλλά δεν είναι η μοναδική συκοφαντία τα περί του ξεπουλήματος των ασημικών της οικογένειας. Σεις δεν λέγατε ότι υπάρχουν τουρίστες επιχειρηματίες, γιατί μεταφέραμε τις αρμοδιότητες της Περιφέρειας του Βορείου Αιγαίου στη Θεσσαλονίκη; Γνωρίζουν πολύ καλά οι τουριστικοί επιχειρηματίες ότι από την Ικαρία και τη Σάμο πιο δύσκολα πας στη Μυτιλήνη απ’ ό,τι στη Θεσσαλονίκη. Είναι πολύ πιο εύκολο αυτό.
      Ή μήπως δεν μιλούσατε συκοφαντικά για την πολυδιάσπαση του τουριστικού προσώπου; Εσείς δεν έχετε σήμερα Γενικό Γραμματέα ΕΟΤ, Πρόεδρο ΕΟΤ, δεν έχετε εσείς διοικητικό συμβούλιο ΕΟΤ, το οποίο δεν υπήρχε; Δεν έχετε Υπουργό για να παρακολουθεί, τον Υπουργό πλήρους και αποκλειστικής απασχόλησης τον οποίο φτιάξατε, τον Υπουργό Τουρισμού; Δεν είναι συκοφαντία αυτό που λέγατε ότι το ΠΑΣΟΚ είχε φαγωμάρα και δεν προχωρούσε;
     Εσείς, κύριε Λιάσκο, δε μαλώνετε συνέχεια με τον Πρόεδρο της ΕΤΑ και αλλάζετε καθημερινά τους διοικητές και τους διευθυντές των αρμόδιων φορέων; Μας μιλήσατε για έλλειψη νομοθετικού έργου. Έλλειψη νομοθετικού έργου είναι όταν με το ν. 2636/1998 προχωρήσαμε και αναβαθμίσαμε τον τομέα του τουρισμού, όταν προχωρήσαμε στην ίδρυση της Γενικής Γραμματείας Τουρισμού, στις αποκρατικοποιήσεις, στις μεγάλες επενδύσεις; Σας παραπέμπω -γιατί είπατε ότι υπάρχει έλλειψη νομοθετικού έργου- σ’ αυτά που είπε ο Υπουργός σας -και θα το καταθέσω στα Πρακτικά- κ. Αβραμόπουλος: «υιοθετούμε πολιτικές της προώθησης των μεγάλων επενδύσεων που έχουν χαρακτηρισθεί και η εμπειρία της προηγούμενης κυβέρνησης στις προσπάθειες αυτές θα είναι ιδιαίτερα χρήσιμη. Θα μπορούσε ο χαρακτηρισμός για τέτοιου είδους επενδύσεις να δίδεται σε όλες τις εκτάσεις, περιορισμένες, για τουριστική αξιοποίηση κλπ. και θα αξιοποιήσουμε τη νομοθετική εμπειρία της προηγούμενης κυβέρνησης».
      Παράλληλα σας ρωτώ. Χθες σας είπε ο κ. Πρωτόπαπας ότι για το καζίνο της Πάρνηθας μας είπατε ότι μας εγκαλεί η Ευρωπαϊκή Ένωση. Θα καταθέσω τα Πρακτικά της Βουλής που τα λέγατε αυτά, ότι εγκαλείται το ελληνικό δημόσιο από την Ευρωπαϊκή Ένωση. Τώρα που η επιτροπή της Ευρωπαϊκής Ένωσης έβαλε την υπόθεση στο αρχείο, τι θα πείτε; Είναι ή δεν είναι συκοφαντία αυτή; Η υπόθεση μπήκε στο αρχείο.
      Έρχομαι στις τροπολογίες που είπατε. Δεν είναι τόσο ακίνδυνες οι τροπολογίες. Κατ’ αρχήν για τις αρμοδιότητες που δίνετε, εκτός των υποτροφιών του ΟΤΕΚ, για υποτροφίες πρακτικής άσκησης. Ξέρετε τι σημαίνει αυτό; Ότι πέραν των σπουδών που μπορούν να κάνουν πρακτική άσκηση, δίνετε και υποτροφία, όχι για να πάει στο εξωτερικό κάποιος, αλλά να κάνει πρακτική άσκηση σε μεγάλα ξενοδοχεία. Δηλαδή, να πληρώνει το ελληνικό δημόσιο και να γίνεται η πρακτική άσκηση της υποτροφίας στα ξενοδοχεία της χώρας, ενώ κανονικά θα έπρεπε να πληρώνει και ο ξενοδόχος.
      Από την άλλη πλευρά, λέτε για τη μείωση των προσώπων της Επιτροπής Τουριστικών Λιμένων. Εδώ κατά βάση θέλετε να βγάλετε άτομα και να βάλετε άλλα. Γι’ αυτό προχωρείτε σ’ αυτήν τη διατύπωση, την οποία όπως τη φτιάχνετε, δε νομίζω ότι είναι και τόσο λειτουργική. Και από την άλλη, δεν μπορείτε να μας εγκαλείτε κιόλας ότι εμείς δεν διαχειριστήκαμε τα κονδύλια, ώστε να τελειώσουν τα τουριστικά δωμάτια μέχρι τις 30 Ιουνίου 2004 και το κάνετε μέχρι 31.8.2004, όταν στην εισηγητική σας έκθεση λέτε: «χωρίς υπαιτιότητά τους οι ξενοδόχοι δεν μπόρεσαν να τελειώσουν στην κατάλληλη ημερομηνία». Τι θα πει «χωρίς υπαιτιότητά τους»; Εδώ ακριβώς εξυπηρετείτε συγκεκριμένες επιχειρήσεις. Δεν έχουμε αντίρρηση για την τροπολογία, αλλά είναι προτιμότερο να μιλάμε τη γλώσσα της αλήθειας και όχι να κρυβόμαστε πίσω από λέξεις.
      Όσο για την τροπολογία που αφορά την Πολιτική Αεροπορία, θα επανέλθω γιατί θα την ξανασυζητήσουμε.
      ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, μου κάνει εντύπωση η τυπολατρία, η οποία είναι μια κούφια ένσταση, όπως εγείρεται από τους συναδέλφους του ΠΑΣΟΚ, για τις τροπολογίες. Δεν αφιέρωσε ο κ. Βενιζέλος καθόλου χρόνο και σκέψη για το περιεχόμενο των τροπολογιών. Και ο κ. Σγουρίδης μίλησε περισσότερο για την τυπική ένσταση του πώς υποβάλλονται οι τροπολογίες από το Βουλευτή, ενώ θα έπρεπε να υποβάλλονται από τον Υπουργό και επειδή δεν υποβάλλονται από τον Υπουργό, άρα είναι πρόχειρο το νομοσχέδιο, ένα συλλογισμό εντελώς μετέωρο, ετοιμόρροπο.
      Η ενασχόλησή του δε με το περιεχόμενο των τροπολογιών -του κ. Σγουρίδη  συγκεκριμένα- αποδεικνύει ότι δεν συνέλαβε το νόημα, το περιεχόμενο των τροπολογιών και ως προς το βαθμό του επείγοντος και ως προς το βαθμό της αναγκαιότητας να λυθούν εκκρεμή ζητήματα σοβαρότατα και επείγοντα και όσον αφορά τη νομιμοποίηση του συναδέλφου εισηγητού ο οποίος και υποβάλλει τις τροπολογίες. Βεβαίως κι έχει και κοινοβουλευτική και εθιμική και θεσμική νομιμοποίηση ο εισηγητής να υποβάλλει τροπολογίες. Εγώ σας παρέχω ως εκ περισσού και τις πρόσθετες εξηγήσεις -θα τα πει κι ο ίδιος ο κ. Γεωργιάδης- ότι αυτές οι τροπολογίες εξετέθησαν, ανεπτύχθησαν από τον εισηγητή μας, τον κ. Γεωργιάδη, κατά τη συζήτηση στην επιτροπή, ένας τίμιος λόγος, ο οποίος δείχνει την υπευθυνότητα της Νέας Δημοκρατίας, της κυβερνητικής Πλειοψηφίας και της Κυβέρνησης για το πώς διαχειρίζεται ζητήματα σαν αυτά που εμπεριέχονται στις τροπολογίες. Εννοώ ότι δεν είναι παρωνυχίς το να φροντίσεις την υπόθεση της τουριστικής εκπαίδευσης σε εκκρεμή ζητήματα, τα οποία τα είχατε εκκρεμή δέκα χρόνια. Και πρέπει επιτέλους -για να πάρουμε μπροστά κι επειδή ανοίγει η σχολική χρονιά και πρέπει να εκμεταλλευτούμε το έτος- να επιληφθούμε του ζητήματος της τουριστικής εκπαίδευσης, ένα ζήτημα που είναι κεφαλαιώδους σημασίας, κύριε Πρόεδρε. Πώς το παραβλέπετε, αντί να κάνετε χαρακίρι γιατί δεν φτιάξατε τουριστική εκπαίδευση, αντί να κάνετε όχι χαρακίρι αλλά μια στοιχειώδη αυτοκριτική; Μένει η τουριστική εκπαίδευση ανοικτή. Να χάσουμε και αυτήν τη χρονιά;
      Θέλω να εκτιμήσετε το νομοσχέδιο, ότι στα άρθρα που ψηφίσαμε έχει τη φράση: συντονίζει και συνεργάζεται ο Υπουργός Τουρισμού με τους δήμους και με τις μονάδες Τοπικής Αυτοδιοίκησης για ζητήματα καθαριότητας και περιβάλλοντος. Αυτό είναι τουρισμός και όχι οι κούφιοι μεγαλοϊδεατισμοί του ΠΑΣΟΚ, θεσμολαγνείες, με αποτέλεσμα να έχουμε 15% μείωση του τουριστικού προϊόντος φέτος και το ίδιο και πέρσι και πρόπερσι. Και έχετε το θράσος και κάνετε κριτική για την τυπική λειτουργία του κοινοβουλευτισμού, αν έχει δικαίωμα ή όχι, και αναπτύσσετε θεωρίες ότι είναι πρόχειρο το νομοσχέδιο; Πότε ανακαλύψατε, κύριε συνάδελφε, ότι μ’ αυτό το νομοσχέδιο ιδρύουμε το Υπουργείο Τουρισμού και δεν κάνουμε χάραξη της τουριστικής πολιτικής σήμερα; Το είπαμε από την πρώτη ώρα. Το είπε ο κ. Αβραμόπουλος, το είπε ο εισηγητής μας, το είπαμε όλοι, ότι εδώ ιδρύουμε το Υπουργείο αυτό, το οποίο είναι σοβαρό εργαλείο, του δίνουμε την προσήκουσα λειτουργικότητα, ώστε να μπορέσει να αναπτυχθεί η τουριστική πολιτική σε δεύτερη φάση. Αλλά εν τω μεταξύ αναφύονται ή έχουν αναφυεί επείγοντα ζητήματα, τα οποία τα ρυθμίζουμε και με το νόμο για την «αμαρτωλή» Εταιρεία Τουριστικών Ακινήτων και με τις τροπολογίες. Είναι άδικο. Εκτίθενται οι εισηγητές του ΠΑΣΟΚ όταν κάνουν αυτήν τη σοβαρή δήθεν ένσταση για τη νομιμοποίηση του εισηγητού να φέρει τις τροπολογίες, σε συνεννόηση με την Κυβέρνηση, επειδή ήταν από το Υπουργείο Εμπορικής Ναυτιλίας για τους λιμένες, επειδή ήταν συναφές με τη σχολική χρονιά, εννοώ αυτό για την τουριστική εκπαίδευση. Όλα έχουν τη λογική τους, η οποία λογική, εκτός από το πολιτικό περιεχόμενο νομικά είναι η ratio των διατάξεων, ο σκοπός των διατάξεων και μάλιστα οι μεγάλες αιτιολογίες.
      Επί των άρθρων θα ήθελα να κάνω μια παρατήρηση. Όσον αφορά τη «διάθεση» που είπε η κ. Παντελάκη, εμείς εννοούμε ότι η κυριότητα είναι του δημοσίου ή, στην παλαιά μορφή, του Εθνικού Οργανισμού Τουρισμού. Η κυριότητα δεν αμφισβητείται. Λέγεται ο όρος «διάθεση» και συρρικνώνεται, δηλαδή, δεν είναι η εξουσία διαθέσεως του εμπραγμάτου δικαίου για την κυριότητα, παραδείγματος χάρη, -το λέω για τα νομικά μας- αλλά εξειδικεύεται η «διάθεση» στην επόμενη φράση που λέει «για την αξιοποίηση όπως είναι…». Εκεί επιλαμβάνεται μια διυπουργική επιτροπή για να το κατασφαλίσει. Στη διάθεση, ποια διάθεση; Για την αξιοποίηση, για την εκμετάλλευση, για να αναπτυχθεί με τους κανόνες της τουριστικής πολιτικής, ήπια, μια περιουσιακή μονάδα του ΕΟΤ;
      Η κυριότητα δεν αμφισβητείται, ούτε εκχωρείται. Μένει στο δημόσιο, μένει στον ΕΟΤ και για τα λειτουργικά, τα της αναπτύξεως έχουμε διυπουργική επιτροπή η οποία θα προσδιορίσει τους όρους και τον τρόπο της διάθεσης: Μίσθωση, εκχώρηση, παραχώρηση για τις χρήσεις. Είναι δέσμευση το επόμενο. Έτσι το καταθέτω…
      ΕΛΠΙΔΑ ΠΑΝΤΕΛΑΚΗ: Νομοθετική ρύθμιση... 
      ΒΥΡΩΝ ΠΟΛΥΔΩΡΑΣ: Δεν έχουμε άλλη διατύπωση καλύτερη. 
      ΠΑΝΑΓΙΩΤΗΣ ΣΓΟΥΡΙΔΗΣ: Βάλτε τη λέξη αξιοποίηση. 
      ΒΥΡΩΝ ΠΟΛΥΔΩΡΑΣ: Όχι. Γίνεται διάθεση για την αξιοποίηση. 
      ΠΑΝΑΓΙΩΤΗΣ ΣΓΟΥΡΙΔΗΣ: Δεν το λέτε. 
      ΒΥΡΩΝ ΠΟΛΥΔΩΡΑΣ: Το λέει.
      ΠΑΝΑΓΙΩΤΗΣ ΣΓΟΥΡΙΔΗΣ: Διαβάστε το. 
      ΒΥΡΩΝ ΠΟΛΥΔΩΡΑΣ: Το διάβασα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΒΥΡΩΝ ΠΟΛΥΔΩΡΑΣ: Συνεπώς ζητώ από τους συναδέλφους του ΠΑΣΟΚ με κάθε ειλικρίνεια και σοβαρότητα, να απαντήσουν επί της ουσίας για τις τροπολογίες. Μάλιστα είμαι τόσο φιλόδοξος που θέλω και την υπερψήφιση των τροπολογιών για την εκπαίδευση, για τους λιμένες, για τα επείγοντα των επισκευών ενόψει της Ολυμπιάδας. 
      Έτσι συγκεκριμένες είναι οι τροπολογίες και ζητώ από τους συναδέλφους του ΠΑΣΟΚ σε επίδειξη πολιτικής ευθύνης και μιας συνομολόγησης των αμαρτημάτων τους να υπερψηφίσουν τις τροπολογίες. Και σε τελευταία ανάλυση νομίζω ότι η κοινοβουλευτική τάξη έτσι όπως δεν αμφισβητεί και το έθιμο -η συνήθης τακτική που είπατε εσείς, κύριε Πρόεδρε- από τον εισηγητή της Πλειοψηφίας ή από οποιονδήποτε Βουλευτή την υποβολή των τροπολογιών.
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Θα μου επιτρέψετε και θα μου επιτρέψει και ο ιδιαίτερα αγαπητός συνάδελφος και φίλος, Κοινοβουλευτικός Εκπρόσωπος της Πλειοψηφίας και ο αγαπητός και όπως φαίνεται και με προοπτικές σοβαρές, νέος συνάδελφος και συντοπίτης μου περίπου, εκ Κερκύρας, να πω την άποψή μου γι’ αυτό το θεωρούμενο τυπικό θέμα των περίφημων τροπολογιών. 
      Δεν θα μπω στην ουσία των θεμάτων αυτών. Όπως τις είδα τώρα αντιλαμβάνομαι ότι αντιμετωπίζουν πρακτικά ζητήματα, ίσως επείγοντα ζητήματα για τα οποία νομίζω ότι θα μπορούσε ευθέως ο αρμόδιος Υπουργός να πει ότι επειδή -όπως λέει ο κ. Πολύδωρας- αρχίζει νέα σχολική περίοδος, επειδή υπάρχουν αυτές οι δυσκολίες και επειδή όλο αυτό το διάστημα ήδη εμείς είχαμε και όλα τα προβλήματα της συγκροτήσεως των αρμοδιοτήτων κλπ. του νέου Υπουργείου και επειδή θα έπρεπε το περίφημο Γενικό Λογιστήριο να μας ταλαιπωρεί καμιά δεκαπενταριά ημέρες για να κάνει την έκθεσή του, εν συνεχεία για να υπογραφεί η ειδική κατά το Σύνταγμα έκθεση των δυο Υπουργών και του Υπουργού Εθνικής Οικονομίας, παρακαλέσαμε τον εισηγητή ο οποίος γνωρίζει τα θέματα να υπογράψει και να καταθέσει αυτές τις τροπολογίες. Και παρακαλούμε το Τμήμα να έχουμε την κατανόησή του γι’ αυτά τα θέματα στα οποία επί της ουσίας είπατε, αγαπητέ κύριε Πολύδωρα, πολύ λογικά πράγματα.
      Μη συνεχίσουμε μια κακή παράδοση η οποία ξεκίνησε δυστυχώς από το 1974. Ήταν πληγή στο παρελθόν και συνέχισε μετά το 1974 σιγά - σιγά με τους «τροπολογιούχους» που γύριζαν στους διαδρόμους. Η πρώτη μου δουλειά όταν έγινα Πρόεδρος της Βουλής ήταν να απαγορεύσω την είσοδο χωρίς εξουσιοδότηση εδώ. Και αν ανατρέξουν οι νεότεροι συνάδελφοι στα αρχεία της Διεύθυνσης Νομοθετικού Έργου, θα δουν εκατοντάδες τροπολογιών που κατετίθεντο και υπεγράφοντο με καλή πίστη. Σ’ αυτό το θέμα έγινε μεγάλη προσπάθεια. Από το 1993 τουλάχιστον και ο τότε Πρωθυπουργός, ο Ανδρέας Παπανδρέου και εν συνεχεία ο Κώστας Σημίτης είχαν συμφωνήσει -και απ’ ό,τι αντιλαμβάνομαι πλέον αυτό ισχύει και τώρα- ώστε στα νομοσχέδια να μην έρχονται πάνω από τρεις, τέσσερις τροπολογίες.
      Πέρα από τον έλεγχο που γίνεται από την ίδια την Κυβέρνηση να έχει μία ευθύνη και το Προεδρείο της Βουλής γιατί δεν είναι πάντοτε –και απευθύνομαι τώρα στους εκτός αυτής της Αιθούσης- εκ του πονηρού μία τροπολογία που κατατίθεται. Κάποια υπηρεσία το κρίνει έτσι, πολλές φορές ο Υπουργός υιοθετεί μία άποψη της υπηρεσίας που μπορεί να έχει άλλα κίνητρα, ή και ο Βουλευτής που υπογράφει και καταθέτει μία τροπολογία πείθεται και την καταθέτει. Αλλά πολλές φορές ξέρουμε πού οδηγούμεθα. Γι’ αυτό και εγώ θα πω ως παλαιότερος –έχω τριάντα χρόνια εδώ- ιδιαίτερα στους νέους συναδέλφους να μην υπογράφουν τροπολογίες. Να αναπτύσσουν την άποψη για το συγκεκριμένο θέμα αλλά να αποφεύγουν να υπογράφουν τροπολογίες ιδιαίτερα όταν αυτές έχουν να κάνουν με οικονομικά ζητήματα, διότι είναι εύκολη σήμερα η διαβολή οποιασδήποτε ενέργειας οποιουδήποτε πολιτικού προσώπου, ώστε έτσι να συμβάλουμε σιγά-σιγά όλοι στην αποκατάσταση της πραγματικής εικόνας.
      Και σας διαβεβαιώ και εσάς, κύριε Γεωργιάδη, και όλους εδώ τους νεότερους συναδέλφους –εγώ γνωρίζω τον πολιτικό κόσμο και τον έχω ζήσει τριάντα ολόκληρα χρόνια σ’ αυτήν την Αίθουσα και έξω απ’ αυτήν- ότι σήμερα ο πολιτικός κόσμος υφίσταται έναν απαράδεκτο διασυρμό και απαξίωση που οφείλεται εν πολλοίς και στις πολιτικές αντιπαλότητες και τις αντιπαραθέσεις που πολλές φορές ξεφεύγουν από το μέτρο και το όριο που πρέπει να υπάρχει. Και επειδή πολλοί καραδοκούν για να βάλουν κατά του Κοινοβουλίου και των εκπροσώπων του ελληνικού λαού, παρεμβάλλονται μεταξύ εντολέως και εντολοδόχου ώστε να κατευθύνουν είτε τον εντολέα προς άλλες κατευθύνσεις ή να υποχρεώνουν τον εντολοδόχο να κινηθεί διαφορετικά από ό,τι η συνείδησή του -όπως τεκμαίρεται η βούληση των εντολέων-του επιβάλλει, γι’ αυτό πρέπει να είμεθα προσεκτικοί και να προσπαθούμε να πείθουμε περισσότερο ποιοι πράγματι είμαστε παρά γι’ αυτό που δεν είμαστε.
      Λοιπόν, είναι γνωστή η τελευταία περιπέτεια που είχε η τώρα Αξιωματική Αντιπολίτευση όταν συνάδελφοι υπέγραψαν μία τροπολογία που πίστευαν, όπως και ο Υπουργός όπως έδειξαν τα πράγματα, τους συνέστησε –ή κάποιοι τους έπεισαν- πιστεύοντας προφανώς ότι κάνουν κάτι καλό. Γιατί κανείς πολιτικός ακόμη και στην περίπτωση που είναι κακόβουλος την κακοβουλία του δεν την εκθέτει μ΄ αυτόν τον τρόπο. Αλλά ο τρόπος με τον οποίον κανείς εργάζεται και στην ιδιωτική του υπόθεση και ασκώντας ένα επάγγελμα που έχει να κάνει με το κοινό, πρέπει να είναι πάντοτε προσεκτικός και ακόμη πιο προσεκτικός όταν είναι πλέον και φιλοδοξεί να συνεχίσει να είναι εκπρόσωπος του ελληνικού λαού.
      Δεν θα συμφωνήσω, λοιπόν, με τον αγαπητό μου συνάδελφο και στην ίδια Περιφέρεια αντιπαλαίοντα μαζί μου για την εμπιστοσύνη των ψηφοφόρων της Β΄ Περιφέρειας με το ότι αυτό είναι απλώς ένα τυπικό θέμα και είναι τυπολάγνοι όσοι το θέτουν. 
      Δεν αποδίδω καμία πρόθεση. Πιστεύω ειλικρινώς ότι ο Υπουργός μπροστά σ΄ αυτήν τη δυσκολία που είχε να περάσει ένα νομοσχέδιο –διότι για να περάσει κάποιος Υπουργός ένα νομοσχέδιο από εδώ δεν έχει στη διάθεσή του κάθε μέρα τις διαδικασίες της Βουλής, θα πρέπει να έρθει μετά από τρεις ή έξι μήνες- είπε, κύριε Γεωργιάδη, εσείς ξέρετε τα θέματα αυτά, μελετήστε καλύτερα και σας παρακαλούμε εισηγηθείτε αυτά τα θέματα ως τροπολογίες δικές σας. Τι απλούστερο και τι ειλικρινέστερο. Και το Τμήμα έτσι να γνωρίζει ότι, ναι, έτσι αποδέχεται αυτές τις τροπολογίες. 
      Νομίζω καλοπίστως δεν θα διαφωνήσει κανείς μαζί μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Μία λέξη θέλω να πω, κύριε Πρόεδρε.
      Και το ύφος του κ. Κακλαμάνη και ο λόγος ως επιχείρημα δεν μου αφήνουν περιθώρια να αντιλέξω ή να διαφωνήσω. Συμφωνώ. 
      Χαιρετίζω μάλιστα και τους παρένθετους υπαινιγμούς του κυρίου Προέδρου, γιατί θεωρώ ότι είναι στηρικτικοί της πολιτικής, όπως πρέπει η πολιτική να διεξάγεται, να ασκείται και όχι όπως μερικές φορές κατολισθαίνει. Αποδέχομαι συνεπώς και τους υπαινιγμούς –τους παρένθετους, όχι επί των τροπολογιών που συζητούμε- γιατί είναι στήριγμα της πολιτικής και της δημοκρατίας.
      Εις τον κορμόν του αντιλόγου του για τις συγκεκριμένες τροπολογίες, ζητώ να δεχθείτε την εξής διασκευή: Μπορεί να μην το έκανε ο κ. Αβραμόπουλος έτσι όπως το συλλαμβάνει ο κ. Κακλαμάνης και να πει ότι αυτή ήταν η σειρά των πραγμάτων και ο κ. Γεωργιάδης ας υποβάλει τις τροπολογίες για την οικονομία του κοινοβουλευτικού λόγου, αλλά τα πράγματα πιστοποιούν ότι έτσι εγένετο και με την ανάπτυξη των τροπολογιών από τον κ. Γεωργιάδη στην επιτροπή και με τις εξηγήσεις που έδωσα εγώ όταν παρενέβην.
      Συνεπώς και αυτό έχει θεραπευθεί. Σας ζητώ να τηρούμε μεταξύ του πολιτικού πράγματος και της αιτιάσεως τον κανόνα της αναλογικότητας. Μην κάνουμε μεγάλη, βαριά αιτίαση, ένσταση για πταίσμα, έστω κοινοβουλευτικό.
      Κατά τα λοιπά, η κοινοβουλευτική απόφαση σύμφωνα με τον Κανονισμό και με τα καινούργια θέσμια της μη σωρηδόν υποβολής τροπολογιών, είναι σεβαστή και πρέπει να τηρείται.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πολύδωρα.
      Προτασσόμενος είναι ο κ. Κωστόπουλος για να δευτερολογήσει.
      Έχετε το λόγο, κύριε Κωστόπουλε, για τέσσερα λεπτά.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, ευχαριστώ.
      Κύριε Υπουργέ, κυρίες και κύριοι συνάδελφοι, πολιιτκή βούληση της Κυβέρνησης και του Πρωθυπουργού του κ. Καραμανλή, ήταν να αναδειχθεί ο τουρισμός σε αναπτυξιακό και ανταγωνιστικό τομέα. Το νομοσχέδιο το οποίο συζητάμε σήμερα και το ψηφίζουμε, υλοποιεί ακριβώς αυτήν τη μεγάλη πολιτική βούληση. Πιστεύω ειλικρινά στο ερώτημα, αν είναι αναγκαία ή όχι η ίδρυση του Υπουργείου Τουρισμού, η απάντηση θα είναι καταφατική. Τώρα, εάν το νομοσχέδιο αυτό δεν περιλαμβάνει όλες ενδεχομένως τις αρμοδιότητες τις οποίες πρέπει να έχει ένα νεοϊδρυόμενο Υπουργό είναι ένα θέμα το οποίο ασφαλώς μπορούμε να το συζητήσουμε και να δούμε ασφαλώς αν ανταποκρίνεται στην κυρία αποστολή του.
      Κύριε Πρόεδρε, πιστεύω ότι στο άρθρο 1 του νομοσχεδίου προσδιορίζονται με σαφήνεια και κατηγορηματικότητα τόσο ο στόχος, όσο ο σχεδιασμός και η χάραξη, οι σκοποί και οι αρμοδιότητες του συγκεκριμένου Υπουργείου.  Κατά την ταπεινή μου άποψη, και μόνο το άρθρο αυτό ήταν αρκετό για να πούμε «ναι» στην αναγκαιότητα που υπάρχει για τη χάραξη μίας ενιαίας τουριστικής πολιτικής και να ψηφίσουμε το νεοϊδρυόμενο Υπουργείο Τουρισμού.
      Κύριε Πρόεδρε, ειλικρινά το ΠΑΣΟΚ προσπαθεί να υπερασπιστεί το νομοθετικό του έργο γύρω από την τουριστική ανάπτυξη. Εγώ θα πω «ναι, κύριε Εισηγητά, ενδεχομένως να έχετε νομοθετικό έργο, τουριστικό έργο δεν βλέπουμε». Συγκεκριμένη τουριστική πολιτική δεν έχει αναπτυχθεί τα τελευταία χρόνια, γι’ αυτό και  η χώρα μας, απ’ ό,τι γνωρίζετε, παραμένει από πλευράς τουριστικής ανάπτυξης σε μία διαρκή στασιμότητα. Και όταν η χώρα μας, η οποία διαθέτει σχεδόν τα πάντα –τουλάχιστον στην περιοχή της Μεσογείου- έχει αυτή την τουριστική στασιμότητα, η ανάπτυξη ασφαλώς προχωρά με πολύ αργά βήματα. Θα πρέπει να πούμε και να παραδεχθούμε ότι ο τουρισμός ως προϊόν συνεισφέρει στο ΑΕΠ περίπου το 18% και περίπου οκτακόσιες χιλιάδες Έλληνες πολίτες βρίσκουν δουλειά και απασχόληση. 
      Μπορώ να πω ότι η τουριστική ανάπτυξη, αν σχεδιαστεί καταλλήλως και αν γίνουν αντικείμενο εκμετάλλευσης όλες εκείνες οι παραγωγικές διαδικασίες και οι περιφέρειες που έχουν να προσφέρουν πολλά από απόψεως υποδομών, ασφαλώς αυτή η βαριά βιομηχανία που λέγεται «τουρισμός» θα αποτελεί μία μεγάλη εγγύηση και μια μεγάλη λύση για τη μείωση της ανεργίας, για την αύξηση της απασχόλησης, για την αύξηση του προϊόντος και πολύ περισσότερο θα ενεργοποιεί το ενδογενές δυναμικό της χώρας μας.
    Κύριε Πρόεδρε, θα πρέπει να πούμε ότι η περίφημη έννοια της ανταγωνιστικότητας που ακούγεται κάθε μέρα, όσο γενική και αν μας φαίνεται, άπτεται όλων των παραμέτρων και των προϊόντων της οικονομίας.
    Δυστυχώς, όπως ομολόγησε και ο εισηγητής στην πρωτολογία του, το τουριστικό προϊόν δεν είναι ανταγωνιστικό, έχει μία φθίνουσα πορεία. Και αυτήν τη φθίνουσα πορεία είμαστε υποχρεωμένοι όλοι μαζί να βρούμε τον τρόπο να την σταματήσουμε. Πρέπει να τη σταματήσουμε, γιατί ο τουρισμός έχει να προσφέρει πολλά σε όλα τα επίπεδα της οικονομίας και της κοινωνίας. 
    Θα ήθελα να προτείνω στον κύριο Υπουργό να δοθεί σημασία όχι μόνο στο συνεδριακό τουρισμό, όχι μόνο στον οικολογικό τουρισμό και στον αγροτοτουρισμό, που ρητά διαλαμβάνετε στο νομοσχέδιο, αλλά και στον ιστορικό και αρχαιολογικό τουρισμό. Προς αυτήν την κατεύθυνση μπορείτε να το δείτε θετικά.
    Επιπροσθέτως, θα ήθελα να κάνω μία πρόταση, η οποία δεν γνωρίζω αν μπορεί να υιοθετηθεί αυτήν την ώρα, αλλά αν καταχωρηθεί στα Πρακτικά, ενδεχομένως στο μέλλον να είναι χρήσιμη και η οποία έχει σχέση με την εκπαίδευση. Συμφωνώ με την τροπολογία για την εκπαίδευση, αλλά θα πρέπει να ερευνήσετε, κύριε Υπουργέ, μήπως είναι δυνατή η ίδρυση ενός ινστιτούτου τουριστικών μελετών και ανάπτυξης και ίσως η καθιέρωση ενός πανφοιτητικού διαγωνισμού με θέμα την εθνική τουριστική ανάπτυξη. Ίσως θα μπορούσατε ακόμα να θεσμοθετήσετε και μεταπτυχιακές σπουδές σε Ανώτατα Εκπαιδευτικά Ιδρύματα ή και στα ΤΕΙ ακόμα, για να ενισχυθεί έτσι ο ζήλος και η προσπάθεια της νέας γενιάς, εκπαιδεύοντάς τους σε αυτό το μεγάλο κεφάλαιο που λέγεται τουριστική ανάπτυξη. 
    Κύριε Υπουργέ, υπάρχουν δεκάδες προγράμματα, τα οποία ασφαλώς παραμένουν αναξιοποίητα. Ήρθε η ώρα με την ψήφιση αυτού του νέου νομοσχεδίου και την ίδρυση του νέου Υπουργείου να δώσουμε την απαραίτητη ώθηση που χρειάζεται ούτως ώστε η χώρα μας να γνωρίσει την τουριστική ανάπτυξη την οποία πράγματι έχει ανάγκη και έχει τις δυνατότητες να την υλοποιήσει. 
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ο κ. Τσοχατζόπουλος έχει το λόγο για τέσσερα λεπτά.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριοι συνάδελφοι, την προχειρότητα και την αταξία που υπήρξε κατά την κατάθεση των τροπολογιών, νομίζω ότι επαρκέστατα ο κ. Κακλαμάνης την ανέλυσε και σηματοδότησε τον τρόπο αντιμετώπισής της. Από τη στιγμή μάλιστα που ο κ. Πολύδωρας αποδέχεται την αταξία και την προχειρότητα στη διαδικασία, εμείς επί της ουσίας δεν έχουμε αντίρρηση και στηρίζουμε και θα ψηφίσουμε τις συγκεκριμένες τροπολογίες, διότι συμβάλλουν, πράγματι, στην αποτελεσματικότερη προώθηση της λειτουργίας του εκπαιδευτικού έργου, του Υπουργείου των συγκεκριμένων εκπαιδευτικών υπηρεσιών. 
    Εκεί που είμαι υποχρεωμένος να καταψηφίσω, είναι το σχέδιο Υπουργείου το οποίο συζητούμε σήμερα, κύριοι συνάδελφοι, και το οποίο προέρχεται μέσα από μία σχεδιασμένη αναντίστοιχη με τις υπάρχουσες δομές, κατανομή αρμοδιοτήτων, πόρων και ευθυνών μεταξύ της υφιστάμενης Γενικής Γραμματείας Τουρισμού του Υπουργείου Ανάπτυξης, του ΕΟΤ και των υπηρεσιών τις οποίες εποπτεύουν. Αυτό, όμως, κύριοι συνάδελφοι, δεν μπορεί να είναι μία νέα πρόταση ενός νέου Υπουργείου Τουρισμού.
    Διαπιστώνω δηλαδή, ότι Υπουργείο Τουρισμού περιμέναμε, αλλά μετά από έξι μήνες, δεν υπάρχει Υπουργείο Τουρισμού. Βέβαια αυτό το οποίο υπάρχει, είναι σύγχυση, διότι στην προκειμένη περίπτωση ερχόμαστε και κατανέμουμε αναντίστοιχα και δυσανάλογα τις αρμοδιότητες μεταξύ της Γενικής Γραμματείας του Υπουργείου Τουρισμού –όπως θέλετε να το λέτε- και του ΕΟΤ, με συνέπεια να έχουμε πλέον μία πλήρη σύγχυση σε αρμοδιότητες και λειτουργία. Και βέβαια η πρωτοφανής συγκεντρωτική λογική επανόδου της πλήρους ευθύνης παραγωγής πολιτικής τουρισμού και υποστήριξης του τουριστικού προϊόντος αποκλειστικά στο Υπουργείο και στο κέντρο, με συνέπεια μάλιστα να προτείνεται ο ίδιος ο Υπουργός να είναι υπεύθυνος για την καθαριότητα σε τοπικό επίπεδο, για κάθε δήμο και κοινότητα και αν θέλει η Τοπική Αυτοδιοίκηση να συνεργαστεί, καθιστά κατάδηλη την απόδειξη ότι εδώ, κυρίες και κύριοι συνάδελφοι, επικρατεί από τη μεριά του Υπουργού, του Υπουργείου μία περίεργη λογική. Ξανασυγκεντρώνετε τις δια συνταγματικών ρυθμίσεων αποκεντρωθείσες αρμοδιότητες του κέντρου στην περιφέρεια. Στερείτε τις δυνατότητες στην περιφέρεια να κάνει περιφερειακή πολιτική τουρισμού.
	Aυτό είναι πρωτοφανές, είναι καταστροφικό για το μέλλον της χώρας. Βέβαια, δεν υποκαθίσταται, κύριε Υπουργέ, με το καλύτερο κέντρο, με τις καλύτερες υπηρεσίες, με τις πιο φιλόδοξες επιθυμίες σας να παράξετε συγκεντρωτικά αποτελεσματική πολιτική τουρισμού για όλη την Ελλάδα με την επιθυμία σας, διότι αυτό είναι αδύνατο να γίνει, όπως δε γινόταν και στο παρελθόν. 
      Μα δε διδαχθήκατε, όχι από το δικό μας, αλλά από το δικό σας παρελθόν, όπου, πράγματι, ήταν όλα συγκεντρωμένα στον μεγάλο ΕΟΤ, το όνειρο ορισμένων συνεργατών και συμβούλων σας οι οποίοι καθημερινά σας το καταθέτουν ότι δεν υπάρχει περίπτωση να ξαναγίνει ο μεγάλος, δυνατός ΕΟΤ για όλη την Ελλάδα; Τότε καταργούμε το δικαίωμα σε οποιαδήποτε γωνιά της Ελλάδος να προωθήσει δική της, αυτοτελή τουριστική περιφερειακή ανάπτυξη. Τους καθιστάτε εκτελεστικά όργανα των επιθυμιών του κέντρου, το οποίο θέλει αυταρχικά να διοικείται και να νομίζει ότι θα προωθήσει εξωτερική πολιτική.
	Όσο δε για τις υπηρεσίες τουρισμού στο εξωτερικό, τις μεταφέρετε στο Υπουργείο Ανάπτυξης μπερδεύοντας τις αρμοδιότητες. Μα είναι δυνατόν, κύριε συνάδελφε, το νέο Υπουργείο που λέτε ότι θα γίνει και δε βλέπουμε και θα είναι Υπουργείο Τουρισμού, να διαχειρισθεί τις υπηρεσίες τουρισμού στο εξωτερικό, τις οποίες συμφωνήσαμε στο Εθνικό Συμβούλιο Τουρισμού, το οποίο βλέπω ότι νομοθετείται, αλλά υπάρχει ήδη, όπως υπάρχουν και οι επιτροπές, όπως υπάρχει και η διυπουργική επιτροπή και όπως υπήρχε και ολόκληρο σχέδιο νόμου το οποίο σας αφήσαμε έτοιμο για να το καταθέσετε και να το ψηφίσετε για να μπορέσει να ξεκαθαριστεί αυτό το θέμα; 
      Εσείς όμως επαναφέρετε στο Υπουργείο Τουρισμού από τον ΕΟΤ αποσπώντας τις υπηρεσίες εξωτερικού, οι οποίες έχουν κατ’ εξοχήν την ευθύνη να πραγματοποιήσουν μία επιχειρηματική διαφημιστική τουριστική παρέμβαση στο εξωτερικό. Είχαμε συμφωνήσει στο Εθνικό Συμβούλιο ότι θα έπρεπε να λειτουργήσουν στο εξωτερικό αυτοτελείς υπηρεσίες, ει δυνατόν μάλιστα υπό μορφή ιδιωτικού εταιρικού δικαίου, για να μπορέσουν να ανταποκριθούν στις ανάγκες μιας αποτελεσματικής παρέμβασης στο εξωτερικό. 
	Κύριε Πρόεδρε, κύριοι συνάδελφοι, γι’ αυτό λυπάμαι. Κύριε Υπουργέ, ειλικρινά περιμέναμε κάτι άλλο. Άλλα μας είχατε υποσχεθεί. Θυμάμαι ότι στην αίθουσα της Γερουσίας υποσχεθήκατε διάλογο, υποσχεθήκατε να μας φέρετε ένα αποκεντρωμένο, αποτελεσματικό, «καθαρό» νομοσχέδιο που θα ξεκαθαρίζει τις ευθύνες, δηλαδή, τι κάνει ο ΕΟΤ, τι κάνουν οι υπηρεσίες εξωτερικού, τι κάνει η Γενική Γραμματεία, τι κάνει αυτό το Υπουργείο. Δυστυχώς, αυτά τα μπερδέψατε κι έτσι δεν προσφέρετε τίποτα. Λυπούμαι, γι’ αυτό το καταψηφίζω, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Τσοχατζόπουλο.
	Ο κύριος Υπουργός έχει το λόγο.
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κυρίες και κύριοι συνάδελφοι, πρόκειται για κατάντημα και το λέω μετά λόγου γνώσεως. Δεν είναι δυνατόν ο πρώην Υπουργός Ανάπτυξης και Τουρισμού –εν πάση περιπτώσει, είχε αναλάβει και τον τουρισμό- να λέει εδώ, στη Βουλή των Ελλήνων, ότι μετά από μία μακροχρόνια παρουσία στην κυβέρνηση τόσο αυτού, όσο και των προηγουμένων, μας άφησαν ιδέες για να κάνουμε πολιτική. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Νομοσχέδια σας αφήσαμε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Μας άφησαν σχέδια, λέει. Τα σχέδια, κύριε Τσοχατζόπουλε, εφόσον ήσασταν τόσα χρόνια στην κυβέρνηση, να τα φέρνατε στη Βουλή και να τα ψηφίζατε. Είχατε πλήρη, μα πλήρη απουσία νομοθετικού έργου. 
	Ξέρετε –το είπα και χθες- πώς ασκείτο η τουριστική πολιτική μέσω του νομοθετικού έργου; Με τροπολογίες σε άσχετα νομοσχέδια. Δεν υπήρξε, κυρίες και κύριοι συνάδελφοι, ένα ολοκληρωμένο νομοσχέδιο που να αφορά τη συγκρότηση των κρατικών υπηρεσιών τουρισμού, αυτό, δηλαδή, που εμείς κάνουμε σήμερα, για να μη συζητήσω για νομοσχέδιο το οποίο επέλυε ζητήματα άσκησης τουριστικής πολιτικής. Γι’ αυτό βέβαια ο τουρισμός είχε αφεθεί να πηγαίνει «με αυτόματο πιλότο». 
	Σήμερα ο τουρισμός πληρώνει το έλλειμμα αυτής της απουσίας στρατηγικής και στόχων που, αν θέλετε, χρόνια ολόκληρα έφτασε να καταρρακώνει το τουριστικό μας προϊόν και βέβαια έλαχε σε μας η μοίρα –γιατί σ’ αυτήν την παράταξη λαχαίνει κάθε φορά η μοίρα- να ανασυγκροτήσουμε και τον τουρισμό. 
	Για τι θέμα να μιλήσουμε; Να μιλήσουμε για τις συγκρούσεις; Να μιλήσουμε για το γεγονός ότι πολλές φορές δεν γνώριζε η δεξιά τι ποιούσε η αριστερά; Τα είπαμε.
      Να πούμε τι; Να μιλήσουμε για το νομοθετικό έργο το τελευταίο με τα αστέρια και τα κλειδιά, όπου αφού δύο χρόνια, το είπε ο εκλεκτός συνάδελφος, είχαν αναθέσει σε εταιρεία να κάνει την κατηγοριοποίηση και αφού ακύρωσαν το διαγωνισμό ήρθατε εδώ στη Βουλή και φέρατε νομοσχέδιο με το οποίο λέγατε στους τουριστικούς επιχειρηματίες, στους τουριστικούς καταλυματίες «αφού δεν μπορούμε εμείς να σας κατηγοριοποιήσουμε γιατί είμαστε ανίκανοι, αυτοκαταταγείτε και αυτοκατηγοριοποιηθείτε μόνοι σας και στο μέλλον θα σας ελέγξουμε»; Αυτή είναι η τουριστική πολιτική που μας άφησε η προηγούμενη κυβέρνηση. 
      Τι να μιλήσω; Να μιλήσω για το ΕΠΑΝ, το πρόγραμμα του τουρισμού που χειριζόταν η Γενική Γραμματεία και είχε απορροφητικότητα 6%; Τρία χρόνια, κυρίες και κύριοι συνάδελφοι, είχαμε 6% απορροφητικότητα. Μέσα σε τέσσερις μήνες το φθάσαμε στο 14%. 
      Και επειδή μίλησε και για την ορφάνια της εκπαίδευσης ο κ. Τσοχατζόπουλος, το μέτρο που αφορά τα εκπαιδευτικά προγράμματα είχε απορροφητικότητα 0,7%. Παντελής ανυπαρξία στο μέτρο. ΄Αμα θέλετε έχουμε τα στοιχεία, να τα δείτε, να σας τα φέρουμε να γνωρίζετε πως ασκούσατε τουριστική πολιτική. 
      Βέβαια με το παρόν νομοσχέδιο εμείς κάνουμε μια πρόταση αναδιοργάνωσης και ανασυγκρότησης. Την καταθέτουμε στη Βουλή και λέμε συγκεκριμένες λύσεις, δίνουμε συγκεκριμένες λύσεις στα μακροχρόνια ζητήματα ανυπαρξίας οργάνωσης των κρατικών υπηρεσιών τουρισμού. Αυτό κάνουμε με αυτό το νομοσχέδιο. Κάνουμε τουριστική πολιτική ταυτόχρονα και γι’ αυτήν θα κριθούμε. Δεν κάνει το νομοσχέδιο τουριστική πολιτική. ΄Εχετε μπερδευτεί, κύριοι συνάδελφοι, γιατί κάποιοι θεωρούν ότι με το νομοσχέδιο αυτό θα κάνουμε και τουριστική πολιτική. Όχι. Τουριστική πολιτική θα κάνει το νέο Υπουργείο Τουρισμού που είναι φορέας χάραξης και σχεδιασμού τουριστικής πολιτικής, με τον ΕΟΤ να είναι ο εκτελεστικός βραχίονας του Υπουργείου. 
      Και επειδή δεν το διάβασε ο τελευταίος ομιλητής το νομοσχέδιο, δεν επαναφέρουμε αρμοδιότητες της περιφέρειας στο κέντρο. Απλώς καθιστούμε τις περιφερειακές υπηρεσίες τουρισμού του ΕΟΤ για να μπορούν οι επιχειρηματίες επιτέλους να εξυπηρετούνται σε ό,τι αφορά την αδειοδότηση, την πιστοποίηση και τον έλεγχο. Η περιφερειακή πολιτική είναι θέμα της περιφέρειας. ΄Εχουν μπερδευτεί, δεν ξέρουν τι λένε. Είναι δηλαδή φοβερό πράγμα. 
      Εμείς στις περιφερειακές υπηρεσίες του ΕΟΤ δίνουμε συγκεκριμένες αρμοδιότητες, αυτές που πρέπει να έχει ενιαία το τουριστικό προϊόν για να εξυπηρετείται και ο τουριστικός επιχειρηματίας, γιατί δεν είναι σοβαρό αυτό που είπατε, κύριε Σγουρίδη, –με συγχωρείτε- ότι είναι πιο εύκολα να πηγαίνει ο Σαμιώτης στη Θεσσαλονίκη από τη Μυτιλήνη για να δικαιολογήσετε αυτό το αλαλούμ της μεταφοράς των περιφερειακών υπηρεσιών ούτε ήταν σοβαρή ενέργεια να αναλάβετε νομοθετική πρωτοβουλία όπου λέτε όποια περιφέρεια δεν μπορεί να ασκήσει τις αρμοδιότητές της να τις εκτοξεύει στην άλλη περιφέρεια έτσι ώστε να περιδιαβαίνουν οι επιχειρηματίες την Ελλάδα. Αυτά δεν είναι σοβαρά πράγματα και δεν πρέπει να ακούγονται.
      Είπατε επίσης ότι οι φορείς διαφωνούν. Πού το είδατε αυτό; Κάποιοι από τους φορείς είπαν ότι θέλουν ισχυρότερο το Υπουργείο, όχι ότι διαφωνούν με το Υπουργείο Τουρισμού. Και βέβαια, επειδή συζητάμε τα άρθρα από το 5 μέχρι το 8 και τις τροπολογίες, θα ήθελα να πω δύο τρία πράγματα για να γνωρίζουμε και να γνωρίζει και η Βουλή σε όλες αυτές τις αιτιάσεις που βάλατε τι ακριβώς συμβαίνει.
      Πρώτα απ’ όλα σε ό,τι αφορά το θέμα της ΕΤΑ. Εμείς δεν είπαμε ποτέ ούτε ότι θα καταργήσουμε την ΕΤΑ ούτε ότι θα την κλείσουμε ούτε ότι δεν συμφωνούμε με τον αρχικό σχεδιασμό μια εταιρεία του δημοσίου, όπου μέτοχοι είναι το Υπουργείο Εθνικής Οικονομίας και το Υπουργείο Ανάπτυξης τότε, τώρα το Υπουργείο Τουρισμού, θα πρέπει να διαχειριστεί την τουριστική περιουσία όχι κατά το δοκούν αλλά προς την κατεύθυνση της ανάπτυξης.
      Και βέβαια, η παράταξη που εγώ υπηρετώ, πιστεύει στην ιδιωτική πρωτοβουλία, πιστεύει στα ιδιωτικοοικονομικά κριτήρια, δεν πιστεύει βέβαια σ’ αυτό που έκανε η προηγούμενη κυβέρνηση. Και τι έκανε; Με θολές και αδιαφανείς διαδικασίες, καταστρατηγούσε διαγωνισμούς. Παρέλαβε κατ’ αρχήν μία ανταγωνιστικά και ποιοτικά αξιόμαχη τουριστική περιουσία και μας την παρέδωσε εξαθλιωμένη και υπό κατάρρευση. Κι αν θέλετε, δείτε πώς είναι τα «ΞΕΝΙΑ», τα Τουριστικά Περίπτερα, τα καταπατημένα Τουριστικά Ακίνητα, το παραλιακό μέτωπο της Αθήνας. Και να ρωτήσω εδώ το εξής: Με ποιο δικαίωμα πουλήσατε προμέτοχα 800 εκατομμύρια ευρώ αυτής της εταιρείας; Με ποιο δικαίωμα το κάνατε; Με αυτήν την πολιτική εμείς συμφωνήσαμε; Ποιος θα πληρώσει αυτά τα προέσοδα τα οποία εισπράξατε, υποθηκεύοντας το μέλλον της δικής μας Κυβέρνησης και αν θέλετε του ελληνικού λαού; Με ποιο δικαίωμα το κάνατε αυτό; 
      Να πάμε και παρακάτω; Χρησιμοποιήσατε χρηματοοικονομικό σύμβουλο, τη «MIZUHO» η οποία έκανε αξιολόγηση εξακοσίων ογδόντα έξι περιουσιακών στοιχείων, έκανε στρατηγικό σχεδιασμό, ωρίμασε κάποια έργα και βέβαια αυτό το οποίο εσείς κάνατε, πήρατε άλλο χρηματοοικονομικό σύμβουλο, τον ΚΑΝΤΟΡΑ για να μπορέσετε, δύο τρεις περιπτώσεις, όπως ήταν το καζίνο, οι μαρίνες Φλοίσβου, Ζέας και Αλίμου να τα αξιοποιήσετε, βάζοντας την ΕΤΑ μέσα στο σχήμα με θολό τρόπο και στη συνέχεια βέβαια απαξιώσατε όλα τα άλλα σχέδια αξιοποίησης που έχει κάνει ο δικός σας χρηματοοικονομικός σύμβουλος. Ξέρετε γιατί; Διότι έπρεπε να γίνεται η δουλειά με τους όρους και τις διαδικασίες που ξέρατε. Δηλαδή, προχωρούσατε σε μακροχρόνια εκμίσθωση αιγιαλών που βρίσκονται μπροστά σε τεράστιες εκτάσεις της ΕΤΑ. Αντί να αξιοποιήσετε την περιουσία δηλαδή, απαξιώνατε αυτές τις εκτάσεις. Και βέβαια τα σπουδαία πρότζεκτ που συμβάλλουν στην ανάπτυξη των ειδικών τουριστικών υποδομών και ταυτόχρονα των εναλλακτικών μορφών, όπως ήταν οι αλυκές Αναβύσσου, το Αφάντου Ρόδου, η έκταση Καϊάφα, εκεί τα αφήσατε, τα απαξιώσατε. Και βέβαια, προχωρούσατε στα άλλα που ξέρατε, όπως η απευθείας ανάθεση των κάμπινγκ Σκοτίνας, Επανωμής, Καλάνδρας, Ασπροβάλτας, Κρυοπηγής, σ’ αυτά που είστε ειδικοί. Αυτά κάνατε στην ΕΤΑ. 
      Εμείς, λοιπόν, στο πρόγραμμά μας, της Νέας Δημοκρατίας –για να ξέρετε και τι γράφουμε- μιλάμε για την εξυγίανση αυτής της εταιρείας  και αν θέλετε για τη δρομολόγησή της, με σκοπό πλέον στο σχέδιο νόμου –γιατί δεν της είχατε δώσει αυτό το σκοπό- προς την κατεύθυνση της αξιοποίησης της τουριστικής περιουσίας. Και αν θέλετε, τη συμβολή της στην ανάπτυξη των εναλλακτικών και των ειδικών μορφών τουρισμού, στα Ιαματικά, παραδείγματος χάρη και στα γήπεδα γκολφ, αυτά που επιμηκύνουν την τουριστική περίοδο και μπορούν να δώσουν στο τουριστικό μας προϊόν αναβάθμιση, κυρίες και κύριοι συνάδελφοι. 
      Αυτά, λοιπόν, με την ΕΤΑ, αφού θέλετε να ξέρετε πώς εμείς προτιθέμεθα, με διαφανείς και σωστές διαδικασίες, σωστή αξιοποίηση της τουριστικής περιουσίας προς την κατεύθυνση της ανάπτυξης του ελληνικού τουρισμού. Αυτός έπρεπε να ήταν ο σκοπός της ΕΤΑ. Τώρα, αν αυτόν τον σκοπό είχατε με τα προμέτοχα, τα προέσοδα, τους στημένους διαγωνισμούς και τις απευθείας αναθέσεις, εγώ πιστεύω ότι το μόνο σκοπό που είχατε γι’ αυτήν την εταιρεία ήταν το πώς θα ξεπουλάτε, να παίρνετε λεφτά για τις «μαύρες τρύπες» και τίποτε παραπάνω. 
      ΑΝΑΣΤΑΣΙΟΣ ΧΩΡΕΜΗΣ: Αντιπολίτευση μας κάνετε; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Όχι. Ρωτήσατε και γι’ αυτό σας απαντάμε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, φαίνεται ότι έχετε υπέρβαση στο χρόνο. Θα σας κρατήσω και το χρόνο της δευτερολογίας σας και θα τριτολογήσετε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Ένα λεπτό και κλείνω, κύριε Πρόεδρε. 
      Και το πιο ενδιαφέρον -επειδή μιλήσατε χθες για την οικονομία και την απογραφή- είναι το εξής, για να ξέρει η Βουλή τι κάνατε. Στις 24/12 αποφάσισαν με κοινή υπουργική απόφαση να αγοράσει η ΕΤΑ ακίνητα. Στις 29/12 οριστικοποιήθηκε. Στις 30/12 έγινε η αγορά δύο ακινήτων, του IBC που είναι μπροστά από το ΟΑΚΑ και της Μαρίνας του Αγίου Κοσμά. Στις 31/12 γράφτηκε το τίμημα της αγοράς στον προϋπολογισμό, 200 εκατομμύρια ευρώ, για να μπορέσει ο προϋπολογισμός να έχει έσοδα, όταν κάνατε τη δημιουργική σας λογιστική, προκειμένου να παγιδεύετε κάτω από την αδιαφάνεια και όχι τη σωστή ενημέρωση τον ελληνικό λαό. Αυτήν την αποτελεσματικότητα, εάν την είχατε σε σωστή λειτουργία από τα Χριστούγεννα μέχρι την Πρωτοχρονιά, να εισπράξετε 200 εκατομμύρια ευρώ, πράγματι θα έλεγε κανείς πως ήσασταν άξια και ικανή κυβέρνηση με άριστη αποτελεσματικότητα, αλλά έτσι δημιουργούσατε την πλαστή εικόνα της οικονομίας και έτσι αυτήν τη στιγμή με περίσσιο θράσος μάς καλείτε κιόλας σε απολογία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Γεωργιάδης να δευτερολογήσει.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, κύριοι συνάδελφοι, κατ’ αρχήν εγώ χαιρετίζω το γεγονός ότι μετά από πολλά χρόνια –μου φαίνεται ότι πρέπει να ανατρέξουμε στην προηγούμενη δεκαετία και στα πρώτα χρόνια αυτής- γίνεται μια τέτοιου είδους συζήτηση για τον τουρισμό σε τέτοια έκταση. Νομίζω ότι το οφείλαμε ως Κοινοβούλιο στον κλάδο. Και βέβαια αυτή η συζήτηση προκαλείται από το γεγονός ότι ένα τέτοιο νομοσχέδιο κατατίθεται εδώ προς συζήτηση.
      Οι τροπολογίες και η συζήτηση που έγινε για τις τροπολογίες -θέλω να δώσω μια προσωπική κατάθεση που θεωρώ ότι είναι ενδιαφέρουσα- θα όφειλαν να είναι καμιά σαρανταριά ή πενήντα, για να ιάσουν τα προβλήματα που έχουν δημιουργηθεί από απαράδεκτες ελλείψεις στο κανονιστικό πλαίσιο των διαφόρων φορέων και δραστηριοτήτων στον κλάδο του τουρισμού. Αυτές σε πολύ μεγάλο βαθμό έχουν συγκεντρωθεί και καταλαβαίνετε ότι έσπευσαν όλοι οι φορείς να ξεκαθαρίσουν το τοπίο μη έχοντας μέχρι πρότινος ένα φορέα στον οποίο να αποταθούν. Αυτές έχουν σταχυολογηθεί και, όπως και ο ίδιος ο Πρωθυπουργός ανακοίνωσε στην Έκθεση Θεσσαλονίκης, θα υπάρξουν περισσότερα νομοθετήματα, τα οποία προφανώς θα ιάσουν τέτοιες ατέλειες. 
      Αυτά τα οποία ήρθαν από εμένα στη Βουλή ήταν κατεπείγουσες ρυθμίσεις που δεν μπορούσαν να περιμένουν και, εν πάση περιπτώσει, δεν πιστεύω ότι είχαν και τόσο μεγάλο βάρος, για να αποτελέσουν αντικείμενο τέτοιας μεγάλης συζήτησης. Εγώ θα ευχαριστήσω τον Πρόεδρο κ. Κακλαμάνη για την προσπάθεια που έκανε και πάντοτε κάνει να προστατέψει τον πολιτικό κόσμο της χώρας. Aισθάνομαι μεγάλη τιμή που παρενέβη, για να με νουθετήσει, και το δέχομαι με πολύ μεγάλη χαρά.
      Τώρα, εγώ δεν κατάλαβα αν τις ψηφίζετε ή όχι. Ο μεν κ. Σγουρίδης δεν τις ψηφίζει και κατηγόρησε ότι είναι φωτογραφικές, ότι εξυπηρετούν επιχειρηματίες, διότι θέλουμε να αφήσουμε τον ΟΤΕΚ να επιδοτεί την πρακτική άσκηση που προβλέπεται από το πρόγραμμα. Αντίθετα, ο κ. Τσοχατζόπουλος τις ψηφίζει. Μέχρι το τέλος αυτής της παρέμβασης ίσως  υπάρξει ενιαία στάση της αντιπολίτευσης σ’ αυτό.
      Θέλω να αναφερθώ και σε δυο άλλα σημεία. Προσπάθησα ως εισηγητής «με την κλωστή στο κομπολόι» να περιγράψω όσο δυνατόν πιο απλά τον επιτελικό ρόλο ενός Υπουργείου που θα μάζευε μια διοικητική αναρχία, όπως είχαμε δει, στον κλάδο του τουρισμού και έναν κατακερματισμό και θεωρούσαμε ότι σχηματικά αυτό μάλλον μας δίνει την αίσθηση μιας ενότητας και ενός ενιαίου σκοπού.
      Σήμερα θα μου επιτρέψετε να μιλήσω για τον «κουβά με την άμμο» που είχαμε, όταν κάναμε πυρασφάλεια στο Ναυτικό. Κάθε τέσσερις ώρες άλλαζε η βάρδια και, για να κάνουμε καψώνι στον προηγούμενο, εμείς, που ξέραμε πού είναι ο κουβάς με την άμμο για την πυρασφάλεια, πηγαίναμε και τον αδειάζαμε και στέλναμε τον αξιωματικό να τον πιάσει. Εγώ πιστεύω ότι η νοοτροπία του «κουβά με την άμμο» και του καψωνιού φάνηκε πάρα πολύ σ’ αυτήν τη συζήτηση. Γνωρίζετε ίσως πολύ καλύτερα από εμάς, γιατί διοικούσατε αυτόν τον κλάδο και αυτόν τον τόπο επί τόσα χρόνια, πόση λίγη άμμος έχει μείνει στους κουβάδες και σε κάθε προσπάθεια που κάνουμε να εξορθολογίσουμε το σύστημα έρχεστε και κάνετε αυτό το καψώνι, το οποίο, επιτρέψτε μου να σας πω, ότι δεν βοηθά. 
      Δεν μπορώ να αντιληφθώ ως νέος κοινοβουλευτικός –και ξεκίνησα την εισήγησή μου αναφερόμενος στον κ. Γεωργακόπουλο και αυτά που είπε ο ίδιος με γενναία δόση αυτοκριτικής στην Επιτροπή Παραγωγής και Εμπορίου στις 25 Μαΐου φέτος- γιατί και πώς η Αντιπολίτευση δεν καταλαβαίνει αυτήν τη στιγμή αυτό το τόσο απλό, αυτό το καινούργιο δόγμα, αυτήν την καινούργια ιδέα που αυτό το νομοσχέδιο έρχεται εδώ να εισάγει.
      Για εμένα ήταν, όπως σας είπα, μία εξαιρετικά, παιδευτική εμπειρία. Και δεν σας κρύβω ότι είμαι και πάρα πολύ υπερήφανος που η μοίρα το έφερε να είμαι εισηγητής ενός τόσο σημαντικού νομοσχεδίου, που είμαι απόλυτα πεπεισμένος ότι απογειώνει τον τουρισμό της χώρας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Στρατάκης έχει το λόγο για τέσσερα λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θέλω να πω στον αγαπητό συνάδελφο εισηγητή της Πλειοψηφίας ότι οι εμπειρίες του στο μέλλον θα είναι ακόμη μεγαλύτερες και περισσότερες γιατί η Βουλή έχει μία πολύ μακρόχρονη ιστορία, αλλά έχει και μέλλον ασφαλώς. 
      Η μακρόχρονη, όμως, ιστορία δεν του δίνει –πρέπει να το τονίσω αυτό- τη δυνατότητα να υποβαθμίζει και να λέει ότι είναι η πρώτη φορά που γίνεται ουσιαστική συζήτηση για τον τουρισμό. Έχουν γίνει πολλές φορές στο παρελθόν σημαντικές συζητήσεις για τον τουρισμό και έχουν λυθεί θέματα. Εξάλλου, δεν ανακάλυψε την Αμερική. Το Υπουργείο Τουρισμού είχε πριν από δέκα, δώδεκα περίπου χρόνια ξαναϊδρυθεί. Υπήρχε σαν Υπουργείο Τουρισμού. Υπήρξαν δυσκολίες και καταργήθηκε για συγκεκριμένους λόγους. Ήταν μία αντίληψη που κυριάρχησε με σκοπό και στόχο να υπηρετηθεί ο τουρισμός. 
      Αυτά νομίζω ότι δεν πρέπει να μας διαφεύγουν. Δεν θέλω, όμως, να κάνω αντιπαράθεση σε αυτό το θέμα και σταματάω εδώ τη συζήτηση.
     Θέλω να πω, όμως,  ότι παρά το ότι ο κ. Πολύδωρας ως Κοινοβουλευτικός Εκπρόσωπος έχει μία ευρηματικότητα, δεν κατάφερε να αιτιολογήσει τα αδικαιολόγητα. Και δεν κατάφερε να αιτιολογήσει τα αδικαιολόγητα γιατί πήγε να πει ότι δεν είναι το νομοσχέδιο πρόχειρο, ότι οι τροπολογίες συζητήθηκαν στην επιτροπή, ότι ήταν όλα προετοιμασμένα και καλώς φτιαγμένα. Θα έρθω και σε αυτό επακριβώς για να τονίσω την προχειρότητα.
     Θέλω, όμως, να πω προκαταβολικά ότι στην επιτροπή συζητήσαμε ένα μέρος των τροπολογιών. Συζητήσαμε ό,τι αφορούσε την εκπαίδευση και αυτό που αναφέρεται στους σπουδαστές των σχολών και είπαμε «ναι». Είπαμε σε ό,τι αφορά τις επιχειρήσεις που έκαναν έργο μέχρι και την έναρξη των Ολυμπιακών Αγώνων «ναι», άσχετα από το γεγονός ότι από κάποιους πήγε να περάσει η εντύπωση ότι πρέπει να πάμε τις ημερομηνίες ακόμα παραπέρα. 
     Είναι, όμως, άλλο αυτό -και αυτό απαντά στο ερώτημα του κ. Γεωργιάδη ποιες ψηφίζουμε και ποιες δεν ψηφίζουμε- και άλλο αυτό με την τροπολογία, μια συγκεκριμένη που θα πω στη συνέχεια. Γιατί βέβαια πρέπει να τονίσω πρώτα, ότι η συζήτηση στην επιτροπή έληξε πριν από τις 20.00΄ η ώρα στις 16 του μηνός. Οι τροπολογίες κατατέθηκαν αμέσως μετά τη λήξη της επιτροπής. Και ενδεχομένως θα μπορούσε ο κύριος Υπουργός γι’ αυτές που συζητήσαμε να τις κάνει δεκτές ως θέματα αφού δεν πρόλαβε. Μέσα σε ένα τέταρτο τις έγραψε για να τις καταθέσει; Μετά από ένα τέταρτο που τελείωσε η επιτροπή ήταν γραμμένες οι τροπολογίες. Δεν πήγαν έτσι όπως ήταν μετά σε ένα τέταρτο. Δεν μπορεί να γραφούν έξι τροπολογίες και να κατατεθούν στην αρμόδια επιτροπή σε ένα τέταρτο. Τελειώσαμε λίγο πριν τις 20.00΄ και οι τροπολογίες έχουν κατατεθεί στις 20.00΄. Άρα υπήρχε ένας προσχεδιασμός. Άρα υπήρχε μία κατάσταση που δεν περιποιεί τιμή στην πολιτική ηγεσία του Υπουργείου Τουριστικής Ανάπτυξης. 
     Για την προχειρότητα, όμως, μια και μπαίνει θέμα και τη σκοπιμότητα που έχουν ορισμένες τροπολογίες, θα έρθω συγκεκριμένα σε μία. Η τροπολογία που αναφέρεται στις ρυθμίσεις τουριστικών λιμένων και είναι η με αριθμό 151, είναι κατ’ αρχήν λάθος διατυπωμένη. Αναφέρεται η παράγραφος 2 του άρθρου 38 του ν.3105. Δεν είναι, όμως, η παράγραφος 2 του ν. 3105/2003 αλλά η παράγραφος 1. Αυτό δεν ξέρω, διέφυγε, δεν ξέρουμε να διαβάσουμε τους νόμους; Αυτό δεν είναι προχειρότητα; Τι, τέλος πάντων, είναι προχειρότητα;
     Σας παρακαλώ να το διορθώσετε άμεσα, διότι θα έχετε και πρόβλημα. 
     Γιατί καταργήθηκε, όμως, αυτή η επιτροπή και τι άλλαξε; Τα δεκατρία μέλη τα έκανε εννέα. Και ξέρετε ποιους έβγαλε; Έβγαλε τους εκπροσώπους που θα μπορούσαν να έχουν άποψη είτε από το Υπουργείο Εμπορικής Ναυτιλίας -και βάζει έναν εκπρόσωπο από το κάθε Υπουργείο- είτε από το Υπουργείο ΠΕΧΩΔΕ, που είχε εκπροσώπους από την αρμόδια Διεύθυνση του Περιβάλλοντος, από τη Διεύθυνση Χωροταξίας και από τη Διεύθυνση Λιμένων που θα μπορούσαν να έχουν άποψη για τα ζητήματα που συζητούνται. 
     Και ξέρετε, σας παρακαλώ, κύριε Πρόεδρε, ποιοι μπαίνουν στη θέση αυτών που εξαιρούνται; Ένας εκπρόσωπος ΑΕΙ χωρίς να προσδιορίζεται ποιος είναι. Αυτό και αν είναι ρουσφέτι, αυτό και αν είναι εξυπηρέτηση προσωπικών επιλογών, αυτό και αν είναι υποβάθμιση πράγματι της λογικής του Υπουργείου.
      Αυτό πρέπει να καταγγελθεί. Γιατί αν δεν το καταγγείλουμε, καταλαβαίνουμε όλοι πού οδηγούμαστε: να βάλουμε εκπρόσωπο, χωρίς να προσδιορίζουμε ούτε την ειδικότητα ούτε τις δυνατότητές του, για να εκπροσωπήσει την επιτροπή αυτή που αναφέρεται σε σημαντικά ζητήματα και αφορά τους λιμένες. Και βγάζουμε τους καθ’ ύλην αρμόδιους υπηρεσιακούς παράγοντες, όπως προέβλεπε η προηγούμενη διάταξη. Διότι, αγαπητέ κύριε Πρόεδρε, δεν αλλάζει τίποτα στη συγκεκριμένη τροπολογία από τη διάταξη του νόμου, όπως αναφερόταν στο ν. 3105.
 	Αυτό, λοιπόν, δείχνει, πράγματι, τη σημαντική σκοπιμότητα που έχει να υπηρετήσει η Κυβέρνηση μέσα απ’ αυτές τις τροπολογίες και με τον τρόπο που τις έφερε. Είπα κάτι για τις καταργούμενες διατάξεις και το επισημαίνω. Και αυτό έχει διάταξη που αλλάζει και η διάταξη δεν ήρθε εδώ, ως όφειλε, για να πουν τι αλλάζουν. Ζητήσαμε να την πάρουμε από τη Βουλή τώρα κατά τη διάρκεια της διαδικασίας της συνεδρίασης. Υποκρύπτονται, λοιπόν, σκοπιμότητες.
	Εμείς τονίσαμε τι ψηφίζουμε και τι καταψηφίζουμε κι εν πάση περιπτώσει όλα τα άλλα, οι ευρηματικότητες και του κ. Πολύδωρα και των άλλων, νομίζω πως δεν εξυπηρετούν τη σωστή νομοθετική διαδικασία.
	Ευχαριστώ πολύ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
	Κύριοι συνάδελφοι, θα ήθελα να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού».
	Κυρία Παντελάκη, έχετε το λόγο για τέσσερα λεπτά να δευτερολογήσετε.
	ΕΛΠΙΔΑ ΠΑΝΤΕΛΑΚΗ: Κύριε Πρόεδρε, χρειάστηκε να γίνει τρεις ημέρες συζήτηση για να ακούσουμε τελικά από τον Υπουργό «δεν είχαμε πει ποτέ ότι θα καταργήσουμε την ΕΤΑ ΑΕ». Εντάξει ο κόσμος μπορεί να κρίνει τι είχατε πει και πώς το είχατε πει. 
      (Στο σημείο αυτό την Προεδρική Έδρα καταλαμβάνει ο  Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Για το ζήτημα της κυριότητας, που θέσαμε. Κοιτάξτε, δεν είναι το ζήτημα τι λέμε προφορικά και δεν νομίζω ότι η ευφυΐα και του αγαπητού συναδέλφου που μίλησε προηγουμένως επιτρέπει μια τέτοια επιχειρηματολογία. Είναι σαφές αυτό που λέμε. Αλλά είναι και πολιτική επιλογή οι απαντήσεις που δίνετε. Δεν μπορούμε να συζητάμε για νομοθετικές ρυθμίσεις που αύριο το πρωί γίνονται νόμοι και να λέμε προφορικά «ναι, εμείς είμαστε υπέρ της κυριότητας της δημόσιας περιουσίας». Φέρτε ένα νόμο και κάντε μια νομοθετική ρύθμιση να αλλάξετε αυτό που υπήρχε. Γιατί όλο αυτό που καταγγέλλετε για «αμαρτωλή» ΕΤΑ αυτό ακριβώς επιβραβεύετε. Γι’ αυτό είπαμε ότι επιβραβεύετε την πολιτική του ΠΑΣΟΚ. 
      Αυτό που κάνει τελικά το νομοσχέδιο, με το σύνολο των άρθρων, είναι να διευκολύνει τα ζητήματα που αφορούν τους επενδυτές και να προχωρήσει η πολιτική για τον τουρισμό ως συνέχεια της πολιτικής που υπήρχε ξεπουλώντας στην κυριολεξία τη δημόσια περιουσία. Και για να κάνει κανείς διακοπές ή να έχει πρόσβαση στη δημόσια κοινόχρηστη περιουσία πρέπει να πληρώνει εισιτήριο. Αυτό υπάρχει. Η ΕΤΑ, λοιπόν, που μετονομάζεται σε Εταιρεία Τουριστικής Ανάπτυξης, είναι πλέον κτηματομεσιτική εταιρεία και με τη βούλα της Νέας Δημοκρατίας. Όλοι στην πράξη κρινόμαστε. Ο κόσμος και οι εργαζόμενοι πρέπει να βγάλουν τα συμπεράσματά τους.
	Γίνεται πολλή συζήτηση για τις τροπολογίες. Το θέμα είναι βέβαια ποιον εξυπηρετούν κάθε φορά οι τροπολογίες. Εγώ δεν θα αναδείξω πάλι από την αρχή -τώρα τελειώνει η συζήτηση- το ζήτημα της τουριστικής εκπαίδευσης. Για όλο το πακέτο των ολοκληρωμένων προτάσεων που τέθηκαν και για ζητήματα που μπορούσατε να δείτε, δεν απαντήσατε καθόλου. 
      Μια που μιλάτε όμως για εκκρεμότητες, τις οποίες οι τροπολογίες έρχονται να αντιμετωπίσουν, πείτε μου γι’ αυτήν την εκκρεμότητα που είχα θέσει και στη συζήτηση επί της αρχής και που ισχύει και σήμερα, πώς θα την αντιμετωπίσετε; Υπάρχει ή όχι εκκρεμότητα με βάση την απόφαση του νόμου που συζητιόταν για τον ΟΤΕΚ το Φεβρουάριο του 2003, που έλεγε ότι μέχρι τις 30/06/2003 οι Υπουργοί Παιδείας και Ανάπτυξης θα υπέγραφαν για το τέταρτο έτος σπουδών και αυτό σήμαινε ένταξή τους στα ΤΕΙ; Εσείς τι κάνατε αυτό το διάστημα; Το έθεσα ως πρόταση για να προχωρήσει. Και γνωρίζω βεβαίως ότι δεν είναι ζήτημα μόνο του Υπουργείου Τουριστικής Ανάπτυξης. Δεν υπήρξε καμία απάντηση. Έστω και τώρα να μας πείτε αν θα υπάρξει συνεργασία και αν θα κάνετε συνολικές ανακοινώσεις γι’ αυτό.
      Ένα δεύτερο ζήτημα που θέλω πολύ σύντομα να θέσω έχει σχέση με τους εργαζόμενους. Δεν θα έλεγα μόνο ότι διαφωνούμε με αυτό που γίνεται, αλλά είναι και προκλητική η στάση της Κυβέρνησης τελικά. Βεβαίως είναι ζήτημα πολιτικής, γενικότερα αντιλαϊκής πολιτικής έτσι όπως πλήττει συνολικά τους εργαζόμενους στον τουρισμό. Επειδή, όμως, έχουμε φθάσει τώρα στη συζήτηση επί των άρθρων, τι άλλο; Μιλάμε για τους εργαζόμενους που είναι μέσα στην εποπτεία του Υπουργείου. Γι’ αυτούς συζητάμε σήμερα.
      Τι κάνατε, λοιπόν, δεκτό απ’ αυτά που είπαμε γι’ αυτούς; Απολύτως τίποτα. Ο κόσμος αυτός έχει στηρίξει τόσα χρόνια τον τουρισμό. Είναι οι κατ’ εξοχήν εργαζόμενοι μέσα στο αρμόδιο Υπουργείο, που έχουν δώσει την ψυχή τους με αγωνίες, που έχουν γνώση, εμπειρία. Πώς τους αξιοποιείτε; Βγαίνει νομοθετικά, μέσα από τις ρυθμίσεις σας, ότι αξιοποιείται αυτός ο κόσμος; Όχι ότι έχουμε κανένα κόμπλεξ επειδή θα έρθει άλλος κόσμος από αλλού, από αποσπάσεις κλπ. Πώς τους αντιμετωπίζετε; 
      Επαναλαμβάνω ακόμη το ζήτημα με το επίδομα. Είχα πει ότι είναι η κορυφή του παγόβουνου. Δηλαδή το επίδομα όχι μόνο δεν δίνεται σε όλους το ίδιο. Είχα αναφέρει για μισθολογική εξίσωση, να διορθωθεί μήπως εν τη ρύμη του λόγου έγινε κάποιο λάθος. Μιλάμε για μισθολογική εξίσωση σε σχέση με τα επιδόματα.
Όταν δίνεις επίδομα, παίρνεις το ανώτατο επίδομα που δίνεται σε μια κατηγορία, δεν πας προς τα κάτω για να δώσεις στους μισούς. 
      Τι λέει αυτό, για να μας καταλαβαίνει και ο κόσμος που ακούει; Λέει ότι το ειδικό επίδομα του άρθρου 15 του ν. 3016/2002 δίδεται στο μόνιμο με οποιαδήποτε σχέση εργασίας και έμμισθης εντολής προσωπικό, στο αποσπασμένο πάσης κατηγορίας και στο μετακλητό προσωπικό που υπηρετεί στο Υπουργείο Τουριστικής Ανάπτυξης, ανεξάρτητα από το φορέα που μισθοδοτείται κλπ.
      Οι άλλοι τι είναι, δηλαδή, κύριοι της Κυβέρνησης; Δεν είναι εργαζόμενοι στο Υπουργείο, που εποπτεύεται από το Υπουργείο Τουριστικής Ανάπτυξης; Οι εργαζόμενοι στον ΕΟΤ τι είναι;
      ΝΙΚΟΛΑΟΣ ΓΕΩΡΓΙΑΔΗΣ:  Όλοι το ίδιο παίρνουν.
      ΕΛΠΙΔΑ ΠΑΝΤΕΛΑΚΗ: Προς τα κάτω, όχι προς τα πάνω.
      Η άποψή μας, λοιπόν, είναι ότι γενικότερα η επιδοματική πολιτική δεν λύνει τα προβλήματα. Όταν δίνεις επίδομα, θα δεις την κατηγορία εκείνη στο Υπουργείο που εποπτεύεις. Εκείνο το κομμάτι των εργαζομένων παίρνει το μεγαλύτερο επίδομα και σε αυτούς θα δώσεις το μεγαλύτερο επίδομα. Δεν δίνουμε το μεγαλύτερο επίδομα. Η μισθολογική εξίσωση είναι προς τα κάτω, δεν είναι προς τα πάνω. 
      Νομίζω ότι καλύτερα από όλους γνωρίζουν οι εργαζόμενοι, οι οποίοι δουλεύουν εκεί, τι έχει συμβεί πραγματικά και με αυτό το νομοσχέδιο και αν πραγματικά διευκολύνει και δημιουργεί καλύτερες συνθήκες. Εμείς θα κάνουμε ό,τι μπορούμε και θα παρακολουθήσουμε αυτήν την πορεία. Θα ακούσουμε τι λένε οι εργαζόμενοι, θα στηρίξουμε τα αιτήματά τους, αλλά πρέπει και οι ίδιοι να βγάλουν συμπεράσματα. Δεν μπορεί μόνο με κάποιες συνεδριάσεις και ακροάσεις φορέων να λυθούν τα ζητήματα. Πρέπει οι ίδιοι να βγάλουν συμπεράσματα, ανεξάρτητα από ποια οπτική πολιτική γωνία βλέπουν τα πράγματα και συνολικά να αντιπαλέψουν την πολιτική της Κυβέρνησης, που επηρεάζει και τη ζωή των ίδιων.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κα Παντελάκη.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κύριε Πρόεδρε.
      Κατ΄ αρχάς, θα ήθελα στον εισηγητή της Νέας Δημοκρατίας κ. Γεωργιάδη να πω να προσθέσει στις κοινοβουλευτικές του γνώσεις, μιας και απέκτησε κοινοβουλευτική εμπειρία από την εισήγηση του νομοσχεδίου αυτού, κάποια πράγματα. Ο κάθε Βουλευτής έχει δικαίωμα να ψηφίζει όποια τροπολογία θέλει, αλλά οι τροπολογίες που ψηφίζονται και προσμετρώνται μέσα στο Κοινοβούλιο είναι αυτές που αποφασίζει ο κάθε πολιτικός φορέας που βρίσκεται εδώ. 
      Έτσι, λοιπόν, εγώ μπορώ να έχω το δικαίωμα να ψηφίσω όποια τροπολογία θέλω, πράγμα που δεν σημαίνει ότι υπάρχει σύγχυση στο ποιες τροπολογίες θα ψηφίσει το ΠΑΣΟΚ.
      Θα ήθελα επίσης να αναφερθώ σε αυτά που είπε ο κύριος Υφυπουργός ως προς το θέμα του ξεπουλήματος από την Επιχείρηση Τουριστικής Ανάπτυξης ή παλαιότερα Επιχείρηση Τουριστικών Ακινήτων, δηλαδή ότι τα προμέτοχα δεν ξεπουλούν τίποτα. Έναντι μιας συγκεκριμένης αξίας βγάζεις προμέτοχα και καλείς τον κόσμο να αγοράσει. Την περιουσία την κρατάς εσύ. 
      Αντιθέτως με αυτό το οποίο κάνετε εσείς στο νομοσχέδιο…
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού):  Το εισπράττεις, όμως. 
      ΠΑΝΑΓΙΩΤΗΣ ΣΓΟΥΡΙΔΗΣ: Τότε φαίνεται ότι σας λείπουν γνώσεις οικονομίας και αυτό αποδείχθηκε με αυτά που είπατε περί της δημιουργικής λογιστικής, διότι αυτό που κάνετε στο νομοσχέδιο, για να επανέλθω, είναι ότι ενώ θα μπορούσατε να βάλετε στο άρθρο 4 παράγραφος 9 «αξιοποίηση», βάζετε «διάθεση». Τι αλλάζει; Αλλάξτε τη φράση. Το «διάθεση» ξέρετε τι σημαίνει; Πώληση.
      Άρα, λοιπόν, εσείς που κατηγορούσατε το ΠΑΣΟΚ για το ξεπούλημα των ασημικών της οικογένειας, έρχεστε με άρθρο στη Βουλή και νομιμοποιείτε τη διάθεση, την πώληση. 
      Όσο δε γι αυτά τα οποία αναφέρατε περί της δημιουργικής λογιστικής, θα σας πω ότι δεν υπάρχει καμία χώρα που μπήκε στο σκληρό πυρήνα της ΟΝΕ που να μην αξιοποίησε τη δημιουργική λογιστική. Το να προεισπράττεις δεν σημαίνει ότι υποθηκεύεις το μέλλον όταν το κάνεις για ένα συγκεκριμένο σκοπό. Δεν μπορεί ο κ. Αλογοσκούφης να μας λέει ότι από τη μια μεριά χρωστάμε και έχουμε μεγάλο δημόσιο χρέος και έλλειμμα και από την άλλη να λέει ότι η οικονομία είναι ισχυρή. Να μας πει τι έχει αποφασίσει να κάνει.
      Ως προς το θέμα της τουριστικής αξιοποίησης του ελληνικού δημοσίου, εμείς όπου οι φορείς συμφωνούσαν, προχώρησαμε.
Και παρ’ όλο που ο Υπουργός επισκέφτηκε το γκολφ της Ρόδου και οι φορείς συμφωνούν και υπάρχει επιχειρηματικό σχέδιο, εσείς δεν προχωρήσατε. Αντίθετα, στον Καϊάφα, που δεν υπήρχε συμφωνία των φορέων, παρέμεινε. 
      Ως προς το ζήτημα της πολυδιάσπασης που είχαμε εμείς –αντιθέτως εσείς κάνατε ένα συγκροτημένο φορέα για να μπορείτε να έχετε μία πολιτική στον τουρισμό- προηγουμένως μας είπατε ότι ο ΕΟΤ στην περιφέρεια θα εξυπηρετεί τους επιχειρηματίες. 
      Από την άλλη, την τουριστική πολιτική της περιφέρειας θα τη χαράσσει η περιφέρεια. Ουαί και αλίμονο! Αντί να δημιουργήσουμε one shop stop, δημιουργούμε δύο φορείς οι οποίοι αντικρούονται και συγχέονται.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Δεν καταλαβαίνετε! 
      ΠΑΝΑΓΙΩΤΗΣ ΣΓΟΥΡΙΔΗΣ: Εσείς το είπατε προηγουμένως! Είπατε ότι ο ΕΟΤ θα δημιουργήσει γραφεία στην περιφέρεια για να εξυπηρετεί τους επιχειρηματίες κτλ. Αλλά, την τουριστική πολιτική της περιφέρειας -έχοντας η περιφέρεια δική της πολιτική- θα τη χαράσσει η περιφέρεια. Αυτό είπατε! Διαβάστε τα Πρακτικά! 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Θα σας το πω πάλι! Θέλετε; 
      
      ΠΑΝΑΓΙΩΤΗΣ ΣΓΟΥΡΙΔΗΣ: Θα χαρώ πολύ να μου το πείτε. Θα χαρώ να μου πείτε και να μου εξηγήσετε…
      ΠΡΟΕΔΡΕΥΩΝ ( Σωτήρης Χατζηγάκης): Τελειώστε, κύριε συνάδελφε. 
      ΠΑΝΑΓΙΩΤΗΣ ΣΓΟΥΡΙΔΗΣ: Όταν η εξήγηση γίνεται στο Κοινοβούλιο, τότε είναι ερμηνευτική. 
      Έρχομαι τώρα στο ότι εμείς βουλιάξαμε τον τουρισμό. Θα σας πω το εξής.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
      ΠΑΝΑΓΙΩΤΗΣ ΣΓΟΥΡΙΔΗΣ: Του χρόνου ο τουρισμός θα είναι αυξημένος, όχι γιατί θα του δημιουργήσετε εσείς αυτήν την υπεραξία, αλλά γιατί πάντα έτσι είναι στην πρακτική. Όποια χώρα διοργανώνει Ολυμπιακούς Αγώνες, το κοινό το οποίο προσέρχεται στους Ολυμπιακούς Αγώνες είναι συγκεκριμένο. Δεν είναι κοινό που έρχεται για τουριστικούς προορισμούς, αλλά διαφημίζεται η χώρα και κατόπιν οι τουριστικοί προορισμοί ανοίγουν. 
      Επομένως, λοιπόν, μην προσπαθείτε εκ των υστέρων να εισπράξετε την υπεραξία αυτή. 
      ΠΡΟΕΔΡΕΥΩΝ ( Σωτήρης Χατζηγάκης): Κύριε συνάδελφε, ολοκληρώστε σας παρακαλώ. 
      ΠΑΝΑΓΙΩΤΗΣ ΣΓΟΥΡΙΔΗΣ: Μισό λεπτό, κύριε Πρόεδρε. 
      Τελειώνω με το θέμα των τροπολογιών. 
      ΠΡΟΕΔΡΕΥΩΝ (Σωτήρης Χατζηγάκης): Έχει περάσει πάνω από ένα λεπτό από το κανονικό. Εν πάση περιπτώσει, έχετε μισό λεπτό. Συνεχίστε. 
      ΠΑΝΑΓΙΩΤΗΣ ΣΓΟΥΡΙΔΗΣ: Όσον αφορά στο θέμα της παιδείας που είπατε ότι θα έπρεπε να αυτοκτονήσουμε, σας ερωτώ: Στο νομοσχέδιο υπογράφει η Υπουργός Παιδείας; Είναι τόσο εύκολο να πάρετε αρμοδιότητες από τον Υπουργό Παιδείας; Το ότι κατορθώσαμε εμείς να δημιουργήσουμε την τουριστική εκπαίδευση είναι άθλος και προσέξτε να μην τη  διαλύσετε! 
      Όσο δε για το ότι έχει δικαίωμα διαφήμισης, θα σας πω «ναι». θα πρέπει να έχει δικαίωμα διαφήμισης, αλλά αυτήν την τροπολογία την φέρνετε γιατί ένα έντυπο «Ελληνική Παραδοσιακή Κουζίνα» -με ένα πολύ σεμνό κείμενο μπροστά- το οποίο βγήκε από τον ΟΤΕΚ σε αντίτυπα για να μοιραστεί, το βάλατε στο αρχείο στα υπόγεια και τυπώσατε ξανά βιβλίο με τη φωτογραφία του Υπουργού και τα σχετικά. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Σγουρίδη, με μία φράση σας παρακαλώ! 
      ΠΑΝΑΓΙΩΤΗΣ ΣΓΟΥΡΙΔΗΣ: Αυτά πάτε να πληρώσετε! Κλείνω λέγοντας μία φράση. Αυτές οι τροπολογίες υποκρύπτουν συγκεκριμένες εξυπηρετήσεις, ενώ αντίθετα οι δύο τροπολογίες, οι με αριθμούς 154 και 155, είναι τροπολογίες που δεν υποκρύπτουν εξυπηρετήσεις και εμείς θα τις ψηφίσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      Μήπως ο κύριος Υπουργός θέλει να κάνει κάποια παρατήρηση;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Τι να πω; Πραγματικά, μένει κανείς άναυδος ακούγοντας πράγματα από ανθρώπους οι οποίοι τουλάχιστον έπρεπε με την μακροχρόνια παρουσία που έχουν στη Βουλή, να έχουν διαχωρίσει τη θεσμική λειτουργία του κράτους. 
      Πρώτα απ’ όλα, περιφερειακή πολιτική ασκείται από τις περιφέρειες της Ελλάδος σε όλα τα καθ’ ύλην αρμόδια Υπουργεία. Και για το Γεωργίας και για το Υγείας ασκείται μια περιφερειακή πολιτική. Αυτό είναι τελείως διαφορετικό με αυτό που κάνουμε εμείς. Σας είπα ότι ο ΕΟΤ είναι εκτελεστικός βραχίονας του Υπουργείου και έχει την αδειοδότηση, πιστοποίηση και τον έλεγχο. 
      ΠΑΝΑΓΙΩΤΗΣ ΣΓΟΥΡΙΔΗΣ: Δέχεστε διακοπή, κύριε Υπουργέ; Η Διεύθυνση Γεωργίας είναι στην περιφέρεια, είναι στη νομαρχία. Δεν υπάγεται στο Υπουργείο. Εσείς θα έχετε διευθύνσεις τουρισμού στις νομαρχίες και στις περιφέρειες; Πείτε το! 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Ακούστε! Για να σας δώσω να καταλάβετε, αυτές οι περιφερειακές υπηρεσίες τουρισμού έχουμε πρόθεση να επεκταθούν και στις πρωτεύουσες των νομών και σε όλες τις τουριστικές περιοχές, όπως προβλέπεται στο νομοσχέδιο, έτσι ώστε να μην γίνεται αυτό που λέτε εσείς, δηλαδή το ταξίδι της Οδύσσειας, που είναι πιο εύκολο να πάει στη Θεσσαλονίκη από ό,τι στη Μυτιλήνη. Αυτό προσφέρατε εσείς στους τουριστικούς φορείς! 
      Αφήστε τώρα να κάνουμε και εμείς την πολιτική μας και στο τέλος να μας πουν  –ήδη μας έχουν πει, ήδη γίνονται χαράς ευαγγέλια- γι’ αυτήν τη ρύθμισή μας. 
      Εν πάση περιπτώσει, ακούστε αυτούς για τους οποίους υποτίθεται ότι παράγεται τουριστική πολιτική. Γι’ αυτούς παράγεται η τουριστική πολιτική, δεν παράγεται για τον αέρα. Οι αποδέκτες της είναι οι τουριστικοί φορείς. Ρωτήστε τους, καλύτερα είναι τώρα ή πριν, όπως το κάναμε εμείς; Θα σας πουν αυτοί, αφού δεν καταλαβαίνετε. Θα καταλάβετε από αυτούς. 
      Όσον αφορά στις τροπολογίες, δεν βλέπετε, κύριοι συνάδελφοι, ότι οι τροπολογίες αυτές, πέραν της τυπολατρίας που ειπώθηκε εδώ μέσα, διορθώνουν ζητήματα τα οποία εσείς έχετε την αποκλειστική ευθύνη;
      Ψηφίσατε επιδότηση 3000 ευρώ στα καταλύματα β’ και γ’ κατηγορίας Αθηνών και των γύρω νομών λόγω Ολυμπιακών Αγώνων. Ενάμιση χρόνο την είχατε ψηφίσει και δεν είχατε βάλει στον προϋπολογισμό το κονδύλι. Ξέρετε πότε το ανακαλύψαμε; Πρόσφατα. Καλά, τέτοια τουριστική πολιτική κάνατε; Φέρνουμε λοιπόν τροπολογία για να προλάβουμε, γιατί δεν πήραν τις προκαταβολές οι άνθρωποι, ώστε να μην εκτεθεί η πολιτεία, γιατί εμείς θεωρούμε ότι το κράτος έχει συνέχεια. Τι να λέμε; 
      Να μιλήσουμε για τις άλλες τροπολογίες, ότι χρόνια ολόκληρα επειδή δεν ενδιαφερόταν γιατί δεν υπήρχε Υπουργός, δεν μπορούσε να κάνει ο ΕΟΤ  δημοσιεύσεις στις προκηρύξεις των έργων του; Αυτές είναι οι καταχρηστικές τροπολογίες ή για την εκπαίδευση και τις υποτροφίες που δίνουμε; Πού είναι οι καταχρηστικές τροπολογίες; Προβλήματα της δικής σας ανυπαρξίας τουριστικής πολιτικής επιλύουμε. Αυτή είναι η αλήθεια.
      Βέβαια να πω το εξής: Εμείς κάνουμε μια προσπάθεια στο Υπουργείο και την κάνουμε με σύνεση, με πάρα πολύ δουλειά. Θεωρούμε ότι του χρόνου θα είναι άλλη η πορεία του τουρισμού, με έγκαιρη διαφήμιση, με άλλο δημιουργικό, με άλλο λογότυπο. Επιτέλους να βάλουμε τη χώρα σε μια τουριστική τροχιά τέτοια που της αξίζει με τα συγκριτικά πλεονεκτήματα που έχει. Κρίνετέ μας εκ του αποτελέσματος. Εκ του αποτελέσματος έχετε κριθεί. Βοηθείστε εν πάση περιπτώσει επειδή ο τουρισμός είναι εθνική υπόθεση, να προχωρήσουμε στην ανασυγκρότηση του Υπουργείου Τουρισμού και από εκεί και πέρα η τουριστική μας πολιτική θα είναι αυτή που θα κριθεί. Εδώ είμαστε και για να απολογηθούμε, εδώ είμαστε για να διορθώσουμε. 
      Κλείνοντας -επειδή είχατε δίκιο σε αυτό που είπατε για την τροπολογία με αριθμό 151- θέλω να πω ότι είναι όντως η παράγραφος 1 του άρθρου 38. Παρακαλώ, κύριε Πρόεδρε, για να λειτουργήσει όπως την κατέθεσε ο κύριος συνάδελφος, να προστεθεί στο τέλος: «Με απόφαση του Υπουργού Τουριστικής Ανάπτυξης καθορίζονται θέματα σχετικά με τη λειτουργία της Επιτροπής». Είναι τυπικό. Είναι μια Επιτροπή που από 13μελής γίνεται 9μελής για να λειτουργήσει. Είναι, όπως ήταν και ο προηγούμενος νόμος. Διαβάστε τον και θα δείτε. Με κοινή απόφαση των Υπουργών Οικονομίας και Οικονομικών και Τουριστικής Ανάπτυξης καθορίζεται η αποζημίωση των μελών, των εισηγητών και του Γραμματέα της Επιτροπής. Είναι το τυπικό, για να κλείσει η τροπολογία αυτή. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν υπάρχει άλλος ομιλητής. 
      Κηρύσσεται περαιωμένη η συζήτηση επί της ενότητας των άρθρων 5 έως 8 και θα γίνει η ψήφισή τους χωριστά. 
      Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Τμήμα: Γίνεται δεκτό το άρθρο 6, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 7, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το άρθρο 7 έγινε δεκτό, ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό και συμπληρώθηκε με τις υπ’ αριθμόν με γενικό αριθμό 149 και ειδικό αριθμό 1 στις 16-9-2004, με γενικό αριθμό 150 και ειδικό αριθμό 2 στις 16.9.2004, με γενικό αριθμό 151 και ειδικό αριθμό 3 στις 16-9-2004, όπως τροποποιήθηκε, με γενικό αριθμό 153 και ειδικό αριθμό 5 στις 16-9-2004, με γενικό αριθμό 154 και ειδικό αριθμό 6 στις 16.9.2004 και με γενικό αριθμό 155 και ειδικό αριθμό 7 και 16.9.2004 τροπολογίες;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το άρθρο 8 έγινε δεκτό, όπως τροποποιήθηκε από τον κύριο Υπουργό και συμπληρώθηκε με τις υπ’ αριθμόν: με γενικό αριθμό 149 και ειδικό αριθμό 1 στις 16-9-2004, με γενικό αριθμό 150 και ειδικό αριθμό 2 στις 16.9.2004, με γενικό αριθμό 151 και ειδικό αριθμό 3 στις 16-9-2004, όπως τροποποιήθηκε, με γενικό αριθμό 153 και ειδικό αριθμό 5 στις 16-9-2004, με γενικό αριθμό 154 και ειδικό αριθμό 6 στις 16.9.2004 και με γενικό αριθμό 155 και ειδικό αριθμό 7 στις 16.9.2004 τροπολογίες, κατά πλειοψηφία.
      Εισερχόμαστε τώρα, κυρίες και κύριοι συνάδελφοι, στη συζήτηση της τροπολογίας με αριθμό 156/8/17-9-2004 των Υπουργών κυρίων Παυλόπουλου, Αλογοσκούφη, Αβραμόπουλου και Λιάπη. Η τροπολογία αυτή αφορά στην τροποποίηση του Κώδικα Αεροπορικού Δικαίου και κωδικοποίηση διατάξεων που αναφέρονται σε θέματα πτητικής ασφάλειας. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι τυπική τροπολογία, ας μην αγορεύσουμε τώρα. 
      ΠΡΟΕΔΡΕΥΩΝ (Σωτήρης Χατζηγάκης): Θέλει κάποιος εκ των κυρίων συναδέλφων να πάρει το λόγο;. 
      ΕΜΜΑΝΟΥΗΛ ΣΤΡΑΤΑΚΗΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Στρατάκη, έχετε το λόγο. 
      ΕΜΜΑΝΟΥΛΗΛ ΣΤΡΑΤΑΚΗΣ: Έγινε προηγουμένως κάποια συζήτηση εν απουσία βέβαια, του κυρίου Υφυπουργού Μεταφορών και Επικοινωνιών, για τη συγκεκριμένη τροπολογία. 
      Εκείνο που εγώ θέλω να επισημάνω, που θεωρώ ότι είναι σημαντικό -διότι τα άλλα είναι τυπικά και προβλέπονται και είναι υποχρεωτικό ακριβώς να διατυπωθούν, όπως προβλέπουν οι διεθνείς συμβάσεις- είναι ότι το καινούργιο προεδρικό διάταγμα που θέλουν να κάνουν δημιουργεί εμπλοκές σε σχέση με το προηγούμενο προεδρικό διάταγμα 57. Δικαίωμα της Κυβέρνησης είναι να θελήσει να κάνει ότι θέλει, αλλά πρέπει να λάβει υπόψη της ότι για να λειτουργήσει σωστά και να μπορεί να έχει εκείνη την ευθύνη των αποφάσεων, θα πρέπει να καταργήσει το προηγούμενο προεδρικό διάταγμα το 57. Διότι, εάν δεν το καταργήσει αυτό υπάρχει εμπλοκή, υπάρχουν πολλές αρμοδιότητες που εμπλέκονται και υπάρχουν διατάξεις που θα εφαρμόζονται και από τις υπηρεσίες και από την πολιτική ηγεσία και θα δημιουργηθούν πολύ περισσότερα προβλήματα από ό,τι ενδεχομένως υπάρχουν αυτήν τη στιγμή. 
      Εγώ χαίρομαι βέβαια, που γίνονται αποδεκτά κάποια πράγματα παρά τα όσα είχαν λεχθεί στη συζήτηση που έγινε στην αρμόδια Επιτροπή Άμυνας και Εξωτερικών Υποθέσεων σε σχέση με τον εναέριο χώρο και την αποδοχή σήμερα αυτών των διατάξεων και των ρυθμίσεων, αλλά με αυτήν την προειδοποίηση στο Υπουργείο, ότι εάν δεν καταργήσει το διάταγμα 57, θα αντιμετωπίσει στη συνέχεια μεγάλα προβλήματα. 
      ΠΡΟΕΔΡΕΥΩΝ (Σωτήρης Χατζηγάκης): Η κυρία Ελπίδα Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, συμφωνούμε και εμείς με αυτήν την τροπολογία, με την μετατροπή της Υπηρεσίας Πολιτικής Αεροπορίας στην Α΄ κατηγορία. Απλώς, θα θέλαμε να θέσουμε δύο τρία ζητήματα ως ερωτήματα και να παρθούν υπόψη. 
      Τι προηγήθηκε σε όλη αυτήν τη διαδικασία μ΄ αυτήν την επιτροπή; Μήπως θα μπορούσε να είχε γίνει με πιο απλό τρόπο και να μην χρειαζόταν να υπάρχει ολόκληρη αυτή η ομάδα εργασίας, η οποία ακριβοπληρώθηκε κιόλας.
      Τώρα για το ζήτημα των επιθεωρητών. Υπάρχει το ζήτημα με τους αλλοδαπούς εργαζόμενους. Εμείς βέβαια δεν έχουμε κανένα πρόβλημα, ούτε κάποια ξενοφοβία, αλλά θέτουμε αυτό το ζήτημα να το πάρει υπόψη της η Κυβέρνηση, ώστε να χαράξει μία γραμμή, μία πολιτική για να αντιμετωπιστεί αυτό το πρόβλημα τα επόμενα χρόνια με προσωπικό που θα είναι Έλληνες. Είναι πολύ ευαίσθητα τα ζητήματα της ασφάλειας και νομίζω ότι αυτό θα πρέπει να το δει στην πορεία. 
      Εμείς θα το ψηφίσουμε. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Πραγματικά, κύριε Πρόεδρε, δεν θα είχαμε αντίρρηση να ψηφίσουμε την τροπολογία αυτή, αλλά η ύπαρξη ενός προηγούμενου προεδρικού διατάγματος με το προεδρικό διάταγμα που θα εκδοθεί θα δημιουργήσει σύγχυση. Νομίζω ότι θα πρέπει να μπει μία απλή φράση, ότι καταργούνται οι προηγούμενες διατάξεις. Εμείς δεν έχουμε καμία άλλη αντίρρηση και ψηφίζουμε την τροπολογία. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν έχει πρόβλημα.
      ΠΡΟΕΔΡΕΥΩΝ (Σωτήρης Χατζηγάκης): Θέλετε να απαντήσετε, κύριε Υπουργέ;
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ναι, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πρώτα από όλα θα ήθελα να απαντήσω στην κυρία συνάδελφο. Η επιτροπή ήταν αναγκαία, διότι εδώ επρόκειτο περί ενσωματώσεως οδηγιών, τεύχη ολόκληρα. Δεν εννοούμε κάτι που θα μπορούσαμε να γράψουμε με μία γραφή. Αυτό είναι συμμόρφωση. Με άλλα λόγια η Υπηρεσίας Πολιτικής Αεροπορίας έχει υποβιβαστεί στη δεύτερη κατηγορία είναι μαζί με αφρικανικές χώρες. Στην Ευρώπη άλλη μία χώρα είναι στη Β΄ κατηγορία. Αμέσως μόλις αναλάβαμε –ήταν στη δική μου ευθύνη- έπρεπε να την επαναφέρουμε στην πρώτη. Και ξέρετε τι συνέπειες έχει να είναι  στην πρώτη κατηγορία η Υπηρεσία Πολιτικής Αεροπορίας; Εάν θέλουμε, παραδείγματος χάρη, να κάνουμε μια στρατηγική συμμαχία, δεν μπορούμε να την κάνουμε με καμία από τις γνωστές ευρωπαϊκές εταιρείες, π.χ. την «BΕA», την «AIR FRANCE» και όλες αυτές, διότι αυτές είναι πρώτης κατηγορίας και εμείς είμαστε δεύτερης. 
      Ήταν, λοιπόν, επείγον να γίνει αυτό. Ήδη, το Σάββατο στον Καναδά υπάρχει η γενική συνέλευση του «ICAO» και θα μετάσχει εκεί η ελληνική Κυβέρνηση. Βιαζόμαστε, λοιπόν, να τελειώσουμε αυτή την εκκρεμότητα. Έπρεπε να γίνει αυτή η παρέμβαση. Φαντάζομαι ότι δίνω απάντηση στην παρατήρησή σας. 
      Όσον αφορά στις παρατηρήσεις των δύο εκλεκτών συναδέλφων από το ΠΑΣΟΚ, θα ήθελα να πω το εξής: Αυτή η διατύπωση είναι  σύμφωνη με εκείνες των αρμοδίων οργανώσεων του εξωτερικού και κυρίως της «ICAO». Την ζητούν. Το προεδρικό διάταγμα δημιουργεί εμπλοκές. Εμείς τροποποιούμε μερικές διατάξεις. Και εν πάση περιπτώσει, εάν ζητηθεί, προκειμένου να ενσωματωθούν όλα αυτά, και κάτι επιπλέον, θα το κάνουμε. Είναι εντελώς τυπικό και παρακαλώ να γίνει δεκτό. Και επί της ουσίας νομίζω ότι δεν υπάρχει αντίρρηση. 
      ΠΑΝΑΓΙΩΤΗΣ ΣΓΟΥΡΙΔΗΣ: Το ψηφίζουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Δεν υπάρχει άλλος ομιλητής. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θέλω να επιμείνω στην άποψή μου να καταργήσετε το προεδρικό διάταγμα 57. Αυτό νομίζω ότι είναι πολύ σημαντικό και θα το δει η Κυβέρνηση ότι την εξυπηρετεί. 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της τροπολογίας με γενικό αριθμό 156 και ειδικό 8.
      Ερωτάται το Τμήμα: Γίνεται δεκτή η τροπολογία με γενικό αριθμό 156 και ειδικό 8;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 156 και ειδικό 8 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελευτίου άρθρου του νομοσχεδίου.
      Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το ακροτελεύτιο άρθρο έγινε δεκτό ομοφώνως.
      Συνεπώς, το νομοσχέδιο του Υπουργείου Τουριστικής Ανάπτυξης: «Αρμοδιότητες του Υπουργείου Τουριστικής Ανάπτυξης και θέματα τουρισμού» έγινε δεκτό κατ’ αρχήν και κατ’  άρθρο και η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 14.11΄, λύεται η συνεδρίαση για την Τρίτη 28 Σεπτεμβρίου 2004 και ώρα 18.30΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      
      Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ



1
Συνεδρίαση 23-9-04                 σελ     

