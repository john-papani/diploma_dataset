

ΣΥΝΕΔΡΙΑΣΗ ΡΝΑ' 
Δευτέρα 2 Απριλίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
θΕΜΑΤΑ


Α. ΕΙΔΙΚΑ
1. Επικύρωση Πρακτικών,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου αναφορών και ερωτήσεων της Τρίτης 3
Απριλίου 2001,
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων: i) σχετικά με τη λειτουργία του Βρεφονηπιακύ Σταθμού της Εργατικής Εστίας Ηγουμενίτσας,
ii) σχετικά με την υλοποίηση του προγράμματος για τους ανέργους του
νομού Λάρισας,
β) Προς τον Υπουργό Γεωργίας, σχετικα με τη λήψη μέτρων προστασίας
του εισοδήματοςτων καπνοπαραγωγών,
Συζήτηση επερώτησης προς τον Υπουργό Εξωτερικών και Εσωτερικών Δημόσιας Διοίκησης και Αποκέντρωσης, σχετικά με την επίλυση των προβλημάτων που αντιμετωπίζουν οι παλιννοστούντες,
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε.,
ΖΩΗΣ Χ.,
ΜΠΕΖΑΣ Α.,
ΠΡΩΤΟΠΑΠΑΣ Χ.,
ΤΣΕΡΤΙΚΙΔΗΣ Π.,
Β. Επί της επερώτησης:
ΑΚΡΙΒΑΚΗΣ Α.,
ΚΑΙΣΕΡΛΗΣ Κ.,
ΚΑΤΣΙΓΙΑΝΝΗΣ Α.,
ΝΙΩΤΗΣ Γ.,
ΠΑΠΑΔΟΠΟΥΛΟΣ Μ.,
ΠΟΛΥΔΩΡΑΣ Β.,
ΣΚΥΛΛΑΚΟΣ Α.,
ΣΤΥΛΙΑΝΙΔΗΣ Ε.,
ΦΟΥΝΤΟΥΚΙΔΟΥ Π.,
ΧΑΙΤΙΔΗΣ Ε.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΝΑ'
Δευτέρα 2 Απριλίου 2001
-----------

Αθήνα, σήμερα στις 2 Απριλίου 2001, ημέρα Δευτέρα και ώρα 18.15'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Αντώνιο Μπέζα, Βουλευτή
Θεσπρωτίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα αναγνωσθεί το δελτίο των αναφορών και ερωτήσεων της Τρίτης 3 Απριλίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής)
1. Η με αριθμό 5956/22-2-2001 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας-Πρόνοιας, σχετικώς με τη λήψη μέτρων για την εύρυθμη λειτουργία του Πανεπιστημιακού Νοσοκομείου Ηρακλείου.
2. Η με αριθμό 6066/28-2-2001 ερώτηση του Βουλευτή της Νέας
Δημοκρατίας κ. Γεωργίου Καλαντζή προς τον Υπουργό Υγείας-Πρόνοιας, σχετικώς με την επίλυση του προβλήματος της μεταφοράς ασθενών από τη νήσο Θάσο, στα Νοσοκομεία Καβάλας και Θεσσαλονίκης.
3. Η με αριθμό 5725/14-2-2001 ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό 
Δικαιοσύνης, σχετικώς με τις προθέσεις της Κυβέρνησης να αποκαταστήσει τα θύματα της Γερμανικής Κατοχής.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής)
1. Η με αριθμό 4456/6-12-2000 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας-Πρόνοιας, σχετικώς με τις προθέσεις της Κυβέρνησης να επαναθέσει προς οριστική λύση, στα Ευρωπαϊκά όργανα, το πρόβλημα λειτουργίας του πυρηνικού εργοστασίου στο Κοσλοντούϊ της Βουλγαρίας.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 805/28-3-2001 επίκαιρη ερώτηση του Βουλευτή του
Πανελληνίου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Γεωργίας, σχετικώς με την άρνηση της Αγροτικής Τράπεζας να χορηγήσει καλλιεργητικά δάνεια σε αγρότες καλλιεργητές εκτάσεων, οι οποίες προέρχονται από παραχωρητήρια του κράτους, διαγράφεται λόγω κωλύματος του ερωτώντος κυρίου Βουλευτού.
Η τρίτη με αριθμό 788/28-3-2001 επίκαιρη ερώτηση της Βουλευτού του Κομμουνιστικού Κόμματος Ελλάδος κας Λιάνας Κανέλλη προς τον Υπουργό Εμπορικής Ναυτιλίας, σχετικώς με τη ληψη μέτρων για την αναβάθμιση της ναυτικής εκπαίδευσης κλπ., επίσης διαγράφεται λόγω κωλύματος της ερωτώσης κυρίας Βουλευτού.
Δεύτερη είναι η με αριθμό 792/28-3-2001 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία του Βρεφονηπιακού Σταθμού της Εργατικής Εστίας Ηγουμενίτσας.
Η επίκαιρη ερώτηση του κ. Μπέζα έχει ως εξής:
"Ο βρεφονηπιακός σταθμός του Οργανισμού Εργατικής Εστίας στην
Ηγουμενίτσα λειτούργησε τις δύο προηγούμενες περιόδος 1998-1999 και 1999-2000 με εποχιακό προσωπικό και παρά τις σημαντικές ελλείψεις προσέφερε ανακούφιση στο οξύτατο πρόβλημα που υπάρχει λόγω της μεγάλης συγκέντρωσης πληθυσμού τα τελευταία χρόνια στην Ηγουμενίτσα.
Ο Βρεφονηπιακός Σταθμός παραμένει σήμερα κλειστός, χωρίς να έχει
λειτουργήσει καθόλου την περίοδο 2000-2001. Και αυτό συμβαίνει παρ' ότι ο Οργανισμός Εργατικής Εστίας το Μάιο του 2000 είχε γνωστοποιήσει την πρόθεσή του να προβεί σε προσλήψεις μόνιμου προσωπικού, τον περασμένο Ιούνιο είχε ανακοινώσει τα ονόματα των παιδιών που εγγράφονται στη νέα σχολική χρονιά και τον Αύγουστο προκήρυξε θέσεις νηπιαγωγού, βρεφονηπιοκόμων και βοηθητικού προσωπικού.
Από το Σεπτέμβριο του 2000 έως και σήμερα ο Οργανισμός μεταθέτει με
διάφορες δικαιολογίες συνεχώς την έναρξη λειτουργίας του Σταθμού τηρώντας μια στάση που αγγίζει τα όρια πλέον του εμπαιγμού.
Επειδή πρόκειται για πρόβλημα που έχει δημιουργήσει αναστάτωση στην
τοπική κοινωνία της Ηγουμενίτσας και η στάση του Οργανισμού προκαλεί εύλογα ερωτήματα ως προς τη μέριμνα της πολιτείας για τα παιδιά των εργαζομένων.
Ερωτάται ο κύριος Υπουργός Εργασίας και Κοινωνικών Ασφαλίσεων:
Πότε θα ξεκινήσει η λειτουργία του Βρεφονηπιακού Σταθμού της
Ηγουμενίτσας και για ποιους λόγους δεν έχει λειτουργήσει ακόμα για την περίοδο 2000-2001;"
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, το Υπουργείο Εργασίας και η Εργατική Εστία εγκαίρως έχουν
προχωρήσει την προκήρυξη θέσεων νηπιαγωγού, βρεφονηπιοκόμου και βοηθητικού προσωπικού για το Βρεφονηπιακό Σταθμό της Ηγουμενίτσας αλλά και για άλλες πόλεις. Δυστυχώς το ΑΣΕΠ μας έδωσε αρχικώς τρεις βρεφονηπιοκόμους και η απόφαση διορισμού έχει παρθεί από τις 26/3/2001, έχει δε σταλεί για δημοσίευση στο φύλλο Εφημερίδας της Κυβερνήσεως και αυτό με μεγάλη καθυστέρηση. Δεν έχει δώσει δε ακόμη το ΑΣΕΠ τα αποτελέσματα για το βοηθητικό προσωπικό. Προσωπικώς έχω πάρει εγώ δέκα φορές και φαντάζομαι ότι η κα Σπηλιοπούλου εγγράφως ή προσωπικώς θα έχει πάρει πολύ περισσότερες φορές. Η διαδικασία που υπάρχει στο ΑΣΕΠ μας έδωσε τους βρεφονηπιοκόμους πριν από ελάχιστο χρονικό διάστημα και το βοηθητικό προσωπικό δεν μας το έχει δώσει ακόμα. Μας πηγαίνουν κυριολεκτικά από μέρα σε μέρα. Αυτή είναι η πραγματικότητα. 'Εχω ενημερώσει και τα αρμόδια Υπουργεία και περιμένουμε να τελειώσει το θέμα. 
Επαναλαμβάνω ότι όσον αφορά τους τρεις βρεφονηπιοκόμους τους
επιτυχόντες, δηλαδή την κα Στεργίου, την κα Σούκα και την κα Κακαλιάφτη, έχει σταλεί για δημοσίευση στο ΦΕΚ ο διορισμός τους και για το βοηθητικό προσωπικό είμαστε στην πίεση στο ΑΣΕΠ.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, ο Βρεφονηπιακός Σταθμός Ηγουμενίτσας κατασκευάστηκε σε οικόπεδο το οποίο παραχώρησε ο Δήμος Ηγουμενίτσας και η κατασκευή του πραγματικά ήρθε να ανακουφίσει το οξύτατο πρόβλημα το οποίο αντιμετωπίζει η Ηγουμενίτσα τα τελευταία χρόνια από τη μεγάλη συγκέντρωση πληθυσμού και δραστηριοτήτων που παρατηρείται εκεί.
Ο Βρεφονηπιακός Σταθμός λειτούργησε τις δύο προηγούμενες περιόδους,
το 1998-1999 και 1999-2000, όπως αναφέρω και στην επίκαιρη ερώτησή μου με εποχιακό προσωπικό, γιατί ο Οργανισμός δεν μερίμνησε να προβεί στην πρόσληψη μόνιμου προσωπικού και με πάρα πολλά προβλήματα λειτουργικά τα οποία οφείλονταν και στο γεγονός ότι δεν υπήρχε επαρκής αριθμός προσωπικού αλλά δεν υπήρχαν και ανάλογες ειδικότητες.
Είναι χαρακτηριστικό ότι από τα εκατόν δέκα άτομα δυναμικό που έχει δυνατότητα να φιλοξενήσει ο Βρεφονηπιακός Σταθμός τις δύο προηγούμενες περιόδους φιλοξενήθηκαν μόνο πενήντα πέντε βρέφη και νήπια. Πρέπει να σημειώσουμε ότι είναι ο μόνος βρεφονηπιακός σταθμός σε ολόκληρη τη Θεσπρωτία.
Τον Ιούνιο του 2000 ο Οργανισμός δέχθηκε εγγραφές νέων παιδιών. Τον Ιούλιο του 2000 ανακοίνωσε τα ονόματα των παιδιών που θα εγγραφούν στην επόμενη σχολική περίοδο. Και εδώ γεννάται το εύλογο ερωτηματικό πώς από τη μια μεριά ο Οργανισμός προχώρησε σε διαδικασίες πρόσληψης ενώ ήξερε ότι οι διαδικασίες αυτές είναι χρονοβόρες, ενώ από την άλλη μεριά διαβεβαίωνε τους εργαζόμενους γονείς στην Ηγουμενίτσα ότι ο Βρεφονηπιακός Σταθμός θα λειτουργήσει εντός Σεπτεμβρίου. Μάλιστα από κάποια στιγμή και έπειτα οι υπεύθυνοι του Οργανισμού δήλωναν μετά τις συνεχείς διαμαρτυρίες των γονέων ότι θα λειτουργήσουν εντός του 2000 το Βρεφονηπιακό με πρόσληψη προσωπικού μέσω του ΟΑΕΔ και του προγράμματος "STAGE", ενώ πολύ καλά γνωρίζετε ότι αυτό είναι αδύνατο αν δεν υπάρχει μόνιμο προσωπικό. 
Επομένως θα έλεγα, κύριε Υφυπουργέ, ότι η στάση αυτή του σταθμού
απέναντι στους εργαζόμενους γονείς της Ηγουμενίτσας αγγίζει πραγματικά το όριο του εμπαιγμού. Αυτό είναι το κοινωνικό κράτος που ασχολείται με τα καθημερινά προβλήματα των πολιτών; Και δεν μπορούν να υπάρξουν δικαιολογίες για καθυστερήσεις στο ΑΣΕΠ, διότι γνωρίζατε ότι θα υπήρχαν καθυστερήσεις και έπρεπε να προβλέψετε εποχιακό προσωπικό.
Επομένως δύο πράγματα συμβαίνουν: 'Η δεν μπορείτε να συντονιστείτε μεταξύ σας ή ακολουθείτε μια τέτοια ανάλγητη συμπεριφορά απέναντι στους εργαζόμενους και οφείλετε, νομίζω, σ' αυτήν την Αίθουσα να καθορίσετε επακριβώς το χρόνο που θα λειτουργήσει ο Βρεφονηπιακός Σταθμός της Ηγουμενίτσας.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, φοβάμαι ότι ορισμένες φορές από πλευράς του κόμματος της Αξιωματικής Αντιπολίτευσης περισσεύει η υποκρισία.
Πριν από τρεις μήνες οι Βουλευτές του κόμματος της Αξιωματικής Αντιπολίτευσης, μεταξύ των οποίων και ο κ. Μπέζας, αρνήθηκαν να ψηφίσουν την επέκταση των βρεφονηπιακών σταθμών της Εργατικής Εστίας με διάφορες
προφάσεις. Σήμερα ξαφνικά, διαγράφοντας τις πράξεις τους και τη συγκεκριμένη στάση τους, σαν να μη συμβαίνει τίποτα, έρχεται και λέει πόσο καλός είναι ο Βρεφονηπιακός Σταθμός της Εργατικής Εστίας, πόσο απαραίτητος είναι και πόσο καλά έπρεπε να γίνουν όλα.
Χαίρομαι γιατί αποκαλύπτεται για μια ακόμα φορά κατ' αρχήν ότι το κόμμα της Αξιωματικής Αντιπολίτευσης τηρεί μια στάση ανάλογα με την περίπτωση και ανάλογα με το αν προσδοκά να κερδίσει κάποια οφέλη κάποια συγκεκριμένη χρονική στιγμή. Μόλις το Νοέμβριο, κατά τη διάρκεια της συζήτησης του εργασικού νομοσχεδίου, είχαμε την ευκαιρία της συζήτησης γύρω από τους βρεφονηπιακούς σταθμούς της Εστίας και ήταν παντελώς αρνητική η στάση του κόμματος αυτού. 'Οσον αφορά το συγκεκριμένο θέμα της Ηγουμενίτσας, θέλω να τονίσω ότι ουδεμία πρόθεση εμπαιγμού υπήρχε. Εγκαίρως έγινε η διαδικασία της προκύρηξης. Εγκαίρως έγιναν όλες οι σχετικές ενέργειες.
Και όπως θα έπρεπε να ξέρει ο κύριος συνάδελφος, όταν είναι να βγει η απόφαση του ΑΣΕΠ ή να γίνει διαγωνισμός του ΑΣΕΠ για ορισμένες κατηγορίες προσωπικού, δεν δίδεται έγκριση για εποχιακό προσωπικό. Σε καμία στιγμή δεν δηλώθηκε ότι θα καλυφθεί με "STAGE" διότι αυτό θα ήταν παράνομο και δεν θα μπορούσε να γίνει. Δεν ξέρω αν το είπε κάποιος υπάλληλος κάπου, αλλά σε καμία περίπτωση δεν έγινε τέτοια δήλωση απ' τον Οργανισμό. 
Βεβαίως αυτήν τη στιγμή υπάρχουν οι τρεις βρεφονηπιοκόμοι. 
Περιμένουμε και το βοηθητικό προσωπικό. Αν με ρωτάτε να πω αν υπάρχει καθυστέρηση, βεβαίως και υπάρχει και είναι μεγάλη. Ο ίδιος πήρα τον κ. Παπαδάκη από τον Οκτώβριο, ο οποίος με διαβεβαίωσε ότι πολύ σύντομα θα γίνουν οι σχετικές προσλήψεις και θα βγουν τα αποτελέσματα. 'Εχουμε πάρει πολλές φορές από τότε. Δεν είναι όμως κυβερνητικό όργανο, όπως ξέρετε, το ΑΣΕΠ, για να υπάγεται σε άλλης μορφής παρεμβάσεις.
Είμαστε λοιπόν κι εμείς υποχρεωμένοι να περιμένουμε τις διαδικασίες. Τίθεται αντικειμενικά ζήτημα -για μένα τίθεται- αλλά αυτό είναι μία άλλη συζήτηση. Δεν έχει να κάνει με προθέσεις κανενός, ιδιαίτερα για την Ηγουμενίτσα.
ΠΡΟΕΔΡΟΣ (Απόστολος Κακλαμάνης): Επίκαιρες ερωτήσεις δευτέρου κύκλου: Πρώτη είναι η υπ' αριθμόν 800/28-3-2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Παντελή Τσερτικίδη προς τον Υπουργό Γεωργίας, σχετικώς με τη λήψη μέτρων προστασίας του εισοδήματος των καπνοπαραγωγών, κλπ.
Η επίκαιρη ερώτηση του κ. Τσερτικίδη έχει ως εξής:
"Οι καπνοπαραγωγοί του Νομού Πιερίας αυτήν την περίοδο είναι
ανάστατοι. Οι τιμές που προσφέρονται σ' αυτούς από το καπνεμπόριο είναι χαμηλότερες σε σχέση με τις περσινές τιμές, ενώ η ποιότητα του καπνού είναι καλύτερη.
Είναι άδικο για την ποικιλία Κατερίνης, ανατολικού τύπου, που έχει μεγάλη ζήτηση στην παγκόσμια αγορά κάθε χρόνο να έχει πτωτική πορεία η τιμή της.
Αυτό κυρίως οφείλεται: Αφ' ενός στο ότι το καπνεμπόριο δεν κάθεται στο τραπέζι των διαπραγματεύσεων έγκαιρα με τους καπνοπαραγωγούς, με αποτέλεσμα η τακτική αυτή να εξαντλεί το χρόνο διαπραγμάτευσης υποχρεώοντάς τους τελικά να δέχονται τις τιμές που επιβάλλουν οι έμποροι, διότι τυχόν άρνησή τους να υπογράψουν συμβόλαιο καλλιέργειας μέχρι της 30η Μαϊου εκάστου έτους θα σήμαινε μείωση της επιδότησης σύμφωνα με τον κανονισμό 2848/98 της Ευρωπαϊκής 'Ενωσης.
Και αφ' ετέρου στη μη σωστή εφαρμογή των κοινοτικών κανονισμών, η
οποία δίνει τη δυνατότητα στους καπνεμπόρους να επιβάλλουν ανορθόδοξες μεθόδους στις εμπορικές τιμές και στην ποιοτική σύνθεση των καπνών, με αποτέλεσμα ένα μεγάλο μέρος που αφορά τη μεταβλητή επιδότηση να κατανέμεται κατά βούληση των καπνεμπόρων.
Ερωτάται ο κύριος Υπουργός:
Τι μέτρα θα πάρει το Υπουργείο Γεωργίας, ώστε να μην αδικούνται οι
καπνοπαραγωγοί;
Θα εφαρμοστούν οι κοινοτικοί κανονισμοί και θα δίνεται η εμπορική αξία του καπνού στα Αναγνωσμένα Κέντρα Αγορών και όχι ανεξέλεγκτα από τους καπνεμπόρους στις αποθήκες των παραγωγών;"
Το λόγο έχει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριοι συνάδελφοι, οι τιμές αγοράς των καπνών που καταβάλλονται στους καπνοπαραγωγούς από τους μεταποιητές είναι συνάρτηση των συμβατικών τιμών
που συμφωνούνται κατά την περίοδο υπογραφής των συμβολαίων μεταξύ ομάδων παραγωγών και καπνεμπορίου και συμπληρώνεται από την ποιοτική κατάταξη που υπάρχει κατά την προσκόμιση του καπνού στα αναγνωρισμένα κέντρα αγοράς.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η ποιοτική εκτίμηση των καπνών με βάση τον κανονισμό 2848/98 γίνεται κατά τη στιγμή της παράδοσης από κοινού από το μεταποιητή και τον παραγωγό ή εκπρόσωπο της ομάδας παραγωγών που ανήκει. Σε περίπτωση που ο παραγωγός διαφωνήσει με την πρόταση του μεταποιητή, υποβάλλει ένσταση, η οποία εξετάζεται υποχρεωτικά αμέσως από τριμελή επιτροπή. Η τριμελής αυτή επιτροπή απαρτίζεται από έναν εκπρόσωπο της ομάδας παραγωγών, έναν εκπρόσωπο του μεταποιητή και έναν εκπρόσωπο από τον Οργανισμό Βάμβακος. Για να αποφευχθούν -κι εδώ υπάρχει το μεγάλο πρόβλημα- έμμεσες επιπλέον πιέσεις στον παραγωγό από καθυστερήσεις στην εκδίκαση των ενστάσεων, οι μεταποιητές είναι υποχρεωμένοι, πριν από την έναρξη των παραλαβών, σε ένα κέντρο παραλαβών να ορίζουν τον εκπρόσωπό τους.
Για την ισχυροποίηση της θέσης των παραγωγών το Υπουργείο Γεωργίας έχει ενισχύσει και ενισχύει τις ομάδες παραγωγών, οι οποίες με τα τεχνικά τους όργανα βοηθούν τον παραγωγό για τον προσδιορισμό της ποιοτικής σύνθεσης των καπνών τους.
Πέρσι στην περιοχή της Κατερίνης εξετάστηκαν διακόσιες ογδόντα δύο ενστάσεις, από την εκδίκαση των οποίων για τις διακόσιες εξήντα προέκυψε κατά μέσο όρο μια αύξηση της τιμής αγοράς κατά 102 δραχμές υπέρ των παραγωγών. Στη φετινή περίοδο, που έχουμε πολλές ενστάσεις, εξετάστηκαν ογδόντα τέσσερις ενστάσεις και από τις εβδομήντα επτά αυτές ενστάσεις υπήρξε θετικό αποτέλεσμα υπέρ των παραγωγών κατά 81 δραχμές.
Θα ήθελα να πω και κάτι άλλο, γιατί γράφετε στην επίκαιρη ερώτησή σας ότι οι τιμές φέτος των παραγωγών είναι πολύ χαμηλές. Οι τιμές παραγωγού στα καπνά Κατερίνης, που είναι ποιοτικά καπνά, σε σχέση με πέρσι έχουν μια αύξηση της τάξης του 10%, παρ' ότι στα συμβόλαια οι τιμές είναι χαμηλότερες.
Για την ορθή καταβολή της μεταβλητής πριμοδότησης πρωταγωνιστικό ρόλο παίζει και καλούνται να παίξουν πολύ περισσότερο οι ομάδες παραγωγών, οι οποίες ενισχύονται με ένα 2% από την πριμοδότηση για να βοηθούν στη βελτίωση της ποιότητας των καπνών και στη σωστή ταξινόμηση, ώστε να υπάρχει δίκαιη καταβολή της μεταβλητής πριμοδότησης.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσερτικίδης έχει το λόγο. ΠΑΝΤΕΛΗΣ ΤΣΕΡΤΙΚΙΔΗΣ: Κύριε Υπουργέ, δεν χωράει καμία αμφιβολία ότι η
αγορά καθορίζει τις τιμές των προϊόντων. Βέβαια αυτό συμβαίνει όταν το παιχνίδι δεν είναι στημένο και είναι καθαρό. Θα επιμείνω σ' αυτό. Κύριε Υπουργέ, αυτήν την περίοδο οι παραγωγοί της Πιερίας είναι ανάστατοι, γιατί εδώ και αρκετές μέρες το καπνεμπόριο τους έχει δώσει τιμές. 'Οχι σε όλους. Κράτησα μερικά στοιχεία από αυτά που αναφερθήκατε προηγουμένως. Είναι όντως έτσι. Δηλαδή, πέρσι, από τις διακόσιες ογδόντα δύο ενστάσεις, δικαιώθηκαν οι διακόσιες εξήντα καπνοπαραγωγοί. Φέτος δεν έχει ολοκληρωθεί ακόμη η διαδικασία των εντάσεων, γιατί δεν πήραν όλοι οι παραγωγοί τις τιμές. 'Εχει πάρει τιμές το 55% των καπνοπαραγωγών και έχουμε περίπου τετρακόσιες εντάσεις. Είδαμε όμως και πέρσι και φέτος ότι μετά τις ενστάσεις έχουμε μια αύξηση της τάξης των 100 περίπου δραχμών. Τι σημαίνει αυτό; Σημαίνει αυτό που είπα νωρίτερα, κύριε Υπουργέ, ότι το παιχνίδι δεν είναι καθαρό. Ο κανονισμός λέει ότι η τιμή θα δίνεται στα ΑΚΑ, όπου εκεί εκπρόσωπος των παραγωγών, δηλαδή της ομάδος, του Οργανισμού Καπνού και του μεταποιητή, του εμπόρου, θα προσδιορίζει την τιμή. Και είναι σημαντικό αυτό. Γιατί; Τι βλέπουμε; Πηγαίνει ανεξέλεγκτα, κύριε Υπουργέ, ο έμπορας, δίνει τιμή και όσοι κάνουν ενστάσεις από τους παραγωγούς δικαιώνονται. Αυτό σημαίνει ότι οι τιμές που δίνει ο καπνέμπορας δεν είναι ικανοποιητικές.
Επίσης, επειδή από πέρσι ήδη το 15% της τιμής της επιδότησης είχε να κάνει με την ποιοτική σύνθεση, φέτος είναι 20% και του χρόνου θα πάει στο 30%. Τι σημαίνει αυτό; Σημαίνει ότι η μείωση του εισοδήματος του καπνοπαραγωγού, λόγω αυτής της μεταβλητής πριμοδότησης, θα επηρεάσει άμεσα. Με απλά λόγια, τι κάνουν, κύριε Υπουργέ, οι εκπρόσωποι των εμπόρων, οι οποίοι δεν είναι πολλοί; Πηγαίνουν στα χωριά, στον κόσμο,
δίνουν μια συγκεκριμένη τιμή στον καπνοπαραγωγό, η οποία δεν είναι αυτή που θα ήθελε ο καπνοπαραγωγός να πάρει. Αλλά δεν κάνουν όλοι ένσταση. Υπάρχει και ο φόβος του δεσίματος του συμβολαίου που έχει ο έμπορας με τον καπνοπαραγωγό. Πρέπει οπωσδήποτε στα ΑΚΑ να δίνονται οι τιμές, διότι με αυτόν τον τρόπο θα μπορέσουμε να κατοχυρώσουμε το εισόδημα του καπνοπαραγωγού, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι βασικό ότι οι
παραγωγοί μπορούν να κάνουν ενστάσεις, καθώς επίσης ότι οι ενστάσεις αυτές εξετάζονται από μια τριμελή επιτροπή, που είναι ένας του μεταποιητή, ένας του παραγωγού και ένας του Οργανισμού Καπνού. Αυτό δίνει τη δυνατότητα -και φαίνεται από την εξέταση των ενστάσεων- στους παραγωγούς, όταν έχουν πράγματι δίκιο, να το βρουν. Είναι σημαντικό αυτό. 
'Ομως, ξέρετε πολλές φορές, πολλά λέμε για την ποιότητα, αλλά όλοι
πηγαίνουμε στο μέσο όρο. Θέλουμε μέσα από αυτόν το μέσο όρο να καλύψουμε το ότι υπάρχουν και κάποιες ποιοτικές αδυναμίες καπνών και παραγωγών και αυτό πρέπει να το λάβουμε υπόψη μας. Το πιο σημαντικό είναι ότι ενισχύονται οι ομάδες παραγωγών. Ξέρετε, δεν είναι ένας-ένας οι παραγωγοί, έχουν όργανα τα οποία οι ίδιοι εκλέγουν, είναι οι ίδιοι οι καπνοπαραγωγοί, δηλαδή αυτές είναι οι ομάδες παραγωγών, οι ίδιοι οι καπνοκαλλιεργητές και μέσα από την ενίσχυση την οποία παίρνουν έχουν και οικοδομές, έχουν δηλαδή και στήριξη τεχνική, έχουν τους γεωπόνους τους, έχουν τον επιστήμονα, έχουν τον εκρπόσωπό τους που μπορεί να βοηθήσει τον παραγωγό.
Yπάρχει πολλές φορές μια καθυστέρηση στη σύναψη των συμβολαίων. Ξέρουμε όμως και υπάρχει μια εμπειρία πλέον και αυτήν την κατάσταση μπορεί να την αντιμετωπίσει η εμμονή η δική μας που βρίσκει έδαφος στο ότι πρέπει να υπάρχει μια εθνική πολιτική για τον καπνό. Πρέπει να υπάρχει μια πολιτική η οποία θα μπορεί να εκφραστεί μέσα από τις διεπαγγελματικές οργανώσεις.
'Εχει προχωρήσει πάρα πολύ αυτή η υπόθεση και θεωρώ μετά από την περσινή, αν θέλετε, δική μας εμμονή να καθήσουν στο ίδιο τραπεζι και να βρουν κοινές λύσεις, για να απομονωθούν πράγματι αυτοί που όλοι μας γνωρίζουμε, οι μεσιτάδες, που κυκλοφορούν και μονίμως δημιουργούν τεράστιο πρόβλημα στο προϊόν.
Μέσα όμως από μια συμφωνία πάνω απ' το τραπέζι σε διεπαγγελματική
βάση θα έχουν καθοριστεί πολύ καλύτερα οι κανόνες, αν και είναι ένα προϊόν που τουλάχιστον εξασφαλίζει τον παραγωγό και σε επίπεδο τιμής μέσα από το συμβόλαιο που κάνει, αλλά και τον εξασφαλίζει και σε επίπεδο απορρόφησης του προϊόντος. Και αυτό είναι πολύ σημαντικό.
Επιπλέον, μέσα από τη νέα συμφωνία μπορούμε και έχουμε επιβάλει όρους τέτοιους, που δεν συμβαίνουν αυτά που συνέβαιναν παλιότερα, δηλαδή οι παραγωγοί να μην παίρνουν τα χρήματά τους, γιατί η εγγυητική επιστολή την οποία καταβάλλει ο μεταποιητής στο συμβόλαιο με την ομάδα των παραγωγών είναι ακόμα και για την ίδια την τιμή. 'Ετσι, λοιπόν, έχουμε εξασφαλίσει τουλάχιστον το ότι ο παραγωγός ποτέ δεν χάνει τα χρήματά του.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό
791/28.3.2001 επίκαιρη ερώτηση του Βουλευτή της Νέας Δημοκρατίας κ. Χρήστου Ζώη προς τον Υπουργό Εργασίας και Κοινωνικών Ασφαλίσεων, σχετικώς με την υλοποίηση του προγράμματος για τους ανέργους του νομού Λάρισας.
Η επίκαιρη ερώτηση έχει ως εξής:
"Με την υπ' αριθμόν 30123/14.2.2000 απόφαση του Υπουργού Εργασίας και Κοινωνικών Ασφαλίσεων εγκρίθηκε ειδικό πρόγραμμα ολοκληρωμένης παρέμβασης για ανέργους 18-64 ετών, ύψους 8,8 δισεκατομμυρίων δραχμών, στο Νομό Λαρίσης. Το πρόγραμμα αφορά τρεις χιλιάδες ανέργους και προβλέπει δράσεις κατάρτισης, απασχόλησης και αυταπασχόλησης.
Παρόλο που έκτοτε πέρασαν δεκατρείς μήνες, δεν έχει ξεκινήσει η υλοποίηση του υπόψη προγράμματος και διαγράφεται σοβαρός κίνδυνος ματαίωσης του. Κάτι τέτοιο θα ήταν ολέθριο για την οικονομία, τις επιχειρήσεις και τους ανέργους της περιοχής.
Για τους λόγους αυτούς ερωτάται ο κύριος Υπουργός:
1. Γιατί καθυστερεί η έναρξη υλοποίησης του προγράμματος;
2. Τι μέτρα πρόκειται να λάβετε προκειμένου να προχωρήσει άμεσα η
υλοποίηση του προγράμματος;"
Ο Υπουργός Εργασίας και Κοινωνικών Ασφαλίσεων κ. Πρωτόπαπας έχει το
λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, είναι η τρίτη ερώτηση που γίνεται από Βουλευτή του Νομού Λαρίσης πάνω στο ίδιο ακριβώς θέμα. Δεν ξέρω αν αυτό είναι επίκαιρη ερώτηση και δεν μπορώ να καταλάβω γιατί οι συνάδελφοι δεν ενημερώνονται για τις απαντήσεις μας ο ένας με τον άλλον, όταν είναι στον ίδιο νομό, όταν βάζουν το ίδιο θέμα και πιθανότητα όταν έχουν τα ίδια επιχειρήματα. Εν πάση περιπτώσει, για τρίτη συνεχή φορά θα ξαναπώ τα ίδια πράγματα. Τα έχω πει και στο συνάδελφο κ. Νασιώκα, τα έχω πει και σε Βουλευτή του Κομμουνιστικού Κόμματος Ελλάδος, θα τα πω και στον κ. Ζώη, αφού διά της επαναλήψεως επέρχεται η μάθηση, ότι ο λόγος που δεν προχώρησε σε πρώτη φάση το πρόγραμμα της ολοκληρωμένης παρέμβασης στο Νομό Λάρισας είναι η στάση του Εργατικού Κέντρου.
Σύμφωνα με την απόφαση η οποία είχε υπογραφεί από τον κ. Παπαϊωάννου προβλεπόταν η ύπαρξη μιας δομής στήριξης με τη συμμετοχή του Εργατικού Κέντρου. Το Εργατικό Κέντρο αρνήθηκε, ειδοποιήσαμε εγκαίρως τους άλλους φορείς του νομού ότι δεν θα προχωρήσει σε πρώτη φάση αυτό το πρόγραμμα, αν το Εργατικό Κέντρο δεν επανακαθορίσει τη στάση του.
Το Εργατικό Κέντρο έχει την άποψη ότι δεν χρειάζονται οι ολοκληρωμένες παρεμβάσεις, αλλά χρειάζεται να δίνουμε επιδόματα στους ανέργους. Εμείς διαφωνούμε φυσικά μ' αυτήν την αντίληψη. Και οι άνεργοι πρέπει να παίρνουν τα επιδόματά τους, αλλά δεν είναι δυνατόν όλα τα λεφτά να πηγαίνουν σε επιδόματα ανέργων, γιατί αν όλα τα λεφτά πάνε σε επιδόματα ανέργων, δεν θα χρηματοδοτηθούν οι ενεργητικές πολιτικές απασχόλησης, δηλαδή η πολιτική ένταξη του ανέργου στην παραγωγική διαδικασία.
Δεν ξέρω τι άποψη έχει ο κύριος συνάδελφος, γιατί δεν παίρνει θέση επί του θέματος. Θα ήθελα με ενδιαφέρον να ακούσω τη θέση του. Και δεν μπορεί να μην ξέρει τη στάση του Εργατικού Κέντρου. 'Εχει μια αξία να μάθουμε αν η Νέα Δημοκρατία επικροτεί αυτές τις απόψεις, αν είναι υπέρ των ενεργητικών πολιτικών απασχόλησης ή αν στη λογική των συμμαχιών που υπάρχουν στο Εργατικό Κέντρο επικροτεί άλλες αντιλήψεις γύρω από την πολιτική μόνο διάθεσης των πόρων, τις λεγόμενες παραδοσιακές παθητικές πολιτικές, όπως δεν είναι στο πρόγραμμά της βεβαίως. Αυτό περιμένω να το ακούσω με ιδιαίτερο ενδιαφέρον.
Τι μπορεί να γίνει τώρα; Αυτό που μπορεί να γίνει, είναι να βγει μια νέα υπουργική απόφαση και να αφαιρέσουμε το Εργατικό Κέντρο από τους φορείς, εφόσον αυτό δεν συμφωνεί. Αυτό όμως θα γίνει στη φάση της χρηματοδότησης από τα περιφερειακά προγράμματα, δηλαδή επειδή ο χρόνος χάθηκε και τρέχει το Γ' Κοινοτικό Πλαίσιο Στήριξης και όχι το Β' Κοινοτικό Πλαίσιο Στήριξης, θα πρέπει το σχετικό πρόγραμμα να ενταχθεί στα περιφερειακά προγράμματα, τα οποία θα αρχίσουν σε λίγους μήνες να τρέχουν. Εκεί θα υπάρχει η δυνατότητα της χρηματοδότησής του από το Περιφερειακό Πρόγραμμα της Θεσσαλίας.
Και βεβαίως θα υλοποιηθεί, διότι δεν χρωστάνε τίποτα οι άνεργοι του Νομού Λάρισας να μην κάνουν αυτές τις πολιτικές, επειδή υπάρχουν ανευθυνότητες και πολιτικές εντυπώσεων από ορισμένους φορείς.
Θα διορθρώσουμε, λοιπόν, την υπουργική απόφαση, το έχουμε προαναγγείλει, το έχουμε πει πολλές φορές, απλώς είναι θέμα συντονισμού με τη ροή των περιφερειακών προγραμμάτων και θα υπάρξουν όχι μόνο για τους τέσσερις νομούς, που τρέχουν ήδη τα προγράμματα, αλλά και για τους άλλους νομούς σχετικές παρεμβάσεις.
Δεν υπάρχει, λοιπόν, καθυστέρηση και τα μέτρα που θα λάβουμε θα είναι αυτά που σας προανέφερα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ζώης έχει το λόγο.
ΧΡΗΣΤΟΣ ΖΩΗΣ: Κύριε Πρόεδρε, άκουσα με πολλή προσοχή τον κύριο Υφυπουργό και ομολογώ ότι αισθάνθηκα λίγο άσχημα που τον έφερα στη δύσκολη θέση να βρίσκεται σήμερα στη Βουλή, για να δώσει μία απάντηση ως όφειλε, ως αρμόδιος Υπουργός, σε μία ερώτηση, που του υπεβλήθη από ένα Βουλευτή του Νομού Λάρισας.
Αντιπαρέρχομαι το ειρωνικό ύφος, με το οποίο μου απάντησε και εμμένω όχι στις εντυπώσεις αλλά στην ουσία του θέματος.
Η υπουργική απόφαση, κύριε Πρόεδρε, η οποία προέβλεπε το πρόγραμμα ολοκληρωμένης παρέμβασης υπέρ τριών χιλιάδων ανέργων στο Νομό Λάρισας, προέβλεπε -όπως είπε και ο κύριος Υφυπουργός- ένα όργανο που ονομάζεται δομή στήριξης.
Θέλω, λοιπόν, να θυμίσω στον κύριο Υφυπουργό ότι σύμφωνα με την
υπουργική απόφαση, εάν εντός δεκαημέρου από την κοινοποίηση της υπουργικής απόφασης στους ενδιαφερόμενους δεν είχε συγκροτηθεί το όργανο από τους εκπροσώπους των ενδιαφερομένων φορέων, έναν εκπρόσωπο του Εργατικού Κέντρου Λάρισας, έναν εκπρόσωπο της εργοδοσίας και έναν υπάλληλο του ΟΑΕΔ, τότε υπήρχε η δυνατότητα, εντός δεκαημέρου από της κοινοποιήσεως, όπως σας είπα, να συμπληρωθεί από τους υποδεικνυομένους υπολοίπους φορείς και να προχωρήσει η υλοποίηση του προγράμματος.
Εγώ θέλω να πιστεύω ότι το Υπουργείο Εργασίας δεν υπεκφεύγει, δεν
κρύβεται εδώ και δεκατρείς μήνες πίσω από την άρνηση του Εργατικού Κέντρου, πίσω από την προβολή κάποιων αιτιάσεων του Εργατικού Κέντρου, όπως έχει κάθε δικαίωμα και πρέπει να μας εξηγήσει και όχι να εξηγήσει στο Βουλευτή, για τον οποίον έδειξε την απαξίωσή του -λυπάμαι αν χαρακτηρίζω έτσι τη στάση του κυρίου Υφυπουργού- να εξηγήσει σε όλους τους φορείς του Νομού Λάρισας, οι οποίοι παρακολουθούν την αδράνεια του Υπουργείου εδώ και δεκατέσσερις μήνες, πρέπει να εξηγήσει στους ανέργους του Νομού Λάρισας και πρέπει να εξηγήσει σε όλον το νομό γιατί αδρανεί το Υπουργείο, γιατί δεν κάνει αυτά που είχε το ίδιο το Υπουργείο λάβει πρόνοια ότι θα κάνει σε περίπτωση που δεν είχε συγκροτηθεί και από τους τρεις εμπλεκομένους φορείς το όργανο δομής στήριξης.
Κύριε Πρόεδρε, τελειώνοντας θέλω να πω ότι δεν πλήττονται μόνο οι άνεργοι από την αδράνεια του Υπουργείου, πλήττεται η επιχειρηματικότητα στο Νομό Λάρισας και θέλω να μας πει ο κύριος Υπουργός, για τα 8,8 δισεκατομμύρια που αφορούσαν το πρόγραμμα, για τα οποία άφησε να φανεί ότι αυτό το ποσό έχει χαθεί, θέλω να μας εξηγήσει γιατί δεν θα μπορούσε να ληφθεί μέριμνα, ώστε να διασωθούν τα τρία δισεκατομμύρια για το έτος 2001, τα 2,8 δισεκατομμύρια για το 2002.
Θέλω επίσης να μας εξηγήσει ο κύριος Υπουργός γιατί δεν έλαβε υπόψη του τα επανειλημμένα διαβήματα της Νομαρχιακής Αυτοδιοίκησης, τα οποία έγιναν από ένα παλαιό στέλεχος του ΠΑΣΟΚ, των κυβερνήσεων του ΠΑΣΟΚ, τον κ. Ιωάννη Φλώρο, και τα επανειλημμένα διαβήματα όχι μόνο του Φλώρου αλλά και των εκπροσώπων των Εργατικών Κέντρων Ελασσόνας, Φαρσάλων, του Ινστιτούτου ΓΣΕΕ Θεσσαλίας, αλλά και της νομαρχιακής, οικονομικής και κοινωνικής επιτροπής του Νομού Λάρισας, δεν έλαβε υπόψη του όλα αυτά τα διαβήματα, για να αποκλειστεί η θέση αδράνειας του Υπουργείου αυτούς τους δεκατρείς-δεκατέσσερις μήνες.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, καθόλου ειρωνικός δεν ήμουν. Είπα ευθέως ότι αυτήν την ερώτηση δεν τη θεωρώ ως επίκαιρη, κατά τη γνώμη μου -βεβαίως αυτό είναι δικό σας θέμα, αλλά ο συνάδελφος θα έπρεπε να το ξέρει- όταν άλλοι δύο Βουλευτές του ιδίου νομού είχαν κάνει ακριβώς την ίδια ερώτηση. 
ΠΡΟΕΔΡΕΥΩΝ (Κωνσταντίνος Γείτονας): Η επικαιρότητα, κύριε Υφυπουργέ,
-εφόσον επανέρχεσθε σε αυτό, δεν ήθελα να παρέμβω στην πρωτολογία σας-κρίνεται με βάση και την εκκρεμότητα ενός ζητήματος. Εάν είναι σε εξέλιξη το ζήτημα, από τη Διάσκεψη των Προέδρων έχει κριθεί ότι είναι επίκαιρο. Μπορεί να είχαμε μία νέα απάντηση σήμερα σε σχέση με όσα είπατε σε προηγούμενες ερωτήσεις.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Οχι, κύριε Πρόεδρε, γιατί μέσα στον ίδιο μήνα δύο φορές είχαμε την ίδια ερώτηση.
ΠΡΟΕΔΡΕΥΩΝ (Κωνσταντίνος Γείτονας): Ενδεχομένως όμως να υπήρχε μία εξέλιξη στο θέμα. Επομένως με βάση τα κριτήρια του Κανονισμού η Διάσκεψη των Προέδρων ορθώς, θεωρεί την ερώτηση ως επίκαιρη.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν κρίνω το Προεδρείο σε καμία περίπτωση, όμως είναι ένα θέμα το οποίο έχει απαντηθεί δύο φορές τον τελευταίο μήνα από δύο άλλους συναδέλφους του ιδίου νομού και νομίζω ότι από εκεί και πέρα ο συνάδελφος θα έπρεπε να το ξέρει.
ΒΥΡΩΝ ΠΟΛΥΔΩΡΑΣ: Να απαντήσετε στην πράξη, όχι με τα λόγια, κύριε
Υφυπουργέ.
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε
Πολύδωρα. Σας παρακαλώ!
Συνεχίστε, κύριε Υπουργέ. Ο κ. Πολύδωρας δεν έχει το λόγο και το
γνωρίζει.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Αναφέρομαι σε μία παρατήρηση την οποία έκαναν, διότι τρεις φορές έχω
απαντήσει στο ίδιο ακριβώς θέμα εντός μηνός.
ΧΡΗΣΤΟΣ ΖΩΗΣ: Θα σας διαβάσουν όλοι... 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Πέραν όμως αυτού, εάν νομίζετε ότι διά της επαναλήψεως επέρχεται η
μάθηση, εγώ θα πω τα ίδια πράγματα τα οποία είπα στις τρεις περιπτώσεις. Κατ' αρχήν θέλω να τονίσω -και σ'αυτό το σημείο θα μου επιτρέψετε να επιμείνω- ότι η άρνησή σας να τοποθετηθείτε πάνω στη στάση του Εργατικού Κέντρου δείχνει ότι προσπαθούμε να έχουμε και την πίτα ολόκληρη και το σκύλο χορτάτο, ούτε να τα χαλάσουμε με τις πολιτικές μας συμμαχίες στο Eργατικό Kέντρο, το οποίο φέρνει και την ευθύνη για την καθυστέρηση που υπήρξε, ούτε από την άλλη πλευρά να πάρουμε την ευθύνη και να προτείνουμε μία διαφορετική λύση.
Το Εργατικό Κέντρο δεν είναι ένας φορέας που μπορεί να διορίσει
όποιον θέλει ο Υπουργός. Αν έκανε ο Υπουργός μία παρέμβαση και διόριζε εκπρόσωπο των εργατικών συνδικάτων, θα εθεωρείτο μια απαράδεκτη και πρωτοφανής παρέμβαση στα εσωτερικά του συνδικαλιστικού κινήματος και ουδέποτε θα κάναμε τέτοιο πράγμα.
ΧΡΗΣΤΟΣ ΖΩΗΣ: Την απόφασή σας να διαβάσετε...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Η απόφαση έχει ένα χαρακτήρα σε σχέση με τους εκπροσώπους των εργοδοτικών οργανώσεων. Διότι μπλεκόμαστε συνεχώς μεταξύ εκπροσώπων των Eπιμελητηρίων, του ΣΕΒ, της 'Ενωσης Εμπόρων και της ΓΣEBΕΕ, ο ένας υποκαθιστά τον άλλον και εκεί μερικές φορές επειδή δε συμφωνούν μεταξύ τους χρειάζεται να παρεμβαίνει και το Υπουργείο, αλλά ποτέ στα εσωτερικά του συνδικαλιστικού κινήματος. Αυτό είναι το ένα.
ΧΡΗΣΤΟΣ ΖΩΗΣ: Δεν παρεμβαίνει όμως, αυτό λέμε.
ΠΡΟΕΔΡΕΥΩΝ (Κωνσταντίνος Γείτονας): Κύριε Ζώη, δεν σας διέκοψε ο
κύριος Υπουργός. Σας άκουσε με πολλή προσοχή και εγώ με άνεση χρόνου σας άφησα να εκφράσετε τις απόψεις σας. Αφήστε τον κύριο Υπουργό να ολοκληρώσει, παρακαλώ.
ΧΡΗΣΤΟΣ ΖΩΗΣ: Ακυρώνει την απόφαση του Υπουργείου...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Και θα πρέπει, κύριε συνάδελφε, να έχετε το θάρρος της άποψής σας, να πείτε ότι κακώς δεν το έκανε το Εργατικό Κέντρο και εγώ ζητώ να γίνει. Διότι το Εργατικό Κέντρο διαφωνεί με την ολοκληρωμένη παρέμβαση και όταν κάποιος διαφωνεί και τη σαμποτάρει, δεν πετυχαίνει. Γι'αυτό και ξεκινήσαμε από τους άλλους νομούς. Ξεκινήσαμε από το Νομό Εύβοιας, το Νομό Φθιώτιδας, το Νομό Γρεβενών, το Νομό Καστοριάς, το Νομό Ιωαννίνων. Αν πρέπει να επεκταθεί και στη Λάρισα; Σαφώς. Το είπα και στην πρωτομιλία μου και είπα επίσης πότε θα γίνει: όταν τρέξουν τα περιφερειακά προγράμματα. Θα πραγματοποιηθεί εντός του 2001.
Περάσαμε σε άλλο Κοινοτικό Πλαίσιο Στήριξης, δεν είμαστε πια στο Β', είμαστε στο Γ'. Αντικειμενικά πρέπει να πάμε με τους όρους του Γ' και της διαχείρισης του Γ'.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Επομένως, κύριε Πρόεδρε, θα τρέξει με το περιφερειακό πρόγραμμα εντός του 2001.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η τρίτη με αριθμό 789/28-3-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Υγείας - Πρόνοιας, σχετικώς με τις απεργιακές κινητοποιήσεις των εργαζομένων στα νοσοκομεία, τη λήψη μέτρων επίλυσης των αιτημάτων τους κλπ. Λόγω κωλύματος του Υπουργού δεν θα συζητηθεί και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 34/29-11-2000 επερώτηση των Βουλευτών της Νέας Δημοκρατίας κυρίων Παρθένας Φουντουκίδου, Παναγιώτη Ψωμιάδη, Ευγένιου Χαϊτίδη, Αθανασίου Κατσιγιάννη, Μιχαήλ Παπαδοπούλου, Ευριπίδη Στυλιανίδη, Θεοφάνη Δημοσχάκη, Λεωνίδα Λυμπερακίδη, Κωνσταντίνου Κιλτίδη, Μιχαήλ Χαλκίδη, Ηλία Φωτιάδη, Θεοδώρου Σκρέκα, Σωτηρίου Χατζηγάκη,
Σταύρου Παπαδοπούλου, Νικολάου Κατσαρού, Νικολάου Κορτσάρη, Βύρωνα Πολύδωρα, Πάνου Παναγιωτόπουλου, Γεωργίου Βλάχου, Αναστασίου Σπηλιοπούλου, Γεωργίου Τρυφωνίδη, Ευαγγέλου Πολύζου, Μαρίας Κόλλια-Τσαρουχά, Γεωργίου Καλαντζή, Θεοδώρου Κατσίκη, Μαριέττας Γιαννάκου, Θεοδώρας Μπακογιάννη και Νικολάου Γκελεστάθη, προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, Εργασίας και Κοινωνικών Ασφααλίσεων, Υγείας και Πρόνοιας, σχετικά με την επίλυση των προβλημάτων που αντιμετωπίζουν οι παλιννοστούντες.
Κύριοι συνάδελφοι, έχω την τιμή να ανακοινώσω στο Σώμα ότι ορίζεται από τη Νέα Δημοκρατία Κοινοβουλευτικός Εκπρόσωπος για τη συζήτηση της σημερινής επερώτησης ο Βουλευτής Β' Αθήνας κ. Βύρων Πολύδωρας.
Η κα Παρθένα Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κύριοι συνάδελφοι, στα βάθη των αιώνων χάνονται οι Αργοναύτες. Ξεκίνησαν την εκστρατεία τους και έφθασαν στον Εύξεινο Πόντο και άνοιξαν έτσι μια νέα σελίδα στον Ελληνισμό -πολιτισμός, τρόπος ζωής, ήθη, έθιμα στις πρώτες ελληνικές κοινότητεςκαι από εκεί άπλωσαν τα πλοκάμια τους σύμφωνα με τις τάσεις και τα δαιμόνια, τις αρχέγονες τάσεις του ελληνικού στοιχείου. 'Ηλεγχαν το εμπόριο, επεκτάθηκαν στις γύρω περιοχές. 'Ανθισαν την εποχή εκείνη.
Αυτές οι ανθηρές κοινότητες ήταν και οι τόποι υποδοχής των προσφύγων, των Ελλήνων που έφυγαν μετά τη Μικρασιατική Καταστροφή και βρήκαν φιλόξενους χώρους, έτοιμες κοινότητες να τους υποδεχθούν ακολουθώντας τη μοίρα του Ελληνισμού και τα μαρτύρια που σέρνουν στους αιώνες. Ενίσχυσαν και ενδυνάμωσαν το ντόπιο στοιχείο με την κουλτούρα και τα πλούσια στοιχεία που έδωσαν. 'Ομως οι συνθήκες και τα καθεστώτα της περιοχής εκείνης δεν άφησαν άλλα περιθώρια ανάπτυξης των αδελφών Ελλήνων. Τους εκτόπισαν, τους κυνήγησαν, κατήργησαν τις κοινότητές τους, έκλεισαν τις εκκλησιές και τα σχολεία τους.
'Ομως και σε αυτήν τη νέα προσφυγιά, στο νέο διωγμό, κάτω από σκληρές συνθήκες έμειναν 'Ελληνες, "'Ελληνες τραντέλληνες" όπως τους λέμε -και συνηθίζω και εγώ να το λέω με περηφάνια πολλή- κράτησαν την ελληνικότητά τους και όταν κάποτε οι συνθήκες το επέτρεψαν ήταν -όπως προκύπτει και από έρευνα του Υπουργείου Μακεδονίας Θράκης- ο νόστος, η επιθυμία τους να επιστρέψουν στην Ελλάδα που τους οδήγησε να έρθουν πίσω. 'Ηταν, βλέπετε, και οι παροτρύνσεις των επίσημων παραγόντων της ελληνικής πολιτείας που τους έλεγαν: "Ελάτε, η πατρίδα σας περιμένει, η πατρίδα θα σας δώσει σπίτια, θα σας δώσει γη, θα σας δώσει δουλειά, σας περιμένει, σας χρειάζεται".
Πίστεψαν, λοιπόν, και πήραν μερικοί το δρόμο της επιστροφής μεταφέροντας την επιθυμία των προγόνων τους, την άσβεστη επιθυμία, αυτό που λέμε νόστος και είναι χαρακτηριστικό των Ελλήνων.
'Ηρθαν εδώ και είναι αλήθεια ότι κανένας τα πρώτα χρόνια δεν
διανοήθηκε ότι μπορούσε να χρησιμοποιήσει και να εκμεταλλευθεί το υγιές, το πολύτιμο αυτό υλικό που ήρθε να εμπλουτίσει την ελληνική κοινωνία. Καλώς ή κακώς, απροετοίμαστοι ίσως, ανίδεοι ίσως από το νέο κύμα που θα επακολουθούσε, δημιούργησαν κάποια ιδρύματα, είχαν μια πολιτική σύλληψη υποδοχής και αποκατάστασης των αδελφών μας που ήρθαν από τις χώρες της πρώην Σοβιετικής 'Ενωσης, με όποιες ελλείψεις, με όποιες παραλείψεις. Σωστή ή λάθος η πολιτική, θα το κρίνουμε στη συνέχεια, αλλά πάντως υπήρξε μια πολιτική. Δεν τους αγνόησαν, δεν αδιαφόρησαν, προσπάθησαν να τους εντάξουν με κάποιον τρόπο στο οικονομικό και στο κοινωνικό σύστημα. 
Υπήρξε ο προσανατολισμός ενίσχυσης των περιοχών που είχαν δημογραφική
αποψίλωση και εγκατάσταση σε κάποιες περιοχές της Ελλάδας που είχαν ανάγκη από ενίσχυση, ακριβώς γιατί η πατρίδα εμπιστεύθηκε αυτό το καινούριο υλικό που ήρθε. Είχε βεβαιότητα για τον Ελληνισμό, για τις δυνατότητές τους, για το ότι μετά από τις πρώτες βοήθειες αυτοί θα μπορούσαν να εδραιωθούν, να ενταχθούν, να κυριαρχήσουν και να γίνουν σπουδαίοι και τρανοί στα ελληνικά πράγματα και στην ελληνική κοινωνία. Τους έδωσε τα πρώτα σπίτια με το ίδρυμα που δημιούργησε, τους ενίσχυσε για την επαγγελματική τους αποκατάσταση δίνοντας επιδότηση 40% στους επιχειρηματίες, προκειμένου κατά προτίμηση απ' όλους τους άλλους
εργαζόμενους να τους προσλάβουν, ώστε να τους βοηθήσει. Τους παρεδόθησαν χίλια τριακόσια σπίτια με τη μορφή χρησηδανείων και αρκετοί είχαν εγκατασταθεί σε σπίτια ενοικιαζόμενα και άλλοι αδελφοί είχαν την ελπίδα να αποκατασταθούν με το πρόγραμμα στέγασης έξι χιλιάδων σπιτιών όπως προβλεπόταν.
'Ερχεται, κύριε Υπουργέ, κύριοι συνάδελφοι, η Κυβέρνηση του ΠΑΣΟΚ,
αλλάζουν τα πράγματα και ξαφνικά αλλάζει και η αντίληψη και η αντιμετώπιση των αδελφών παλιννοστούντων από τις χώρες της πρώην Σοβιετικής 'Ενωσης. Κάποιοι αντελήφθησαν ότι είχαν μεγάλη ανάγκη, κάποιοι κατάλαβαν ότι ήταν ευάλωττοι, κάποιοι κατάλαβαν ότι ανίδεοι και ευαίσθητοι όπως ήταν ως πρόσφυγες, μπορούσαν να εμπιστευθούν τους κυβερνητικούς μηχανισμούς και τους κρατικούς φορείς -φυσικό ήταν άλλωστε, ήταν εκπρόσωποι της πολιτείας- και σκέφτηκαν ότι ήταν ευκαιρία να τους χρησιμοποιήσουν, άλλοι για κομματικούς σκοπούς, άλλοι για να πλουτίσουν, κάποιοι για να κάνουν αισχροκέρδεια.
Είδαμε φαινόμενα και καταγράψαμε περιστατικά ανήκουστα και μοναδικά. Κανένα κράτος που έχει υποδεχθεί πρόσφυγες -και για να μη μιλάμε για
ανόμοια πράγματα, πρόσφυγες από τις ίδιες χώρες, από τις χώρες της πρώην Σοβιετικής 'Ενωσης, παράδειγμα Γερμανία, Ισραήλ- δεν έχει παρουσιάσει σήμερα τέτοια φαινόμενα εκμετάλλευσης, πλουτισμού και αισχροκέρδειας που δημιουργήθηκαν σε βάρος των αδελφών Ελλήνων.
'Εξι μήνες, κύριε Υπουργέ, κρύβεστε, φυγομαχείτε; Δεν ξέρω πώς να χαρακτηρίσω την πράξη σας ή τα κίνητρά σας. Θα έλεγα απλά ότι αρνείσθε να έλθετε αντιμέτωποι πρόσωπο με πρόσωπο με τα προβλήματα των ομογενών παλιννοστούντων αδελφών, ακριβώς γιατί είναι πάρα πολλά, ακριβώς γιατί είσαστε εκτεθειμένοι. 'Εξι μήνες σας παρακαλούμε να έλθετε. Ακόμα και όταν φέραμε το θέμα για τα προβλήματα των αδελφών στην Διακομματική Επιτροπή, το παραπέμψατε στις καλένδες και τώρα, μετά από τη ρύθμιση που νομίζετε ότι θα ικανοποιήσει το σύνολο των αδελφών -ενώ αυτό δεν είναι αλήθεια, ένα πολύ μικρό μέρος αυτών απασχολεί η αναγνώριση της ελληνικής ιθαγένειας και είναι μέρος του συνόλου και του όγκου των προβλημάτων που αντιμετωπίζουν- μετά από την προχθεσινή ρύθμιση που βεβιασμένα, σπασμωδικά, κάτω από το βάρος των προεκλογικών σας δεσμεύσεων και υποσχέσεων που δώσατε και την κατακραυγή των ποντιακών σωματείων και των κομμάτων του ελληνικού Κοινοβουλίου και ιδιαίτερα της Νέας Δημοκρατίας, τι κάνατε; Δώσατε σωρηδόν, χωρίς εχέγγυα, χωρίς διασφαλίσεις, ελληνική ιθαγένεια σε ποιος ξέρει ποιους. Αν ήταν σε 'Ελληνες αδελφούς, ποιος από μας θα μίλαγε σ' αυτήν την Αίθουσα;
Αλλά λόγω του προηγούμενου και κάτω από το βάρος των καταγγελιών που είχαμε, κύριε Υπουργέ, τους τελευταίους μήνες που βρήκαν απήχηση στην ελληνική κοινωνία και σιγοψιθυρίζουν όλοι πίσω από τις πλάτες σας για το τι τραγικό συνέβη, νομίζω ότι δεν είχατε ηθικό δικαίωμα να προτάξετε αυτό το θέμα και να φέρετε ρύθμιση μόνο γι'αυτό το συγκεκριμένο θέμα.
'Επρεπε, όπως σας το προτείναμε, πακέτο να έλθετε να συζητήσουμε, να συμφωνήσουμε και μαζί να προσπαθήσουμε να επιλύσουμε τα μεγάλα προβλήματα που αντιμετωπίζουν οι πρόσφυγες. Σας προτείναμε να κάνετε σύσταση επιτροπών στις περιφέρειες που θα κρίνουν την ελληνική ιθαγένεια με υπερκομματική σύνθεση.
Αντ'αυτού, κύριε Υπουργέ, και κόντρα σ'αυτά που σας επισημαίνουμε
τόσο καιρό, εσείς προτιμήσατε να κάνετε καθαρά κομματικές επιτροπές. Και το λέω αυτό, γιατί είναι γνωστό το τι συμβαίνει για παράδειγμα στην Περιφέρεια Θεσσαλονίκης. Είναι γνωστό ότι όσοι πήγαιναν να καταθέσουν τα χαρτιά τους, τους έλεγαν "περάστε από Εγνατίας 5" -ξέρετε, κύριε Υπουργέ, για τι πράγμα μιλάω- "για να μπορέσουμε να τακτοποιήσουμε τα χαρτιά σας και να πάρετε την ιθαγένεια". Ξέρετε ποια είναι τα πρόσωπα που στελέχωσαν τις επιτροπές.
Και μπαίνει ένα εύλογο ερώτημα, κύριε Υπουργέ: Σαφώς ο ν.2890 λέει
ότι η σύνθεση των επιτροπών περιλαμβάνει και εκπρόσωπο της αντιπροσωπευτικότερης οργάνωσης των Ποντίων της περιφέρειας. Μα, ούτε στη Θεσσαλονίκη η ΠΟΠΣ, που είναι η μεγαλύτερη και αντιπροσωπευτικότερη οργάνωση, ούτε στην Κομοτηνή όπως μου καταγγέλλουν, οι ομοσπονδίες γνωρίζουν πώς έγιναν οι επιλογές, αλλά και ουδέποτε εκλήθησαν να ορίσουν αντιπρόσωπό τους.
Το ερώτημα, λοιπόν, είναι, γιατί παρανομείτε. Δεν μπορεί να παρανομείτε χωρίς λόγο και χωρίς να υπηρετεί αυτή η πράξη σας κάποια
σκοπιμότητα. Επομένως, κύριε Υπουργέ, ας αφήσουμε τις υποκρισίες για ενδιαφέρον, γιατί και εμείς να τους διευκολύνουμε θέλουμε, αλλά έχουμε και άλλα αγαθά που πρέπει να προστατεύσουμε και προστατεύοντας την πατρίδα μας, προστατεύουμε και τους ίδιους τους πρόσφυγες παλιννοστούτες αδελφούς. Τους προστατεύουμε από τη δυσπιστία της ελληνικής κοινωνίας. 
Να σας υπενθυμίσω ότι όταν εμείς τους δεχτήκαμε, η ελληνική κοινωνία
τους αγάπησε, τους άνοιξε την αγκαλιά και τα σπίτια, τους βοήθησε στα πρώτα βήματα να σταθούν, τους βοήθησε να νοικοκυρευτούν. Σήμερα εξαιτίας σας, εξαιτίας των άστοχων χειρισμών σας, η ελληνική κοινωνία δυστυχώς γυρίζει την πλάτη στους αδελφούς, δυσπιστεί και συλλήβδην ο γενικός αφορισμός "Τσετσένιοι" ή "Ρωσοπόντιοι" αμαυρώνει την εικόνα, αμαυρώνει την ιστορική τους παρουσία και την ιστορική τους διαδρομή. Αν πραγματικά είχατε ενδιαφέρον, σε κρίσιμες στιγμές θα είχατε πάρει τις σωστές αποφάσεις. Εγώ καταγγέλλω, ότι όταν υπεγράφη η Συνθήκη "Σένγκεν" δεν επεφυλαχθήκατε για την έκδοση εθνικής βίζας, όπως έκανε η Γερμανία για να προστατεύσει τους Γερμανούς του Βόλγα. Σε κρίσιμες στιγμές, ήσασταν ανεπαρκείς, ήσασταν απόντες. Και σήμερα πάλι δεν διασφαλίζετε τις σωστές διαδικασίες που θα προστατεύσουν τους 'Ελληνες, θα διευκολύνουν την ένταξή τους στην ελληνική κοινωνία και θα αποτρέψουν τα φαινόμενα 
παρανόμων ελληνοποιήσεων, αυτό το αίσχος του 21ου αιώνα που γνωρίσαμε και ζήσαμε στην Ελλάδα που ξεπερνά τα όρια κάθε πολιτικού κυνισμού και κάθε φαντασίας.
Ξεχνάτε ποια είναι η κατάσταση των αδελφών.'Εχετε μελέτες. Συνεπώς ο όποιος ισχυρισμός ότι δεν ξέρετε τα προβλήματά τους κανένα δεν πείθει και το γεγονός βέβαια ότι τα γνωρίζετε, δεν τα έχετε επιλύσει μέχρι τώρα και δεν τα αντιμετωπίζετε, ενισχύει τις ευθύνες σας και μας δίνει δικαίωμα σαν Αντιπολίτευση, ασκώντας το θεσμικό μας ρόλο και να ελέγχουμε, κύριε Υπουργέ, και να πιέζουμε.
Σας δηλώνω και πάλι από το βήμα αυτό ότι η όποια προσπάθεια σύγκλισης και συνεννόησης που θα υπηρετεί τα συμφέροντα των ποντίων αδελφών, θα μας βρει σύμφωνους, ενισχυντικούς στην όποια πρωτοβουλία σας, να ξέρετε, όμως, ότι θα μας έχετε απέναντι, όταν τους παραμελείτε και κυρίως όταν προσπαθείτε να τους χρησιμοποιήσετε. Το θεωρώ απαράδεκτο και πολιτικά -και φυσικά και εθνικά- ανήθικο.
Ξέρετε ποια είναι η κατάσταση. Το 42% των ομογενών μένουν σε σπίτια που δεν ξεπερνούν τα 50 τ.μ. και αν σκεφθείτε ότι οι περισσότεροι έχουν περισσότερα απο τρία, τέσσερα μέχρι επτά παιδιά, έχουν ένα δημογραφικό δυναμισμό που θα έπρεπε να είναι από τα στοιχεία που θα σας προέτρεπαν να σκύψετε με περισσότερο ενδιαφέρον πάνω τους. 'Εχουμε διακόσιες πενήντα χιλιάδες (250.000) Ποντίους εδώ και αντιλαμβάνεσθε ότι με το δημογραφικό δυναμισμό που καταγράφουμε, σε λίγο καιρό θα είναι ακόμη μεγαλύτερο μέρος της ελληνικής κοινωνίας. Τους θέλετε εντεταγμένους, τους θέλετε συντεταγμένους, τους θέλετε ισότιμους, αξιοπρεπείς, με ίσες ευκαιρίες, με ίσα δικαιώματα, όπως όλους τους άλλους 'Ελληνες πολίτες ή τους θέλετε στο περιθώριο με ότι κινδύνους περικλείει αυτό;
Θα ήθελα, λοιπόν, να δείτε περισσότερο από αυτούς, κύριε Υπουργέ, έχουνε ετεροαπασχόληση, δήλαδη έχουμε σπουδές, καλό επίπεδο σπουδών, γιατί η παιδεία ήταν μεγάλο αγαθό και έδιναν μεγάλη σημασία στην παιδεία στις χώρες προέλευσης. 'Εχουμε, λοιπόν, εφόδια και εδώ απασχολούνται σε εργασίες πολύ κατώτερες των προσόντων τους, σε ένα πολύ μεγάλο ποσοστό που ξεπερνάει το 30%. Και αυτό που είναι ενθαρρυντικό είναι ότι από τις μελέτες αυτές προκύπτει ότι το 36% από αυτούς θα ήθελε, κύριε Υπουργέ, να γίνει γεωργοκτηνοτρόφος σε μια εποχή που η ελληνική ύπαιθρος φθίνει, η ελληνική ύπαιθρος μαραίνεται, υπάρχει μία μεγάλη μερίδα Ελλήνων υγιούς υλικού, πολύτιμου ελληνικού υλικού, που επιθυμεί να γίνει γεωργοκτηνοτρόφος. Και αυτό το αγνοείτε και δεν κάνετε το απλούστατο πράγμα να παραχωρήσετε εκτάσεις, να τους δώσετε σπίτια, να τους βοηθήσετε να ενταχθούν, ώστε να ικανοποιήσουν την επιθυμία τους να καλλιεργήσουν τη γη και να παραμείνουν στην ελληνική ύπαιθρο και περιφέρεια. Τους σπρώχνετε, λοιπόν, στα αστικά κέντρα, εκεί όπου υπάρχει μεγάλη ανεργία, δημιουργούνται συμπιέσεις κοινωνικές, δημιουργούν κοινωνικές αντιδράσεις, γιατί το πρόβλημα είναι πάρα πολύ μεγάλο και δηλώνουν εργάτες κατά ένα
μεγάλο ποσοστό, ενώ ελάχιστοι από αυτούς ήταν εργάτες.
Ερχόμαστε, λοιπόν, στην προεκλογική τους εκμετάλλευση. Τι δεν τάξατε κύριε Υπουργέ. 'Αμεση απόκτηση της ελληνικής ιθαγένειας, δελτίο ταυτότητας, δάνεια με εγγύηση του ελληνικού δημοσίου, έντεκα, δεκαπέντε εκατομμύρια και χρησιμοποιήσατε το περιοδικό "ΚΟΛΧΙΔΑ" που το εξέδωσε το ίδρυμα του ΕΠΟΕ. Μοιράστηκε σε τριάντα χιλιάδες αντίτυπα. Δεν ξέρω ποιο ήταν το κόστος. Το θέμα είναι ότι ενέχεστε και εσείς σε αυτήν την διαδικασία. Τίποτα από αυτά που υποσχεθήκατε δεν έχει υλοποιηθεί. 'Εχετε ξεπεράσει τα εσκαμμένα. Είπατε πάρα πολλά. Πολλά που ξέρατε ότι δεν θα υλοποιηθούν. Ξέρατε το κόστος, τριακόσια δισεκατομμύρια τα δάνεια. Δεν τα είχατε, δεν προβλέπονταν από πουθενά. Γιατί λοιπόν τα υποσχεθήκατε; Προσπαθήσατε, λοιπόν, να αποσπάσετε την ψήφο. Προσπαθήσατε να τους εξαπατήσετε εν γνώσει σας ότι δεν μπορείτε να ικανοποιήσετε τις υποσχέσεις σας και την επιθυμία τους. Απόδειξη η μεταγενέστερη, η μετεκλογική συμπεριφορά σας, όπου μόνον πεντακόσιες από τις αιτήσεις αυτές μέχρι σήμερα έχουν ικανοποιηθεί και αυτές στην περιοχή της Θράκης. 
Ξέρατε πολύ καλά ότι το σύστημα δανείων δεν ικανοποιεί όλους τους
αδελφούς. Δεν μπορεί να πάρουν όλοι δάνειο, όταν το 55% είναι άνεργοι, κύριε Υπουργέ, να πάρουν δάνειο να το κάνουν τι; Να το εξοφλήσουνε πώς; Πολλοί, λοιπόν, προτιμούνε το σπίτι με το σύστημα το παλαιότερο όπως το έδινε η Νέα Δημοκρατία. Σας προτείνουμε μικτό σύστημα, είτε το ένα ή το άλλο. Ελευθερία επιλογής στον Πόντιο αδελφό. Αρνείστε. Γιατί; Γιατί δεν έχετε διάθεση να δώσετε αυτά που υποσχεθήκατε. Και ρωτάω εγώ λοιπόν τώρα έτσι όπως χρησιμοποιήθηκε το ίδρυμα, όταν ξέρουμε ότι σήμερα δεν ανταποκρίνονται στους αρχικούς σκοπούς και στο ρόλο για τον οποίον ιδρύθηκε. Ποιος είναι ο ρόλος του; Τι σκέπτεστε για τη λειτουργία του. Το χρησιμοποιήσατε προεκλογικά. Ο ίδιος ο αντιπρόεδρος του ιδρύματος μετέβη δύο ημέρες προ των εκλογών στην Κύπρο και έκανε προπαγάνδα για την Κυβέρνηση. Ποια είναι τα ανταλλάγματα που δώσατε, κύριε Υπουργέ, για να μπει σε αυτές τις διαδικασίες το ίδρυμα; 'Ενα ίδρυμα που ο ρόλος του ήταν διττός. Υποδοχή, αποκατάσταση, επαγγελματική ένταξη και μέτρα, δημιουργία υποδομών στις περιοχές προέλευσης, ώστε να ενισχύσουμε την εκεί παρουσία και να βοηθήσουμε τους αδελφούς με έργα υποδομής να παραμείνουνε στους χώρους τους, τώρα πια σαν νέα πολιτική. Και αυτό λειτούργησε τα πρώτα χρόνια και στη Βόρειο 'Ηπειρο. Να σας υπενθυμίσω τη συμφωνία της Κέρκυρας. Λειτούργησε και λίγο στις χώρες της πρώην Σοβιετικής 'Ενωσης. Ποιος είναι, λοιπόν, ο σημερινός του ρόλος και τι σκέπτεστε να κάνετε γι'αυτό. Ποιος είναι ο ρόλος της Γενικής Γραμματείας Παλιννοστούντων. Γενική Γραμματεία χωρίς οργανισμό, χωρίς χρηματοδοτήσεις, πώς λειτουργεί; Τι εξυπηρετεί η παρουσία της έτσι όπως είναι αποδυναμωμένη; Σας υπενθυμίζω ότι ο προηγούμενος γενικός γραμματέας ενέχεται και υπήρξαν καταγγελίες για πλαστές θεωρήσεις σε βίζες. Να σας υπενθυμίσω ότι προεκλογικά ο νυν γραμματέας, κύριε Υπουργέ, διόρισε διακόσιους υπαλλήλους οι οποίοι αλώνιζαν όλη την Ελλάδα και έκαναν προπαγάνδα για 
την Κυβέρνησή σας και η χρηματοδότησή τους ήταν μέσω Ποντιακών Σωματείων. Δηλαδή σύστημα ολόκληρο.
Δίνετε δέκα εκατομμύρια σε ένα σύλλογο, έπαιρνε η Γενική Γραμματεία
τα εννέα εκατομμύρια, κράταγε ο σύλλογος το ένα για να χρηματοδοτήσει τις κομματικές σας επιδιώξεις και την κομματική σας προπαγάνδα. Αυτός είναι ο ρόλος σας; Αυτά σκέπτεσθε για τους Πόντιους αδελφούς;
Τι θα γίνει λοιπόν με τα προγράμματα επαγγελματικής αποκατάστασης; Τι θα γίνει με τα κονδύλια της Ευρωπαϊκής 'Ενωσης, που πάνε χαμένα και δεν τα αξιοποιείτε; Τι θα γίνει με την έλλειψη ιατροφαρμακευτικής περίθαλψης που οδηγεί ιδιαίτερα τους υπερήλικες σε εξαθλίωση; Και ξέρετε ποιοι ευθύνονται, κύριε Υπουργέ.
Δεν προχωρήσατε σε σύναψη διακρατικών συμφωνιών, ώστε να τους αναγνωρισθουν τα χρόνια ασφάλισης στις χώρες προέλευσης. Ξέρετε πόσο ταλαιπωρούνται από το ΔΙΚΑΤΣΑ και δεν παίρνετε μέτρα άμεσα, ξέρετε πόσο ταλαιπωρούνται από τις διευθύνσεις συγκοινωνιών και ξέρετε πόσα πρόστιμα εκατομμυρίων έχουν στην πλάτη τους και πόσοι έχουν οδηγηθεί στην απελπισία από τα πρόστιμα του ΙΚΑ και των αυθαιρέτων, που χρόνια ενώ τα υποσχεθήκατε, αρνείσθε να τα ρυθμίσετε.
Ελάτε, κύριε Υπουργέ, να συζητήσουμε σοβαρά, να συμφωνήσουμε σε
κάποια πράγματα και να πιέσουμε την Κυβέρνηση μαζί με σας να ενώσουμε τις δυνάμεις μας για να βρούμε λύση. Σκοπός μας είναι η ομαλή ενσωμάτωση και η ένταξη των αδελφών ομογενών με συνθήκες ισοτιμίας.
Αγωνιζόμαστε για ίσα δικαιώματα στην παιδεία, στην ελευθερία, στην
εργασία, στην υγεία. Βασικά ανθρώπινα δικαιώματα που σήμερα δεν τα έχουν. Σε αυτήν την προσπάθεια μόνο θα είμαστε σύμφωνοι. Κάθε άλλο θα μας βρει
αντιμέτωπους και αντίθετους.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, κυρία και κύριοι συνάδελφοι, αυτήν τη στιγμή αισθάνομαι ιδιαίτερα συγκινημένος, γιατί η συζητούμενη επερώτηση αφορά πρόσφυγες 'Ελληνες, αφορά τη μη αποκατάστασή τους, αφορά τον εμπαιγμό τους και την εκμετάλλευσή τους. Και η συγκίνηση μου προέρχεται από το γεγονός της ανάκλησης στη μνήμη μου τριών βιωμάτων.
Το πρώτο είναι η προσφυγική μου καταγωγή εκ μητρός και πατρός και όλα εκείνα τα οποία πρόλαβα να πληροφορηθώ από διηγήσεις της γιαγιάς και του παππού μου για τον τρόπο που εκδιώχθηκαν, ταλαιπωρήθηκαν -πολλοί μικρασιάτες πρόσφυγες απεβίωσαν καθ' οδόν- και εν συνεχεία ήρθαν και αποκαταστάθηκαν στην πατρίδα.
Το δεύτερο βίωμα αποτελεί η πληροφορία του αειμνήστου Αντιπροέδρου
της Βουλής Ισαάκ Λαυρεντίδη, ο οποίος σε ανύποπτο χρόνο, νομίζω το 1980, μου είχε πει ότι από δικές του έρευνες, όταν τότε αδιαφορούσε το επίσημο ελληνικό κράτος, είχε διαπιστώσει ότι πάνω από τετρακόσιες χιλιάδες γνήσιοι 'Ελληνες Πόντιοι βρίσκονται διασκορπισμένοι σε χώρες της τέως Σοβιετικής 'Ενωσης και κανένας δεν αναγνώριζε την ύπαρξή τους δεν τους αναζήτησε, από φόβο μήπως κατηγορηθεί -αυτό το αιώνιο κόμπλεξ- ότι είναι υπερπατριώτης, ή ότι ενδιαφέρεται για τους ανά τον κόσμο 'Ελληνες κόντρα σε διεθνιστικές αντιλήψεις.
Και το τρίτο βίωμα, είναι το γεγονός ότι νέος τότε Βουλευτής το 1994, είχα εισηγηθεί από την πλευρά της Νέας Δημοκρατίας την αναγνώριση της γενοκτονίας των Ποντίων, που ουσιαστικά στην πράξη ουδέποτε αναγνωρίσθηκε και ουδέποτε στα ελληνικά βιβλία εισήχθη σοβαρά η διδασκαλία αυτού του μεγάλου δράμματος, αλλά και του μεγαλείου του αγώνα του απόδημου Ελληνισμού, του Ποντιακού Ελληνισμού, να παραμείνουν 'Ελληνες.
Αυτά, λοιπόν, τα βιώματα με κάνουν να είμαι ιδιαίτερα συγκινημένος,
προβληματισμένος και αγανακτισμένος, γιατί το επίσημο ελληνικό κράτος, η σημερινή Κυβέρνηση, επί σειρά ετών εμπαίζει κατά τρόπο απαράδεκτο, ζημιώνει και θα έλεγα δημιουργεί μία πικρία φυσιολογική και ανθρώπινη σε αυτούς τους υπέροχους 'Ελληνες, τα αδέλφια μας τους Ποντίους.
Και για να μη θεωρηθεί ότι αυτήν τη στιγμή ασκώ μία δομική αντιπολίτευση, έχω στοιχεία τα οποία και θα καταθέσω στα Πρακτικά. 'Εχω την κατάπτυστη προεκλογική ανακοίνωση και μάλιστα με την υπογραφή "Υφυπουργός Εσωτερικών" ούτε καν "πρώην ή υπηρεσιακός Υφυπουργός Εσωτερικών", του κ. Φλωρίδη, του μεγάλου αυτού "εκσυγχρονιστή" και "εξυγιαντή", ο οποίος υποσχόταν στους πάντες τα πάντα, γρήγορη και εύκολη -καταλαβαίνετε τα υπονοούμενα- απόκτηση της ελληνικής ιθαγένειας, δωρεάν οικόπεδα σε όλους, επιδοτήσεις και δάνεια για κατοικία, επαγγελματική κατάρτιση, αγροτική αποκατάσταση, προσλήψεις στο δημόσιο. Να, λοιπόν, οι απατηλές προσδοκίες και να η εκμετάλλευση του πόνου και της ανάγκης των αδελφών Ελληνοποντίων.
Επίσης υπάρχει μία κατάπτυστη διατακτική των δέκα χιλιάδων δραχμών, η οποία δόθηκε ως εις επαίτες και με την μειωτική υπόδειξη, για να τονίζει ίσως την ένδεια, τη δυστυχία των δικαιούχων ότι είναι μόνο για αγορά τυριού.
'Ετσι συμπεριφέρεται η κυβέρνηση σ' αυτούς τους υπερήφανους 'Ελληνες τους οποίους υποτίθεται ότι φέραμε εδώ για να τους περιθάλψουμε ως αδέλφια και να τους καταστήσουμε ισότιμους πολίτες.
Αλλά δεν τελειώνει εδώ η σειρά των παρανόμων συνειδητών πράξεων της Κυβερνήσεως. Υπάρχει αυτή η καταχώριση σε μεγάλη εφημερίδα της Μόσχας, την οποία έχουμε καταθέσει από διετίας χωρίς να συγκινηθεί η Κυβέρνηση ότι δίνουν "εύκολα" την ελληνική υπηκοότητα, σε συνεργασία με νομικούς του εκεί ελληνικού προξενείου. Και δεν συγκινήθηκε κανείς από την Κυβέρνηση να διατάξει ανακρίσεις και να στείλει στη φυλακή αυτούς τους
κατάπτυστους διπλωματικούς υπαλλήλους.
Υπάρχει επίσης μία χθεσινή τοιχοκόλληση σε πολλά σημεία των Αθηνών ενδεχομένως και σ' άλλα μέρη της Ελλάδος, που λέγει: "Ανάληψη υποθέσεων αλλοδαπών, διεκπεραιώσεις, νομιμοποιήσεις, πράσινη κάρτα, νομικές υποθέσεις" και η οποία τοιχοκόλληση έχει διεύθυνση και αριθμό τηλεφώνου. 
Αυτή, λοιπόν, είναι η εκμετάλλευση της Κυβερνήσεως και η απαράδεκτη
συμπεριφορά προς τους αδελφούς μας νεοπρόσφυγες Ελληνοποντίους, όταν γνωρίζω, κύριε Υπουργέ και το γνωρίζετε και εσείς ότι εκατόν είκοσι δισεκατομμύρια (120.000.000.000) δραχμές εκκρεμούν προς ανάληψη και αξιοποίηση εκ μέρους της Ελλάδος από την Ευρωπαϊκή 'Ενωση, ειδικά για τους πρόσφυγες. Και επειδή δεν θέλετε να βάλετε την ελληνική συμμετοχή, επειδή δεν ενδιαφέρεστε παρά μόνο να εκμεταλλευτείτε τους πρόσφυγες αδελφούς μας Ελληνοποντίους, δεν τα απορροφάτε. Μέχρι τώρα απορροφήσατε περίπου δώδεκα ή δεκατρία δισεκατομμύρια, δρχ.
Θα τελειώσω, κύριε Πρόεδρε -θα επανέλθω όμως στη δευτερολογία
μου- εκφράζοντας τη θλίψη μου για όλα αυτά τα οποία συμβαίνουν και να προτρέψω και εγώ, όπως προηγουμένως η συνάδελφος κα Φουντουκίδου, να ασχοληθείτε κύριε Υπουργέ με μεγάλο ενδιαφέρον μ' αυτά τα προβλήματα. Δεν θέλουμε να σας κατηγορήσουμε. Ξέρει ο κύριος Υφπουργός ότι κατ' εξοχήν τον στηρίξαμε και ως Υφυπουργό αλλά και σεις συμπεριφερθείτε και ως Πρόεδρο της Επιτροπής Απόδημου Ελληνισμού. Θέλουμε να σας βοηθήσουμε αλλά κατά τρόπο αντικειμενικό και δίκαιο, να βοηθήσουμε τα αδέλφια μας πρόσφυγες Ελληνοποντίους να φύγουν απ' αυτήν την κατάσταση της δυστυχίας και της εκμετάλλευσης και να γίνουν υπερήφανοι, όπως είναι, 'Ελληνες πολίτες, ισότιμοι με μας. Δεχθείτε αυτή μας την προσφορά και θα προσφέρετε εθνικό έργο. Ευχαριστώ.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσιγιάννης έχει το λόγο. 
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, θα αναφερθώ στα στεγαστικά
προβλήματα που αντιμετωπίζουν οι Πόντιοι ομογενείς μας και κυρίως σε όσα σχετίζονται με το ζήτημα της αυτοστέγασής τους.
Η εποχή που ξεκίνησε η Επιχείρηση Πολεοδομική Ανασυγκρότηση ταυτίζεται περίπου χρονικά με την έξαρση των οικιστικών προβλημάτων των Ποντίων ομογενών που προέρχονταν από τις χώρες της τότε Σοβιετικής 'Ενωσης. Εκείνη την εποχή πολλοί από εκείνους που είχαν παλιννοστήσει πριν μία κατά μέσο όρο δεκαετία, προσπάθησαν, αφού ξεπέρασαν τις αρχικές δυσκολίες της εγκατάστασής τους και με εμφανή απουσία της κρατικής φροντίδας και μέριμνας, να αντιμετωπίσουν το πρόβλημα της οικιστικής τους αποκατάστασης διά της αυτοστέγασης.
Αρχικά, λοιπόν, στην περιοχή του Μενιδίου, της Ελευσίνας, του Ασπροπύργου, αλλά και αλλού σε όλη τη χώρα, άρχισαν να αγοράζουν με το υστέρημα μιας ζωής εκτός σχεδίου εκτάσεις, οι οποίες σύμφωνα με τις επίσημες κυβερνητικές διακηρύξεις της εποχής επρόκειτο να ενταχθούν σύντομα στο σχέδιο πόλης.
Στο σημείο αυτό σας υπενθυμίζω το φυλλάδιο του αείμνηστου Αντώνη Τρίτση "ο Χωροταξικός Σχεδιασμός της Αλλαγής" το οποίο ανέφερε ποιες περιοχές της Αττικής, αλλά και της υπόλοιπης χώρας επρόκειτο να ενταχθούν στο σχέδιο πόλης, εγγυόμενο μάλιστα χρονικό ορίζοντα διετίας. Οι άνθρωποι λοιπόν, αυτοί οι οποίοι είχαν έρθει στην πατρίδα τους έχοντας την εντύπωση ότι εκείνη αντιπροσώπευε αυτό που δεκαετίες ολόκληρες είχαν διατηρήσει στην καρδιά τους, επείσθησαν και αγόρασαν κάποιες εκτάσεις με την προσδοκία της σύντομης ένταξης στο σχέδιο πόλης, που θα τους έδινε τη δυνατότητα της νόμιμης ανοικοδόμησης προκειμένου να αντιμετωπίσουν το στεγαστικό τους πρόβλημα. 'Οταν, όμως, άρχισαν να περνούν τα χρόνια και να αποδεικνύονται φρούδες οι ελπίδες που είχαν για την απόκτηση νόμιμα πολεοδομημένης γης, όταν είχαν εξαντλήσει τους κόπους δεκαετιών για την απόκτηση αυτής της γης, τότε άρχισαν να καταφεύγουν στη λύση της παράνομης αυτοστέγασης. Δεν αντιλέγω ότι πρόκειται περί παράνομης ενέργειας. 'Ομως, τί να πει κανείς γι'αυτό το κράτος που για δεκαετίες και παρά τις σχετικές επιταγές του Συντάγματος αδυνατεί ή αδιαφορεί να
παράσχει δυνατότητες στέγασης και μάλιστα σε ομάδες πληθυσμού, που κατά τεκμήριο είναι οικονομικά ασθενείς.
Κύριε Πρόεδρε και κύριοι συνάδελφοι, παρά τις μεγαλόστομες εξαγγελίες περί επιτάχυνσης των εντάξεων στο σχέδιο πόλης, η πορεία του πολεοδομικού σχεδιασμού στη χώρα προχωρά με απαράδεκτα αργούς ρυθμούς. Είναι αδιανόητο να καθυστερεί η ένταξη στο σχέδιο πόλης της περιοχής Γκοριτσά στον Ασπρόπυργο, που κατοικείται αμιγώς από Ποντίους ομογενείς, μόνο και μόνο γιατί επί μια δεκαετία η πολιτεία αδυνατεί να αποφασίσει ποιος είναι ο θεσμικά αρμόδιος που θα εγκρίνει την οριοθέτηση κάποιων ρεμάτων. Τη μελέτη της οριοθέτησης την έχει εκπονήσει ήδη ο Δήμος Ασπροπύργου και ψάχνουν να βρουν τον αρμόδιο. Το ίδιο ισχύει και για την περιοχή των Μεγάλων Σχοίνων στο Μενίδι, πάλι περιοχή που κατοικείται σε ένα μεγάλο ποσοστό από Πόντιους ομογενείς. Το ίδιο ισχύει για την περιοχή του "Πλάτωνα" στο Μενίδι.
Αλλά, και πέραν των διαδικασιών που προβλέπει ο ν.1337 και ο ν.2508, μήπως εφαρμόστηκαν οι ειδικές πολεοδομικές διατάξεις, που προβλέπει ο ν.2790 για παράδειγμα στην περίπτωση της Φαρκαδώνας; Ούτε εκεί έγινε κάτι τέτοιο. 'Ολα αυτά αποτελούν ενδεικτικές αναφορές και μόνο και καταδεικνύουν τις τεράστιες καθυστερήσεις που σημειώνονται στην πολεοδομική ανασυγκρότηση της χώρας και παράλληλα στην πορεία της οικιστικής αποκατάστασης των Ποντίων ομογενών αδελφών μας.
Σήμερα οι Πόντιοι, οι οποίοι κατέφυγαν στη λύση της παράνομης αυτοστέγασης, αντιμετωπίζουν εξοντωτικά πρόστιμα από τα πολεοδομικά γραφεία, (ανέγερσης και διατήρησης) και από το Ι.Κ.Α., αν και για το τελευταίο είναι γνωστό ότι κτίζουν οι ίδιοι τα οικήματά τους. Δηλαδή πρόκειται για αυτοαπασχόληση και θα έπρεπε να ισχύουν διατάξεις που ισχύουν και για τους οικοδόμους. Επιπλέον δεν τους χορηγείται ρεύμα λόγω του παράνομου χαρακτήρα των κτισμάτων αυτών και ζούν σ'αυτά σε απαράδεκτες συνθήκες χωρίς φως, χωρίς τη συνδρομή των απαραίτητων για ένα πολιτισμένο νοικοκυριό, συσκευών (ψυγείο κλπ.).
Γνωρίζετε, κύριε Πρόεδρε και αγαπητοί συνάδελφοι, ότι πολλά παιδιά
Ποντίων διαβάζουν τα μαθήματά τους κάτω από το φως των κεριών;
Πιστεύω, λοιπόν, ότι μια κοινωνία δικαίου, όπως θέλουμε να πιστεύουμε ότι είναι η δική μας, οφείλει να λαμβάνει ιδιαίτερη μέριμνα για ασθενείς κοινωνικές ομάδες, όπως στη συγκεκριμένη περίπτωση οι Πόντιοι ομογενείς, που μάλιστα κράτησαν ψηλά την πίστη στην ιδέα του Ελληνισμού και των αξιών του σε δύσκολες εποχές κα σε αφιλόξενες περιοχές. Που τελικά όμως αποδεικνύονται πιο φιλόξενες από τη μητέρα -πατρίδα.
Είναι, λοιπόν, ηθικά επιβεβλημένο να προχωρήσουμε άμεσα στη λήψη
μέτρων, όπως: 1) θεσμική ρύθμιση των οφειλών προς το Ι.Κ.Α. για τους Ποντίους που κατέφυγαν στη λύση της αυτοστέγασης, 2) δημιουργία ειδικών μειωτικών συντελεστών για τον υπολογισμό των προστίμων ανέγερσης και διατήρησης αυθαιρέτων κατασκευών στις περιπτώσεις μοναδικής κατοικίας Ποντίων ομογενών. 3) Θεσμική κατοχύρωση της προσωρινής ρευματοδότησης της μοναδικής κατοικίας Ποντίων ομογενών υπό την προϋπόθεση ότι αυτή είναι σε υπό ένταξη περιοχή, σύμφωνα με το αντίστοιχο γενικό πολεοδομικό σχέδιο. Η πατρίδα το χρωστά στους Πόντιους, κύριε Πρόεδρε.
Σας ευχαριστώ για την προσοχή σας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχάλης Παπαδόπουλος έχει το λόγο.
ΜΙΧΑΗΛ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, πραγματικά η σημερινή επερώτηση της Νέας Δημοκρατίας είναι πάρα πολύ σημαντική. Ελπίζουμε να φέρει αποτελέσματα, γιατί αυτός είναι ο στόχος μας και κανένας άλλος. Στο πλαίσιο μιας γενικής προσπάθειας που όλοι έχουμε αναλάβει τα τελευταία χρόνια για την αποκατάσταση των πατριωτών μας νεοπροσφύγων έχουν γίνει πάρα πολλές ενέργειες, άλλοτε θετικές κι άλλοτε αρνητικές.
Τις θετικότερες των ενεργειών προσωπικά πιστεύω ότι κάλυψε η πρώτη μεγάλη προσπάθεια υποδοχής που από μόνοι τους οι Πόντιοι 'Ελληνες και τα σωματεία τους έκαναν. Αυτό έγινε με το περίσσευμα καρδιάς, τη δύναμη, την ηθική ευθύνη και τον πατριωτισμό που αισθανόμασταν οι Ελλαδίτες Πόντιοι επειδή ξέραμε πολύ καλά τι σημαίνει προσφυγιά νιώθοντάς το για χρόνια στο πετσί μας. Και το λέω αυτό μιας κι εγώ έχω την τιμή να κατάγομαι από προσφυγική οικογένεια.
Μετά την πρώτη αυτή περίοδο υποδοχής, όπου οι Πόντιοι από μόνοι τους κάλυψαν σ' ένα βαθμό την ανεπάρκεια της υποστήριξης από την πολιτεία, ήλθε η δεύτερη περίοδος. Μια περίοδος της κρατικής "μέριμνας", των ιδρυμάτων, των επιχορηγήσεων, των προγραμμάτων, των σεμιναρίων και όλων των συναφών κρατικίστικων λειτουργιών, που δεν έφεραν κανένα σχεδόν ουσιαστικό αποτέλεσμα.
Δυστυχώς όμως στο όνομα των Ποντίων προσφύγων που με τόση ευαισθησία υποδέχθηκε ο ελλαδικός ποντιακός πληθυσμός λειτούργησε η κακοδιαχείριση των κονδυλίων, η κοινωνική και η κομματική εκμετάλλευσή τους. Γιατί άραγε; Για έναν και μοναδικό λόγο: Για να μπορείτε σήμερα, κύριε Υπουργέ, εσείς και η Κυβέρνησή σας να καπηλεύετε το λαό αυτό.
Απ' αυτούς οι οποίοι ήλθαν περίπου το 27% είναι πτυχιούχοι. Οι
υπόλοιποι έχουν τελειώσει τις βασικές σπουδές ενδεκαετούς εκπαίδευσης και εξειδίκευσης σε επίπεδο μέσης εκπαίδευσης και τεχνικών σχολών. Σήμερα μετά από δεκαπέντε χρόνια το μεγαλύτερο ποσοστό των παιδιών δεν τελειώνει παραπάνω από τρεις έως τέσσερις τάξεις του δημοτικού. Γιατί; Γιατί το εκπαιδευτικό μας σύστημα είναι τέτοιο που δεν τους δίνει ούτε τις δυνατότητες παρακολούθησης του σχολείου, αλλά κυρίως συμβαίνει κάτι πάρα πολύ τραγικό: Η επιλογή από τους διάφορους δασκάλους σ' όλη την επικράτεια σε ποια τάξη θα πάει το κάθε παιδί γίνεται με κριτήριο μόνο τι γνώσεις έχει.
Θα σας θυμίσω ότι το 1990 η επιλογή γινόταν βάσει της ηλικίας των
παιδιών και μετά απ' αυτό υπήρχε η δυνατότητα να συμπληρώνουν τις γνώσεις τους μέσα από ειδικά σεμινάρια-φροντιστήρια μέσα στο σχολείο και στους διάφορους χώρους υποδοχής που υπήρχαν. Γιατί αυτή η αδιαφορία πραγματικά; Διότι δεν έχετε κανένα εκπαιδευτικό πρόγραμμα για τα παιδιά αυτά.
Η άτολμη πολιτική σας διαιωνίζεται, κύριε Υπουργέ, και διαιωνίζει την περιθωριοποίηση των ομογενών Ποντίων από γενιά σε γενιά, αφού ελάχιστοι παρακολουθούν τη δευτεροβάθμια εκπαίδευση οπότε στερούνται και την πρόσβαση στην τριτοβάθμια εκπαίδευση, αλλά κυρίως τη δυνατότητα επαγγελματικής κατάρτισης και εξειδίκευσης. Και δυστυχώς το πρόβλημα επεκτείνεται και στα παιδιά που γεννήθηκαν εδώ. Μεταβιβάζονται σ' αυτά τα χαρακτηριστικά του κοινωνικού αποκλεισμού από τους γονείς τους και διευρύνεται η κοινωνική ανισότητα.
Περίπου το 1% με 2% είναι αυτά τα οποία μπορούν να πάνε στο λύκειο
και μετά στην τριτοβάθμια εκπαίδευση. Και οι υπόλοιποι νέοι τι γίνονται; Ποιος ασχολήθηκε μ' αυτούς; Τι προγράμματα βγήκαν γι' αυτούς; Και βέβαια μη διερωτάσθε γιατί ασχολούνται με πράγματα που δεν ωφελούν ούτε τους ίδιους ούτε τις οικογένειές τους. Και βλέπουμε σήμερα νέα παιδιά ομογενών να γυρνάνε στους δρόμους ή να δημιουργούν διάφορα προβλήματα.
Είναι γεγονός ότι ο καθορισμός, παραδείγματος χάρη, των νοσοκομείων που γίνονται για να πάνε κάποιοι πτυχιούχοι να κάνουν πρακτική άσκηση δυσκολεύεται πάρα πολύ με αποτέλεσμα οι επιστήμονες γιατροί, που θα ήθελαν πραγματικά να δουλέψουν, να μην έχουν τη δυνατότητα να κάνουν την πρακτική τους άσκηση. Κι έτσι βλέπουμε σήμερα επιστήμονες να ασχολούνται με άλλες χειρονακτικές εργασίες δεξιά και αριστερά. Και είναι ένα φαινόμενο λυπηρό να βλέπεις επιστήμονες γιατρούς σε λαϊκές αγορές ή να υποαπασχολούνται με διάφορες άλλες ιδιότητες.
Το σημαντικότερο απ' όλα: Η αναγνώριση των πτυχίων από το ΔΙΚΑΤΣΑ εκτός από το ότι καθυστερεί υπερβολικά -σήμερα έχουμε αναγνωρίσεις που δεν έχουν τα τελευταία πέντε κι έξι χρόνια- απαιτούν μια σειρά πιστοποιητικών και εγγράφων, τα οποία δεν είναι εύκολο να προσκομιστούν. 
Το ΔΙΚΑΤΣΑ παραδείγματος χάριν ζητάει για την επικύρωση το πρωτότυπο
δίπλωμα ή πάπυρο ή ό,τι άλλο υπάρχει. Αν είναι δυνατόν! Δεν μπορεί πραγματικά το ΔΙΚΑΤΣΑ να απαντήσει ποια πανεπιστήμια αναγνωρίζονται; Η απλή λογική λέει ότι θα μπορούσε να έχει έναν κατάλογο αναγνωρισμένων πανεπιστημίων σε σχολές, οι οποίες υπάρχουν και να τους απαντάει ναι ή όχι. Σήμερα υπόκεινται σε μια φοβερή ταλαιπωρία και πραγματικά σε έναν φοβερό εμπαιγμό. Δεν έχουν ζητήσει ποτέ από την πρεσβεία μας να τους δώσει έναν απλό κατάλογο πανεπιστημίων για να μπορούν να απαντήσουν στους ανθρώπους αυτούς.
Κυρίες και κύριοι συνάδελφοι, η κατάσταση η οποία επικρατεί είναι τραγική. Εμείς έχουμε τη διάθεση και την πίστη και θέλουμε πραγματικά να
οδηγηθούμε σε λύσεις που θα μειώσουν, αν όχι να λύσουν, το πρόβλημα των ομογενών Ποντίων. Χρειάζεται, όμως, να το πράξετε και εσείς.
Σε κάθε άλλη περίπτωση, πραγματικά θα έχουμε μία έντονη κριτική. Και έτσι μας δίδουν τη δυνατότητα να μιλήσουμε σε ανθρώπους που μέχρι σήμερα και τους έχετε κοροϊδέψει και έχετε παίξει μαζί τους.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Στυλιανίδης έχει το λόγο. ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, με αίσθημα ευθύνης και
ειλικρινά με συναινετική διάθεση, προσεγγίζουμε όλα τα ζητήματα τα οποία έχουν να κάνουν με τον οικουμενικό Ελληνισμό. Ωστόσο τα στοιχεία μας οδηγούν σε διάθεση κριτικής διότι βλέπουμε ότι οι πράξεις και τα λόγια απέχουν πάρα πολύ στην Κυβέρνηση αυτή που μας κυβερνά.
Οι Πόντιοι οι οποίοι εγκατεστάθησαν στον ελλαδικό χώρο προέρχονταν από περιοχές οι οποίες είτε ζούσαν πόλεμο είτε η ομογένεια που ζούσε εκεί είχε τη διάθεση επαναπατρισμού είτε προκειμένου να στηρίξουν κάποιες περιοχές που είχαν έντονα δημογραφικά προβλήματα.
Μια απ' αυτές τις περιοχές ήταν η περιοχή της Θράκης, που αντί να
παρακολουθήσει τον εθνικό μέσο όρο δημογραφικής ανάπτυξης και να κατοικείται σήμερα από πεντακόσιες πενήντα χιλιάδες, κατοικείται μόλις από τριακόσιες τριάντα οκτώ χιλιάδες. 'Ετσι, λοιπόν, την περίοδο 1990-1993 υπήρξε μια ενθάρρυνση για εγκατάσταση των Ποντίων στη Θράκη. 
Την περίοδο 1990-1993 η κυβέρνηση της Νέας Δημοκρατίας με ιδιαίτερη
ευαισθησία και συνέπεια, ανταποκρίθηκε σε αυτό το κάλεσμα. Ο σχεδιασμός ήταν να μείνουν τριάντα χιλιάδες Πόντιοι στο Νομό Ροδόπης και είκοσι χιλιάδες στο Νομό Ξάνθης. Σήμερα, επιτρέψτε μου να διαπιστώσω, μόλις δύο χιλιάδες είναι οι Πόντιοι οι οποίοι ουσιαστικά ζουν στην περιοχή της Ροδόπης από τις τριάντα χιλιάδες που είχαν προγραμματιστεί.
Την περίοδο 1990-1993 παραδόθηκαν χίλιες εξακόσιες περίπου κατοικίες -δηλαδή χίλιες τριακόσιες έτοιμες και τριακόσιες περίπου ημιτελείς- στους κατοίκους τους Ποντίους που θέλησαν να μείνουν εκεί και τέσσερις χιλιάδες οικογένειες επιδοτούνταν προκειμένου να νοικιάζουν σπίτια τα οποία με τη φροντίδα του ΕΙΥΑΠΟΕ είχαν βρεθεί στην περιοχή της Θράκης.
Από το 1993 μέχρι το 2000 το μόνο το οποίο πέτυχε η Κυβέρνηση είναι χίλιες κατοικίες. Ενώ το φθινόπωρο του 1999 στη Νομαρχία της Κομοτηνής και στο ΣΑΕ ο τότε Υπουργός Εξωτερικών είχε δηλώσει ότι θα φροντίσει να λυθεί το στεγαστικό πρόβλημα όλων των παλιννοστούντων Ποντίων οριστικά και αμετάκλητα, λίγο καιρό αργότερα καταργείται η στεγαστική πολιτική και μπαίνουμε στη λογική της αυτοστέγασης.
Αυτοστέγαση σημαίνει κατά την Κυβέρνηση ότι θα μοιράσουμε δωρεάν οικόπεδα και ότι θα δώσουμε δάνεια επιδοτούμενα ή δωρεάν δάνεια των έντεκα έως δεκαπέντε εκατομμυρίων.
Αυτό το διάστημα, λοιπόν, έχουμε για πρώτη φορά εγκατάλειψη της
στεγαστικής πολιτικής.
Η κα Βάσω Παπανδρέου, την παραμονή των εκλογών του 2000, ήρθε και
μέσα σε πανηγυρικό πνεύμα, παρουσία των τηλεοπτικών συνεργείων, στην περιοχή της Θράκης μοίραζε μέσα από την κληρωτίδα νούμερα, τα οποία υποτίθεται ότι αντιστοιχούσαν σε οικόπεδα. Τα οικόπεδα δεν υπάρχουν ακόμα, διότι τη στιγμή ακριβώς που γινόταν όλη αυτή η προεκλογική απάτη ούτε προέκταση του σχεδίου πόλεως της Κομοτηνής είχε γίνει ούτε ολοκληρωμένη χάραξη των οικοπέδων είχε γίνει. Και εκ των υστέρων ουσιαστικά ανακοινώθηκε από την Κυβέρνηση ότι δεν μεταβιβάζεται τίτλος ιδιοκτησίας του οικοπέδου, απλά ουσιαστικά δανείζεται το οικόπεδο, δίδονται και τα χρήματα και με αυτά τα χρήματα απαιτείται μέσα σε συγκεκριμένο χρονοδιάγραμμα ο 'Ελλην Πόντιος να κτίσει το σπίτι του. Και αυτό είναι ιδιαιτέρως δύσκολο, διότι για να συμπληρώσει το ποσό και να ολοκληρώσει την κατοικία ο Πόντιος μαζί με την οικογένειά του, θα πρέπει να υπάρχει και δουλειά, να συμπληρώσει το ποσό που χρειάζεται για να μπορέσει να κατοικήσει. Μετά όμως, την άρση των πρόσθετων αναπτυξιακών κινήτρων που υπήρχαν και αφαιρέθηκαν από την περιοχή της Θράκης, μειώθηκαν και οι θέσεις εργασίας. Ουσιαστικά η Κυβέρνηση με άλλα λόγια έδειξε την πόρτα της εξόδου στους παλιννοστούντες Πόντιους από τη Θράκη, γι'αυτό και όλο αυτό το μεταναστευτικό ρεύμα, το οποίο εμφανίστηκε την τελευταία δεκαετία και φέρει τη Ροδόπη και τον 'Εβρο πρωταγωνιστές στη
μετανάστευση, αφορά και θίγει κυρίως το κομμάτι των Ποντίων που ήρθαν να κατοικήσουν εκεί.
Με άλλα λόγια όλες αυτές οι δυνατότητες που είχαν δοθεί βάσει του εθνικού σχεδιασμού, όλες αυτές οι δυνατότητες που είχαν δοθεί βάσει της ευρωπαϊκής υποστήριξης, όχι μόνο δεν αξιοποιήθηκαν, αλλά καταρρακώθηκαν στην πράξη. Τα προγράμματα κοινωνικού αποκλεισμού δεν αξιοποιήθηκαν, όπως θα έπρεπε να αξιοποιηθούν. Σταμάτησε όλο το πρόγραμμα εκείνο που έτρεχε για τη σίτιση και την εκμάθηση της γλώσσας στους ρυθμούς και στην ποιότητα που έπρεπε να τρέχει. Ουσιαστικά οι Πόντιοι οδηγήθηκαν σε ένα νέο αδιέξοδο και αναγκάσθηκαν να εγκαταλείψουν και τη δεύτερή τους πατρίδα, γνωρίζοντας την αχαριστία και αν θέλετε και την εγκατάλειψη από τη μητέρα Ελλάδα στην οποία τόσα πολλά είχαν εναποθέσει, από την οποία τόσα πολλά περίμεναν.
Κατά τη γνώμη μου, η Κυβέρνηση οφείλει άμεσα να επανέλθει στη λογική της στέγασης και της λύσης του εργασιακού προβλήματος εάν θέλει πραγματικά να ενισχύσει και αυτό το στοιχείο του Ελληνισμού, που τόσα έχει προσφέρει, εάν θέλει πραγματικά να βοηθήσει τις παραμεθόριες περιοχές που χρειάζονται αυτό το στοιχείο. Διότι οι Πόντιοι δεν είναι μόνο εργατικό δυναμικό είναι και λαμπροί επιστήμονες που διακρίθηκαν στο εξωτερικό και που έχουν τη δυνατότητα να προσθέσουν στις τοπικές κοινωνίες, να συμβάλουν στην ανάπτυξη της εθνικής πολιτικής. Είναι στελέχη που μπορούν να στελεχώσουν σύγχρονες επιχειρήσεις αν έλθουν να επενδύσουν στην περιοχή και να τις γεφυρώσουν με τις καινούριες αγορές, που ανοίγονται και στα Βαλκάνια και στον Εύξεινο Πόντο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εξωτερικών κ.
Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κυρίες και κύριοι συνάδελφοι, είναι η τρίτη φορά μέσα σε τρεις μήνες που η Νέα Δημοκρατία έχει πάρει κοινοβουλευτική πρωτοβουλία να φέρει ενώπιον του Κοινοβουλίου, με τη διαδικασία της επερώτησης δύο φορές και μία φορά με την αίτηση περί συστάσεως εξεταστικής επιτροπής, την υπόθεση των παλιννοστούντων ομογενών.
Ακούγοντας ορισμένα σημεία των ομιλιών των συναδέλφων -δυστυχώς τα λιγότερα σημεία- θα ήθελα αυτές οι συζητήσεις να γίνονται σε πνεύμα συναίνεσης, ομοψυχίας, όπως είπαν μερικοί, με μία διάθεση ανεύρεσης των θεμάτων που υπάρχουν προς επίλυση για την ομαλή ένταξη των αδελφών μας παλιννοστούντων νεοπροσφύγων ομογενών, οι οποίοι έχουν οπωσδήποτε υποστεί μεγάλη ταλαιπωρία όλη τη δεκαετία του 1990 μετά την κατάρρευση της τέως Σοβιετικής 'Ενωσης με τα τεράστια προβλήματα που αντιμετώπισαν και αντιμετωπίζουν τα νέα κράτη, τα οποία προέκυψαν μετά τη διάλυση της ΕΣΣΔ και τα οποία προβλήματα ασφαλώς, δημιούργησαν το μεγάλο όγκο και τους μεγάλους αριθμούς εξόδου αυτού του νέου προσφυγικού προβλήματος της χώρας μας.
Δυστυχώς, όμως, κυρίες και κύριοι συνάδελφοι, η συμπεριφορά της Νέας Δημοκρατίας, η πολιτική συμπεριφορά, δεν είναι μία συμπεριφορά που έχει τέτοιους στόχους. Αντιθέτως, έχετε επιλέξει, κύριοι συνάδελφοι, το θέμα των παλιννοστούντων, ως αιχμή για να επιβάλετε μία απίθανη αντίληψη στον ελληνικό λαό περί νοθείας στις εκλογές και όταν αυτό καταρρέει, αντιλαμβάνεσθε τους παλιννοστούντες, ως μία ειδική ομάδα ευπαθή, επί της οποίας πρέπει να ασκήσετε μία ειδική πολιτική, ανοίγοντας τα πολλά κατηγορώ εναντίον της Κυβερνήσεως, με στόχο να δυσχεραίνετε την υλοποίηση της εθνικής πολιτικής που ασκεί η Κυβέρνηση με τη συναίνεση των υπολοίπων κομμάτων του ελληνικού Κοινοβουλίου και με μοναδική απούσα τη Νέα Δημοκρατία. Θα ήθελα επ' αυτού να πω στη συνάδελφο κα Φουντουκίδου ότι εμείς δεν κρυβόμαστε. Εδώ ήμασταν και τις τρεις φορές και απορώ που λέτε ότι η Κυβέρνηση...
ΠΑΡΘΕΝΑ ΦΟΥΝΤΟΥΚΙΔΟΥ: Πότε κατατέθηκε η επερώτηση;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ. Σας είπα ότι είναι η τρίτη φορά που έρχεται επερώτηση με το ίδιο περιεχόμενο. Παρακαλώ να διαβάσετε τα Πρακτικά. Βεβαίως υπάρχουν και πολλά σημεία αντιφάσεων επί των οποίων πρέπει να κληθείτε να απολογηθείτε εσείς και όχι η Κυβέρνηση.
Στην προηγούμενη επερώτηση εγκαλούσατε την Κυβέρνηση, γιατί τάχα δημιούργησε στρατιές ψηφοφόρων δίνοντας άρον -άρον τεράστιους τάχα αριθμούς ιθαγενειών για να αντλήσει κομματικά οφέλη και τώρα με τη δική
σας επερώτηση λέτε το αντίθετο ότι η Κυβέρνηση αργεί και εδώ και ένα χρόνο δεν δίνει...
ΠΑΡΘΕΝΑ ΦΟΥΝΤΟΥΚΙΔΟΥ: Μιλάμε για τους 'Ελληνες.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λέτε επί λέξει... 
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Υπουργέ. 
Κυρία Φουντουκίδου, ομιλήσατε προηγουμένως και σας σεβάστηκαν όλοι οι
συνάδελφοι και οι κύριοι Υπουργοί. Θα παρακαλέσω να σεβαστείτε και εσείς τον ομιλητή με βάση τον Κανονισμό.
ΠΑΡΘΕΝΑ ΦΟΥΝΤΟΥΚΙΔΟΥ: Απολύτως.
ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να μιλάτε όποτε
θέλετε στο Κοινοβούλιο. Πρέπει να το αντιληφθείτε αυτό για να
βοηθηθούμε όλοι. Θα γίνει καλύτερα ο διάλογος και θα ακουστούν σίγουρα τα επιχειρήματά σας.
Συνεχίστε, κύριε Υπουργέ.
ΠΑΡΘΕΝΑ ΦΟΥΝΤΟΥΚΙΔΟΥ: 'Εχει λάθος προσανατολισμό και κατεύθυνση,
κύριε Πρόεδρε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λέτε, λοιπόν, στη δεύτερη επερώτησή σας και σε αντίθεση με τις δύο προηγούμενες κοινοβουλευτικές σας παρουσίες επί του ίδιου θέματος ότι αργεί η διαδικασία απονομής των ιθαγενειών. Τη μια φορά λέτε ότι έχουμε ανοίξει βιομηχανία και σήμερα μας εγκαλείτε γιατί δεν δίνουμε ιθαγένειες. Εν πάση περιπτώσει ας αποφασίσει η Νέα Δημοκρατία...
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, τι είναι αυτά τα πράγματα; ΠΡΟΕΔΡΕΥΩΝ (Κωνσταντίνος Γείτονας): Κύριε Αναγνωστόπουλε, και εσείς
τώρα; Κρατήστε τα επιχειρήματά σας για τον αντίλογο από το βήμα.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μίλησε για παράνομες ελληνοποιήσεις. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε. Δεν
μπορεί να γίνει έτσι η συζήτηση.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας υπενθυμίζω ότι βασικό σημείο των δύο προηγουμένων επερωτήσεών σας και αιτήσεων περί συστάσεων εξεταστικής επιτροπής ήταν ότι τάχα η Κυβέρνηση έστησε όλη την προηγούμενη τριετία προ των εκλογών του 2000, βιομηχανία ελληνοποιήσεων. Και όταν σας αποδείξαμε ότι εμείς μειώσαμε τους αριθμούς, ότι αντί είκοσι χιλιάδων ετησίως που είχαμε μέχρι το 1993 επί Νέας Δημοκρατίας καταφέραμε το 1996, 1997, 1998, 1999 να είναι τρεις έως τέσσερις χιλιάδες ετησίως, ότι η πολιτική μας είναι να παραμείνουν οι 'Ελληνες εκεί και όχι να έρθουν εδώ, τότε βεβαίως δεν πρέπει να εξανίσθασθε, αλλά αντίθετα εγώ πρέπει να εκδηλώσω την απορία και την αγανάκτησή μου, όταν ακούω από χείλη υπευθύνων συναδέλφων ότι τάχα οι κυβερνήσεις του ΠΑΣΟΚ άνοιξαν τις πύλες και κάλεσαν την ομογένεια να έρθει από την τέως Σοβιετική 'Ενωση. Αυτή είναι μια απάντηση που παίρνετε.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Οι ελεγκτές Δημόσιας Διοίκησης από που
ορίστηκαν;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Αναγνωστόπουλε, μη με αναγκάσετε να δώσω εντολή να μην γράφεται τίποτε στα Πρακτικά. Δεν είναι σωστό σε μια επερώτηση να γίνεται αυτό, να παραμποδίζετε τον ελεγχόμενο Υπουργό να απαντήσει.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Δεν καταλαβαίνει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ μη διακόπτετε.
Επιτέλους έχει δικαίωμα ο κύριος Υπουργός να ομιλήσει.
Κύριε Υπουργέ, συνεχίστε. Ασφαλώς θα κρατηθεί ο χρόνος των
διακοπών που σας έγιναν.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα παρακαλέσω και να
κρατηθεί ο χρόνος και να μου δοθεί σύμφωνα με τον Κανονισμό. Δεν μπορώ με αυτήν τη διαδικασία των διακοπών να απαντήσω σε όλα τα θέματα, τα οποία τέθηκαν με την επερώτηση είτε θέτουν οι κύριοι συναδελφοι και οι κυρίες συνάδελφοι εν προκειμένω.
Στην παρούσα επερώτησή σας λέτε κάτι το οποίο είναι αληθές, ότι καθ' όλη τη διάρκεια του 2000 δεν δόθηκε ούτε μια ιθαγένεια και όταν έρχεται η Κυβέρνηση διά της κ. Παπανδρέου να κάνει μια διακομματική ρύθμιση, για να αρθεί το εμπόδιο επί του οποίου εσείς τονίζατε, ότι οι ομογενείς βαρύνονται με εκατόν είκοσι δολάρια για κάθε πιστοποιητικό και ότι υπάρχει κίνδυνος παρακυκλωμάτων, η Νέα Δημοκρατία πάει πίσω πάλι στην υπόθεση αυτή και αρνείται να ψηφίσει την τροπολογία που έφερε η Υπουργός Εσωτερικών και Δημόσιας Διοίκησης.
Αυτό έχει σαν αποτέλεσμα, να συνεχίζετε τη γνωστή τακτική, να θέτετε τα ζητήματα και όταν υπάρχει διαδικασία επίλυσης, να αρνείστε τη δική σας συμβολή. Είστε διαρκώς απώντες από κάθε απόφαση του κοινοβουλίου, που τείνει τα λύσει τα προβλήματα των ομογενών.
Και υπενθυμίζω, κύριοι συνάδελφοι, οι οποίοι συμμετείχατε στη Διαρκή Επιτροπή Απόδημου Ελληνισμού της Βουλής, ότι είχαμε συμφωνήσει ομοφώνως για το ν. 2790/2000 και στο πλαίσιο της Διαρκούς Επιτροπής Εξωτερικών και 'Αμυνας. Επειδή, όμως, είχαμε μπει σε προεκλογική περίοδο, αρνηθήκατε το σύνολο του νομοσχεδίου. Δυστυχώς αυτή είναι η πραγματικότητα.
Θέτετε τα ζητήματα εγκαίρως, προ εξαμήνου, και ενώ έρχεται η
Κυβέρνηση και λέει "ναι, δεν είναι σωστό ένα χρόνο να μη μπορούμε να βγάλουμε ούτε μία ιθαγένεια, να υπάρχουν διαδικασίες που δεν μπορούν οι ομογενείς να πραγματοποιήσουν γιατί θα πρέπει να χρησιμοποιήσουν κυκλώματα ή οτιδήποτε άλλο". Ενώ λοιπόν φέρνουμε μια διαφανή διάταξη για τη δημιουργία μιας ειδικής επταμελούς επιτροπής στην οποία να συμμετέχουν Υπουργεία και εκπρόσωποι άλλων φορέων της αυτοδιοικήσεως -είναι οι γνωστές επιτροπές του ν.2790- ενώ υπάρχει αυτή η διαδικασία αυστηροποίησης των διατάξεων, εσείς από τη μία μας εγκαλείτε γιατί δεν παρέχουμε ιθαγένεια, από την άλλη, μας λέτε ότι παρέχουμε πολλές ιθαγένειες και τώρα λέτε ότι δεν ψηφίζετε. Αυτό είναι μια τακτική, επί της οποίας καλείστε εσείς να απολογηθείτε τι σκοπούς έχει.
Πώς είναι δυνατόν να θέτετε αυτά τα ζητήματα και να μην επιθυμείτε να προωθηθεί ούτε μια ιθαγένεια; Και τώρα ξανά η γνωστή τακτική "ξέρετε, με τη διάταξη που έφερε η Κυβέρνηση θα δημιουργηθούν και πάλι παράνομες ελληνοποιήσεις". 'Ομως, οι παράνομες ελληνοποιήσεις -όσες
συνέβησαν- συνέβησαν, με τις διατάξεις του νόμου που ψηφίστηκε επί Νεας Δημοκρατίας, τον οποίο νόμο εμείς δεν κατηγορήσαμε ποτέ και αυτό γιατί ήταν νόμος εκτάκτων συνθηκών. Κύριε Πολύδωρα, όμως, που συγκατανεύετε, μιλάμε για έκτακτες συνθήκες που διατηρήθηκαν σε όλη τη δεκαετία του 1990 και αυτήν την ώρα που μιλάμε το λέει και η κα Φουντουκίδου. Στην Ουκρανία και στη νότια Ρωσία, περιμένουν χιλιάδες ομογενών, για να δουν εάν η μητέρα πατρίδα, εξακολουθεί να βλέπει με συμπάθεια το δράμα τους.
Οι 'Ελληνες αυτοί, ζουν μέσα στο αλαλούμ που έχει επιβάλει η πολιτική της Νέας Δημοκρατίας. 'Εχετε επιβάλει φόβο στους υπαλλήλους, οι οποίοι δεν τολμούν να ανοίξουν ούτε μια υπόθεση χωρίς να τη διυλίσουν. Και έχετε οδηγήσει σε ένα αποτέλεσμα: Η πολιτική σας να έχει τιμωρήσει βάναυσα τους 'Ελληνες ομογενείς. 'Εχετε επιφέρει ευθύνες και στα υπόλοιπα κόμματα του ελληνικού Κοινοβουλίου και ιδιαιτέρως στην Κυβέρνηση στο να πάρει αυτές τις πρωτοβουλίες, οι οποίες θα βγάλουν από την απομόνωση και από τα προβλήματα, τους 'Ελληνες ομογενείς.
Λέτε ότι αυτούς τους ομογενείς, τους μετατρέψαμε τάχα, σε ψηφοφόρους. Η πραγματικότητα είναι, ότι τριάντα πέντε χιλιάδες αυτήν την ώρα, κυρίως στη βόρεια ζώνη, είναι χωρίς ιθαγένεια και χωρίς φυσικά, εκλογικό βιβλιάριο, γιατί η Κυβέρνηση του ΠΑΣΟΚ δεν πήρε καμμία πρωτοβουλία να τους δώσει με το νόμο το δικό σας -έως τέλος 1999 δηλαδή- την ιθαγένεια μέσω απλών διαδιακασιών, όπως έλεγε ο νόμος. Και τώρα λέμε "τι θα κάνουμε με αυτούς τους τριάντα πέντε χιλιάδες, που η Νέα Δημοκρατία έρχεται και δεν ψηφίζει την τροπολογία της κας Παπανδρέου;". Εσείς δεν λέτε ότι δεν δώσαμε καμία; Εσείς αναφέρεσθε στην εθνική βίζα.
'Εχετε δίκιο, οι Γερμανοί έχουν κατοχυρώσει την εθνική βίζα με τη Συνθήκη Σένγκεν. Εμείς έχουμε τη δυνατότητα και δίνουμε εθνική βίζα. Εγώ, όμως, ερωτώ τώρα ενώπιον του ελληνικού Κοινοβουλίου όλα τα κόμματα και ιδιαιτέρως τη Νέα Δημοκρατία: Θα συγκροτήσουμε διακομματική επιτροπή, ώστε να συζητήσουμε με τα Υπουργεία Εσωτερικών και Εξωτερικών τους όρους, με τους οποίους θα δίδεται εθνική βίζα, σύμφωνα με την ευρωπαϊκή νομοθεσία;
ΒΥΡΩΝ ΠΟΛΥΔΩΡΑΣ: Σας το λέω από τώρα, ναι.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εάν ναι, εγώ το θέτω ενώπιόν σας και θα παρακαλέσω τους συναρμοδίους Υπουργούς, πέραν εμού, να ανοίξουμε αυτήν τη διαδικασία. Ελπίζω όμως να μην έρθει η στιγμή, όπου στο παρά πέντε της συμφωνίας η Κυβέρνηση, το ΠΑΣΟΚ και τα υπόλοιπα κόμματα να συμφωνήσουμε και η Νέα Δημοκρατία να πει όχι.
Επίσης, ελάτε να δούμε τι θα κάνουμε με τους εδώ τριάντα πέντε
χιλιάδες ομογενείς, αλλά και τους έξω. Και βεβαίως, δεν ισχύουν οι αριθμοί που ακούσαμε. 'Ακουσα ότι είναι εδώ διακόσιες πενήντα χιλιάδες ομογενείς. Κάτι τέτοιο δεν είναι αληθές. Ο χρόνος όμως περνάει και είμαι υποχρεωμένος να κινηθώ ταχύτερα, για να δώσω ορισμένες ρητές απαντήσεις σε ακραίους, εντελώς ψευδείς, αναληθείς και προκλητικούς ισχυρισμούς, που άκουσα εδώ.
Επιμένετε ακόμα ότι η πολιτική που ίσχυσε όχι μόνο με έγκριση του ΠΑ.ΣΟ.Κ, αλλά και του Κ.Κ.Ε και του Συνασπισμού, με ομόφωνη ψήφιση του
ν. 2790, τον Ιανουάριο του 2000, σε μια χρονική στιγμή που δεν ξέραμε ακριβώς αν πάμε για εκλογές -τότε είχε αρχίσει κάτι τέτοιο να φαίνεται, αλλά ο νόμος είχε προετοιμαστεί έξι μήνες πριν- ήταν προεκλογική παρωχολογία του ΠΑΣΟΚ. Αυτό είναι μια κακοποίηση των κοινοβουλευτικών διαδικασιών.
Κυρίες και κύριοι συνάδελφοι, γιατί επιμένετε, όταν ξέρετε ότι αυτά είναι αναληθή; Γιατί επιμένετε, όταν ξέρετε ότι πρόκειται για νόμο που αντανακλά την πολιτική βούληση της Κυβερνήσεως των άλλων δύο κομμάτων του ελληνικού Κοινοβουλίου, αλλά και του συνόλου της Διακομματικής Επιτροπής για τον Απόδημο Ελληνισμό, που ομοφώνως εισηγήθηκε αυτό το νομοσχέδιο; 
Πρέπει να πω, ότι προς απόλυτη ικανοποιήση μου, η Κυβέρνηση έχει ήδη
συνυπογράψει διά των αρμοδίων Υπουργών, δηλαδή διά του κ. Παπαντωνίου και της κας Βάσως Παπανδρέου, της δύο αποφάσεις για τις είκοσι πέντε χιλιάδες.
Κυρίες και κύριοι συνάδελφοι, παρακαλώ προσέξτε το και μην το
ξαναπείτε αυτό, γιατί δεν είναι επιτρεπτό σε κοινοβουλευτικές διαδικασίες να ακούγονται τέτοια πράγματα, όταν έχω ξανακαταθέσει αυτές τις αποφάσεις για τα Πρακτικά. Είναι, λοιπόν, δύο οι αποφάσεις: Η μία είναι απόφαση της 10ης Μαρτίου του 2000 και η άλλη της 14ης Οκτωβρίου του 1999.
Κυρία Φουντουκίδου, λέτε ανερυθρύαστα μέσα στην επερώτησή σας, ότι η Κυβέρνηση υποσχέθηκε είκοσι πέντε χιλιάδες δάνεια, τα έβαλε σε νόμο και δεν έχει προβλέψει τα δισεκατομμύρια που απαιτούνται. Είναι ντροπή να ακούγονται αυτά. Είναι ντροπή να ασκείτε με αυτόν τον τρόπο κοινοβουλευτικό έλεγχο.
ΠΑΡΘΕΝΑ ΦΟΥΝΤΟΥΚΙΔΟΥ: Τα δώσατε, κύριε Υπουργέ;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τα καταθέτω και πάλι για τα Πρακτικά και παρακαλώ διαβάστε στο τέλος όπου αναγράφεται η κάλυψη δαπάνης ΣΑΕ 069 ύψους δεκαέξι δισεκατομμυρίων δραχμών (16.000.000.000), νόμος 128/75, δέκα δισεκατομμύρια (10.000.000.000) για πρόγραμμα δημοσίων επενδύσεων.
(Στο σημείο αυτό ο Υφυπουργός Εξωτερικών κ. Γρηγόρης Νιώτης κατεθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Κατέθεσα, λοιπόν, τις αποφάσεις των συναρμοδίων Υπουργών για το σύνολο των δανείων, εικοσιπέντε χιλιάδες δάνεια, που όριζε ο νόμος. Ελπίζω η Νέα Δημοκρατία να καλοδεχθεί αυτές τις αποφάσεις, να παρακολουθησει και να στηρίξει μέσα από το ρόλο της, ως Αξιωματική Αντιπολίτευση, την καλή υλοποίηση αυτών των αποφάσεων.
ΒΥΡΩΝ ΠΟΛΥΔΩΡΑΣ: Αφού επισπεύδουμε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μπράβο! Σας επαινώ. 'Αρα, λοιπόν, έστω και αν ήσασταν απόντες κοινοβουλευτικά για την υπερψήφιση αυτών των διατάξεων, τώρα είσθε οι επισπεύδοντες.
'Ομως η Κυβέρνηση δεν χρειάζεται τη δική σας σπουδή, διότι έχει ψηφίσει και έχει εγκρίνει από τον Οκτώβριο του 1999 τα πρώτα πέντε χιλιάδες δάνεια επί των οποίων ήδη έχουμε χίλιες επτακόσιες αιτήσεις στη Θράκη και οκτακόσιες απορροφήσεις. Χτίζονται σπίτια.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εσείς, κύριε συνάδελφε, που ειλικρινά σας θεωρώ από τους πολλά υποσχόμενους νέους συναδέλφους, γιατί τα λέτε αυτά; Γιατί λέτε ότι η κα Παπανδρέου διένειμε ανύπαρκτα οικόπεδα;
ΕΥΡΙΠΙΔΗΣ ΣΤΥΛΙΑΝΙΔΗΣ: Αυτό είναι αλήθεια, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μα, για αυτά τα οικόπεδα, που εσείς χαρακτηρίζετε ανύπαρκτα, κύριε συνάδελφε, εγώ προσωπικά έχω υπογράψει την αγορά τους από την ΕΚΤΕΝΕΠΟΛ, το Νοέμβριο του 1999 και το γνωρίζετε. Το δημόσιο κατέβαλε τα χρήματα το Νοέμβριο. Μη μου πείτε ότι εμείς γνωρίζαμε πότε θα γίνουν οι εκλογές.
ΕΥΡΙΠΙΔΗΣ ΣΤΥΛΙΑΝΙΔΗΣ: Τα μοιράσατε τρεις εβδομάδες πριν τις εκλογές, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, είναι απαράδεκτοι αυτοί οι συλλογισμοί. Δεν μπορείτε να λέτε ότι μοίραζε ανύπαρκτα οικόπεδα η Υπουργός, όταν δύο χιλιάδες οικόπεδα έχουν αγοραστεί και διανεμηθεί από το Νοέμβριο του 1999.
ΕΥΡΙΠΙΔΗΣ ΣΤΥΛΙΑΝΙΔΗΣ: Αφού δεν υπήρχαν.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Καταλάβατε; Απλά η διανομή
τους έγινε τον Ιανουάριο.
Οι κύριοι συνάδελφοι της Νέας Δημοκρατίας, έχουν μια εξωφρενική κοινοβουλευτική άποψη. Θεωρούν, ότι η εκάστοτε κυβέρνηση, πρέπει να σταματάει τη ροή του κυβερνητικού έργου πέντε μήνες προ των εκλογών, να μην υλοποιεί κανένα νόμο, καμία από τις αποφάσεις της, διότι θα κατηγορηθεί, ότι αυτά είναι προεκλογικές παροχές.
Παίρνετε τον πιο έντιμο πανεπιστημιακό γενικό γραμματέα παλιννοστούντων, τον οποίο χρησιμοποιήσατε και την προηγούμενη φορά, τον κ. Καμμενίδη, και λέτε ότι διένειμε διάφορες διατακτικές.
Αγαπητέ κύριε Χαϊτίδη, λέτε και εσείς ότι τις διένειμε. Μα, τι θα
διανέμει δηλαδή ο αγωνιστής εκπρόσωπος του τομέα των παλιννοστούντων; Τι θα διανέμει ο άνθρωπος στις πολύτεκνες οικογένειες των παλιννοστούντων; 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, δεν είναι ζητιάνοι. Ακούστε για να το ξέρετε, γιατί είσθε από την Αττική και δεν το γνωρίζετε, στη Θράκη το 'Ιδρυμα Παλιννοστούντων και η Γραμματεία παλιννοστούντων κυριολεκτικά σιτίζει, μέχρι σήμερα, χιλιάδες ομογενείς. 
(Θόρυβος στην Αίθουσα)
Σας παρακαλώ. Είναι διαρκές πρόγραμμα.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ να μη γίνονται
διακοπές και προπαντός μη γελάτε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η διαδικασία εδώ δεν είναι νομοθετικού περιεχομένου. Είναι κοινοβουλευτικού περιεχομένου. Οι κύριοι συνάδελφοι, ήρθαν εδώ με πρωτοβουλία τους. Εγκαλούν την Κυβέρνηση και η Κυβέρνηση οφείλει να απαντήσει, όχι αορίστως. 'Οταν λέω, λοιπόν, ότι αναφέρομαι στα όσα είπατε, αυτό δεν σημαίνει ότι υπάρχει δυνατότητα διαρκών διακοπών εκ μέρους σας. Μπορείτε να απαντήσετε στις δευτερολογίες σας. Μάλλον είναι ένας τρόπος, για να πάρετε εντός του εικοσάλεπτου άμεσες απαντήσεις.
Αυτές οι απαντήσεις πρέπει να έχουν τον χαρακτήρα της διαμόρφωσης ενός κλίματος, εντός της Αιθούσης, ώστε να μπορέσουμε μετά να κάνουμε ένα βήμα, γιατί αυτήν την ώρα παραμένει μια σειρά θεμάτων. Μιλήσατε για την ιθαγένεια. Ο νόμος είναι εν ενεργεία. Η Κυβέρνηση εδώ και μήνες, έχει συγκροτήσει τις επτά επιτροπές, τέσσερις στην Αττική, δύο στη Θεσσαλονίκη και μία στην περιφέρεια Κεντρικής Ελλάδος. Αυτές οι επιτροπές κινούνται, αλλά θα πρέπει οι υπάλληλοι να αντιληφθούν, ότι έχουν τη δυνατότητα και την ηρεμία να κάνουν τη δουλειά τους, ότι έχουν τη δυνατότητα να ασκήσουν νομίμως την αρμοδιότητά τους, αλλά και εθνικό έργο.
Προς αυτήν την κατεύθυνση σας καλώ να δείξετε την πολιτική σας βούληση για την ολοκλήρωση αυτών των διαδικασιών, οι οποίες αφορούν τριανταπέντε χιλιάδες Ελληνοποντίους, οι οποίοι βρίσκονται χωρίς ιθαγένεια και χωρίς ελληνική ταυτότητα στην Ελλάδα, περισσότερο από πέντε χρόνια.
Το άλλο ζήτημα, αφορά την ενεργοποίηση των επιτροπών, αυτών που είναι υπό τους προξένους στα γενικά προξενεία της τέως Σοβιετικής 'Ενωσης και τις αντίστοιχες όμοιες επιτροπές στην Ελλάδα, οι οποίες θα κρίνουν τη χορήγηση των ιθαγενειών στους εκεί ή τη χορήγηση του ειδικού δελτίου ταυτότητος. 'Ολα αυτά βεβαίως, μετά την αυστηροποίηση των διατάξεων που επιβάλαμε εμείς, με απουσία της Νέας Δημοκρατίας.
'Ομως, πρέπει να αντιμετωπίσουμε τα προβλήματα με καλή πίστη, με διάλογο και να ενθαρρύνουμε τη σωστή και εντός των ορίων του νόμου υλοποίηση των διαδικασιών. Κρατάω την υπόσχεσή σας, ότι το θέμα της εθνικής βίζας, είναι ένα ζήτημα που το αντιμετωπίζετε θετικά. Θα δούμε στα πλαίσια ενός διακομματικού διαλόγου πώς είναι δυνατόν να το αντιμετωπίσουμε, γιατί κανείς δεν θέλει να δοθεί η ιθαγένεια με άγχος και βιασύνη. Αυτό ισχύει ιδιαίτερα για την Κυβέρνηση, η οποία έφερε ένα νόμο, που άλλαξε άρδην αυτές τις διαδικασίες. Δεν πρέπει αυτές οι διαδικασίες να καταλήξουν στην απομόνωση και στο πάγωμα των σχέσεων της μητρόπολης
Ελλάδας με την ομογένειά της, γιατί αυτό πραγματικά θα ήταν απαράδεκτο. Ακόμη υπάρχει μια σειρά ζητημάτων επί των οποίων ο κύριος συνάδελφος
θα δώσει στη συνέχεια απαντήσεις. Εγώ θα δώσω και κάποιες απαντήσεις στη δευτερολογία μου, δηλαδή για το τι κάνουμε για την εκπαίδευση, για τα θέματα που αφορούν τον πολιτισμό, την επαγγελματική αποκατάσταση ή στα ζητήματα που επαναφέρατε για τις παράνομες ελληνοποιήσεις. Το Υπουργείο Εσωτερικών έχει στοιχεία. Επανειλημμένα τα έχουμε καταθέσει. 
Αντιμετωπίζουμε με υπεύθυνο και αποφασιστικό τρόπο αυτές τις περιπτώσεις. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εσωτερικών, Δημόσιας
Διοίκησης και Αποκέντρωσης κ. Καϊσερλής έχει το λόγο.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι Βουλευτές, θα ήθελα και εγώ να σας
αναφέρω ότι οι γονείς μου είναι πρόσφυγες. 'Αρα για πολλή ώρα θα μπορούσα
να σας μιλώ γι'αυτά που συνέβησαν τότε και τι ακριβώς αντιμετώπισαν. 'Ομως δεν το κάνω, κάνοντάς σας και μια άλλη διευκρίνιση. Λυπάμαι που το

λέω, με όλο το σεβασμό προς εσάς ότι εντελώς διαφορετικά βλέπω την εικόνα των Βουλευτών σε αυτήν την Αίθουσα και ότι εντελώς διαφορετικά είδα την εικόνα των ίδιων Βουλευτών, που έχουν αγωνία και διάθεση να προσφέρουν, στην κοινοβουλευτική ομάδα.
Λυπάμαι που το λέω, ίσως αξίζει τον κόπο οι συνεδριάσεις γι' αυτό το τόσο μεγάλο θέμα να γίνονται στην Κοινοβουλευτική Ομάδα όπου εκεί οι πρόσφυγες, από γονείς πρόσφυγες Βουλευτές, όλων των παρατάξεων μιλάνε πολύ πιο ζεστά απ' ό,τι τώρα, που κυρίως στείρα τοποθετούμαστε.
Κυρίες και κύριοι συνάδελφοι, γνωρίζετε πάρα πολύ καλά ότι το θέμα
που διαπραγματεύεται η επερώτηση αφορά ένα από τα σημαντικότερα προβλήματα της σύγχρονης εποχής και ιστορίας μας. Πολυσύνθετο από πλευράς δράσεων που απαιτούνται για να αντιμετωπιστεί και ιδιαίτερα λεπτό, αφού σχετίζεται με εθνικές ευαισθησίες, που έχουμε όλοι οι 'Ελληνες και που μπροστά σ' αυτές υποχωρούν πολλές φορές και οι τύποι και η αυστηρότητα. Εσείς η Νέα Δημοκρατία πρώτη, ως κυβέρνηση, το διαχειριστήκατε τότε, που δεκάδες χιλιάδες Βορειοηπειρώτες εισήλθαν στη χώρα και δεκάδες χιλιάδες επίσης ήταν οι διωγμένοι πρόσφυγες συμπατριώτες μας από τα κράτη της τέως Σοβιετικής 'Ενωσης. Παράλληλα -και το ξέρουμε και αυτό- την ίδια εποχή εσείς πρώτοι, σαν κυβέρνηση, αντιμετωπίσατε και τα κύματα των οικονομικών μεταναστών, μεταναστών από τις ίδιες περιοχές και αυτοί χωρίς χαρτιά και αυτοί χωρίς σφραγίδα, που να βεβαιώνει αν είναι ομογενείς, αν είναι άνθρωποι που ψάχνουν μια καλύτερη μοίρα σε αυτόν τον κόσμο ή αν είναι εγκληματίες. Να σας υπενθυμίσω τι έγινε τότε που κατά την προσωπική μου άποψη έγινε ορθά. Με μια απλή υπεύθυνη δήλωση πενήντα οκτώ χιλιάδες ομογενείς σε ένα σύνολο εκατόν τρεις χιλιάδες περίπου απέκτησαν την ελληνική ιθαγένεια μέχρι το 1994. Να θυμηθούμε, και το είπε η κυρία Βουλευτής, ότι τότε και μόνο με το άκουσμα της λέξης Βορειοηπειρώτης άνοιγαν οι πόρτες και οι αγκαλιές των Ελλήνων χωρίς να γνωρίζουν αν κάτω από την αλβανική υπηκοότητα κρυβόταν η ελληνική ή αλβανική καταγωγή. Και βέβαια σε αυτό το τεράστιο κύμα έγιναν λάθη και φυσικά υπήρξαν καθυστερήσεις και ολιγωρίες. Ποιος είναι εκείνος που μπορεί να βεβαιώσει ότι σε μια χώρα, που βρίσκεται στο στάδιο της ανάπτυξης με τα δικά της προβλήματα, μπορεί να υπάρξει οργανωμένη υποδοχή εκατοντάδων χιλιάδων ανθρώπων ηλικιωμένων, ανήμπορων γυναικών, παιδιών, ανθρώπων χωρίς γλώσσα και χωρίς γραφή, που δεν έχουν που την κεφαλήν κλίναι. Και σήμερα όπως και παλαιότερα η κυβέρνηση καλείται να απαντήσει σε μια ομάδα ερωτημάτων που στα περισσότερα προσπάθησε να δώσει λύσεις θεσμοθέτησε και που σ' αυτές τις λύσεις η Νέα Δημοκρατία δεν πήρε μέρος, ήταν απούσα. Στο πρώτο ερώτημα για το οποίο όπως γνωρίζετε ασχολήθηκε και η αρμόδια κοινοβουλευτική επιτροπή, πράγματι υπήρξε πρόβλημα στην εφαρμογή του

ν. 2790/2000, αφού ήταν αδύνατον να συγκεντρωθούν τόσα δικαιολογητικά, χωρίς να υπάρχει η βιομηχανία, όπως πολύ σωστά επισημαίνεται, εκμετάλλευσης και εκβιασμών. Γι' αυτό και πρόσφατα τροποποιήθηκαν οι σχετικές διατάξεις, διατάξεις που και σεις οι ίδιοι θα θέλατε να ψηφιστούν, στην κοινοβουλευτική επιτροπή άλλωστε το έχετε πει, χωρίς να συναινέσετε σε αυτήν την ώρα της θεσμοθέτησης.
Στο πέμπτο και στο έκτο ερώτημα θα ήθελα να σας διαβεβαιώσω ότι όσες καταγγελίες έγιναν ερευνήθηκαν. Και από το 1999 μέχρι σήμερα ανακλήθηκαν εκατόν πενήντα οκτώ πράξεις νομαρχών είτε γιατί τα δικαιολογητικά ήταν πλαστά είτε γιατί υπήρχαν πλαστές θεωρήσεις παλιννόστησης είτε γιατί είχαν εφαρμοστεί λανθασμένα οι σχετικές διατάξεις του Κώδικα περί Ελληνικής Ιθαγένειας. Παράδειγμα οι ανυπόστατοι γάμοι. Οι σχετικοί φάκελοι, όπως αντιλαμβανόμαστε, διαβιβάστηκαν χωρίς καμία εξαίρεση στον εισαγγελέα.
Στο δεύτερο και στο τρίτο ερώτημα θα ήθελα να σας αναφέρω ότι μέχρι το 1994 δεν είχε κατασκευαστεί ούτε μία κατοικία και είχαν αγοραστεί μόνο εκατόν πενήντα κατοικίες στους ομογενείς. Από το 1995 μέχρι σήμερα έχουν κατασκευαστεί και αγοραστεί χίλιες εκατόν πενήντα κατοικίες. Το πρόγραμμα χορήγησης έτοιμης κατοικίας έχει αντικατασταθεί με το σύστημα της αυτοστέγασης, που έχει γίνει αποδεκτό από τους ομογενείς γιατί διεκπεραιώνεται ταχύτερα.
Κατ' εφαρμογή του ν. 2790/2000 έχουν χορηγηθεί επτακόσια τριάντα
στεγαστικά δάνεια, έχει καταβληθεί κρατική αρωγή σε διακόσιες εβδομήντα οικογένειες, έχουν παραχωρηθεί χίλια διακόσια οικόπεδα, έχουν εκδοθεί εκατόν είκοσι οικοδομικές άδειες και κατασκευάζονται εβδομήντα κατοικίες από το πρόγραμμα του ΕΙΥΑΠΟΕ.
Στο έβδομο, στο όγδοο και στο ένατο ερώτημα οφείλω να σας ενημερώσω
ότι ο στρατηγικός σχεδιασμός και τα δεκάδες προγράμματα, που εφάρμοσε και υλοποίησε το Υπουργείο Παιδείας και το Υπουργείο Πολιτισμού σε χιλιάδες παιδιά των ομογενών μας, όπως τα μέτρα της αντισταθμιστικής εκπαίδευσης, οι τάξεις υποδοχής, τα φροντιστηριακά τμήματα και η ενισχυτική διδασκαλία, τα σχολεία διαπολιτισμικής εκπαίδευσης, τα βοηθήματα στη ρωσική γλώσσα, τα σεμινάρια των εκπαιδευτικών, τα μαθήματα και τα συμπόσια κατά του ρατσισμού, έχουν οδηγήσει τελευταία στην εξάλειψη των διαρροών των μαθητών από την υποχρεωτική εκπαίδευση.
Με την απόφαση 7004/98 του Υπουργού Μεταφορών ρυθμίστηκε το θέμα της μετατροπής των αδειών οδήγησης των ομογενών. Θα ήθελα να σας γνωρίσω ότι για τους ομογενείς προβλέπεται δωρεάν νοσοκομειακή και ιατροφαρμακευτική περίθαλψη από τα νοσοκομεία του Ε.Σ.Υ., εφόσον διαθέτουν βιβλιάρια οικονομικής αδυναμίας και το ειδικό δελτίο ταυτότητας ομογενούς ή δικαιολογητικά, που να πιστοποιούν ότι έκαναν αίτηση για την απόκτησή τους.
Τέλος σε αυτό που ρωτάτε για την απορρόφηση των κοινοτικών κονδυλίων και πώς διατέθησαν, θα ήθελα να σας ενημερώσω ότι βρίσκεται σε εξέλιξη ένα τεράστιο πρόγραμμα αποκατάστασης των παλιννοστούντων ομογενών μας. Αυτό το πρόγραμμα στηρίζεται σε εθνικούς και σε κοινοτικούς πόρους, από τους οποίους σας διαβεβαιώ ότι δεν έχει χαθεί ούτε πρόκειται να χαθεί δραχμή.
Κλείνοντας, θα ήθελα να σας επαναλάβω με όλο το σεβασμό που τρέφω προς εσάς, μία προσωπική μου άποψη. Για το τεράστιο αυτό θέμα αξίζει η επαγρύπνηση, το ενδιαφέρον και η κριτική όλων μας και ιδίως της Νέας Δημοκρατίας. Πιστεύω ότι ο καταλληλότερος χώρος του Κοινοβουλίου για την προώθηση του μεγάλου προγράμματος αποκατάστασης των ομογενών μας, είναι ο χώρος της αρμόδιας επιτροπής, όπου οι κοινές καταγωγές των Βουλευτών όλων των κομμάτων υπερισχύουν της αντιπαράθεσης.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, τις δύο προηγούμενες πράξεις του κοινοβουλευτικού μας ελέγχου τις ασκήσαμε για τις παράνομες ελληνοποιήσεις. Συγκεκριμένα πράγματα. Τώρα ασκούμε πίεση για να εφαρμοστεί επιτέλους μία πολιτική υποδοχής υπηρετήσεως και επιλύσεως των δικαιοτάτων αιτημάτων των αδελφών μας Ποντίων. Δεν επιτρέπεται σύγχυση αυτών των δύο θεμάτων σε καμία περίπτωση.
Μάλιστα σας καταγγέλλω δριμύτατα ότι επιδιώκετε τη σύγχυση σε όλες τις συζητήσεις. Και σας το ζητώ επικαλούμενος την κοινή σας λογική, διότι αν δεν ανταποκριθείτε σε αυτό που σας λέω, στο ζήτημα της κοινής λογικής ότι άλλο είναι η ένσταση για τις παράνομες ελληνοποιήσεις και άλλο η στάση
μας έναντι των αδελφών μας Ποντίων, αν δεν αποδεχθείτε και δεν στοιχιθείτε, επαναλαμβάνω, σε αυτήν την έκκληση, θα σας κατηγορήσω για ένδολη σύγχυση, ότι δολίως δηλαδή συγχέετε τα πράγματα.
Και για να μην εκφύγω και εγώ μόνος μου του θέματος, θέλω να σας πω
ότι μιλάμε για τον Παντζάρεβιτς, για τον Λεβίσκι, για τον Τασκόφ, για τον Ταταρένκοφ, για τον Σαλόνικ. Δεν είναι αυτοί Πόντιοι και όλοι αυτοί που δεν ξέρω πόσοι μπορεί να είναι. Μπορεί να είναι δύο χιλιάδες, πενήντα χιλιάδες, δεν μας παρέχετε και στοιχεία. Δεν είναι, επαναλαμβάνω, αυτοί Πόντιοι. Δεν θέλω να έχουν την ελληνική υπηκοότητα. 'Εχετε κάνει πράξη βαριά είτε από αμέλεια είτε από κακοδιοίκηση είτε από δόλο, όταν βρίσκονται αυτοί με ελληνικό διαβατήριο, με ελληνική υπηκοότητα και με ψήφο. Αυτό είναι το πρόβλημα.
Σημειώνω ακόμη ότι στον έλεγχο που έχουμε ασκήσει είστε πολύ εκτεθειμένοι για τις παράνομες ελληνοποιήσεις. Και αν θέλετε επί της ουσίας, σας λέω το κεφάλαιο της Κύπρου. Μου λέτε για τις ενστάσεις που κάναμε ότι σιτίζονται... Εγώ σας λέω ότι ο άξιος γενικός γραμματέας σας είναι ταυτόχρονα πρόεδρος του διοικητικού συμβουλίου του "Καταναλωτή". Η γυναίκα του Καίσαρος δεν πρέπει να είναι μόνο τιμία, πρέπει να φέρεται και ως τιμία.
Κύπρος. Εμείς το δεχθήκαμε και κακώς μιλάω κιόλας, κύριε Ακριβάκη.
ΑΛΕΞΑΝΔΡΟΣ ΑΚΡΙΒΑΚΗΣ: Σωστά, κύριε Πολύδωρα.
ΒΥΡΩΝ ΠΟΛΥΔΩΡΑΣ: Αλλά θέλω να συνεννοηθούμε στη βάση ότι δεν είχε καμία δουλειά να πάει κάτω και να ταξιδεύει εδώ τους ψηφοφόρους. Είναι ζήτημα πολιτικού ήθους. Δεν επιτρέπεται.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτό είναι αντικείμενο
κοινοβουλευτικού ελέγχου, κύριε συνάδελφε;
ΒΥΡΩΝ ΠΟΛΥΔΩΡΑΣ: Σας το λέω εν παρενθέσει, γιατί εσείς το θίξατε,
προβάλλοντας μία ανύπαρκτη αθωότητά σας.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ ερωτώ τι θέτετε τώρα.
ΒΥΡΩΝ ΠΟΛΥΔΩΡΑΣ: Δεν λέω τίποτα.
ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, τελείωσε.
ΒΥΡΩΝ ΠΟΛΥΔΩΡΑΣ: Προέβαλε μία ανύπαρκτη αθωότητά του.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Για ποιο λέτε, κύριε
συνάδελφε;
ΒΥΡΩΝ ΠΟΛΥΔΩΡΑΣ: Δεν μιλάω για τίποτα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ναι, αλλά εγώ πρέπει να ξέρω για τι πράγμα μιλάτε.
ΠΡΟΕΔΡΕΥΩΝ (Κωνσταντίνος Βρεττός): Αφήστε, κύριε Υπουργέ. Λέει ότι
δεν μιλάει για τίποτε. Τι να κάνουμε τώρα; Αφήστε το.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι, γιατί να το αφήσω; ΒΥΡΩΝ ΠΟΛΥΔΩΡΑΣ: Δεν πρέπει να επιμείνετε, κύριε Υπουργέ. Θα σας πω
κάτι άλλο.
ΠΑΡΘΕΝΑ ΦΟΥΝΤΟΥΚΙΔΟΥ: Αν επιμένετε θα τα ακούσετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Με υπαινιγμούς θα κάνουμε
συζήτηση;
ΠΑΡΘΕΝΑ ΦΟΥΝΤΟΥΚΙΔΟΥ: Θα τα ακούσετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τι εννοείτε; Μας κάνετε τη
χάρη...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ!
ΒΥΡΩΝ ΠΟΛΥΔΩΡΑΣ: Εγώ δεν θέλω να δώσω συνέχεια.
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, μην αφήνετε
υπαινιγμούς.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Να μας πει ο κ. Πολύδωρας τι εννοεί.
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, αν υπάρχει πολιτικός υπαινιγμός πρέπει να απαντήσετε ή δεν έπρεπε να θίξετε το
θέμα.
ΒΥΡΩΝ ΠΟΛΥΔΩΡΑΣ: Ε, καλά δεν θα βγω και κατηγορούμενος. Ζητώ την κατανόησή σας, κύριε Πρόεδρε και δεν δίνω συνέχεια σε αυτό το θέμα. Προχωρώ σε κάτι άλλο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ παρακαλώ τον κ.
Πολύδωρα να αναφέρει ρητά αυτό που υπαινίσσεται.
ΒΥΡΩΝ ΠΟΛΥΔΩΡΑΣ: Δεν δίνω συνέχεια, θα προχωρήσω σε κάτι άλλο. ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, ας μην το
συνεχίσουμε, ας προχωρήσουμε σε κάτι άλλο.
ΒΥΡΩΝ ΠΟΛΥΔΩΡΑΣ: Ας προχωρήσω σε κάτι άλλο.
ΠΡΟΕΔΡΕΥΩΝ (Κωνσταντίνος Βρεττός): Προχωρήστε, κύριε Πολύδωρα. ΒΥΡΩΝ ΠΟΛΥΔΩΡΑΣ: Ο ν. 2790 ψηφίσθηκε το 2000. Το 2000 ήταν γνωστή
-σας το λέω αναλυτικά- η κατάσταση της δυσχέρειας για την επικύρωση των εγγράφων. 'Ηταν πολύ γνωστή η κατάσταση.
Γιατί δεν φέρατε τότε, στη συζήτηση εκείνου του νομοσχεδίου, το ανεπικύρωτο έγγραφο για τη διαπιστωτική πράξη της πολιτογράφησης; 
Εκάματε δεύτερη σκέψη. 'Οταν φέρατε την τροπολογία -για την οποία θέλω να επαναλάβω τη θέση μας- σας είπα: Πάρτε την ευθύνη μόνοι σας. Σας το είπα καθαρά. Πόσο πιο καθαρά να σας το πω;
Εσείς θέλετε να εμπορευθείτε με μικροεμπόριο ψήφων τους αδελφούς Ποντίους, εγώ -εμείς της Νέας Δημοκρατίας- κήδομαι κάποιων αξιών. Ποιες είναι; 'Οτι δεν θέλουμε επανάληψη με τα ανεπικύρωτα έγγραφα του Λεβίνσκι, του Ταταρένκοφ, του Σαλόνικ και των άλλων. Αναλάβετε τις ευθύνες σας!
Εγώ σας λέω ότι δεν είναι επαρκής η διαδικασία. Δικούς σας υπαλλήλους βάζετε. Δεν μας πείθετε. Σας είπε η κα Φουντουκίδου αντιπροτάσεις, εσείς όμως δεν παρακολουθείτε τίποτα. Θέλατε να δώσουμε την ελληνική ιθαγένεια με ανεπικύρωτα έγγραφα. Και γιατί δεν το φέρνατε προχθές τόσο γενναία και ρεαλιστικά; Ξέρετε το έκρυθμον της κατάστασης, ξέρατε ότι δεν μπορούσαν οι τριάντα πέντε χιλιάδες. Και δεν γίνεται γι'αυτούς ο λόγος, γίνεται για τους άλλους που κρύπτονται πίσω από τους τριάντα πέντε χιλιάδες και θέλουν να εισβάλουν.
ΠΑΡΘΕΝΑ ΦΟΥΝΤΟΥΚΙΔΟΥ: Και αυτά που προηγήθηκαν.
ΒΥΡΩΝ ΠΟΛΥΔΩΡΑΣ: Και Θέλουν να κάνουν και αναδρομική τακτοποίηση των ανομημάτων! Και λέμε στους αδελφούς Ποντίους: Δεν σας συμφέρει να είστε τόσο γενναιόδωροι προς εκείνους, οι οποίοι λαμβάνουν την ελληνική ιθαγένεια. Διότι άλλο είναι να υποδεχθώ εκατό αδελφούς Ποντίους τιμίως και άλλο να υποδεχθώ διακόσιους συν άλλους εκατό πλαστούς. Απλή λογική! 
Είναι έντονο το ενδιαφέρον μας για να αντιμετωπίσουμε τα προβλήματα
που οι άνθρωποί μας έχουν. Εγώ ως ιστορικός νους -καθώς και εσείς, κύριοι συνάδελφοι- σκέφτομαι ότι μέσα σε είκοσι-τριάντα χρόνια, από την Μικρασιατική Καταστροφή το 1922, το 1932, το 1940, μέχρι και τη δεκαετία του 1950 υπεδέχθημεν επιτυχώς ενάμισι εκατομμύριο πρόσφυγες. Και η πολιτεία από το 1989 μέχρι σήμερα δεν μπορεί να υποδεχθεί υποπολλαπλάσιο εκείνου του αριθμού.
Θα έλεγε ένας αναλυτής ότι τότε η ελληνική πολιτεία είχε ένα πλεονέκτημα. Είχε τις γαίες και πράγματι οι Πόντιοι αδελφοί μας ευεργέτησαν το έθνος καταλαμβάνοντες, αναλαμβάνοντες, φροντίζοντες τις γαίες της Μακεδονίας και της Θράκης. Θα έλεγε, λοιπόν, ένας αναλυτής ότι υπήρχε το γεωργικό πλεονέκτημα και ότι σήμερα δεν υπάρχει αυτό το γεωργικό πλεονέκτημα.
Δεν είναι έτσι όμως. Η κα Φουντουκίδου είπε τι δείχνουν οι μετρήσεις. Και εδώ είναι τεράστιες οι ευθύνες. Από τους νεοείσακτους αδελφούς μας Ποντίους το 36% δέχονται να απασχοληθούν με τη γεωργοκτηνοτροφία. Και η πολιτεία, δηλαδή η Κυβέρνηση του ΠΑ.ΣΟ.Κ. που είναι στο μείζον του χρονικού διαστήματος από το 1980 μέχρι σήμερα στα πράγματα, κωφεύει. Αυτή είναι η δραματική ευθύνη σας και ταυτόχρονα η δικαία ένστασις και έγκλησίς μας.
ΠΡΟΕΔΡΕΥΩΝ (Κωνσταντίνος Βρεττός): Τους υποδεχόμαστε από το 1965.
ΒΥΡΩΝ ΠΟΛΥΔΩΡΑΣ: Ναι, κύριε Πρόεδρε. 'Ηδη από το 1965 και στη
δεκαετία του 1960 υποδεχθήκαμε τριάντα χιλιάδες αδελφούς Ποντίους. Και τους υποδεχθήκαμε καλά.
ΠΡΟΕΔΡΕΥΩΝ (Κωνσταντίνος Βρεττός): Δεν λέω αν τους υποδεχθήκαμε καλά ή όχι, λέω απλώς ότι από το 1965 τους υποδεχθήκαμε.
ΒΥΡΩΝ ΠΟΛΥΔΩΡΑΣ: Τους υποδεχθήκαμε, όπως υποδεχθήκαμε και από την
Αφρική, από την Αίγυπτο και από τις άλλες πόλεις.
ΠΑΡΘΕΝΑ ΦΟΥΝΤΟΥΚΙΔΟΥ: Ακόμη και πολιτικούς πρόσφυγες υποδεχθήκαμε με γενναιοψυχία.
ΠΡΟΕΔΡΕΥΩΝ (Κωνσταντίνος Βρεττός): Οι πρώτες φουρνιές που ήλθαν είχαν πράγματι "καλύτερη υποδοχή" σε σημείο που δεν τους πήραμε καν είδηση. 
ΒΥΡΩΝ ΠΟΛΥΔΩΡΑΣ: Βεβαίως, αλλά ήταν καταπληκτική η αντίδραση της
μητέρας πατρίδος.
ΠΡΟΕΔΡΕΥΩΝ (Κωνσταντίνος Βρεττός): 'Οταν είχαν έρθει από το 1965 οι
άνθρωποι αυτοί, δεν τους είχαμε πάρει είδηση.
ΒΥΡΩΝ ΠΟΛΥΔΩΡΑΣ: Για τώρα όμως, κύριε Πρόεδρε, έχουμε ένα στοιχείο από το οποίο δεν πρόκειται να απομακρυνθώ. Το 36% θέλει να ασχοληθεί με τη γη.
Θα ήθελα να μου έλεγε η ευέλικτη, η δυναμική Κυβέρνηση ότι αυτό το
36% αντιστοιχεί γύρω στους εξήντα χιλιάδες ανθρώπους και τακτοποίησα -και να ενώσω τη φωνή μου, την ουρανομήκη φωνή μου- πέντε χιλιάδες ανθρώπους σε αγροτοκτηνοτροφική απασχόληση.
'Εχουμε ένα κατάλογο ερωτημάτων και απαντώ στον κ. Καϊσερλή. Δεν με ενδιαφέρει αν θεσμικά έχουμε αναλάβει κάποιες πρωτοβουλίες, γιατί από τη νομοθεσία μέχρι την εφαρμογή υπάρχει τεράστια απόσταση, η οποία όταν δεν καλύπτεται, αποδεικνύει την αδυναμία της Κυβερνήσεως.
Είναι πολύ δίκαιος ο λόγος μου, ότι μπορεί πράγματι να ξοδεύονται
λεφτά σε σεμινάρια, αλλά δεν μαθαίνουν τα παιδιά των ποντίων γράμματα και δεν μετέχουν στα σεμινάρια και γίνονται εικονικότητες και δέχομαι κάθε ημέρα καταγγελίες γι' αυτά.
Πηγαίνω με τη μοτοσυκλέτα μου στις λαϊκές αγορές και συνομιλώ. Ξέρετε τι μου λένε, κύριε Πρόεδρε; Μου δείχνουν τους άλλους λιανοπωλητές άλλων φυλών και και άλλων καταγωγών. Λέω "έχετε δίκαιο. Δεν γίνεται κάποια ειδική μέριμνα για εσάς"; Τίποτα. Τους έχουν σε πολλαπλή ομηρία. Τους έχει από τη μια μεριά η Κυβέρνηση σε ομηρία, που είναι συνδυασμός ανικανότητας και ομηρίας, τους έχουν από την άλλη οι δήμαρχοι και οι νομάρχες και είναι σε μια δυστυχία. Είναι αυτό πολιτική για τους αδελφούς ποντίους;
Σας είπε ο κ. Κατσιγιάννης τις τρομερές ελλείψεις στο οικιστικό και ρίχνω τον προβολέα της σκέψεώς σας επάνω στο στοιχείο που είπε. Στον Ασπρόπυργο υπάρχει μια συνοικία αμιγώς ποντιακή, ποντίων αδελφών μας, και δεν την εντάσσουν στο σχέδιο πόλεως, μολονότι η μελέτη είναι έτοιμη από το δήμο και από τις αρμόδιες υπηρεσίες γιατί δεν βρίσκουν ποιος είναι αρμόδιος για τα ρέματα -είναι δύο ρέματα εκεί- ώστε να αποφασίσει τη χωροταξική τακτοποίηση των ρεμάτων. Ο παράξενος και εγκληματικός συνδυασμός της ανικανότητας και της αβελτηρίας και τα προβλήματα τελματώνονται.
Εμείς σας λέμε "θέλουμε να είμαστε μαζί σας, συνεργαζόμενοι
ασκούντες πίεση με τη διαδικασία του κοινοβουλευτικού ελέγχου, για την επίλυση υπαρκτών και χρονιζόντων προβλημάτων".
Κύριοι συνάδελφοι, εκατόν είκοσι 120 δισεκατομμύρια σχολάζοντα ως
πόροι ευρωπαϊκοί, κοινοτικοί για το αντικείμενο της υποδοχής των
ποντίων. Αυτά μένουν λιμνάζοντα, εν αδρανεία, δεν ενεργοποιούνται και λέμε: "κύριε Υπουργέ, να σας βοηθήσουμε να αντλήσετε αυτούς τους πόρους και να τους διαθέσετε υπέρ των ποντίων για αντιμετώπιση προβλημάτων. 'Αλλως, γιατί ολιγωρείτε; Γιατί δεν αντλείτε αυτούς τους πόρους από την ευρωπαϊκή πολιτική και από τα ευρωπαϊκά ταμεία που είναι γι' αυτό το σκοπό;"
Αυτοστέγαση και δεν τους χαρίζουν το ΙΚΑ. 'Εκαναν την υπερπροσπάθεια της αυτοστέγασης και μένουν χρεώστες του ΙΚΑ. Μου θυμίζουν το δραματικό ανάλογο όπου στους καταυλισμούς, στα κοντέϊνερς τους έκοψαν το ρεύμα. Αυτά είναι ζητήματα της ηθικής διοίκησης. Δεν εννοώ καμία διοίκηση απρόσωπη και ανάλγητη πάνω στις ευπαθείς ομάδες. Τη διοίκηση τη θέλω να έχει ετοιμότητα αντιδράσεως πάνω στον ανθρώπινο πόνο.
Σεισμόπληκτος, καταυλισμός, κοντέϊνερ, τους κόβει το ρεύμα. Πόντιος, αυτοστέγαση, παλεύει, το κτίζει με τους τσιμεντόλιθους ο ίδιος και του 
χρεώνουν το Ι.Κ.Α. Δεν τον απαλλάσσουν. Δεν τακτοποιούν το σχέδιο πόλεως. Δεν τον ανακουφίζουν από τα βάρη και μάλιστα θα του τα έχουν και με πρόστιμο. Δεν του δίνουν ευχέρειες, ώστε να καθιερωθεί η ισοτιμία και η ενσωμάτωση. Περισσότερες ευχέρειες. 'Οποιος είναι πίσω δε χρειάζεται ισότητα, χρειάζεται μια ειδική μεταχείριση για να προλάβει τον άλλο που είναι μπροστά.
Αυτά είναι της κοινής λογικής, όταν θέλουμε να είμαστε ένα κράτος-δικαίου και κοινωνικής αλληλεγγύης. 'Ετσι τασσόμεθα αλληλέγγυοι
-και να πάνε να ψηφίσουν εσάς- προς τους αδελφούς Ποντίους. Αναγνωρίζουμε ότι είναι ένα σημαντικό στοιχείο και για το εμπόριο και για τις τέχνες
και για τα γράμματα και για τις επιστήμες και για τα χειρονακτικά επαγγέλματα. Δεν θέλω να είναι υποδεέστερος ο αδελφός Πόντιος ενός αυτόχθονος.
Είχαμε μια ετοιμότητα και έναν προγραμματισμό, είπε ο κ. Στυλιανίδης,
για την υποδοχή στη Ροδόπη και στη Ξάνθη τριάντα χιλιάδων και είκοσι χιλιάδων αδελφών μας αντιστοίχως. 'Ανθρακες ο θησαυρός. Και το ίδρυμα υποδοχής παλιννοστούντων το έχουν υπό κατάργηση και έχουν τη γραμματεία η οποία είναι στον αέρα, μετέωρη, για πειρατικές δουλειές. Πού είναι η
τάξη, η σειρά, η διάθεση των κονδυλίων με διαφάνεια;
Ο απολογισμός. Μέχρι και σήμερα που ήταν πολύτιμη ευκαιρία να μας δώσουν έναν απολογισμό, δεν μας είπαν τίποτα. Επαληθεύεται η επερώτησή μας, κύριε Υπουργέ, από το ότι δεν έχετε απάντηση, δεν έχετε απολογισμό. 
Μόνο με απολογισμό έργων μπορείτε να μας αποστομώσετε, ότι δηλαδή αντί για τριάντα χιλιάδες να υποδεχθούμε στη Ροδόπη, επιτύχαμε επιτέλους, στα δέκα - δώδεκα χρόνια, να έχουμε τώρα έναν απολογισμό, να έχουμε υποδεχθεί όχι τριάντα, αλλά δεκαπέντε. Οι αριθμοί όμως ήταν πολύ αναιμικοί. Το ίδιο και για την Ξάνθη.
Την κατάσταση στο Μενίδι και στον Ασπρόπυργο την είπε ο
κ. Κατσιγιάννης. Τα θέματα της εκπαιδευτικής πολιτικής τα είπε ο
κ. Παπαδόπουλος. Τόσο τίμιοι είμαστε στον έλεγχό μας. Φέρτε μας τις απαντήσεις. Εμείς θέλουμε να βοηθήσουμε. Ασκούμε πίεση ώστε να διαμορφωθεί μια πολιτική υπέρ των Ποντίων επιτέλους.
Τους ταλαιπωρούν στα πανεπιστήμια, στο ΔΙΚΑΤΣΑ. 'Εχουν πτυχία και στο ΔΙΚΑΤΣΑ δεν αυτοδεσμεύονται να έχουν τον κατάλογο των πανεπιστημίων και τον κατάλογο των σχολών.
'Ερχεται ο αδελφός μας ο Πόντιος από την Νότια Ρωσία ή από τις άλλες χώρες, λέει "απεφοίτησα από αυτό το πανεπιστήμιο" και του λένε "πήγαινε 
πίσω να φέρεις τα απαραίτητα πιστοποιητικά γιατί δεν σε έχουμε γραμμένο". Γιατί δεν είναι στον κατάλογο των σχολών των πανεπιστημίων και να πεις

ότι αυτή η σχολή θα χρειάζεται ένα-δύο μαθήματα παραπάνω ή ό,τι άλλο, να είσαι εσύ δεσμευμένος; Κάνει πειρατία και το ΔΙΚΑΤΣΑ. Το ίδιο το κράτος δεν τακτοποιεί τις υποθέσεις του.
Εγώ καταλήγω με μια παρατήρηση, κύριε Υπουργέ. Θέλω να είματε
εξηγημένοι για το ότι δεν δεχόμαστε να ξαναπροκαλέσετε σύγχυση μεταξύ των ενστάσεων που κάνουμε για τις ελληνοποιήσεις και της πίεσης που ασκούμε, όπως τώρα, για μια ουσιαστική, τελέσφορη, αποτελεσματική πολιτική επί των παλιννοστούντων αδελφών μας Ποντίων. Αυτά είναι δύο διακεκριμένα ζητήματα και εμείς έτσι τα τοποθετούμε μετά παρρησίας εδώ, τα εκθέτουμε ενώπιον της Εθνικής Αντιπροσωπείας.
Το δεύτερο θέμα για το οποίο πρέπει να συνεννοηθούμε, είναι ότι για
το ζήτημα της εθνικής βίζας, που δεν είναι λεπτομέρεια, σας δώσαμε
a priori τη συγκατάθεσή μας. Το συμπλέκουμε αυτομάτως -και το εννοούμε αυτό- με την εμμονή μας σε μια πολιτική να μείνουν και αδελφοί μας Πόντιοι στις εστίες του Ιάσονα.
Αυτή η αρχή να μην ανακληθεί. Δεν ανακαλείται. Για να μείνουν όμως εκεί, πρέπει να τρέξουμε και εμείς πάλι εκεί, κοντά τους, να πάμε στο Προσνοντάρ, να πάμε στη Γεωργία, να πάμε στην Αρμενία και παντού, με πολιτική, όχι σαν επισκέπτες των φιλοφρονήσεων.
'Ετσι, λοιπόν, λέμε "ναι" στην εθνική βίζα, να συμπλακεί με την
πολιτική, να κρατηθεί η αρχή να μείνουν και στις εστίες τους και κυρίως μας ενδιαφέρει το ταχύτερο να ασκηθεί μία πολιτική, η οποία θα οδηγήσει στην εθνική και κοινωνική ενσωμάτωση. Τα προβλήματα είναι γνωστά, θέλουμε δράση και αποτέλεσμα. Αυτό είναι και το περιεχόμενο του κοινοβουλευτικού μας ελέγχου σήμερα.
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον
Κοινοβουλευτικό Εκπρόσωπο του Κ.Κ.Ε., θα δώσω το λόγο στον κύριο Υπουργό για μια σύντομη παρέμβαση.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Οφείλω στη σύντομη παρέμβασή μου, να δώσω ορισμένες απαντήσεις στον κ. Πολύδωρα.
Πρώτα απ'όλα, θα επιμείνω στο ότι η Κυβέρνηση σε καμία περίπτωση δεν επεδίωξε, ούτε επιδιώκει, να καλύπτει με σύγχυση τα θέματα που τίθενται ενώπιον του Κοινοβουλίου και συνδέονται με το πρόβλημα των παλιννοστούντων ομογενών, αλλά και σε κάθε περίπτωση, σε οποιαδήποτε διαδικασία που τίθεται ενώπιον του Κοινοβουλίου, θέλουμε με απόλυτη σαφήνεια και καθαρότητα, να τοποθετούμεθα με πολιτικό τρόπο.
Εμείς, δεν ευθυνόμαστε για το ότι, κατά την προηγούμενη διαδικασία, κύριε συνάδελφε, όλη η επιχειρηματολογία σας ήταν η ίδια. 'Ηταν με βάση τα θέματα των παρανόμων ελληνοποιήσεων, αλλά επεκταθήκατε εν συνόλω, μιλήσατε για την προεκλογική παροχολογία, αναφέροντας αναλυτικά τις διατάξεις του νόμου, δάνεια, μη πλήρωση των δανείων μετεκλογικώς, όλη αυτή η αναληθής επιχειρηματολογία, την οποία επαναφέρατε και σήμερα. 
Επομένως, τη σύγχυση τη δημιουργείτε εσείς. Ακόμη και την ώρα που
επιχειρηματολογούσατε, για το ότι σήμερα δεν μιλάτε παρά μόνο για τα προβλήματα, αφιερώσατε δέκα λεπτά σε υπαινιγμούς ή σε αναφορές, πάλι περί Μπαζάρεβιτς κλπ., χιλιοειπωμένα ζητήματα, επί των οποίων έχετε λάβει απαντήσεις ή και σε υπαινιγμούς περί Κύπρου, που δεν κατάλαβα πάλι -το
εννοώ- τι θέλετε να πείτε, διότι ή οι εν Κύπρω είναι 'Ελληνες πολίτες, οπότε ουδείς μπορεί να παρεμβαίνει στον τρόπο συμπεριφοράς τους, εάν έχετε οποιαδήποτε άλλη ένσταση θα σας παρακαλούσαμε, αν τη θέσετε ενώπιον του Κοινοβουλίου, ή να τη φέρετε με καθαρότητα ή όπως αλλιώς θέλετε.
Δεύτερον, πάρα πολύ χάρηκα που ο έγκριτος κύριος συνάδελφος, μπήκε
επί της ουσίας και υπέδειξε στην Κυβέρνηση τρόπους αποκαταστάσεως των ομογενών, αλλά κύριε συνάδελφε, τα πράγματα δεν είναι τόσο ευχάριστα ούτε για σας, ούτε για μας. Δεν είναι αληθές ότι το 36% των ομογενών είχε αγροτική απασχόληση ή επιθυμεί να έχει.
Θα σας καταθέσω επισήμως για τα Πρακτικά, πίνακα, όπου εμφανίζεται αναλυτικά από τη Γενική Γραμματεία Παλιννοστούντων Ομογενών η εργασία που έκαναν στην τέως ΕΣΣΔ οι ομογενείς. Μόνο το 2% παρείχαν αγροτικές υπηρεσίες.
ΠΑΡΘΕΝΑ ΦΟΥΝΤΟΥΚΙΔΟΥ: Πού κύριε Υπουργέ; Θα καταθέσουμε πίνακα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Καταθέτω και τον πίνακα που υποδεικνύει η κυρία συνάδελφος για να τον διαβάσει καλά, πίνακα επίσης της Κυβερνήσεως, που άρα εμείς γνωρίζουμε να σας τον ερμηνεύσουμε καλύτερα, όπου αναφέρεται ότι το 11% είναι οδηγοί, 6% οικοδόμοι, 8% υπάλληλοι, 3% μηχανικοί, 21% εργάτες, 3% πωλητές, 2% μηχανολόγοι, 4% νοσηλευτές, άλλα επαγγέλματα 33%, μέσα στα οποία το 2% είναι για αγροτικές εκμεταλλεύσεις.
Δηλαδή το αντίθετο με τη μεγάλη προσφυγική υπόθεση του '22, όπου είχαμε αμιγώς προσφυγικούς πληθυσμούς και τεράστιες δυνατότητες η Ελλάδα και η τότε κυβέρνηση να παραχωρήσει γαίες....
ΒΥΡΩΝ ΠΟΛΥΔΩΡΑΣ: Το γράφημα 20.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, εγώ καταθέτω
στα Πρακτικά τον πίνακα τον αναλυτικό.
(Στο σημείο αυτό ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΒΥΡΩΝ ΠΟΛΥΔΩΡΑΣ: Αυτά είναι δικά σας. Το γράφημα 20....
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εν πάση περιπτώσει, σας διαβεβαιώ εδώ και εξ ιδίας εμπειρίας, ότι το σύνολο των ομογενών μας δυστυχώς δεν έχουν καμία σχέση με την αγροτική παραγωγή. Είναι αστικοί πληθυσμοί και γνωρίζετε τον τρόπο με τον οποίο ήταν οργανωμένοι αυτοί οι αστικοί πληθυσμοί και τον τρόπο με τον οποίο εδίδοντο οι ειδικότητες και τα επαγγέλματα στην τέως Σοβιετική 'Ενωση. Τώρα τι να συζητήσουμε; Επομένως, είναι πάρα πολύ δύσκολο το εγχείρημα. Εκείνο το οποίο αργότερα θα σας αναλύσω στη δευτερολογία μου είναι το τι κάνει η Κυβέρνηση για την επαγγελματική εκπαίδευση και κατάρτιση.
Το τελευταίο που θέλω να θίξω, κύριε συνάδελφε, είναι ότι δεν
πρέπει να επαίρεσθε για το πώς αντιμετώπισαν συνολικά οι τότε κυβερνήσεις -αναφέρομαι το '65 έως το 1980- το πρώτο κύμα της παλιννόστησης. Δεκαπέντε χιλιάδες μόνον ομογενείς εγκαταστάθηκαν στην ευρύτερη
περιοχή του Μενιδίου. Και σας λέγω υπευθύνως -και θα ήθελα αυτό να το ακούσετε- ότι δεν δικαιούσθε να επαίρεσθε για εκείνη την περίοδο -κανείς δεν δικαιούται να επαίρεται- διότι το μοναδικό επίδομα που έλαβαν εκείνοι 
οι ομογενείς, είναι διακόσιες πενήντα δραχμές και για μία μικρή περίοδο. Και ο κ. Βρεττός, που ήταν τότε δήμαρχος, γνωρίζει τους αγώνες που έκανε
για να μπορέσουν να αποκτήσουν στέγη, παράνομα στην αρχή και αργότερα νομιμοποιηθείσα στέγη, με αγώνες και με προβλήματα, χωρίς καμία συμβολή του κράτους. Δεν υπήρχε πολιτική του κράτους την περίοδο εκείνη.
Η πολιτική της αποκατάστασης ολοκληρώνεται με το υπεύθυνο και πολύ
σημαντικό νομοθέτημα του 2000 και με την πολιτική που ασκήσαμε εμείς, από τη δεκαετία του '80, πολιτική η οποία -προσέξτε- δεν είναι χίλια τριακόσια τα σπίτια, κύριε Στυλιανίδη, που έλεγε η κα Φουντουκίδου. Χίλια τριακόσια επί Νέας Δημοκρατίας; 'Ηταν εκατόν πενήντα. Τα χίλια εκατόν ογδόντα χτίστηκαν και παρεδόθησαν χωρίς να επαίρομαι επ' αυτού ... 
ΠΑΡΘΕΝΑ ΦΟΥΝΤΟΥΚΙΔΟΥ: Μην επαίρεσθε ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν επαίρομαι καθόλου. Χίλια εκατόν ογδόντα όμως είναι ένα δείγμα πολιτικού σχεδιασμού και ευαισθησίας και γι'αυτό πάμε στην πολιτική της αυτοστέγασης, με είκοσι πέντε χιλιάδες δάνεια, γιατί ασφαλώς, ούτε μπορούμε να αποκαταστήσουμε όλους στη Θράκη, όπως ήταν το πρόγραμμα, ούτε βεβαίως είναι δυνατόν να πάμε με την εναλλακτική πρόταση της Νέας Δημοκρατίας, την οποία τολμά να την

ξανακαταθέτει, δηλαδή ή δάνειο -λέει- ή πλήρης έτοιμη κατοικία από το κράτος. Μα, η Νέα Δημοκρατία απέτυχε να το κάνει αυτό και παρέδωσε μόνο εκατόν τριάντα κατοικίες στη Θράκη.
ΠΑΡΘΕΝΑ ΦΟΥΝΤΟΥΚΙΔΟΥ: Τι λέτε, κύριε Υπουργέ; Είσθε απληροφόρητος.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτό ακριβώς. Επί μία
τριετία.
ΕΥΡΙΠΙΔΗΣ ΣΤΥΛΙΑΝΙΔΗΣ: Χίλια τριακόσια σπίτια.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και τώρα έρχεσθε και τολμάτε
να προτείνετε εναλλακτική λύση; Εγώ σας προσκαλώ και αποδέχομαι ενώπιον της Διακομματικής Επιτροπής, όπως πολύ καλά είπε ο συνάδελφός μου, ελάτε να συζητήσουμε στα πλαίσια της Διακομματικής Επιτροπής προτάσεις επί της ουσίας, οι οποίες να βελτιώσουν την κατάσταση αξιοποιώντας τα σοβαρά κίνητρα που έβαλε η Κυβέρνηση, με τα είκοσι πέντε χιλιάδες δάνεια, τη διανομή δύο χιλιάδων οικοπέδων ήδη δωρεάν και άλλα οικόπεδα, τα οποία η ΚΕΔ προετοιμάζει, όπου είναι δυνατόν. Γιατί ορθώς είπε ο κ. Πολύδωρας ότι δεν έχουμε πια τις γαίες τις ελεύθερες, να μπορέσουμε να εντάξουμε στο σχέδιο και να δώσουμε. 'Η οι δουλειές που βρίσκονται, κύριοι συνάδελφοι; Δεν βρίσκονται εκεί που θα θέλαμε εμείς να εγκατασταθούν οι ομογενείς. Δυστυχώς, αν δείτε το γράφημα οι περισσότεροι επιλέγουν ως πρώτη κατοικία τους, άμεση, εκεί που είναι ο συγγενής τους. Γιατί το πρώτο τους πρόβλημα είναι η άμεση στέγη.
Τα πράγματα, λοιπόν, θέλουν περισσότερη προσοχή, περισσότερη ανάλυση
και ασφαλώς περισσότερη ευθύνη, όταν απαγγέλλουμε "κατηγορώ".
ΒΥΡΩΝ ΠΟΛΥΔΩΡΑΣ: Και περισσότερα αποτελέσματα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα το δεχθώ και αυτό.
ΠΡΟΕΔΡΕΥΩΝ (Κωνσταντίνος Βρεττός): Χωρίς να θέλω να μπω στη συζήτηση
το επίδομα που αναφερθήκατε, διακόσιες πενήντα δραχμές, ήταν αν
ενθυμούμαι καλώς εφάπαξ, μία φορά δηλαδή όταν κατέφθανε ο πρόσφυγας.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λυπάμαι που το ακούω. 
ΒΥΡΩΝ ΠΟΛΥΔΩΡΑΣ: Η σειρά των γεγονότων είναι από το '65 έως το '75
που εμείς αναλάβαμε δράση, ήταν ξεκρέμαστoι.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, το πρόβλημα των ομογενών από την πρώην Σοβιετική 'Ενωση, των Ποντίων, ακολουθεί το δρόμο που ακολουθούν και μια σειρά άλλα κοινωνικά προβλήματα, δρόμο δύσκολο λόγω των πολιτικών που εφαρμόζονται, όχι μόνο από τη σημερινή Κυβέρνηση, αλλά και επί Νέας Δημοκρατίας.
Θα πω συγκεκριμένα. Γιατί ήρθαν οι Ελληνοπόντιοι στην Ελλάδα; Δεν υπάρχουν ευθύνες; Δεν υπήρχαν αξιωματούχοι, διπλωμάτες και άλλοι την κρίσιμη εκείνη εποχή, που ενθάρρυναν τους Ελληνοπόντιους να έρθουν στην Ελλάδα; Το ίδιο δεν έγινε και με τους ελληνικής καταγωγής Αλβανούς της Βορείου Ηπείρου; Το ίδιο έγινε. Εκ των υστέρων, όταν είδαμε το κύμα μετανάστευσης, κατά το 1994-1995 κάνει στροφή η ελληνική Κυβέρνηση. 
Εκ των πραγμάτων, βγήκαν συμπεράσματα. Το κακό όμως είχε γίνει.
Υπάρχουν ευθύνες, λοιπόν, γι' αυτήν τη μαζική έλευση ομογενών, που σαν χώρα και δεν μπορούμε και δεν θέλουμε -οι κυβερνήσεις- να λύσουμε αυτά τα προβλήματα.
Δεύτερον, πράγματι οι Ελληνοπόντιοι, όπως και άλλοι μετανάστες που
ήρθαν στη χώρα μας και που δεν έχουν καμία ελπίδα να πάρουν την
ιθαγένεια -άμεσα τουλάχιστον- είναι αντικείμενο διπλής εκμετάλλευσης. Οι Ελληνοπόντιοι ιδιαίτερα είναι αντικείμενο διπλής εκμετάλλευσης, πρώτα από τους εργοδότες, όσοι δεν έχουν τα χαρτιά παίρνουν χαμηλότερο μεροκάματο, δεν ισχύει καμία συλλογική σύμβαση, τους εκμετάλλεύονται και δεύτερον υπάρχει και πολιτική εκμετάλλευση και δημαγωγία από την πλευρά της Κυβέρνησης. Σε αυτό έχει δίκιο η Νέα Δημοκρατία.
Να θυμίσω ορισμένα πράγματα. Στην Επιτροπή Απόδημου Ελληνισμού είχε
δοθεί ένα προσχέδιο για το πώς θα βοηθήσουμε τους Ελληνοπόντιους, σε ανύποπτο χρόνο, πολύ πριν από τις εκλογές και είχε γίνει ομόφωνα δεκτό. Αυτό πετάχτηκε στον κάλαθο των αχρήστων και φέρατε ένα άλλο με το οποίο επί της αρχής διαφωνήσαμε και το φέρατε λίγο πριν από τις εκλογές, για προεκλογικούς λόγους. Υπάρχει, λοιπόν, και εργοδοτική εκμετάλλευση και πολιτική εκμετάλλευση από την πλευρά της Κυβέρνησης.
Τώρα, όσον αφορά τα συγκεκριμένα προβλήματα. Το κύριο πρόβλημα που αντιμετωπίζει ο κάθε μετανάστης είναι το ζήτημα της εργασίας. Αν αυτό δεν γίνει κατανοητό, κάποιες επιμέρους προσπάθειες που γίνονται για να λυθούν
κάποια προβλήματα, δεν θα λυθούν. Η επιμονή σας ότι πρέπει να πάνε στη Θράκη δεν φέρνει αποτέλεσμα. Αυτές οι κατοικίες που κτίστηκαν εκεί και δόθηκαν μένουν ακατοίκητες. 'Εχω κάνει περιοδεία εκεί και είναι κλειδωμένες γιατί έχουν κατεβεί στη Θεσσαλονίκη ή στην Αθήνα για να βρουν δουλειά. Στο βαθμό που θα αντιμετωπισθεί το πρόβλημα της ανεργίας για τον ντόπιο πληθυσμό -που δεν αντιμετωπίζεται- και να έχουν σταθερή εργασία οι ξένοι μετανάστες -που και αυτό δεν λύνεται- μέσα σε αυτά τα πλαίσια δεν πρόκειται, απ' ό,τι βλέπουμε, να αντιμετωπισθεί και το πρόβλημα των Ελληνοποντίων.
Στο ν. 2770 και στο άρθρο 8 γίνεται λόγος για αγροτική 
αποκατάσταση. Δώστε μας στοιχεία πόσοι αποκαταστάθηκαν -έχει περάσει ένας χρόνος- πού βρίσκονται οι διαδικασίες αποκατάστασης, έχουν κάνει τόσες χιλιάδες αιτήσεις, έχετε τόσα στρέμματα κλπ. Εγώ δεν λέω ότι ήταν αγρότες. Δεν θα μαλώσω για το αν ήταν 2% ή 20%, όπως λέει η Νέα Δημοκρατία. Ορισμένοι δεν μπορούν να βρουν δουλειά αλλού και θέλουν τώρα να γίνουν αγρότες. Τι στοιχεία μπορείτε να μας παρουσιάσετε ότι άνοιξε πίνακας, υπάρχουν αιτήσεις και υπάρχουν αυτά τα στρέμματα που θα τα δώσει η ελληνική κυβέρνηση; 'Ενα παράδειγμα λέω, γιατί όλα τα υπόλοιπα, όπως το να τους βρείτε δουλειά στις πόλεις, δεν πρόκειται να γίνει ούτε μπορείτε, όταν και το ένα και το άλλο κόμμα κινείται στη λογική της ελεύθερης αγοράς.
'Οσο θα βρουν τα παιδιά μας, άλλο τόσο θα βρουν και οι ομογενείς. Είναι οι ίδιες δυσκολίες και ακόμα περισσότερες γι'αυτούς.
Αυτό συμπαρασύρει και μια σειρά άλλα ζητήματα. Συμπαρασύρει
παραδείγματος χάρη το τι θα γίνει με τα δάνεια και τα οικόπεδα που δίνετε. Πού τα δίνετε τα οικόπεδα; Πού να χτισθούν τα σπίτια;
Τα έχετε χωρίσει με βάση το νόμο σε τέσσερις ζώνες. Για το λεκανοπέδιο Αττικής και για τη Θεσσαλονίκη είναι χειρότερες οι προϋποθέσεις για οικόπεδο και δεν ξέρω αν δίνετε οικόπεδο και δάνειο, έστω ένα για το Λεκανοπέδιο, για την τέταρτη ζώνη, όπου μπορούν να βρουν εργασία.
Βεβαίως, δεν θα παίρνουν δάνειο, δεν θα θέλουν οικόπεδα. Θα το θέλουν μόνο για να γίνουν ιδιοκτήτες, αλλά δεν τους δίνετε ούτε το δικαίωμα της ιδιοκτησίας και τους δυσκολεύει και αυτό για να πάρουν το δάνειο. Θα προτιμούν να μην παίρνουν ούτε οικόπεδο ούτε δάνειο, για να είναι στη Θεσσαλονίκη ή στο Λεκανοπέδιο για να βρουν μεροκάματο.
Γι'αυτό δεν φέρνουν αποτελέσματα αυτά που λέτε. Είναι είκοσι πέντε χιλιάδες τα δάνεια και έχει περάσει ένας χρόνος από τότε που ψηφίστηκε ο νόμος και απορροφήθηκαν επτακόσια τριάντα, όπως είπατε. Και πρέπει να 
βάλουν βαθιά το χέρι στην τσέπη για να αποπληρώσουν αυτό το δάνειο. Στοιβάζονται, λοιπόν, μαζί με τους ξένους εργάτες στα υπόγεια του
Λεκανοπεδίου και της Θεσσαλονίκης και θα συνεχισθεί για πολλά χρόνια αυτό.
Είναι, λοιπόν, όλα αυτά χωρίς αποτέλεσμα και γι'αυτά τα βήματα
στεγαστικής πολιτικής που λέτε ότι προβλέψατε τόσα δισεκατομμύρια δεν θα υπάρξει αποτέλεσμα.
Υπάρχει το ζήτημα για την ιατροφαρμακευτική περίθαλψη. Εντάξει για το ειδικό δελτίο ταυτότητας ή για την αίτηση για να αποκτήσουν την ιθαγένεια. Πόσες χιλιάδες όμως υπολογίζετε ότι είναι αυτοί οι οποίοι δεν είναι σε αυτήν την κατηγορία, δηλαδή δεν έχουν ούτε δελτίο ούτε έχουν υποβάλει αίτηση για διαφόρους λόγους, δισταγμών ή φόβων ότι θα απελαθούν, ότι θα μπλέξουν κλπ.;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Ολοι έχουν πάρει πιστοποιητικό. Κατέθεσαν τα χαρτιά τους και έχουν δικαίωμα δωρεάν ιατροφαρμακευτικής περίθαλψης.
ΑΝΤΩΝΗΣ ΣΚΥΛΛΑΚΟΣ: Δηλαδή όλοι οι Ελληνοπόντιοι...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μου επιτρέπετε μια διακοπή, κύριε συναδελφε;
ΑΝΤΩΝΗΣ ΣΚΥΛΛΑΚΟΣ: Ορίστε, κύριε Υφυπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Προσέχω πάρα πολύ αυτά που
λέτε και είναι και πάρα πολύ σοβαρό αυτό το θέμα.
Θέλω να σας πω υπευθύνως, ότι όσοι έχουν λάβει ιθαγένεια και όσοι εκ των τριάντα πέντε χιλιάδων -δηλαδή αυτές οι τριάντα πέντε χιλιάδες- έχουν καταθέσει τα χαρτιά τους, έχουν πάρει τη βεβαίωση από την αρμόδια επιτροπή, μπορούν να πάρουν πιστοποιητικό απορίας και ασφαλώς το σύνολο σχεδόν, δικαιούται να το λάβει και ως εκ τούτου έχουν, με απόφαση του
Υπουργού Υγείας, δωρεάν ιατροφαρμακευτική περίθαλψη η οποία, κύριε συνάδελφε, κοστίζει δεκάδες δισεκατομμύρια το χρόνο στον κρατικό Προϋπολογισμό.
Εδώ μερικές φορές συζητούμε ως τελικώς να μη γίνεται τίποτε υπέρ των ομογενών. Αυτό θέλω υπευθύνως να το καταθέσω, όπως και για τη σύνταξη γήρατος κλπ.
ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, με τον τρόπο που μου απαντήσατε, αφήσατε να εννοηθεί ότι ορισμένοι από τους τριάντα πέντε χιλιάδες δεν έχουν υποβάλει αίτηση.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ορισμένοι ίσως.
ΑΝΤΩΝΗΣ ΣΚΥΛΛΑΚΟΣ: Αυτοί λοιπόν εντάσσονται στην κατηγορία των ξένων εργατών που υπάρχει εγκύκλιος στα νοσοκομεία, την οποία αρνούνται ευτυχώς οι γιατροί να την εφαρμόσουν, ότι πρέπει να τους καταδίδουν, να συλλαμβάνονται και να απελαύνονται. Εμπίμπτουν στην ίδια κατηγορία. Δεν ξέρω αν είναι είκοσι χιλιάδες ή πέντε χιλιάδες, γιατί δεν έχω εγώ τα στοιχεία. Εσείς τα έχετε τα στοιχεία και πρέπει να τα δώσετε.
ΑΛΕΞΑΝΔΡΟΣ ΑΚΡΙΒΑΚΗΣ: Μα, αν δεν έχει υποβάλει κανείς αίτηση πού
ξέρουμε αν είναι ομογενής ή οτιδήποτε άλλο;
ΑΝΤΩΝΗΣ ΣΚΥΛΛΑΚΟΣ: Η άποψή μας είναι ότι αυτή η κατάπτυστη εγκύκλιος πρέπει να φύγει. 'Ολοι, και οι ξένοι εργάτες, όχι μόνο οι Ελληνοπόντιοι, πρέπει να έχουν ιατροφαρμακευτική περίθαλψη. Είμαστε στον 21ο αιώνα. Δεν είναι δυνατόν να πεθαίνουν στους δρόμους.
'Ερχομαι τώρα σε ορισμένα ειδικά ζητήματα. 'Ενα ζήτημα είναι τι εκπαίδευση έχουν και πώς μαθαίνουν τη γλώσσα. Εμείς δεν έχουμε κάποιο, συγκεκριμένο στοιχείο, αλλά από αυτά που ακούγονται και από την πείρα μας πως λειτουργεί το ελληνικό κράτος, λίγα είναι τα αποτελέσματα. Τυπικά μπορεί να τέλειωσαν, αλλά από τον τρόπο που γνωρίζουμε ότι γίνονται τα προγράμματα κατάρτισης τουλάχιστον στους εργασιακούς χώρους, ΟΑΕΔ κλπ., καταλαβαίνουμε τι έγινε και με το καθήκον του ελληνικού κράτους απέναντι στους Ελληνοπόντιους.
Για το ΔΙΚΑΤΣΑ δεν απαντήσατε. Γιατί έτσι; Τα πράγματα δεν είναι
εξίσου καλά στη Σοβιετική 'Ενωση απ' ό,τι είναι στην Ελλάδα; Γιατί φέρνουν προσκόμματα; Δεν απαντάτε σε αυτό.
Τι θα γίνει με το ΙΚΑ, τι θα γίνει με τα αυθαίρετα; Τι γίνεται με τα λεφτά που έδωσε η Ευρωπαϊκή 'Ενωση; Γιατί δεν απαντάτε σε όλα αυτά τα ζητήματα;
Τώρα, σε σχέση με την ιθαγένεια. Εμείς δεν θέλουμε να γίνονται παράνομες ελληνοποιήσεις. Προτείνατε και ψηφίσατε πιο αυστηρές διαδικασίες. Φτιάξατε και τις επτά επιτροπές. Η δικαιολογία ότι ασκείται πίεση από τη Νέα Δημοκρατία και φοβούνται οι υπάλληλοι, ανώτεροι υπάλληλοι, υπάλληλοι εντεταλμένοι, αυτοί που είναι στις επιτροπές. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι ανώτεροι, απλοί
υπάλληλοι.
ΑΝΤΩΝΗΣ ΣΚΥΛΛΑΚΟΣ: Δώστε μας στοιχεία. Από τότε που ψηφίστηκε ο
νόμος, πέρασε ένας χρόνος.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Να πάτε να ελέγξετε, κύριε συνάδελφε, και να μιλήσετε με τους υπαλλήλους για το ότι εκδίδαν χιλιάδες αποφάσεις στο παρελθόν και τώρα δεν τολμούν να εκδώσουν ούτε μία.
ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει η δική μας η άποψη είναι ότι
δεν μπορεί να οχυρώνεστε πίσω από το φόβο των υπαλλήλων.
ΠΑΡΘΕΝΑ ΦΟΥΝΤΟΥΚΙΔΟΥ: Κομματικά σας στελέχη ήταν, κύριε Υφυπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Νομίζετε.
ΠΑΡΘΕΝΑ ΦΟΥΝΤΟΥΚΙΔΟΥ: Νομίζω;
ΑΝΤΩΝΗΣ ΣΚΥΛΛΑΚΟΣ: Πρέπει να τελειώσει η υπόθεση και να αποδοθούν οι ιθαγένειες σε όσους δικαιούνται να πάρουν την ιθαγένεια. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του
ΠΑΣΟΚ κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, είναι η τέταρτη φορά που η Εθνική Αντιπροσωπεία με τη σημερινή της σύνθεση, δηλαδή η Βουλή που προέκυψε μετά τις 9 Απριλίου του 2000, συζητά το θέμα των ομογενών Ποντίων. Τις τρεις προηγούμενες φορές ασχολήθηκε η Εθνική Αντιπροσωπεία με δύο επερωτήσεις που κατέθεσε η Νέα Δημοκρατία για τις δήθεν παράνομες ελληνοποιήσεις. Και η τρίτη ήταν η κορύφωση, θα έλεγα, της αντιπολιτευτικής τακτικής της Νέας Δημοκρατίας, όπου ασχολήθηκε με τη σύσταση ή μη εξεταστικής επιτροπής για τις παράνομες ελληνοποιήσεις. Αυτές οι τρεις περιπτώσεις, οι δύο των επερωτήσεων και η μια για τη
σύσταση Εξεταστικής Επιτροπής, θα έλεγα ότι είχαν μια αρμονική σχέση μεταξύ τους. Η σημερινή, όμως, επερώτηση που ασχολείται και πάλι με το θέμα των Ποντίων, θα έλεγα, ότι βρίσκεται σε πλήρη αντίθεση με τις τρεις προηγούμενες πρωτοβουλίες της Νέας Δημοκρατίας. Το λέω αυτό και το υποστηρίζω με πλήρη συναίσθηση των λόγων και της λογικής αντιμετώπισης αυτού του θέματος.
Θα έλεγα το εξής, κύριε Πρόεδρε. Ο Κοινοβουλευτικός Εκπρόσωπος της
Νέας Δημοκρατίας ο κ. Πολύδωρας -έγκριτος αγορητής, εκλεκτός- ευφυώς στάθηκε επ' αρκετόν στην ομιλία του. Περίπου επτά λεπτά στην αρχή. Και έκλεισε πάλι την ομιλία του, προσπαθώντας να πει, ότι άλλο οι παράνομες ελληνοποιήσεις και άλλο τα θέματα των Ποντίων που η Κυβέρνηση ατυχώς δεν τα έχει επιλύσει.
ΒΥΡΩΝ ΠΟΛΥΔΩΡΑΣ: Δεν κατάφερα να το πω;
ΑΛΕΞΑΝΔΡΟΣ ΑΚΡΙΒΑΚΗΣ: Θα απαντήσω, λοιπόν, κύριε Πολύδωρα, και θα σας πω, ότι παρά την ευφυία σας και παρά το γεγονός ότι αντιληφθήκατε το λεπτό σημείο αυτής της επερώτησης της σημερινής σε σχέση με τις προηγούμενες, δεν κατορθώσατε να μας πείσετε ότι είναι διαφορετικό θέμα, δια τον εξής απλούστατο λόγο:
Διότι το πρώτο θέμα που απασχολεί την ομογένεια είναι η κτίση της ελληνικής ιθαγένειας. Και αυτό το γεγονός είναι άρρηκτα συνδεδεμένο με το νομοθετικό πλαίσιο, που θεσπίστηκε επί Νέας Δημοκρατίας το 1990 η εφαρμογή του οποίου συνεχίστηκε μέχρι το 2000 και ψηφίστηκε ο νέος νόμος ο 2790. Και θα είμαι σαφής πάνω στο θέμα αυτό. Στις προηγούμενες επερωτήσεις που και ο κ. Πολύδωρας είχε λάβει μέρος στη συζήτηση όπως και εγώ ο κ. Πολύδωρας δική του έκφραση είναι αυτή που θα πω, είχε πει ότι τότε το 1990 η Νέα Δημοκρατία έφτιαξε ένα χαλαρό -η λέξη χαλαρό η πατρότης ανήκει στον κ. Πολύδωρα- νομοθετικό πλαίσιο.
ΒΥΡΩΝ ΠΟΛΥΔΩΡΑΣ: Λόγω των εκτάκτων περιστάσεων.
ΑΛΕΞΑΝΔΡΟΣ ΑΚΡΙΒΑΚΗΣ: Λόγω των εκτάκτων αναγκών, πολύ σωστά, κύριε Πολύδωρα.
Με αυτόν το χαλαρό νομοθετικό πλαίσιο όπου αποκτούσε την ιθαγένεια κάποιος που είχε ένα διαβατήριο και υπέγραφε μια υπεύθυνη δήλωση, ότι αδυνατεί να φέρει τα απαιτούμενα δικαιολογητικά του νόμου, έπαιρνε την ελληνική ιθαγένεια. Και είχε υποστηρίξει στις προηγούμενες επερωτήσεις ότι το γεγονός ότι τρεις τέσσερις κακοποιοί εκμεταλλεύθηκαν αυτό το γεγονός, το χαλαρό νομοθετικό πλαίσιο, είναι ευτύχημα. Διότι τέτοιο νομοθετικό πλαίσιο που να δίνει ιθαγένεια, δεν υπάρχει σε κανένα κράτος του κόσμου, γι' αυτό λοιπόν κάποιοι εκμεταλλεύθηκαν αυτό το νομοθετικό πλαίσιο και πήραν την ελληνική ιθαγένεια.
ΒΥΡΩΝ ΠΟΛΥΔΩΡΑΣ: Μου επιτρέπετε μια διακοπή.
ΑΛΕΞΑΝΔΡΟΣ ΑΚΡΙΒΑΚΗΣ:'Οχι, θα τελειώσω και μετά.
'Ετσι, λοιπόν, γίναν οι ελληνοποιήσεις με αυτό το χαλαρό νομοθετικό πλαίσιο, όπως το είπε ο κ. Πολύδωρας που εψήφισε η κυβέρνηση της Νέας Δημοκρατίας.
Αυτό, λοιπόν, το χαλαρό νομοθετικό πλαίσιο το άλλαξε η Κυβέρνηση του ΠΑ.ΣΟ.Κ. με το ν. 2790, κάτω από την πίεση της Νέας Δημοκρατίας και ετέθησαν πολύ αυστηρότερες προϋποθέσεις.
Θα σας πω δε το εξής, κύριοι συνάδελφοι, που έρχεστε τώρα να εγκαλείται το ΠΑ.ΣΟ.Κ. για τη δήθεν μη επίλυση των προβλημάτων των Ποντίων. Και μένω στο νόμο της ιθαγένειας. Στην Εξεταστική Επιτροπή που ζήτησε η Νέα Δημοκρατία και στο πόρισμα Σημαιοφορίδη που έκανε την έρευνα η Επιτροπή Σημαιοφορίδη εκ μέρους της Νέας Δημοκρατίας για να βρει τις παράνομες ελληνοποιήσεις, χαρακτηρίστηκαν -στο πόρισμα- τρεις χιλιάδες πεντακόσιες δεκαεπτά παράτυπες, όχι παράνομες, ελληνοποιήσεις. Εκ των τρεις χιλιάδες πεντακόσιες δεκαεπτά, οι δύο χιλιάδες τετρακόσιες σαράντα επτά ήταν παράτυπες γιατί; Γιατί τα δικαιολογητικά των ομογενών δεν ήταν επικυρωμένα. Δεν ξέρω αν ακούσατε το νούμερο και τη σχέση, λόγω μη επικύρωσης των δικαιολογητικών.
ΒΥΡΩΝ ΠΟΛΥΔΩΡΑΣ: Αυτό είναι δειγματοληπτικό.
ΑΛΕΞΑΝΔΡΟΣ ΑΚΡΙΒΑΚΗΣ: Γι' αυτό το λόγο, λοιπόν, για το ότι τότε οι υπάλληλοι δέχθησαν ανεπικύρωτα δικαιολογητικά, παρεπέμφθησαν κάποιοι στους εισαγγελείς. Και να λοιπόν, γιατί φοβούνται σήμερα οι υπάλληλοι, οι εντεταλμένοι υπάλληλοι να προχωρήσουν με αυτούς τους ρυθμούς τους παλαιούς στην υπογραφή πράξεων για την απόκτηση ελληνικής ιθαγένειας. Και έρχεται, λοιπόν, το 2000 ο ν. 2790 τον Ιανουάριο και καθορίζει αυστηρότερες προϋποθέσεις.
Kαι έρχεται σήμερα η Νέα Δημοκρατία και λέει στην επερώτησή της, γιατί από τότε από τον Ιανουάριο του 2000 μέχρι σήμερα, δεν έχετε κάνει καμία ελληνοποίηση.
Προηγουμένως, πριν από το ν. 2090 εγκαλείτο το ΠΑΣΟΚ, ήταν κατηγορούμενη η Κυβέρνηση του ΠΑΣΟΚ διότι έκανε, με το νομοθετικό πλαίσιο που είχε κάνει η Νέα Δημοκρατία, πολλές ελληνοποιήσεις. Τώρα, που έγινε αυστηρότερο το πλαίσιο, εγκαλείται το ΠΑΣΟΚ γιατί δεν κάνει ελληνοποιήσεις. Αυτή είναι η κολοσσιαία αντίφαση. Ο κ. Πολύδωρας που μίλησε προηγουμένως το έπιασε το θέμα. Γι'αυτό και στο ήμισυ της ομιλίας του προσπάθησε να δικαιολογήσει τα πράγματα και να πει, ότι σήμερα, συζητάμε άλλο θέμα. Σήμερα συζητάμε γιατί δεν αποκαταστάθηκαν οι Πόντιοι μέχρι τώρα και είναι άλλο θέμα οι παράνομες ελληνοποιήσεις. Γι'αυτό και στην ομιλία του προσπάθησε να καλύψει αυτήν την έντονη αντιφατικότητα των θέσεων της Νέας Δημοκρατίας.
Με λίγα λόγια, πρέπει να μας πει η Νέα Δημοκρατία στο τεράστιο θέμα της κτήσης της ελληνικής ιθαγένειας. Θέλει ευχερή τρόπο απόκτησης της ελληνικής ιθαγένειας για τους ομογενείς Ποντίους ή θέλει πολύ δυσχερή τρόπο ή δεν θέλει καθόλου να αποκτήσουν οι ομογενείς Πόντιοι την ελληνική ιθαγένεια; Διότι μ' αυτόν τον τρόπο, τις εξεταστικές επιτροπές, τις επερωτήσεις, τους εισαγγελείς, αποθαρρύνονται οι υπάλληλοι να προχωρήσουν προς αυτήν τη σωστή κατεύθυνση που είναι να αποκτήσουν όλοι οι Πόντιοι την ελληνική ιθαγένεια.
Θα ήθελα δε να κάνω και την εξής επισήμανση. Στις τρεις προηγούμενες πρωτοβουλίες της Νέας Δημοκρατίας, των επερωτήσεων και της προανακριτικής επιτροπής, δεν άκουσα τη λέξη που ηκούσθη κατά κόρον σήμερα απ'όλους τους ομιλητές της Νέας Δημοκρατίας. "Οι αδελφοί μας Πόντιοι", "ο αδελφός μας Πόντιος"! Αυτή η έκφραση επανελήφθη απ'όλους τους ομιλητάς της Νέας Δημοκρατίας συνεχώς.
Αν δείτε τα Πρακτικά των τριών προηγουμένων πρωτοβουλιών της Νέας
Δημοκρατίας, θα διαπιστώσετε ότι εκεί η λέξη "αδελφός", δεν υπάρχει. ΠΑΡΘΕΝΑ ΦΟΥΝΤΟΥΚΙΔΟΥ: Θα λείπατε, κύριε συνάδελφε.
ΑΛΕΞΑΝΔΡΟΣ ΑΚΡΙΒΑΚΗΣ: Εγώ δεν έλειπα ποτέ. 'Ημουν και στις τρεις
Κοινοβουλευτικός Εκπρόσωπος.
ΠΑΡΘΕΝΑ ΦΟΥΝΤΟΥΚΙΔΟΥ: Τότε δεν θα θυμάστε πολύ καλά.
ΑΛΕΞΑΝΔΡΟΣ ΑΚΡΙΒΑΚΗΣ: Θυμάμαι πολύ καλά. 'Οσοι μιλήσαμε, ουδείς
ανεφέρθη στη λέξη "αδελφός". Γιατί αυτή η υποκρισία;
Θα πω και κάτι άλλο, κύριε Πρόεδρε. 'Εχει κάποιες αιτιάσεις η
επερώτηση της Νέας Δημοκρατίας για το στεγαστικό, για το εκπαιδευτικό πρόβλημα, για το πρόβλημα της επαγγελματικής αποκατάστασης των Ποντίων κλπ. Δεν θα αναφερθώ εγώ στις απαντήσεις. Και οι δύο αξιότιμοι κύριοι Υφυπουργοί υπήρξαν σαφέστατοι και διεξοδικά απήντησαν σε κάθε μια από τις κατηγορίες. Επομένως ό,τι και να πω εγώ θα είναι πλεονασμός.
Θα ήθελα όμως να θυμηθούν οι συνάδελφοι της Νέας Δημοκρατίας, τι έκανε η Κυβέρνησή τους -εκτός αν ήταν άλλη Κυβέρνηση- την περίοδο '90-'93 που κυβέρνησε τον τόπο για τους Ποντίους. Μπορούν να μας πουν εάν έκανε τίποτα, ώστε να μπορούν να νομιμοποιηθούν να εγκαλούν σήμερα την Κυβέρνηση του ΠΑΣΟΚ;
Μετά όμως από τις, θα έλεγα, καταλυτικές απαντήσεις και των δύο Υφυπουργών στις κατ'ιδίαν αιτιάσεις των αγορητών της Νέας Δημοκρατίας, όπου πραγματικά δεν μπορεί να υπάρξει αντίλογος, δεν υπάρχει θέμα. Είναι αριθμοί. Είπαν ότι δόθηκαν είκοσι πέντε χιλιάδες δάνεια. Δόθηκαν
χίλιες επτακόσιες πενήντα κατοικίες. Υπάρχουν, έχουν παραδοθεί. Επίσης, αυτά που είπαν για την δωρεάν ιατροφαρμακευτική περίθαλψη, για τις άδειες οδήγησης κλπ., όλα δηλαδή τα προβλήματα τα οποία θίγει η επερώτηση της Νέας Δημοκρατίας.
Μετά όμως γύρισε η ιστορία. Μόλις απήντησαν οι κύριοι Υφυπουργοί,
διεπίστωσα, από τις διακοπές που έκαναν στις ομιλίες των κυρίων Υφυπουργών, ότι αλλάζει και η ρότα πλέον. Ξέρετε, ναι, έγιναν αυτά, αλλά ήταν προεκλογικά! Προεκλογικά, αλλά έγιναν. Δεν ήταν προεκλογικές υποσχέσεις. 'Εγιναν αυτά τα πράγματα. Αυτή είναι η ιστορία.
Θα έλεγα, λοιπόν, για να τελειώσω ότι εν πάση περιπτώσει η Νέα Δημοκρατία θα πρέπει να ξεκαθαρίσει και σ' αυτό το σημείο, δηλαδή στο κεφάλαιο των ομογενών Ποντίων, τις θέσεις της. 'Οπως δεν τις έχει ξεκαθαρισμένες σε πολλά θέματα, έτσι και σ' αυτό το θέμα της αντιμετώπισης των ομογενών υπάρχει μια τεράστια σύγχυση και αυτήν τη σύγχυση στη διατύπωση θέσεων, στο θέμα των Ελλήνων Ποντίων, να είναι
βέβαιη, ότι την αντιλαμβάνονται κυρίαρχα οι ομογενείς. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Με παρεκάλεσε να προηγηθεί ο κ.
Χαϊτίδης, λογω ανειλημμένων υποχρέωσεών του και έχει συνεννοηθεί με την κα Φουντουκίδου.
Ορίστε, κύριε Χαϊτίδη, έχετε το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Προέδρε, λυπάμαι γιατί θα επανέλθω στα ίδια ερωτήματα, τα συγκεκριμένα, τα οποία ο κύριος Υπουργός είτε παρέλειψε είτε σκόπιμα δεν θέλησε να απαντήσει.
Κύριε Υπουργέ, ζητούμε να μας καταθέσετε τα εξης στοιχεία: Ποιούς επίορκους υπαλλήλους τιμωρήσατε για δραστηριότητα παράνομη την οποία ομολογήσατε εσείς και οι αρμόδιες υπηρεσίες;
Σ' αυτό ούτε καν, κύριε Υπουργέ, αναφερθήκατε.
Τι κάνατε ή τι θα κάνετε για την εξουδετέρωση παρανόμων κυκλωμάτων
εκδόσεων πλαστών διαβατηρίων και άλλων εγγράφων;
(Στο σημείο αυτό την Προεδρική 'Eδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Κύριε Υπουργέ καταθέστε σε ποίες συγκεκριμένες ενέργειες, υπηρεσιακές ή δικαστικές έχετε προχωρήσει για την εξουδετέρωση των παρανόμων κυκλωμάτων τα οποία ασχολούνται με έκδοση πλαστών διαβατηρίων ή άλλων εγγράφων νομιμοποίησης και έλληνοποίησης μη ελληνικής καταγωγής ατόμων τα οποία κυκλώματα λόγω της ανοχής -για να μην πω κάποιο βαρύτερο χαρακτηρισμό-της Κυβερνήσεως έφθασαν στο σημείο να αποθρασυνθούν, τόσο, ώστε να διαφημίζονται και εντός και εκτός Ελλάδας και καμιά υπηρεσία αρμόδια δεν έχει κινηθεί.
Κύριε Υπουργέ, πέστε μας από τα εκατόν είκοσι δισεκατομμύρια που σας διέθεσε η Ευρωπαϊκή 'Ενωση εδώ και χρόνια, πόσα απ' αυτά απορροφήσατε και γιατί απορροφήσατε μόνο γύρω στα δεκαπέντε δισεκατομμύρια, όπως εκτιμώ εγώ, ενώ θα μπορούσατε με τα υπόλοιπα να βοηθήσετε και να δώσετε και τα δάνεια και άλλες παροχές αναγκαίες για τους αδελφούς μας Ελληνοποντίους, τους οποίους όχι πρώτη φορά αποκαλούμε έτσι, κύριε Ακριβάκη.
Πείτε μας επίσης, κύριε Υπουργέ, γιατί εδώ διαφωνείτε με ένα επίσημο στοιχείο, ένα στατιστικό πίνακα του Υπουργείου Μακεδονίας- Θράκης, που ανεβάζει τους Ελληνοποντίους, που θέλουν να ασχοληθούν ως γεωργοκτηνοτρόφοι στο 36%;
Σας πληροφορώ, κύριε Υπουργέ, ότι στις αγροτικές περιοχές απασχολούνται όχι μόνο οι καθ' αυτό αγρότες, αλλά και άλλα παραπλήσια επαγγέλματα και επιστήμες, οι οποίοι εξυπηρετούν τους αγρότες. Δημιουργείται μια μικρή κοινωνία που σήμερα δεν υπάρχει και επομένως σε αγροτικές και ακριτικές περιοχές μαζί με τους αγρότες θα απασχοληθούν και γιατροί και δικηγόροι και μηχανικοί και άλλων επιστημών ή τεχνών Ελληνοπόντιοι.
Τελειώνω, κύρια Πρόεδρε, με μία αναφορά η οποία μου δημιούργησε ένα
περίπου προσωπικό θέμα.
Κύριε Υπουργέ, τον κ. Καμμενίδη τον γνωρίζω και τον εκτιμώ πολύ περισσότερο από εσάς διότι ενώ ο κ. Καμμενίδης, τον οποίο, επαναλαμβάνω, ότι τιμώ όλως ιδιαιτέρως, διότι τον γνωρίζω και έχω συνεργαστεί μαζί του, συνέταξε δύο προσχέδια νόμου, ένα το 1996 και ένα το 1999, τα οποία περιλαμβάνουν διασφαλίσεις για τη νόμιμη απόδοση ιθαγένειας σε πραγματικά ελληνικής καταγωγής Ποντίους, εσείς τα αγνοήσατε, τον προσβάλλατε, τον εκθέσατε, έχετε συντάξει το γνωστό νομοσχέδιο, με το οποίο διαφωνήσαμε, διότι είναι διάτρητο. Και ίσως αυτό το κάνατε, διότι ο κ. Καμμενίδης από το 1996 σας είχε εμμέσως πλην σαφώς κατηγορήσει για ανικανότητα -εννοώ την Κυβέρνηση- διότι λέει ο κ. Καμμενίδης στην παρ. 2 της εισηγητικής εκθέσεως...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Χαϊτίδη, ο χρόνος σας
τρέχει. Παρακαλώ, ολοκληρώστε.
ΕΥΓΕΝΙΟΣ ΧΑΙΤΙΔΗΣ: Δείξατε ανοχή τριών λεπτών στον προηγούμενο συνάδελφο, κυρία Πρόεδρε. Εμένα στο ένα λεπτό θέλετε να με διακόψετε; Λοιπόν, ο κ. Καμμενίδης σας καταγγέλλει σαφέστατα για ανικανότητα -εννοώ την Κυβέρνηση βέβαια- διότι ενώ το 1922 σε πέντε χρόνια παραδόθηκαν οι είκοσι επτά χιλιάδες κατοικίες και ανάλογοι αγροί για την αποκατάσταση προσφύγων, εσείς μέσα σε μία επταετία δεν μπορέσατε να αποκαταστήσετε περισσότερες από μερικές χιλιάδες δυστυχούντων και ταλαιπωρουμένων Ελληνοποντίων αδελφών. Σε αυτά τα ερωτήματα πιστεύω, κύριε Υπουργέ, ότι στη δευτερολογία σας θα θελήσετε να απαντήσετε και επαναλαμβάνω, γιατί προσπαθήσατε να μου δημιουργήσατε εκ του μη όντος πρόβλημα. Ο κ. 
Καμμενίδης σας κατηγορεί ευθέως. Καταθέτω στα Πρακτικά τα δύο σχέδια νόμου του κ. Καμμενίδη, τον οποίο εσείς δεν υπολείπτεσθε, τον οποίο εσείς έχετε εκθέσει και είμαι σε θέση να γνωρίζω ότι εξαιτίας αυτής της δικής σας συμπεριφοράς ο κ. Καμμενίδης ουσιαστικά παρητήθη πέρυσι, αλλά τον αναγκάσατε για να μη δημιουργηθεί μείζον θέμα, να ανακαλέσει την παραίτησή του. Και πιστεύω ότι στη δευτερολογία σας θα τύχω της τιμής να απαντήσετε στα συγκεκριμένα ερωτήματα, που σας έθεσα. Σας ευχαριστώ πολύ. 
(Στο σημείο αυτό ο Βουλευτής κ. Ευγ. Χαϊτίδης καταθέτει για τα
Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): H κ. Φουντουκίδου έχει το λόγο. ΠΑΡΘΕΝΑ ΦΟΥΝΤΟΥΚΙΔΟΥ: Κυρία Πρόεδρε, καιρό τώρα μέσα σε αυτήν την
Αίθουσα αντιλήφθηκα πόσο δύσκολο είναι και για ποιο λόγο η πολιτική να ξαναβρεί τη χαμένη της τιμή και την αξιοπιστία.
Ακούγοντας, λοιπόν, τις σοφιστείες και τις επιλεκτικές ερμηνείες ή επιλεκτικές προβολές των συναδέλφων και των κυρίων Υπουργών, αντελήφθην τι συμβαίνει και πόσο πραγματικά είναι σίγουρο ότι όλοι εδώ αγωνιούμε για το ίδιο πράγμα. Δηλαδή ισχυρίστηκε και ο Κοινοβουλευτικός Εκπρόσωπος του ΠΑΣΟΚ και ο κύριος Υπουργός ότι λίγο-πολύ έχουν επιλυθεί τα προβλήματα και κακώς εμείς σήμερα τους ελέγχουμε; 'Οτι δεν έχουν οι παλιννοστούντες τα συγκεκριμένα προβλήματα που αφορούν στην υγειονομική τους περίθαλψη, στις διαδικασίες απόδοσης, αναγνώρισης της διαδικασίας στο ΔΙΚΑΤΣΑ, στα υψηλά πρόστιμα στα αυθαίρετα; Δεν έχουν προβλήματα στο σύστημα παιδείας, προβλήματα στο σύστημα ένταξης επαγγελματικής αποκατάστασης, προβλήματα στις λαϊκές αγορές με τους μικροπωλητές, προβλήματα στις απορροφήσεις των κοινοτικών κονδυλίων, όπου θα έλεγα ότι κατά τη δική μου καλοπροαίρετη γνώμη οι αδιαφορίες, οι παραλείψεις είναι εγκληματικές. Πώς, λοιπόν, εγώ μπορεί να τα βλέπω διαφορετικά και κάποιοι από την Κυβέρνηση, ακόμη και από την Αντιπολίτευση, από το Κομμουνιστικό Κόμμα Ελλάδας, να τα βλέπουν διαφορετικά;
Δεν είχατε, κύριε συνάδελφε, του Κ.Κ.Ε. τη γενναιότητα να πείτε: "Ναι, αυτά τα προβλήματα όπως τα λέει η Νέα Δημοκρατία είναι στη βάση τους σωστά. Είναι υπαρκτά". Πείτε το. Ξεστομίστε το. Δεν είναι κακό. 
Κάνατε την αναφορά, γιατί τους έφερε η Νέα Δημοκρατία. Να υπενθυμίσω,
λοιπόν, για να ξεκαθαρίσει κι αυτό το θέμα, χωρίς να το εκλάβετε ως επίθεση, αλλά τέλος πάντων κάποια πράγματα πρέπει να τα πούμε με το όνομά τους: 'Οταν η Νέα Δημοκρατία τους έφερε και τους δέχθηκε είτε τους Βορειοηπειρώτες είτε τους αδελφούς Ποντίους θυμάστε τι κατάσταση και τι καθεστώτα, που τότε κάνατε ότι δεν βλέπετε, υπήρχαν στις χώρες αυτές; Τι θέλαμε να προστατεύσουμε; Είχαν ελευθερία; Είχαν ποιότητα ζωής; Είχαν εξασφαλισμένες συνθήκες διαβίωσης; Ποια ήταν τα αγαθά, λοιπόν, που θέλαμε να προστατεύσουμε και γιατί ανοίξαμε τις πόρτες; Είχαμε υποχρέωση να το κάνουμε σε αδέλφια. Και τη λέξη αυτή τη χρησιμοποιώ πάντα, γιατί έτσι τους βλέπω.
Κάνει, λοιπόν, ο κύριος Υπουργός ότι δεν καταλαβαίνει και είναι
εμφανής η διάθεση αποπροσανατολισμού. Τη διάθεση αυτήν εγώ την εκλαμβάνω ως αδυναμία και θα τη δεχόμουνα. Να πει: "Ναι, ολιγωρήσαμε. Είμαστε έτοιμοι με τη συνεργασία σας να επανορθώσουμε και να τρέξουμε να προλάβουμε, να καλύψουμε τα κενά. Γιατί αυτό επιβάλλουν οι καιροί. Γιατί δεν μπορούμε να αφήσουμε πίσω μία ομάδα του ελληνικού πληθυσμού. Γιατί αυτό δημιουργεί τριγμούς στη συνοχή. Γιατί είναι αντίθετο με την έννοια της κοινωνικής αλληλεγγύης". Και τότε να συνεργαστούμε και να συμφωνήσουμε εδώ και να πει ο λαός, ότι τέλος πάντων κάτι κάνουν οι πολιτικοί μας εκεί μέσα.
Είναι, λοιπόν, ή αδυναμία ή ενοχή, κύριε Υπουργέ. Και αποπροσανατολίζετε και κρατάτε ένα κομμάτι για τις ελληνοποιήσεις. Είναι σαφέστατο. Υπάρχει μάλιστα ακριβολογία στο κείμενο της επερώτησης. Λέμε ότι οι νέες διαδικασίες δεν εξαφανίζουν τους κινδύνους από τις παράνομες ελληνοποιήσεις.
'Ερχεστε, λοιπόν, με την τροπολογία και αντί να διαφυλάξετε πάλι τα πράγματα, όπως εμείς επισημαίνουμε, τι κάνετε; Δεν μπορούν να φέρουν τα επικυρωμένα έγγραφα; Τα καταργούμε λοιπόν. Και λέω εγώ σαν Βουλευτής, σαν πολίτης και σαν νομικός, κύριε Υπουργέ: Υπάρχουν οι διατάξεις περί
ανωτέρας βίας. Εξατομικεύετε την περίπτωση. Ποιος είναι ο αδελφός ομογενής Πόντιος που δεν μπορεί να φέρει το συγκεκριμένο έγγραφο; Και για ποιο λόγο; Δεν υπάρχουν οργανωμένες υπηρεσίες; Είναι σε εμπόλεμη κατάσταση; 'Εχουν καεί; 'Εχουν χαθεί; Τα εξατομικεύουμε λοιπόν. Η υπεύθυνη πολιτεία διά των οργάνων της σφραγίζει και προχωρούμε στη συνέχιση της εκδίκασης, της εξέτασης της υπόθεσης.
Εσείς τι κάνατε; Μας κατηγορείτε τώρα; Σας κάναμε πρόταση για τη σύσταση των διακομματικών επιτροπών. Κάνετε ότι δεν αντιλαμβάνεστε τις αιτιάσεις μας για τις επιτροπές πού κάνατε στις περιφέρειες; Ευθέως σας λέω: Είναι αυστηρά κομματικές. Λείπουν οι εκπρόσωποι των μαζικών φορέων που είναι οι ομοσπονδίες, οι μεγαλύτεροι αντιπροσωπευτικοί σύλλογοι των παλιννοστούντων. Δεν απαντήσατε σ' αυτό. Δώστε μου μία εξήγηση κι εγώ να παραιτηθώ και να πω: "Ναι, ήμουν παραπληροφορημένη ή έκανα λάθος".
Κι όχι μόνο είναι κομματικοί, κύριε Υπουργέ. Με το βάρος των
καταγγελιών είναι λογικό να δυσπιστούμε στις επιτροπές. Κι όχι μόνο είναι αυστηρά κομματικές και δεν υπήρχαν άξια στελέχη σε άλλους χώρους και δεν υπήρχε και εκπρόσωπος της Τοπικής Αυτοδιοίκησης, όπως προτείναμε εμείς, να εντάξετε μέσα στις επιτροπές, αλλά τους κάνετε τώρα και έμμισθους. Υπάρχουν πολίτες, υπάρχουν δημόσιοι υπάλληλοι που θέλουν να εργαστούν στις επιτροπές αυτές χωρίς μισθό. Εσείς επιλέγετε και να τους πληρώσετε. Τι πληρώνετε, λοιπόν, και τι εξαγοράζετε; Τη δουλειά τους ή τη σιωπή τους;
Να σας πω και κάτι άλλο; Με την κατάργηση, αν θέλετε, των επικυρώσεων -το είπε έμμεσα ο κύριος συνάδελφος και δεν το κατάλαβε, στη ρήμη του λόγου-μήπως θέλετε να συγκαλύψετε και τις παραλείψεις που υπήρχαν στα διοικητικά όργανα για τα ανεπικύρωτα έγγραφα για τα οποία και διώκονται; Είπατε ότι η πλειοψηφία αφορά ανεπικύρωτα έγγραφα. Και έρχεσθε εκ των υστέρων να νομιμοποιήσετε αυτές τις παράνομες διαδικασίες.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρία συνάδελφε, μόνο με
απλή δήλωση...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ.
ΠΑΡΘΕΝΑ ΦΟΥΝΤΟΥΚΙΔΟΥ: Επικαλείσθε, λοιπόν, και το νόμο...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Πρέπει να συνεννοηθούμε
κάποτε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρία Φουντουκίδου, απευθύνεσθε λίγο και στο Προεδρείο για να μη δημιουργούμε...
ΠΑΡΘΕΝΑ ΦΟΥΝΤΟΥΚΙΔΟΥ: Για να είναι πιο ζωντανή η συζήτηση, κυρία Πρόεδρε. Δεν έχει προσωπικές αιχμές η συζήτηση. Είναι καλοπροαίρετη και πολιτική η κριτική που κάνουμε στην Κυβέρνηση. 'Αλλωστε, έχουμε συνεργασθεί στη Διακομματική Επιτροπή.
Και θα ομολογήσω ότι δεν ήμασταν υποψιασμένοι. Απόλυτα καλοπροαίρετοι. Δεν μπορούσε κανένας στη Διακομματική Επιτροπή, κανένα κόμμα, κανένας συνάδελφος, να φαντασθεί ότι θα χρησιμοποιούσε η Κυβέρνηση την Επιτροπή αυτή σαν πλυντήριο για το ξέπλυμα ανήκουστων πολιτικών πράξεων. Και έτσι τελικώς κατέληξε η λειτουργία της Διακομματικής Επιτροπής με το νομοσχέδιο που ήρθε εδώ για ψήφιση.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μα, είναι ντροπή αυτό! ΠΑΡΘΕΝΑ ΦΟΥΝΤΟΥΚΙΔΟΥ: Αυτή είναι η αλήθεια, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το νομοσχέδιο καταγγέλετε
τώρα;
ΠΑΡΘΕΝΑ ΦΟΥΝΤΟΥΚΙΔΟΥ: Αυτή είναι η αλήθεια, είτε σας αρέσει είτε δεν σας αρέσει.
Η Νέα Δημοκρατία, λοιπόν, είχε ένα νόμο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μα, καταγγέλλετε το
νομοσχέδιο τώρα;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, σας παρακαλώ. Θα πάρετε το λόγο και θα τα πείτε με όποιο τρόπο θέλετε.
ΠΑΡΘΕΝΑ ΦΟΥΝΤΟΥΚΙΔΟΥ: ...συνθήκες, χωρίς αν θέλετε να είσθε αντικειμενικός, να υπάρχουν τότε καταγγελίες για παράνομα κυκλώματα, για παράνομες ελληνοποιήσεις. Είχε, λοιπόν, η Νέα Δημοκρατία ένα νόμο. 
Βρήκατε, λοιπόν, και εσείς κερκόπορτα και πράξατε αυτά που πράξατε. Σήμερα, όμως, είμαστε υποψιασμένοι, κύριε Υπουργέ. Δεν είμαστε ανυποψίαστοι. Και αφού δεν είμαστε ανυποψίαστοι...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τι πράξαμε με το νομοσχέδιο,
κυρία Φουντουκίδου; Μιλήστε επιτέλους.
ΠΑΡΘΕΝΑ ΦΟΥΝΤΟΥΚΙΔΟΥ: Θα σας απαντήσω.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρία Φουντουκίδου, σας παρακαλώ όχι διάλογο. 'Ο,τι θέλετε να πείτε, προς το Προεδρείο, γιατί ο Υπουργός αισθάνεται την ανάγκη να παρέμβει.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Καταγγέλλει το νόμο.
ΠΑΡΘΕΝΑ ΦΟΥΝΤΟΥΚΙΔΟΥ: Αφού, λοιπόν, δεν είμαστε ανυποψίαστοι ούτε εμείς -και δεν μιλάμε μόνο για λογαριασμό μας, αλλά μιλάμε εκφράζοντας και την άποψη πολλών Ελλήνων πολιτών- έχετε υποχρέωση και σαφείς απαντήσεις να δίνετε και ξεκάθαρα μέτρα να παίρνετε, ώστε τέλος πάντων να αμβλύνετε αυτές τις δυσάρεστες εντυπώσεις.
'Ολα, λοιπόν, καλά. Και η περίθαλψη καλά κρατεί. 'Ολοι είναι
ασφαλισμένοι.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εγώ, κύριε Υπουργέ, θα υπενθυμίσω ότι πολύ πρόσφατα ομογενής από τις Σέρρες -καταγγέλθηκε στα Μέσα Μαζικής Ενημέρωσης- πέθανε πριν προλάβει καλά-καλά να μπει στις διαδικασίες περίθαλψης του Νοσοκομείου Παπανικολάου στη Θεσσαλονίκη, ακριβώς γιατί κατ' αρχήν της έλεγαν ότι δεν μπορούν να τη δεχθούν αφού δεν έχει βιβλιάριο, ύστερα της έλεγαν ότι πρέπει να αποδείξει με έγγραφα κλπ.. Και μέχρι να αποδείξει που ανήκει και τι ακριβώς είναι, η ασθενής απεβίωσε. Και αυτό είδε το φως της δημοσιότητας. Πόσα τέτοια καθημερινά περιστατικά έχουμε δεν το ξέρουμε. Και ίσως και εσείς δεν μπήκατε στον κόπο να τα καταγράψετε, ρωτώντας τα διοικητικά συμβούλια του νοσοκομείου.
Θα σας πω, λοιπόν, για τα προγράμματα επαγγελματικής κατάρτισης. 
Ξέρετε, εγώ έχω την εντύπωση -και από στοιχεία που έχω στα χέρια μου-
ότι ούτε 5% από αυτά τα προγράμματα δεν έχουν ανταπόκριση με την αγορά εργασίας. Και αυτό είναι ένα μείζον πρόβλημα. Σκύψατε σοβαρά να το δείτε; Είπατε να κάτσουμε εδώ μαζί να προβληματισθούμε να δούμε τι θα κάνουμε και πως θα αξιοποιήσουμε τους πόρους που μας έρχονται και δεν μπορούμε εμείς να τους κατευθύνουμε εκεί που χρειάζεται, ώστε να είμαστε αποτελεσματικοί;
Κάνατε τα κέντρα υποστήριξης των παλιννοστούντων. Καλώς τα πράξατε. Επαινώ την προσπάθεια. Η στελέχωση όμως -επικαλείσθε το ΑΣΕΠ- είναι δυνατόν να γίνει από ανθρώπους που δεν γνωρίζουν καν τη ρωσική, ή χωρίς να υπάρχει ένας υπάλληλος έστω που να γνωρίζει τη ρωσική ώστε να μπορεί να ανταποκριθεί στο ρόλο της η επιτροπή αυτή και να παράσχει στήριξη και καθοδήγηση, στα πρώτα τουλάχιστον στάδια, στους παλιννοστούντες αδελφούς; 
Αρνείσθε, λοιπόν, ότι υπήρξε στεγαστική πολιτική από τη Νεα
Δημοκρατία. Είναι φυσικό. Εσείς αρνείσθε και τη συνέχεια του κράτους και την υπευθυνότητα του κράτους και την υπευθυνότητα των δημοσίων υπηρεσιών. Υπήρχε στεγαστική πολιτική αποκατάστασης από το 1980, από το 1990. 'Ηταν το πρόγραμμα του ΕΚΤΕΝΕΠΟΛ από την Κυβέρνηση Ράλλη μάλιστα μέσω της Αγροτικής Τράπεζας. Σταμάτησε. Ομολογώ. Αλλά, κύριε Υπουργέ, η στεγαστική πολιτική είναι μία σοβαρή πολιτική που αν δεν έχει συνέπεια και συνέχεια, οδηγεί σε αυτά τα τραγικά αδιέξοδα.
'Ερχεσθε εδώ και μας λέτε ότι παρέδωσε η Νέα Δημοκρατία εκατόν τριάντα σπίτια; Μα, το ξέρουν και οι πέτρες. Το πρόγραμμά μας να σας υπενθυμίσω -και δεν προλάβαμε να το υλοποιήσουμε λόγω του ότι έπεσε η κυβέρνηση- προέβλεπε έξι χιλιάδες σπίτια.
'Ηταν ένα φιλόδοξο μεγαλόπνοο πρόγραμμα και θα πρέπει να το αναγνωρίσετε με γενναιότητα και να πείτε, ναι εμείς αλλάξαμε πολιτική και δεν θέλαμε να το συνεχίσουμε, έχουμε άλλη αντίληψη, άλλη πολιτική προσέγγιση. Αυτό το δέχομαι. Αλλά η απόλυτη, η στείρα άρνηση, κύριε Υπουργέ, με συγχωρείτε, αλλά δεν σας τιμά. 'Εχουμε συνεργαστεί πολλές φορές μαζί και πίστευα τουλάχιστον ότι αυτό θα μπορούσατε να το παραδεχθείτε.
Μπορούμε να πούμε ότι όλα είναι εντάξει και όλοι έχουν τις κάρτες τους; Τότε οι καθημερινές απελάσεις και μάλιστα συγγενικών ανθρώπων, οι συλλήψεις, οι φυλακίσεις και οι απελάσεις που οφείλονται; 'Εχουμε την οικογένεια, έχουν τα χαρτιά τους τακτοποιημένα τρεις τέσσερις μέσα στην ίδια οικογένεια και το ένα μέλος το συλλαμβάνουν, το κρατάνε, το ταλαιπωρούν, πολλές φορές χρειάζεται να παρέμβουν υψηλόβαθμα στελέχη από το Υπουργείο Δημόσιας Τάξης και εμείς πάρα πολλές φορές και οι γενικές 
γραμματείες και άλλες δημόσιες υπηρεσίες και το ένα άτομο το απελαύνουνε. Λίγες φορές έχετε τέτοια κρούσματα; Τα ρυθμίσατε αυτά τα θέματα και μου λέτε σήμερα ότι κακώς εμείς σας κάνουμε κοινοβουλευτικό έλεγχο;
Κύριε Υπουργέ, έχουμε ένα συγκεκριμένο στόχο. Δεν υποκρινόμαστε, δεν θέλουμε να τους χρησιμοποιήσουμε τους Πόντιους. Θεωρούμε ότι είναι αναγκαίο για την κοινωνική συνοχή να είναι εντεταγμένοι με ίσες ευκαιρίες, με ίσα δικαιώματα. Θα πρέπει να πω και κάτι ακόμα. Να καθήσουμε να συζητήσουμε πως θα αλλάξουμε και την κοινή γνώμη, πως δηλαδη θα καταστήσουμε στην ελληνική κοινή γνώμη την ιστορική παρουσία, την ιστορική διαδρομή, τη φυσιογνωμία και την πολιτισμική ταυτότητα των Ελλήνων αδελφών από το Πόντο, γιατί σήμερα δεν είναι αυτή που πρέπει και αυτή που τους αξίζει.
Θέλω όλοι μαζί εδώ να συζητήσουμε πως θα τους διαφυλάξουμε, πως θα τους προστατεύσουμε, πως θα τους στηρίξουμε και όλα τα άλλα με αφήνουν αδιάφορη και τα ξεχνώ αυτήν τη στιγμή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Αθανάσιος Κατσιγιάννης έχει
το λόγο.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, δεν λάβαμε μέχρι τώρα σε όλη
τη διάρκεια της διαδικασίας καμία απάντηση από τον κύριο Υπουργό, για τις συγκεκριμένες προτάσεις που κάναμε, σχετικά με τα πρόστιμα του ΙΚΑ και των πολεοδομικών γραφείων, ούτε βέβαια και για την πρόταση ρευματοδότησης.
Μου δίνεται, λοιπόν, η δυνατότητα τώρα να εκμεταλλευτώ το χρόνο που έχω, προκειμένου να αναπτύξω περισσότερο και πιο εμπεριστατωμένα την πρότασή μας.
Λέει λοιπόν, ο ν. 2790 στο άρθρο 6 στην παράγραφο 4 ότι κατ'εξαίρεση είναι δυνατή η σύνδεση με τα δίκτυα κοινής ωφέλειας της κύριας και μοναδικής κατοικίας ομογενών, που έχει ανεγερθεί μέχρι τη δημοσίευση του παρόντος και βρίσκεται μέσα σε εγκεκριμένο ρυμοτομικό σχέδιο. Δώρον, άδωρον, δηλαδή, κύριε Υπουργέ, γιατί οι διαδικασίες νομιμοποίησης αυθαιρέτων κτισμάτων εντός σχεδίου προβλέπονται και από το ν. 1512 ή από το άρθρο 22 του ΓΟΚ.
Εμείς λέμε, ότι από τη στιγμή που η καθυστέρηση των εντάξεων περιοχών που πρόκειται κάποια στιγμή να ενταχθούν, οφείλεται στην πολιτεία για τον άλφα ή βήτα λόγο, γιατί να το χρεώνεται...
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πού το ξέρετε ότι οφείλεται στην πολιτεία;
ΑΘΑΝΑΣΙΟΣ ΚΑΤΣΙΓΙΑΝΝΗΣ: Και βέβαια οφείλεται στην πολιτεία. Σας ανέφερα προηγουμένως παραδείγματα τρομακτικών καθυστερήσεων. Ο κύριος Πρόεδρος το γνωρίζει πολύ καλύτερα. Είναι γνώστης της περιοχής και των προβλημάτων και νομίζω ότι θα συμφωνήσει μαζί μου.
Δεν είναι δυνατόν οι ποντιακές οικογένειες να πληρώνουν την ολιγωρία και τις καθυστερήσεις του πολεοδομικού σχεδιασμού, όπως υλοποιείται αυτή τη στιγμή από την πολιτεία.
Η πρότασή μας, λοιπόν, είναι ότι θα πρέπει να κατοχυρωθεί θεσμικά η
προσωρινή ρευματοδότηση της μοναδικής κατοικίας Ποντίων υπό την προϋπόθεση ότι είναι σε υπο ένταξη περιοχή, σύμφωνα με το ισχύον Γενικό Πολεοδομικό Σχέδιο. Πιστεύω ότι και ο κύριος Πρόεδρος θα συμφωνήσει με αυτήν την πρόταση.
ΠΡΟΕΔΡΕΥΩΝ (Κωνσταντίνος Βρεττός): Επειδή με επικαλεσθήκατε, κύριε συνάδελφε, θα ήθελα να πω το εξής: Υπάρχει μια εγκύκλιος του κ. Λαλιώτη που διευκολύνει κατά κάποιο τρόπο την κατάσταση. Εγώ βεβαίως θα συμφωνούσα. Εάν μπορέσουμε να το νομοθετήσουμε, θα είναι ακόμα καλύτερα για το θέμα. Δεν ξέρω όμως εάν μπορέσουμε και ξεπεράσουμε συνταγματικά προβλήματα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι το συνταγματικό
πρόβλημα με τις δασικές περιοχές.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Μίλησα για περιοχές εντός εγκεκριμένου
Γενικού Πολεοδομικού Σχεδίου.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτό το προβλέπει η ρύθμιση την οποία αναγνώσατε.
ΠΡΟΕΔΡΕΥΩΝ (Κωνσταντίνος Βρεττός): Κύριοι Υπουργοί, ας το δούμε. Είναι μία πρόταση. Ούτως ή άλλως την πολιτική βούλησή της η Κυβέρνηση
την έχει εκφράσει μέσω του κ. Λαλιώτη.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, γνωρίζετε ότι η Κυβέρνηση ουσιαστικά έχει προχωρήσει στην πλήρη αναστολή εισπράξεως όλων των προστίμων είτε είναι από το ΙΚΑ και τους παλιννοστούντες είτε είναι από την πολεοδομία. Στα πλαίσια του Συντάγματος επιθυμούμε να
βρούμε μία ρύθμιση, η οποία ούτε το Σύνταγμα να καταστρατηγεί ούτε να ανοίγει τις ορέξεις για αυθαίρετες καταπατήσεις.
Αναφερθήκατε στην περιφέρειά σας και καλά κάνατε, αλλά εκεί μέχρι και στο αεροδρόμιο υπάρχουν σπίτια. Εγώ τα επισκέφθηκα. Τι θα κάνουμε με αυτά; Θα νομιμοποιήσουμε σπίτια εντός του αεροδρομίου; Πρέπει να βρούμε μια λύση. Ο νόμος δίνει κίνητρα κατά προτεραιότητα. Πρέπει όλοι να συμβάλουμε ώστε αυτό να λυθεί. Υπάρχει το πρόβλημα των δασικών ή των θεωρουμένων ως δασικών περιοχών όπου οι ομογενείς δυστυχώς αγόρασαν πάρα πολλές τέτοιες εκτάσεις στην ευρύτερη περιοχή. Μετά την ψήφιση... 
ΠΡΟΕΔΡΕΥΩΝ (Κωνσταντίνος Βρεττός): 'Εχουν εξαπατηθεί οι άνθρωποι
αυτοί, κύριε Υπουργέ. Δεν φταίνε αυτοί και παρ' όλα αυτά έχουν τεράστια πρόστιμα. Τους λυπάται η ψυχή μας.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το γνωρίζω αυτό. Είμεθα
αρωγοί και εκφράζουμε την πολιτική βούληση να βρούμε λύση.
ΠΑΡΘΕΝΑ ΦΟΥΝΤΟΥΚΙΔΟΥ: Πουλούσαν οι δήμαρχοι και συνεργούσαν οι
συμβολαιογράφοι.
ΠΡΟΕΔΡΕΥΩΝ (Κωνσταντίνος Βρεττός): 'Εχουν εξαπατηθεί οι άνθρωποι αυτοί. Μια που γίνεται αυτή η συζήτηση, καλό να είναι να βγάλουμε κάποια συμπεράσματα διακομματικής φύσεως έτσι ώστε να λύσουμε και κάποια προβλήματα.
Ο κ. Παπαδόπουλος έχει το λόγο.
ΜΙΧΑΛΗΣ ΠΑΠΑΔΟΠΟΥΛΟΣ: Κύριε Υπουργέ, είπατε ότι ασχολούμαστε για τρίτη φορά με το θέμα αυτό. Τρίτη φορά δεν είναι σίγουρα, είναι η δεύτερη φορά. Διευκρίνισε ο κ. Πολύδωρας ότι πραγματικά είναι άλλο οι παράνομες ελληνοποιήσεις και άλλο οι νεοπρόσφυγες 'Ελληνες του Πόντου. Ακριβώς το ίδιο έκανε και ο Πρόεδρος της Νέας Δημοκρατίας ο Κώστας Καραμανλής όταν κουβεντιάζαμε για την εξεταστική επιτροπή για τις παράνομες ελληνοποιήσεις διεχώρισε τα δύο θέματα. Να σας θυμίσω τι έγραψαν την επόμενη μέρα οι εφημερίδες, οι οποίες είναι κοντά στο χώρο σας; 'Εγραφαν ότι η Νέα Δημοκρατία και ο Κώστας Καραμανλής ταυτίζει τις παράνομες ελληνοποιήσεις με τους Πόντιους. Ξέρετε τι έγινε στο νομό στον οποίο εκλέγομαι; Κομματικά στελέχη του ΠΑΣΟΚ βγήκαν με την εφημερίδα στο χέρι και έλεγαν, να αυτά λέει η Νέα Δημοκρατία και ο Πρόεδρός της, ταυτίζει τις παράνομες ελληνοποιήσεις με σας. Η παραπλάνηση στο μεγαλείο της. 
Ξέρετε όμως τι απαντούσαν αυτοί οι άνθρωποι στην Κοζάνη; "Εδώ και
επτά χρόνια μας κοροϊδεύετε". Θα σας θυμίσω ότι ακριβώς πριν από ένα χρόνο, ένα μήνα πριν από τις εκλογές του 2000 με μία μεγάλη φιέστα η οποία έγινε στον οικισμό Γαλάνης και Πρωτοχωρίου παραδόθηκε μικρός αριθμός οικοπέδων, περίπου το 1/3. Πέρασε ένας χρόνος, δεν έχει γίνει απολύτως τίποτα και κάποιοι άνθρωποι συνειδητοποίησαν ότι προσπαθήσατε, τους πείσατε, ψήφισαν το κόμμα σας, στήριξαν την Κυβέρνηση τη δική σας, αλλά εξαπατήθηκαν. Λένε, λοιπόν, σήμερα ότι χωρίς υποδομές κάποια οικόπεδα από αυτά, κάποια άλλα με υποδομές που υπήρχαν από το 1992 και μετά οι οποίες καταστράφηκαν σήμερα, γιατί κανείς δεν ασχολήθηκε ώστε οι υποδομές αυτές να στηριχθούν και στο πέρασμα του χρόνου καταστράφηκαν, εξαπατήθηκαν με το χειρότερο τρόπο.
Μιλήσατε για συναίνεση. Είναι γεγονός ότι η συναίνεση σε τέτοιου είδους θέματα, κύριε Υπουργέ, είναι δεδομένη. Πρέπει, όμως, κάποια στιγμή επιτέλους να σταματήσει από την πλευρά της Κυβέρνησης αυτή η καραμέλα για συναίνεση. Το μόνο το οποίο κάνετε είναι να αυτενεργείτε ανεξέλεγκτα, μονομερώς, με κακοδιαχείριση κονδυλίων, με κομματική εκμετάλλευση, με κοινωνική εκμετάλλευση και μετά μιλάτε για συναίνεση. Φτάνει πια. Στη συναίνεση λέμε ναι, στη συνενοχή όμως λέμε όχι, κύριε Υπουργέ.
Θέλω να αναφερθώ πολύ σύντομα στο θέμα των απελάσεων, οι οποίες πραγματικά έγιναν και το ανέφερε η κ. Φουντουκίδου. Είναι ένα τραγικό σημείο ειδικά για τις οικογένειες αυτές. Κυρίως στην περιφέρεια της Αττικής αλλά και στην επαρχία συμβαίνει αυτό. Αυτό που θέλω να διευκρινίσω είναι κάτι με το οποίο δεν είχα ασχοληθεί ποτέ αν και το έχουμε ξαναπεί. Είναι το ζήτημα των απελάσεων στις οποίες υπόκεινται οι συμπατριώτες μας Πόντιοι από την Τουρκία, που πραγματικά είτε για λόγους σπουδών είτε εργασίας βρίσκονται στην Ελλάδα. Θα ήθελα να σας παρακαλέσω να δώσετε ιδιαίτερη βαρύτητα σ'αυτό.
'Ενα δεύτερο σημείο το οποίο θα ήθελα να πω για τους Πόντιους οι οποίοι έχουν έρθει από την πρώην Σοβιετική 'Ενωση είναι το εξής: 'Οταν δίνουν εξετάσεις για την τριτοβάθμια εκπαίδευση συναγωνίζονται τους
ομογενείς 'Ελληνες της Αμερικής και διάφορων χωρών της Ευρώπης. Είναι δυνατόν να γίνεται αυτό; Η υποδομή ούτε είναι τέτοια, αλλά ούτε έχουν και οι ίδιοι τις δυνατότητες ώστε να συναγωνιστούν τους αδελφούς μας ομογενείς από τις υπόλοιπες χώρες της Ευρώπης. Και ξέρετε γιατί συμβαίνει αυτό; Για έναν και μοναδικό λόγο: Γιατί ποτέ δεν φροντίσατε η εκπαιδευτική πολιτική η οποία υπάρχει στο συγκεκριμένο θέμα, να είναι η σωστή. Δεν έχετε δείξει κανένα ενδιαφέρον.
Μιλήσατε για υλοποίηση προγραμμάτων, για προγράμματα εκπαιδευτικά είτε διαφόρων τεχνικών δεξιοτήτων. 'Εχω να σας πω ένα πράγμα και δεν μπορεί κανένας να το διαψεύσει αυτό. Ξέρετε γιατί; Γιατί το 1998 πριν εκλεγώ Βουλευτής, είχα τη δυνατότητα να κάνω τέτοια μαθήματα για πολύ μικρό χρονικό διάστημα. Το έκανα αυτό γιατί με ενδιέφερε να βοηθήσω και να ασχοληθώ με τους ανθρώπους αυτούς που έχω κοινή καταγωγή. Η εμπειρία μου ξέρετε τι λέει; 'Οτι από τα προγράμματα τα οποία έχουν γίνει, αμφιβάλλω αν έχει υλοποιηθεί το 10%. Το λέω αυτό γιατί τα προγράμματα αυτά γινόντουσαν κυρίως μεσημεριανές ώρες και νωρίς το απόγευμα και οι άνθρωποι αυτοί ήταν κουρασμένοι από τις διάφορες χειρονακτικές εργασίες που είχαν κάνει προηγουμένως -γιατί φυσικά δεν μπορούν να αξιοποιήσουν τα πτυχία τους και τις δυνατότητες που έχουν- και δεν μπορούσαν να παρακολουθήσουν. 'Αλλοι, λοιπόν, έφευγαν και άλλοι την άλλη μέρα δεν ερχόντουσαν καθόλου. Ερχόντουσαν κάποιοι που ήταν υπεύθυνοι για τα προγράμματα και έλεγαν "δεν πειράζει βάλτους παρουσία", γιατί αυτός ήταν ο στόχος τους, να πάρουν το μικρό αντίτιμο που υπήρχε και να φύγουν. Βέβαια εγώ μετά από αυτό σταμάτησα, δεν συνέχισα τη διδασκαλική μου εργασία εκεί. Είμαι απόλυτα βέβαιος ότι τα περισσότερα προγράμματα με παρόμοιο τρόπο λειτούργησαν.
Κλείνοντας θα ήθελα να πω το εξής: Πραγματικά, η Κυβέρνηση είναι πολύ σημαντικό να αγγίξει την καθημερινότητα, τα καθημερινά προβλήματα των νεοπροσφύγων με ουσιαστική αναβάθμιση των υπηρεσιών προς αυτούς. Οι νεοπρόσφυγες Πόντιοι δεν είναι τριτοκοσμικοί επαίτες. Φέρνουν μαζί τους μια πολύ μεγάλη και λαμπρή ιστορία, μια πολιτιστική παράδοση, μια κορυφαία ιστορική παρουσία στην παγκόσμια διασπορά. Η υλοποίηση, λοιπόν, των αιτημάτων τους με διαδικασίες ομαλής αποκατάστασής τους, θα αποδείξει ότι το ελληνικό κράτος και τους σέβεται αλλά κυρίως σέβεται τον απανταχού Ελληνισμό. Αυτό είναι πάρα πολύ σημαντικό για να πάψουν πλέον οι Πόντιοι της διασποράς να έχουν στα χείλη τους το παράπονο του τραγουδιού "στα ξένα είμαι 'Ελληνας και στην Ελλάδα ξένος".
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Στυλιανίδης έχει το λόγο. 
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, ρωτούμε για τη στεγαστική
πολιτική και μας απαντούν για τις παράνομες ελληνοποιήσεις.
(Στο σημείο αυτό τη Προεδρική 'Εδρα καταλαμβάνει η Δ' Αντιπρόεδρος
της Βουλής ΑΝΝΑ ΜΠΕΝΑΚΗ-ΨΑΡΟΥΔΑ)
Ρωτούμε για την εργασιακή πολιτική και μας λένε το ίδιο. Ρωτούμε για την εκπαιδευτική μας πολιτική και μας λένε το ίδιο. Επί της ουσίας δεν παίρνουμε απάντηση. Η απορία μας είναι η εξής: Γιατί ταυτίζουν συνεχώς τους 'Ελληνες Ποντίους με τη ρωσική μαφία; 'Αλλο είναι το ένα θέμα και άλλο είναι το άλλο.
Η Κυβέρνηση αυτή δυστυχώς συμπεριλαμβάνει πολλούς γλωσσοπλάστες και
οπαδούς της λεξιλαγνείας. Και αυτό γιατί η αυτοστέγαση καταργεί ουσιαστικά τη στεγαστική πολιτική. Από την εποχή του Ελευθερίου Βενιζέλου η ελληνική πολιτεία συνεχίζει να δίδει σπίτια προσφυγικά σε ανθρώπους οι οποίοι έχασαν την πατρίδα τους και εγκαταστάθηκαν στη μητέρα Ελλάδα. Και εμείς ήρθαμε προσφάτως να σταματήσουμε τη στεγαστική πολιτική. Μια στεγαστική πολιτική που το 1990 ξεκίνησε η Νέα Δημοκρατία, η οποία παρέδωσε χίλια τριακόσια σπίτια σε τρία χρόνια και ετοίμασε άλλα τριακόσια. Μια στεγαστική πολιτική που αναποτελεσματικά διαχειρίστηκε το ΠΑ.ΣΟ.Κ., που μέσα σε επτά χρόνια κατάφερε μόλις να παραδώσει χίλια σπίτια.
Επειδή συνδέσαμε το στεγαστικό πρόβλημα με το εργασιακό πρόβλημα των Ποντίων, εγώ θα ήθελα να κάνω μια προσθήκη: Η Κυβέρνηση του κ. Σημίτη δεν σεβάστηκε την πολιτική που χάραξε ο Κωνσταντίνος Καραμανλής στη Θράκη, την οποία σεβάστηκε και εμπλούτισε ο Ανδρέας Παπανδρέου, ο Κώστας Μητσοτάκης, μια πολιτική η οποία έδιδε πρόσθετα κίνητρα με σκοπό κάποια
στιγμή να απορροφηθούν σε αυτήν την περιοχή οι ομογενείς που θα ερχόντουσαν να επαναπατρισθούν. Και το 1998 -σας δίνω, κύριε Υπουργέ, ένα ενδιαφέρον στοιχείο- μόνο στο Νομό Ροδόπης το τελευταίο εξάμηνο του παλιού αναπτυξιακού νόμου όταν ίσχυαν τα πρόσθετα κίνητρα, είχαμε εξακόσιες αιτήσεις για νέες επιχειρήσεις που θα δημιουργούσαν δυόμισι χιλιάδες θέσεις εργασίας οι οποίες θα απορροφούσαν τους Ελληνοποντίους που ήρθαν στη Θράκη.
Με το νέο νόμο Σημίτη του '98 έχουμε τρεις αιτήσεις στο Νομό Ροδόπης, που αφορούν δεκαπέντε θέσεις εργασίας. Για ποιά αποκατάσταση μιλάμε, λοιπόν,και πώς θα ξεπληρώσουν τα δάνεια οι Πόντιοι οι οποίοι τα χρειάζονται για να ολοκληρώσουν τα σπίτια τους με τη νέα πολιτική αυτοστέγασης, όπως την ονομάζεται;
Στους αριθμούς σας, κύριε Υπουργέ, εγώ αντιπαραθέτω την πραγματικότητα. Ελάτε να πάμε να δούμε στη Θράκη τις οικογένειες οι οποίες ζουν ακόμα μέσα στα ξυλοτέξ των Σαπών, ελάτε να δείτε καθηγητές πανεπιστημίων με συγγράμματα, τα οποία έχουν φωτίσει την επιστήμη διεθνώς να δουλεύουν ως εποχιακοί υπάλληλοι ή να δουλεύουν στις οικοδομές για να τα βγάλουν πέρα. Ελάτε να δούμε στις λαϊκές διακεκριμένες προσωπικότητες του πρώην ανατολικού μπλοκ να έρχονται και να παρακαλούν για μία θέση εργασίας. Ελάτε να δούμε τα κοινωνικά δράματα, που καθημερινά βιώνουμε εμείς ως Βουλευτές τις ακριτικής Ελλάδος για να διπιστώσετε και εσείς ότι οι αριθμοί που σας δίνουν οι συνεργάτες σας δεν έχουν καμία σχέση με την πραγματικότητα. Ελάτε να δείτε την αχάριστη Ελλάδα που συμπεριφέρετε άσπλαχνα σε αυτούς τους ανθρώπους που κράτησαν ψηλά τη σημαία του Ελληνισμού και της Ορθοδοξίας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εξαντλήθηκε ο κατάλογος των
επερωτώντων Βουλευτών για τις δευτερολογίες.
Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να δώσω δύο στοιχεία στην κ. Φουντουκίδου και στους κυρίους Βουλευτές.
Το πρώτο σχετίζεται με την παιδεία, την εκπαίδευση και τί κατορθώνουν να επιτύχουν οι συμπατριώτες μας ομογενείς. Την περσινή χρονιά, δηλαδή το 1999 από τις τάξεις του λυκείου αποφοίτησαν δύο χιλιάδες εκατόν δέκα παιδιά ομογενών Ποντίων με βαθμό από 16 έως 18,5. Αποφοίτησαν εβδομήντα παιδιά με 18,5 έως 20, δηλαδή άριστα και εισήλθαν στα ΑΕΙ και στα ΤΕΙ τριάντα τέσσερα παιδιά.
ΠΑΡΘΕΝΑ ΦΟΥΝΤΟΥΚΙΔΟΥ: Σε σύνολο πόσων;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κοιτάξτε, μιλώ για το υψηλό επίπεδο και τους βαθμούς που πήραν γιατί δεν μου έχουν γραμμένα τα παιδιά που αποφοίτησαν με 15. 
ΠΑΡΘΕΝΑ ΦΟΥΝΤΟΥΚΙΔΟΥ: Είναι ράτσα με υψηλή ευφυϊα.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακριβώς.
ΠΑΡΘΕΝΑ ΦΟΥΝΤΟΥΝΙΔΟΥ: Το θέμα είναι πόσοι μπαίνουν στα δημοτικά και
πόσοι κατορθώνουν τελικά να βγουν.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κοιτάξτε, αυτά τα παιδιά ξεκίνησαν από το δημοτικό και τελείωσαν χωρίς να γνωρίζουν την ελληνική γλώσσα.
(Θόρυβος από την πλευρά της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αφήστε τον κύριο Υπουργό να
συνεχίσει.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει καμία αμφιβολία ότι οι πρόσφυγες και ιδιαίτερα οι 'Ελληνες πρόσφυγες και κρίση έχουν και μπορούν να κατανοήσουν πολλά πράγματα. Ας μην τους οδηγούμε στο συμπέρασμα -θα πω τη λέξη- ότι είναι κουτοί και άρα μπορούν να παρασυρθούν από υποσχέσεις και να ψηφίσουν αυτόν που θέλουν κάποιοι άλλοι. Τουλάχιστον αυτό ως γυιος πρόσφυγα μπορώ να σας το διαβεβαιώσω.
ΠΑΡΘΕΝΑ ΦΟΥΝΤΟΥΚΙΔΟΥ: Δεν σκέφτεσθε σε τι καθεστώτα έζησαν. 
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Θα ήθελα επίσης να σας δώσω κάποιο παλαιό στοιχείο. Το 1991 ξεκίνησε το πρόγραμμα στεγαστικής αποκατάστασης. Στις 19-2-92 ανατέθηκε στη ΣΥΚΕΑ η διαχείριση και επίβλεψη των έργων κατασκευής των κτιρίων. Στις 26-8-92 προκυρήχθηκε από τη ΣΥΚΕΑ η δημοπρασία των πρώτων οικισμών μόνιμης στέγασης. Στις 12-4-93 αναδείχθηκαν οι μειοδότες. Οι
συμβάσεις υπογράφτηκαν στις 14-6-93 και στις 16-6-93 και η ΣΥΚΕΑ
διαλύθηκε στις 2-7-93.
Η ΣΥΚΕΑ ανέθεσε τα έργα περιβάλλοντος στη ΜΟΜΑ. Βεβαίως αμέσως
έπρεπε να βρεθεί κάποιος άλλος ανάδοχος. Βρέθηκε η ΔΙΔΕΤΠΑ για να ξεκινήσει το έργο της κατασκευής, αλλά έπρεπε να γίνουν τα έργα υποδομής. Και όπως γνωρίζετε εκείνο τον καιρό διαλύθηκε η ΜΟΜΑ. Φυσικά το έργο πήγε πίσω ενάμισυ χρόνο. Αυτά είναι συγκεκριμένα στοιχεία που δεν οφείλονται
σε σκοπιμότητες και οφείλω να το αναγνωρίσω. 'Ηταν μια συγκεκριμένη ευρύτερη πολιτική. 'Ημουν από αυτούς που έδωσαν συγχαρητήρια στην Κυβέρνηση της Νέας Δημοκρατίας που έκλεισε τη ΜΟΜΑ και τη ΣΥΚΕΑ. 'Ομως από κάποια λάθη, το πρόγραμμα πήγε πίσω. Είναι στοιχείο αυτό για να κατηγορήσουμε μια Κυβέρνηση;
Θέλω, λοιπόν, να επαναλάβω ότι βεβαίως γίνονται λάθη. Μιλάμε για πεντακόσιες χιλιάδες πρόσφυγες όλων των ειδών μέσα σε ένα χρονικό διάστημα μιας δεκαετίας. Είναι δυνατόν να αντιμετωπιστούν με προγραμματισμό όπως θέλετε και εσείς και εμείς;
Πρέπει όμως εδώ να σας πω πως ό,τι και αν έφερε η Κυβέρνηση του ΠΑΣΟΚ στη Βουλή για θεσμοθέτηση και στήριξη των ομογενών μας ποτέ δεν ψηφίστηκε από τη Νέα Δημοκρατία. Δεν ψηφίσατε ούτε μία διάταξη ούτε μία ρύθμιση. Τουλάχιστον οι καλές ρυθμίσεις θα έπρεπε να είχαν ψηφιστεί.
Ξέρω πολύ καλά, κυρία Φουντουκίδου, επειδή σας έχω ακούσει στην κοινοβουλευτική επιτροπή, ότι πονάτε όπως πονάει και ο κ. Ψωμιάδης ο οποίος σήμερα λείπει. Το ίδιο πονάνε και όλοι οι Βουλευτές που κατάγονται από προσφυγικές οικογένειες. Φοβάμαι όμως ότι αυτό το Βήμα αλλάζει αυτό που αισθάνεσθε και αυτό που θέλουμε να κάνουμε όλοι.
Θέλω να σας πω από την πλευρά του Υπουργείου Εσωτερικών να σας πω ότι μπορώ κάθε τρεις μήνες να σας στέλνω γραπτά στοιχεία ενημερωτικά της πορείας της υλοποίησης αυτών των έργων, για να βλέπουμε πού υπάρχουν δυσκολίες και να καλυτερεύουμε τα πράγματα. Και εδώ θέλω να επισημάνω ότι οι ομογενείς δεν είναι ρομπότ για να πάνε εκεί που θέλουμε και να κάνουν αυτό που θέλουμε εμείς. Αξίζει να το κάνουμε αυτό στην κοινοβουλευτική επιτροπή. Και αν τότε δείτε ότι κάτι δεν πάει καλά τότε να το φέρετε στο Σώμα και εκεί να είσθε όχι αυστηροί αλλά σκληροί κριτές.
Αυτά ήθελα να πω και σας ευχαριστώ θερμά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υφυπουργός Εξωτερικών κ.
Γρηγόρης Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα αξιοποιήσω το χρόνο που έχω για να απαντήσω στην ουσία της επερώτησης, έτσι όπως διατυπώθηκε εν τέλει, δηλαδή ότι αφορά την προσοχή της Νέας Δημοκρατίας πάνω στην πολιτική που ασκείται προς όφελος των ομογενών. Θα σας απαντήσω εάν ασκείται πολιτική, εάν εφαρμόζεται ο νόμος που ψηφίστηκε ή όχι. 
Προεισαγωγικά, πρέπει να ρωτήσω την κ. Φουντουκίδου τα εξής: 'Η μας
εγκαλείτε για το αν υλοποιούμε ορθώς το νόμο ή θεωρείτε το νόμο λαίλαπα. Δεν κατάλαβα τον ισχυρισμό σας ότι κάτι έγινε και διά του νόμου. Χρησιμοποιήσατε μια ακραία φράση και είπατε ότι η Κυβέρνηση με το νόμο επεχείρησε και πάλι να εμπαίξει και να επαναφέρει μια πολιτική, πολιτική που είναι στη φαντασία σας.
Τελικώς απ' ό,τι αντιλαμβάνομαι οι περισσότεροι των συναδέλφων μας
ασκούν κοινοβουλευτικό έλεγχο για το αν εφαρμόζονται οι κατ' εσάς προεκλογικές υποσχέσεις ή κατ' εμάς αν εφαρμόζεται ο νόμος τον οποίο ψήφισε το ελληνικό Κοινοβούλιο πλην της Νέας Δημοκρατίας.
ΠΑΡΘΕΝΑ ΦΟΥΝΤΟΥΚΙΔΟΥ: Η μόνη αντίρρηση ήταν στο άρθρο 1.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μάλιστα. Για να μην έχουμε
ακραίους χαρακτηρισμούς.
Επειδή αναφέρθηκε από πλευράς του Κομμουνιστικού Κόμματος, ότι ερήμωσε η Θράκη, θέλω επισήμως να πω και στα πλαίσια του προηγούμενου προγράμματος αλλά και τώρα, ότι στη Θράκη, έχουν εγκατασταθεί στο Νομό Ξάνθης οκτώ χιλιάδες ομογενείς, στο Νομό Ροδόπης επτά χιλιάδες ομογενείς και στο Νομό 'Εβρου επτά χιλιάδες οκτακόσιοι πενήντα επτά ομογενείς. Μένουν εκεί. Στο σύνολο είναι είκοσι χιλιάδες. Δεν υπάρχει ούτε ένα κλειστό σπίτι και δεν πρέπει να ακούγονται μη υπεύθυνες τοποθετήσεις σε αυτήν την Αίθουσα.
Στη συνολική περιοχή της Θράκης, έχουν μισθωθεί από το 1994 και μετά τέσσερις χιλιάδες κατοικίες στις οποίες διαμένουν ασφαλώς οι ομογενείς. Αυτές οι μισθωμένες κατοικίες έχουν κοστίσει από το 1994 2,5 δισεκατομμύρια δραχμές ετησίως. Η διαφορά του νόμου είναι, ότι για πρώτη
φορά έρχεται και θέτει ζήτημα προσφυγικής αποκατάστασης, με κίνητρα που αφορούν όλους τους ομογενείς όχι μόνο στη Θράκη, αλλά στην Καβάλα ή στη Φαρκαδώνα και σε ορισμένες περιοχές.
Αυτός ο νόμος εφαρμόζεται με συνέπεια. Καταθέσαμε υπευθύνως τα
έγγραφα και τονίζουμε και πάλι και σας ενημερώνουμε ότι ήδη κινείται εδώ και έξι μήνες η διαδικασία στη Θράκη με χίλιες επτακόσιες αιτήσεις και με οκτακόσια σχέδια εγκατάστασης τα οποία έχουν εγκριθεί. Και έχουν δοθεί και τα κίνητρα του 30% δωρεάν επιδοτήσεως και η χορήγηση εγγυήσεως του δημοσίου, άνευ της οποίας δεν μπορεί να λάβει κανείς ομογενής δάνειο. 
Ισχύει από το Φεβρουάριο η υπογραφή των δύο συναρμόδιων Υπουργών και
κινείται η διαδικασία μέσω της Εθνικής Τραπέζης, για τα άλλα είκοσι χιλιάδες δάνεια. 'Ηδη, υποβάλλονται αιτήσεις. Παρακαλώ την προσοχή σας, για να παρακολουθήσετε την καλή υλοποίηση αυτού του προγράμματος στην Β', Γ' και Δ' ζώνη, όπου η Γ' και Δ' ζώνη αφορούν δεκαπέντε
χιλιάδες περιπτώσεις, όπου μπορεί να δημιουργήσουν ένα νέο πανικό. Γιατί μπορεί να πάει και να πει ότι, ξέρετε, δεν θα έπρεπε να είναι 15 τα εκατομμύρια αλλά έπρεπε να είναι 25 κλπ.
Είπα ότι από το 1994 και μετά 2,5 δισεκατομμύρια ετησίως κόστισαν οι μισθωμένες κατοικίες, τις οποίες αντικαθιστούν οι κατοικίες που αγοράζουν ή χτίζουν οι ομογενείς, με τη μέθοδο της αυτοστεγάσεως. 'Εχουμε, λοιπόν, μια συνεπή πολιτική, όπου και λύνει το πρόβλημα και αφαιρεί δαπάνες παραλλήλως από τον κρατικό προϋπολογισμό, για να μετατεθούν σε άλλα σημεία όπου έχουν ανάγκη οι ομογενείς.
Δύο χιλιάδες οικόπεδα στη Θράκη, διανεμήθησαν μέσω της Κυβερνήσεως
ασφαλώς, που το Νοέμβριο του 1999 αυτά κόστισαν 2,6 δισεκατομμύρια. Με το Γ' Κοινοτικό Πλαίσιο Στήριξης, όλα τα έργα υποδομής εντάσσονται με ευθύνη των περιφερειών για όλους τους οικισμούς και τις περιοχές όπου αφορούν τα οικόπεδα, τα οποία εδόθησαν ή και θα δίδονται μέσω της ΚΕΔ ή του Υπουργείου Γεωργίας. Δεν υποσχόμεθα παντού και σε όλους οικόπεδα, για να μην παρεξηγούμεθα. Ο ομογενής έχει βεβαίως πάντοτε την ιδιοκτησία. Θα ρυθμιστούν αυτά, αλλά εμείς δεν έχουμε την αποψη ότι οι ομογενείς πρέπει να πάρουν τα οικόπεδα ώστε να μπορούν να τα πουλήσουν αύριο και να φύγουν.
Παρακαλούμε, λοιπόν, να συνεργαστούμε σε αυτό και θέλουμε τη δική σας συμβολή. Αν νομίζετε ότι πρέπει να τους δώσουμε τίτλους ιδιοκτησίας, ευχαρίστως στη Διακομματική Επιτροπή να το συζητήσουμε.
ΠΑΡΘΕΝΑ ΦΟΥΝΤΟΥΚΙΔΟΥ: Τα οικόπεδα τα παρέλαβαν;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Βεβαίως. 'Εχουν πληρωθεί και ξέρει ο καθένας, τί οικόπεδο έχει.
Εφόσον επιτρέπουν την ανοικοδόμηση ή έχουν πάει και έχουν κάνει
αίτηση και χορηγείται το δάνειο, χτίζουν. Περίπου ενενήντα κατοικίες σε αυτές τις περιοχές χτίζονται ήδη. 
'Οσον αφορά την επιδότηση απασχόλησης, επειδή αναφέρατε κάτι το οποίο είναι πολύ σημαντικό, δεν αρκεί ο ομογενής να έχει μόνο δάνειο, δεν αρκεί να έχει παιδεία, δεν αρκεί να έχει δωρεάν ιατροφαρμακευτική περίθαλψη, αλλά πρέπει να έχει και εργασία. Αλλιώς πώς θα μείνει εκεί;
Το στοίχημα είναι βεβαίως πολύ πιο δύσκολο και πολύ πιο πολύπλοκο. Πάντως, έχω επ' αυτού να πω ότι προωθήθηκαν ιδιαίτερα στην περιοχή της Θράκης, εξακόσια σαράντα ένα σχέδια επαγγελματικής αποκατάστασης με πεντακόσια εξήντα πέντε εκατομμύρια προϋπολογισμού τα τελευταία χρόνια, ενώ μέσω των κοινοτικών προγραμμάτων όπου απορροφήθηκαν υψηλά κονδύλια, έχουν μπει στην κατάρτιση και την επανακατάρτιση χιλιάδες ομογενείς. Τώρα μου λέτε εσείς ότι ορισμένα απ' αυτά τα προγράμματα έχουν προβλήματα στον τρόπο υλοποιήσεως.
Το Υπουργείο Εργασίας έχει αντιληφθεί, όπως και η Κομισιόν και έχουν αυστηροποιηθεί όπως ξέρετε εδώ και ενάμιση χρόνο περαιτέρω οι διαδικασίες. Αυτό δεν σημαίνει ότι δεν απέδωσαν τα προγράμματα που έγιναν είτε από τη δική σας κυβέρνηση, είτε με τις μετά κυβερνήσεις του ΠΑΣΟΚ. Θα σας καταθέσω έναν πίνακα και μπορείτε να τον αξιολογήσετε, όπου φαίνεται ότι από το σύνολο των ομογενών, ένας αριθμός πενήντα τεσσάρων χιλιάδων δηλώνουν εργαζόμενοι και ένας αριθμός σαράντα τριών χιλιάδων δηλώνουν ότι δεν εργάζονται. Οι αριθμοί βεβαίως αφορούν το σύνολο της οικογενείας. Η ερώτηση ήταν αν έχουν τον αρχηγό της οικογενείας εργαζόμενο ή όχι.
Προκύπτει, λοιπόν, ότι για πληθυσμό πενήντα τεσσάρων χιλιάδων εργάζεται ο αρχηγός της οικογένειας ενώ για πληθυσμό σαράντα τριών
χιλιάδων δεν εργάζεται ή δεν εργάζεται κυρίως. Αυτό σημαίνει ότι μέσα σε μια επταετία-οκταετία ένα μεγάλο ποσοστό των ομογενών έχει μπει στην αγορά εργασίας, ενώ οι άλλοι αγωνίζονται και αγωνιούν ατελώς. Και εδώ θέλει πραγματικά την εντατικοποίηση των προγραμμάτων και την πιθανή αποκέντρωση των πόρων και των κινήτρων σε περιφέρειες, οι οποίες είναι δυνατόν να δώσουν απασχολήσιμους ή ολοκληρωμένα απασχολούμενους εργαζόμενους.
Είκοσι χιλιάδες δάνεια -τόνισα και πάλι- κινούνται ήδη μέσω της Εθνικής Τραπέζης. Είναι το ΦΕΚ 6645/23-2-2001. Θα καταθέσω και τον πίνακα για την απασχόληση και την προαναφερθείσα Εφημερίδα της Κυβερνήσεως στα Πρακτικά.
(Στο σημείο αυτό ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Για την ιθαγένεια εδώ και τρεις μήνες τουλάχιστον είναι συγκροτημένες όλες οι επιτροπές. Η Υπουργός Εσωτερικών είχε την ευαισθησία και την ευφυϊα να φέρει μια διάταξη η οποία ουσιαστικά είχε προταθεί από σας. Δεν καταλαβαίνω γιατί αντιδράσατε έτσι και είπατε ότι, μα, αυτό ανοίγει νέες περιπέτειες. Αν η Κυβέρνηση ήθελε να κρατήσει ένα κλίμα περιπέτειας ή φόβου, ότι μπορεί να μας ξεφεύγουν αριθμοί ανεπιθύμητοι, δεν θα άλλαζε το δικό σας νομοθετικό πλαίσιο. Αλλάξαμε το νομοθετικό πλαίσιο προς το αυστηρότερο και προβλέψαμε δύο επιτροπές Η εφαρμογή όμως δείχνει τα σημεία εκείνα, πάνω στα οποία πρέπει να είμαστε αποφασιστικοί, ευέλικτοι και αυστηροί. Και νομίζω ότι η ευθύνη και της Νέας Δημοκρατίας και όλων των κομμάτων, είναι ότι αφού ισχυρίζεστε ότι ενδιαφέρεστε για τους ομογενείς να δούμε για τους τριάντα πέντε χιλιάδες αιχμάλωτους εν Ελλάδι τι θα πράξετε εσείς, αφού τίποτε δεν πράξατε μέχρι σήμερα. Δεν φέρατε ούτε μία πρόταση νόμου επ' αυτών. Τι θα κάνετε για τους αιχμάλωτους στην τέως Σοβιετική 'Ενωση που ούτε μια ιθαγένεια ή παλιννόστηση δεν έχει δοθεί από της εφαρμογής του ν. 2000 και μετά; Δεν είδα να τα θέτετε αυτά τα ζητήματα. Τότε, ποιο είναι το ενδιαφέρον της Νέας Δημοκρατίας;
ΠΑΡΘΕΝΑ ΦΟΥΝΤΟΥΚΙΔΟΥ: Δεν ήσασταν παρών, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το ενδιαφέρον είναι κάθε
φορά να δημιουργείτε μια ομίχλη, ένα φόβο ότι κάποιοι χιλιάδες Ταταρέγκωφ ή δεν ξέρω ποιοι μαφιόζοι θα παρεισφρύσουν πάλι.
ΠΑΡΘΕΝΑ ΦΟΥΝΤΟΥΚΙΔΟΥ: Φαίνεται ότι δεν εργάζονται αυτοί.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και εγώ λέω ότι είναι ευθύνη σας και ευθύνη μας να αποκλίσουμε τους Ταταρέγκωφ αλλά να σταματήσει η τιμωρία στην οποία έχει τεθεί η ομογένεια.
ΠΑΡΘΕΝΑ ΦΟΥΝΤΟΥΚΙΔΟΥ: Η έλλειψη συνεργασίας μεταξύ των δύο Υπουργείων είναι εμφανής.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λυπάμαι που δεν μπορώ αναλυτικά να πω στοιχεία για τα εκπαιδευτικά. Αυτή η αναφορά που έγινε όμως για τους εισαχθέντες αφορά μόνο τη Θράκη και όχι το σύνολο των ομογενών, οι οποίοι έδωσαν εξετάσεις. Και οι επιδόσεις για τη Θράκη είναι ικανοποιητικές γιατί εκεί εφαρμόσαμε προγράμματα από το 1990 -να το πω εγώ- από την περίοδο της Νέας Δημοκρατίας με εκατόν είκοσι εκατομμύρια το χρόνο, τότε επί Νεας Δημοκρατίας, με διακόσια είκοσι εκατομμύρια αργότερα και μετά το Υπουργείο Παιδείας πήρε τα προγράμματα διαπολιτισμικής εκπαίδευσης και έχει κάνει πραγματικά σημαντική δουλειά για την ελληνομάθεια των παιδιών ελληνικής καταγωγής από την τέως Σοβιετική 'Ενωση. Αυτά τα παιδιά, εάν δεν αποκτήσουν σωστή παιδεία, καλή γνώση της ελληνικής, δεν θα μπορέσουν να μπουν στους μηχανισμούς, οι οποίοι οδηγούν στην αγορά εργασίας σε ένα άλλο επίπεδο και θα παραμείνουν αποκλεισμένα. 
Πρέπει, λοιπόν, και προς αυτήν την κατεύθυνση, να πούμε ότι τα
προγράμματα γίνονται, πρέπει να εντατικοποιηθούν και πρέπει ασφαλώς να δώσουμε μεγάλη βαρύτητα στη στέγη και στην αυτοστέγαση. Να δούμε πώς θα πάει ένα πρόγραμμα εθνικού βεληνεκούς, όπως είναι τα είκοσι πέντε χιλιάδες δάνεια, τα οικόπεδα τα οποία θα δοθούν.
Η ιθαγένεια μέσα από συναίνεση και παρακολούθηση από τη διακομματική επιτροπή, πρέπει να βρει τη λύση της. Πρέπει να βρει τη λύση της χωρίς άγχη. Ελάτε να συμφωνήσουμε στη διακομματική επιτροπή. Ποιο είναι το άγχος; Δεν θέλετε να πάμε με πλήρη ιθαγένεια; Ελάτε να συμφωνήσουμε στο ειδικό δελτίο ταυτότητας...
ΠΑΡΘΕΝΑ ΦΟΥΝΤΟΥΚΙΔΟΥ: Μα, το προτείναμε. 'Ηταν παρών ο κύριος Υπουργός.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ!
Ο νόμος που είχα την τιμή να εισηγηθώ, προβλέπει εναλλακτικά και το ένα και το άλλο. Δεν είχαμε καμία άλλη σκέψη όταν νομοθετούσαμε για πρώτη φορά. Η Νέα Δημοκρατία έκανε την επιλογή της και είπε με μία δήλωση τότε σε έκτακτες συνθήκες για ιθαγένεια. Εμείς λέμε τώρα, μετά από ωριμότερη σκέψη ή ιθαγένεια ή ειδικό δελτίο ταυτότητας. Υπάρχει εναλλακτικά αυτή η δυνατότητα.
Το δε ειδικό δελτίο ταυτότητας δεν δημιουργεί άμεσα τον εφιάλτη ότι κάποιοι θα μας ξεφύγουν και ότι αυτοί οι κάποιοι, μπορούν να ρυθμίσουν. Και αυτό βεβαίως δεν συνέβη, και το γνωρίζετε καλά. Διότι και επ' αυτού
το Υπουργείο Εσωτερικών, έχει αναλυτικά παρουσιάσει εκθέσεις για αναλυτικούς ελέγχους, οι οποίοι απέδωσαν προβλήματα σε τετρακόσιες είκοσι περιπτώσεις, εκ των οποίων την τελευταία διετία αφαιρέθησαν εκατόν ογδόντα ιθαγένειες.
Θα συνεχίσουμε τους ελέγχους. Σας θυμίζω ότι ο νόμος του 2000, που
είχα την τιμή να εισηγηθώ, προβλέπει δικαιώματα επανελέγχου για οποιαδήποτε περίπτωση και μάλιστα από τις επιτροπές αυτές, τις νέες επιτροπές, οι οποίες είναι επιτροπές διαφάνειας. Και να μην ξαναπείτε για την ΠΟΠΣ, διότι ...
ΠΑΡΘΕΝΑ ΦΟΥΝΤΟΥΚΙΔΟΥ: Στην Κομοτηνή έχω δύο περιπτώσεις...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρία συνάδελφε, η ΠΟΠΣ δεν είναι σύλλογος ή ομοσπονδία παλιννοστούντων. Οι σύλλογοι και οι ομοσπονδίες παλιννουστούντων...
ΠΑΡΘΕΝΑ ΦΟΥΝΤΟΥΚΙΔΟΥ: Μα, κύριε Υπουργέ, στην Κομοτηνή...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η ΠΟΠΣ, κυρία συνάδελφε,
είναι Ομοσπονδία Ποντίων Ελλήνων, δηλαδή Ελλαδιτών.
ΠΑΡΘΕΝΑ ΦΟΥΝΤΟΥΚΙΔΟΥ: Και για την Κομοτηνή το ίδιο;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Αρα, λοιπόν, αυτοί που εκλήθησαν από το Υπουργείο Εσωτερικών είναι οι αντιπροσωπευτικοί των παλιννοστούντων, είναι μία ψήφος στις επτά...
ΠΑΡΘΕΝΑ ΦΟΥΝΤΟΥΚΙΔΟΥ: Ο ένας...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επαναλαμβάνω, είναι μία
ψήφος στις επτά, ενώ συμμετέχουν εκπρόσωποι του κράτους, της αυτοδιοίκησης, του Υπουργείου Δημοσίας Τάξεως και δεν είναι, κυρίες και κύριοι συνάδελφοι, κομματικοί μας εκπρόσωποι.
ΠΑΡΘΕΝΑ ΦΟΥΝΤΟΥΚΙΔΟΥ: Δεν είναι;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, κυρία
Φουντουκίδου!
ΠΑΡΘΕΝΑ ΦΟΥΝΤΟΥΚΙΔΟΥ: Να μιλήσουμε ανοιχτά!
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, κυρία Φουντουκίδου.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι λάθος σας να δημιουργείτε ανασφάλειες σε όλον τον κόσμο και στους εαυτούς σας. Να συναντηθείτε με τις επιτροπές, μαζί με τη διακομματική επιτροπή, να δείτε ποιοι άνθρωποι είναι, να δείτε πώς κάνουν τη δουλειά τους, να δείτε ότι επί ένα έτος ελέγχουν και την τελευταία σελίδα. Και δεν προωθείται, κατά την άποψή μου, όσο πρέπει εντατικώς...
ΠΑΡΘΕΝΑ ΦΟΥΝΤΟΥΚΙΔΟΥ: Αφού θέλανε μισθό οι άνθρωποι.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ, κυρία Φουντουκίδου!
Δεν είναι πάντως τρόπος αυτός να αντιμετωπίζουμε όλα αυτά τα
ζητήματα. Για τα πρόστιμα του ΙΚΑ και της πολεοδομίας απήντησα, όπως και για τις χρηματοδοτήσεις.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Ο νόμος, λοιπόν, δεν είναι πλυντήριο, είναι αρχή ελπίδας, που πρέπει να ενισχύεται με την καθημερινή προσπάθεια του κράτους και όλων μας. Και βεβαίως τα προγράμματα κατάρτισης δεν δίνουν μόνο ένα 5%, όπως είπε ο κύριος συνάδελφος. Πενήντα τέσσερις χιλιάδες είναι στην αγορά εργασίας ήδη.
Και φυσικά δεν υπήρχε πολιτική, δυστυχώς, επί Ράλλη. Δεν υπήρχε και
το είπα. Δεν υπήρχε πολιτική με τις εκατόν σαράντα δραχμές και τα εφάπαξ. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, πρέπει να
τελειώνετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Πολιτική εφαρμόστηκε με την απόφαση της Κυβέρνησης Μητσοτάκη, με μία θαρραλέα απόφαση. Εκείνη η Κυβέρνηση έδωσε ελπίδα με το νόμο σε έκτακτες συνθήκες. Αλλιώς θα έμεναν αποκλεισμένοι οι 'Ελληνες εκεί. Χρειαζόταν όμως η σοφία, η συναίνεση, η ομοψυχία και το κλίμα καλής θέλησης, που επέβαλε πρώτη η Κυβέρνηση Παπανδρέου και στη συνέχεια οι δύο Κυβερνήσεις Σημίτη.
Εμείς δεν συμπεριφερόμεθα τότε με τον τρόπο που εσείς αντιληφθήκατε
τα πράγματα μετά τις εκλογές του 2000 και λίγο πριν. Δεν ξέρω πώς και γιατί παρασυρθήκατε να πιστέψετε ότι κάτι -κι εγώ δεν ξέρω τι- έκρυβαν αυτοί οι πληθυσμοί και τι φόβοι υπήρχαν. Η πραγματικότητα έδειξε την απομυθοποίηση. Και τώρα που γνωρίζετε τα πράγματα ως έχουν, που γνωρίζετε τις τριάντα πέντε χιλιάδες ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, παρακαλώ
τελειώστε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών):... όχι μόνο δεν έγιναν
ψηφοφόροι, περιμένουν....
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, παρακαλώ
τελειώστε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών):... ενεργοποιηθούν οι
επιτροπές και περιμένουν και οι υπόλοιποι.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κυρία Πρόεδρε, ας συμπεράνουμε.
Εμείς διατηρούμε το αναφαίρετο δικαίωμα να νοιαζόμαστε για τους ομογενείς αδελφούς μας από τον Πόντο. Διευκρινίζουμε κατά πλεονασμό έστω ότι δεν μας ενδιαφέρει να τους εμπορευθούμε ψηφοθηρικά. Αυτό το προνόμιο το αφήνουμε στην Κυβέρνηση του ΠΑΣΟΚ.
'Ερχομαι να σχολιάσω μερικά σημεία από τις δευτερολογίες των
Υφυπουργών. Υπήρξαν αποκαλυπτικοί. Είμαι πολύ συγκεκριμένος. Ατυχήσατε, κύριε Καϊσερλή, με το παράδειγμα για τους μαθητές, γιατί είναι μόνο δεκατέσσερις οι εισαγόμενοι στα πανεπιστήμια.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, όχι.
ΒΥΡΩΝ ΠΟΛΥΔΩΡΑΣ: Μη διαμαρτύρεσθε -ξέρω τον αντίλογό σας- θα τα πω
αναλυτικά.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τριάντα οκτώ στη Θράκη.
ΒΥΡΩΝ ΠΟΛΥΔΩΡΑΣ: Και μιλάμε για τη Θράκη. Τριάντα οκτώ. Ξέρετε γιατί ατυχήσατε; Διότι είπατε ότι έχουμε αποφοίτους από την ίδια περιοχή με καλούς βαθμούς δύο χιλιάδες, δύο χιλιάδες διακόσιους.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι, για όλη την Ελλάδα.
ΒΥΡΩΝ ΠΟΛΥΔΩΡΑΣ: Οι δύο χιλιάδες εκατόν δέκα απόφοιτοι είναι απ' όλη την Ελλάδα;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Βεβαίως.
ΒΥΡΩΝ ΠΟΛΥΔΩΡΑΣ: Δε νομίζω. Ας μας το διευκρινίσει ο κ. Καϊσερλής. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεχίστε, κύριε Πολύδωρα, και
αν θέλει να κάνει παρέμβαση ο κύριος Υπουργός, θα κάνει.
ΒΥΡΩΝ ΠΟΛΥΔΩΡΑΣ: 'Ενα δεύτερο σημείο που προέκυψε από τη δευτερολογία του κ. Νιώτη. 'Εδωσαν δύο χιλιάδες οικόπεδα. Είπε σε παρενθετική γραφή ο κ. Νιώτης ότι αυτά ήταν από ιδιοκτησία, κατασφαλισμένα δηλαδή ως γη, του ΕΚΤΕΝΕΠΟΛ, ή δεν είναι έτσι;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μάλιστα.
ΒΥΡΩΝ ΠΟΛΥΔΩΡΑΣ: Αυτό είναι το ενιαίο της πολιτικής. Η ΕΚΤΕΝΕΠΟΛ κατασφάλισε τις γαίες για μια πολιτική η οποία ήρχετο, δεν είχε ακόμα μορφωθεί ούτε η ένταξή της ούτε οι αριθμοί της ούτε ο βαθμός της πιέσεως, υπήρχαν οι γαίες εκεί, οι οποίες αξιοποιήθηκαν με τη διανομή των δύο χιλιάδων οικοπέδων.
ΓΡΗΓΟΡΗΣ ΝΙΟΤΗΣ (Υφυπουργός Εξωτερικών): Αγοράστηκαν, δεν αξιοποιήθηκαν.
ΒΥΡΩΝ ΠΟΛΥΔΩΡΑΣ: Με συγχωρείτε, ποιος κατασφάλισε τις γαίες; Γιατί θα πάμε και στο τίμημα, θα πάμε και πού τα βρήκατε και θα πάμε στο πώς ασκείται μια πολιτική. Εγώ εκείνο που θέλω να επισημάνω είναι το ενιαίο της πολιτικής και θέλω να σταθώ, επιμένοντας στην έγκληση απλά και καθαρά ότι βραδύνετε, αργείτε, δεν προχωρείτε. Μην έχετε αυταρέσκεια και για το στεγαστικό και για το εργασιακό και για το εκπαιδευτικό και για τα προβλήματα της ενσωμάτωσης και αφομοίωσης. 'Ετσι βγαίνει. Δεν θα πρέπει να εφησυχάζετε και θα πρέπει να καλωσορίζετε τη δική μας πίεση να
αντιμετωπίσουμε αυτοτελώς τα προβλήματα των αδελφών μας Ποντίων. Η Νέα Δημοκρατία πιέζει καλοπροαίρετα και θέλω να σημειώσω ειδικότερα ότι έχετε κάνει εσείς πολιτική ομηρία των Ποντίων. Γιατί δεν προχωρείτε; Καταργείτε το ίδρυμα υποδοχής και φτιάχνετε τη γενική γραμματεία. Καταργείτε ή δεν καταργείτε; 'Εχετε μια θεσμική ασάφεια η οποία εξυπηρετεί τα δόλια σχέδια. Και για να είμαστε πιο εξηγημένοι, εμείς είχαμε επί Μητσοτάκη, υπό το καθεστώς της εκτάκτου ανάγκης το νόμο και είχαμε καταλήξει στη γενναία απόφαση της ιθαγένειας.
Συζητούμε τώρα και την έκδοση -αυτή την ιδέα την είχαμε πει εμείς στη διακομματική επιτροπή, όπως θυμόσαστε- του ειδικού δελτίου ταυτότητας και 
το συνδυάζουμε με το συναφές της εθνικής βίζας. Είναι δύο διακεκριμένα. Το ειδικό δελτίο ταυτότητας μπορεί να αφορά την εναλλακτική υπόθεση για
την ιθαγένεια. Εγώ ξέρετε πώς σας ερωτώ; Εμείς με το χαλαρό νόμο πόσες
παράνομες ελληνοποιήσεις κάναμε; Πόσα λάθη κάναμε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν κάνατε ούτε κάναμε λάθη.
Δεν έκανε η Κυβέρνηση τις επιλογές ούτε μπορούμε να χρεώνουμε τους
υπαλλήλους για πέντε ή δέκα λάθη.
ΒΥΡΩΝ ΠΟΛΥΔΩΡΑΣ: Με συγχωρείτε, τώρα κάνετε διακοπή;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι, παρεμβαίνω για να
εξηγήσω.
ΠΑΡΘΕΝΑ ΦΟΥΝΤΟΥΚΙΔΟΥ: Τότε τι έγινε, κύριε Υπουργέ;
ΒΥΡΩΝ ΠΟΛΥΔΩΡΑΣ: Με συγχωρείτε. Δεν υπάρχουν καταγγελίες για τη

χρήση. Εμείς εφαρμόσαμε το νόμο, το χαλαρό νόμο που έδινε τη λύση της ιθαγένειας, για δύο χρόνια. Πού είναι επί των ημερών μας οι καταγγελίες εις εφαρμογήν του νόμου; Δεν υπάρχουν διότι εμείς ήμασταν απλά χρηστοί διοικητές και οι υπάλληλοι και το σύστημα. Ενοθεύθη και αρχίζει το λάθος και η κακή πολιτική των ελληνοποιήσεων, από εσάς. Και πιο συγκεκριμένα... 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτά που αφαιρέθησαν αφορούν
και την περίοδό σας. Θα σας δώσουμε και στοιχεία.
ΒΥΡΩΝ ΠΟΛΥΔΩΡΑΣ: Σας προκαλέσαμε, μην κάνετε αυτήν τη σύμμιξη τώρα. 
ΕΥΡΙΠΙΔΗΣ ΣΤΥΛΙΑΝΙΔΗΣ: Οι ελεγκτές Δημόσιας Διοίκησης αλλιώς τα λένε. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, δεν μας απαντάτε. Για το
Ροδουσάκη...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, κυρία Φουντουκίδου! Αφήστε τον κ. Πολύδωρα να μιλήσει.
ΒΥΡΩΝ ΠΟΛΥΔΩΡΑΣ: Δεν κάνουμε λάθος, μην κάνετε επίμονες συγχύσεις.
Θέλω να σας πω συγκεκριμένα ότι έχουμε τρεισήμισι χιλιάδες και
περισσότερο παράνομες ελληνοποιήσεις, σε δειγματοληπτικό έλεγχο και όπως προκύπτει από τους ελεγκτές Δημόσιας Διοίκησης και από τις δικαστικές αρχές, αυτός ο δειγματοληπτικός έλεγχος είναι ακριβώς η αιτίαση και η ευθύνη η δική σας, η πολιτική. Γι'αυτό ζητήσαμε εξεταστική των πραγμάτων επιτροπή. Για να δούμε τι συμβαίνει.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πόσες παράνομες είπατε;
ΒΥΡΩΝ ΠΟΛΥΔΩΡΑΣ: Σε δειγματοληπτικό έλεγχο; Τρεις χιλιάδες πεντακόσιες δεκαεπτά.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παράνομες αναφέρετε;
ΒΥΡΩΝ ΠΟΛΥΔΩΡΑΣ: Παράνομες ή παράτυπες.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Αλλο αυτό. Τυπική περίπτωση που δεν οδηγεί σε ανάκληση.
ΒΥΡΩΝ ΠΟΛΥΔΩΡΑΣ: Σας είπα, εγώ θέλω μια απάντηση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ και κύριε Πολύδωρα, δεν θα επιτρέψω άλλο διάλογο. Σας παρακαλώ! Κύριε Πολύδωρα, ακούστε, να απευθύνεσθε σε εμένα γι'αυτά που θέλετε να πείτε και αφορούν τον κύριο Υπουργό.
ΒΥΡΩΝ ΠΟΛΥΔΩΡΑΣ: Εντάξει.
Σας είπα στην αγόρευσή μου ότι το νόμο τον φέρατε το 2000. Γιατί δεν λάβατε υπόψη σας και την περίπτωση των ανεπικύρωτων εγγράφων που φέρνετε ύστερα από δέκα μήνες με τροπολογία;
Ποιος κρατάει σε ομηρία τους τριάντα πέντε χιλιάδες; Εμείς απλά σας
λέμε ότι αυτή η διαδικασία δεν μας πείθει. Θα περάσουν από αυτές τις χαραμάδες, την ατελή διαδικασία, ξανά οι Ταταρένγκωφ και δεν το δεχόμαστε ούτε για έναν πλέον.
Τονίζουμε, κυρία Πρόεδρε, ότι η περίπτωση της ανωτέρας βίας, όπως
είπε η κ. Φουντουκίδου, όταν εξατομικευθεί, θα φαίνεται αποδεδειγμένα ότι δεν μπορούν να φέρουν και κυρωμένο πιστοποιητικό και θα ρυθμίζεται
αναλόγως, εξατομικευμένης της περιπτώσεως.
Σημειώνουμε ακόμη ότι εμείς υπηρετήσαμε την υπόθεση αυτή υπό καθεστώς ανωτέρας βίας, όταν στείλαμε την επιχείρηση Χρυσόμαλλο Δέρας και οργανώσαμε αυτήν την επιχείρηση για να τους τραβήξουμε με κίνδυνο της ζωής τους από τον Σοχούμιν. Εμείς κάναμε τέτοιες επιχειρήσεις. Εσείς τους υποδέχεσθε εδώ και παίρνουν τα πιστοποιητικά οι Ταταρένγκωφ; Και θέλετε να μένετε απαθείς και ψηφίζει ο διεθνής εγκληματίας της Ιντερπόλ, έστω ένας; Και μιλάτε κιόλας να μη θίξουμε αυτό το κεφάλαιο;
Tώρα, στην πολιτική για τους Πόντιους, είμαστε πρόθυμοι να συνεργαστούμε, αλλά δεν αφήνετε περιθώρια συνεργασίας, γιατί μιλάτε, παραδείγματος χάρη, για τη χορήγηση των δανείων, όταν βρισκόμαστε ακόμη στο στάδιο των αιτήσεων, χωρίς να τους δίνετε παραχωρητήρια. Και είναι άλλο τίτλος και άλλο παραχωρητήριο.
Να απαγορεύεται η μεταβίβαση, αλλά να είναι κάτι το συγκεκριμένο. Αόριστοι υποσχεσιολόγοι είσαστε και περιφέρεσθε. Μιλάμε με τους αδελφούς Ποντίους. Είναι μετέωροι και εκκρεμείς και στη Θράκη και εδώ και σε όλες τις ζώνες.
Εμείς, κυρία Πρόεδρε, μπορούμε και με προτάσεις στη διακομματική επιτροπή να συνεργαστούμε για την αντιμετώπιση των προβλημάτων. 'Ενα πράγμα δεν ανεχόμαστε. Πρώτον, να μας αποκλείουν το δικαίωμα ηθικά, πολιτικά, να νοιαζόμαστε για τους Ποντίους και εμείς, το κόμμα της Αξιωματικής Αντιπολίτευσης και δεύτερον, να μου ισχυρίζονται "όλα καλά και όλα ωραία", όταν είναι τόσο εκτεθειμένοι από έλλειψη ουσιαστικού έργου.
Και όταν λέμε έλλειψη ουσιαστικού έργου, ούτε τα σπίτια ούτε τα οικόπεδα ούτε το στεγαστικό ούτε το εργασιακό, έτσι όπως το λέει η ρητορική των Υπουργών, αντιστοιχεί προς τα πράγματα, αρχίζοντας από τις λαϊκές και πηγαίνοντας στο εκπαιδευτικό σύστημα. Πώς είναι αλήθεια οι αριθμοί πανελλαδικά;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι το πρώτο.
ΒΥΡΩΝ ΠΟΛΥΔΩΡΑΣ: Είναι το πρώτο, οι δύο χιλιάδες εκατόν δέκα και τριάντα τέσσερις στη Θράκη. Δεν έχετε τους αποφοιτήσαντες από τη Θράκη; 
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Δεν έχω συγκεκριμένα στοιχεία, είναι του Υπουργείου Παιδείας. Πρέπει να ψάξω να τα βρω.
ΒΥΡΩΝ ΠΟΛΥΔΩΡΑΣ: Κι αν μου πείτε συγκεκριμένα στοιχεία, εγώ σας λέω ότι και πάλι ότι η καταστάση είναι δεινή και γίνονται πολίτες δεύτερης κατηγορίας.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Λάβετε υπόψη σας ότι δεν γνώριζαν ελληνικά.
ΒΥΡΩΝ ΠΟΛΥΔΩΡΑΣ: Το λαμβάνω υπόψη μου, αλλά ξέρετε ποια είναι η αναλογία φέτος για τις θέσεις εισαγομένων προς αποφοιτώντες; Είναι ένα προς ένα. Σήμερα άκουσα την ανακοίνωση του Υπουργείου Παιδείας. Είναι ένα προς ένα. Καταλαβαίνετε ότι μ' αυτόν τον ισχνό αριθμό τώρα κι αφού δεν έχουμε τους συνολικώς αποφοιτήσαντες από τη Θράκη για να τους συσχετίσουμε με τους εισαγόμενους από τη Θράκη, εγώ σας λέω ότι αποτύχατε και στο εκπαιδευτικό. Το λαμβάνω υπόψη μου ότι δεν ήξεραν ελληνικά, αλλά σας είπε ο κ. Παπαδόπουλος ότι τα σεμινάρια γίνονταν περίπου εικονικά. 
Ελάτε να συνεργαστούμε. Στεγαστικό, ασφαλιστικό, υγειονομικό,
εργασιακό, εκπαιδευτικό. Είστε πολύ πίσω και μας εκνευρίζει η αυταρέσκειά σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τελειώνετε, σας παρακαλώ.
ΒΥΡΩΝ ΠΟΛΥΔΩΡΑΣ: Αυτή είναι η κατάληξη της δικής μας επερώτησης, η οποία ζητούμε να έχει μόνο μια ερμηνεία, ότι ασκούμε πράγματι πίεση προς την Κυβέρνηση για να αντιμετωπίσει ουσιαστικά, πραγματικά τα προβλήματα των αδελφών μας Ποντίων.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Καϊσερλής έχει το λόγο.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα πολύ σύντομα, κύριε Πολύδωρα, με όλο το σεβασμό, να σας επαναλάβω το εξής: Ρωτάτε για τα στεγαστικά δάνεια και την πρόοδό τους. Ρωτάτε για τις υπόλοιπες παροχές και γιατί δεν τις παρέχει η Κυβέρνηση του ΠΑΣΟΚ.
Και εγώ διερωτώμαι, αυτά για τα οποία εσείς διερωτάσθε, τα έχετε
ψηφίσει; Είπατε όχι. 'Οταν τα κατέθεσε στη Βουλή η Κυβέρνηση το 2000, είπατε όχι σ'αυτά. Και σήμερα έρχεστε μια Κυβέρνηση, η οποία ασχολήθηκε
με το θέμα, η οποία ψήφισε, κατέθεσε νόμους και ξεκίνησε τη διαδικασία της υλοποίησής τους, να την κρίνετε, γιατί δεν τα προχωράει όσο γίνεται καλύτερα. Θα έπρεπε τουλάχιστον να τα είχατε ψηφίσει.
ΒΥΡΩΝ ΠΟΛΥΔΩΡΑΣ: Επειδή τα φέρατε την προεκλογική περίοδο. Δεν
αρνούμαστε την πολιτική.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Και την τελευταία μέρα των εκλογών έπρεπε να τα είχατε ψηφίσει.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρία Πρόεδρε, κλείνοντας,
θα αναφερθώ μόνο στον πυρήνα της επερώτησης και σ' αυτά που είπε ο κ. Πολύδωρας που αφορούν την εκπαίδευση. Πράγματι, δεν μπορεί κανείς να
είναι ικανοποιημένος όταν οι συμμετοχές των παιδιών των παλιννοστούντων
στα ΑΕΙ είναι ακόμη χαμηλές, αλλά δεν πρέπει και κανείς να βρίσκει αντιπολιτευτικό επιχείρημα, από μια αντικειμενική και δύσκολη
πραγματικότητα.
Το ερώτημα εν προκειμένω, κύριοι συνάδελφοι, είναι αν υπάρχει
πολιτική, αν η Κυβέρνηση έχει σχεδιάσει πολιτική και αν βλέπουμε κάποια σημαντικά, θετικά αποτελέσματα, μια πρόοδο, με βάση αυτήντην πολιτική.
Στο σύνολο της ελληνικής επικράτειας,λειτουργούν είκοσι τέσσερα
σχολεία διαπολιτισμικής εκπαίδευσης. Ξεχάστε τα προγράμματα επαγγελματικής επιμόρφωσης και κατάρτισης. Εδώ μιλούμε για μαθητές. Είκοσι τέσσερα σχολεία διαπολιτισμικής εκπαίδευσης, δεκατρία δημοτικά, επτά γυμνάσια και τέσσερα λύκεια. Το 1997 ξεκίνησε ειδικό πρόγραμμα εκπαίδευσης παλιννοστούντων και αλλοδαπών μαθητών μέσω του Υπουργείου Παιδείας. Παρήχθη νέο διδακτικό υλικό για τα γυμνάσια,σε πολλές θεματικές ενότητες, όπως η φυσική και τα μαθηματικά, με παράλληλη διδακτική υποστήριξη στη ρωσική γλώσσα, για να βοηθούνται τα παιδιά. Το πρόγραμμα θα συνεχιστεί και θα ενταχθεί και στην επόμενη εξαετία. Δεν είναι πρόγραμμα, λοιπόν, διακοπτόμενο.
Από τον Ιούλιο του 1997 υλοποιείται πρόγραμμα εκπαίδευσης παλιννοστούντων με αρχικό προϋπολογισμό ένα δισεκατομμύριο και επιπλέον χρηματοδότηση για το 2000-2001, 4.475 εκατομμύρια, η δε απορροφητικότητα είναι στο 100%. Επίσης εδώ και έξι μήνες λειτουργεί το Ινστιτούτο Παιδείας Ομογενών και Διαπολιτισμικής Εκπαίδευσης. Ο κ. Μάρκου, πανεπιστημιακός, είναι ο πρόεδρος και μέσω αυτού του Ινστιτούτου θα καθορίσουμε και θα προωθήσουμε τόσο το πρόγραμμα της παιδείας ομογενών, όσο και το πρόγραμμα των παλιννοστούντων μέσα από σαφή επιστημονικά κριτήρια.
Επίσης στα προγράμματα επαγγελματικής κατάρτισης, προωθούνται και υλοποιούνται προγράμματα που αποτελούν ένα ολοκληρωμένο πλαίσιο δράσεων και επί των οποίων ασφαλώς δεν έχω τη δυνατότητα αυτήντην ώρα να ανακοινώσω τα επιμέρους θεματικά αντικείμενα και τα αποτελέσματα τα οποία όμως τα προσδιόρισα στη συνολική αποτίμηση ότι -τονίζω και πάλι- το 54% των πληθυσμών των Ελλήνων ομογενών,έχει αρχηγό της οικογενείας που έχει ενταχθεί στην αγορά εργασίας. Το 44% -και αυτό δεν μας ικανοποιεί ασφαλώς- είναι έξω από την αγορά εργασίας. Και τονίζω και πάλι,ότι τα θέματα της απασχόλησης, των κινήτρων προς αυτήντην κατεύθυνση, άλλων ευέλικτων πολιτικών, όπως και με μεγαλύτερη αιχμή και προσπάθεια και η ολοκλήρωση των πολιτικών στο θέμα της εκπαίδευσης, της παιδείας, της επιμόρφωσης, της επανακατάρτισης, μαζί με τα άλλα προγράμματα που ανακοινώσαμε και τα οποία υλοποιούνται, αποτελούν ασφαλώς τον πυρήνα της πολιτικής που ασκεί η Κυβέρνηση, αλλά και της προσοχής που πρέπει να επιδεικνύει και το Κοινοβούλιο. Γιατί ασφαλώς έχουμε τεράστια ευθύνη να μην απαγγέλλουμε ούτε αριθμούς ούτε αυτοϊκανοποιήσεις.
Εγώ τονίζω την ικανοποίησή μου, γιατί επιτέλους υπάρχει ολοκληρωμένος σχεδιασμός, υπάρχει συνολική πολιτική, όπου -με δυσκολίες ασφαλώς- σε ένα πεδίο σχεδόν αποκλεισμένων κοινωνικά Ελληνοποντίων, θα πρέπει με ιδιαίτερη επιτυχία και αποδοτικότητα το ελληνικό κράτος, να αποδείξει την ευαισθησία του και το Κοινοβούλιο να βρει τη δική του πολιτική ευφυία και να προτείνει διορθωτικά μέτρα, παρεμβάσεις, που θα έχουν ως κύριο στοιχείο τη συναίνεση και τη συμπαράσταση όλων των κομμάτων του Κοινοβουλίου στο πρόβλημα των νεοπροσφύγων ομογενών. Ευχαριστώ. 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Κύριε Πολύδωρα, θέλετε να
προσθέσετε κάτι;
ΒΥΡΩΝ ΠΟΛΥΔΩΡΑΣ: Μια λέξη μόνο. Η σειρά των γεγονότων όσον αφορά τη
στάση της Νέας Δημοκρατίας στον ν. 2790 είναι δεδομένη και αποδεικνυομένη με ντοκουμέντα. Στη Διακομματική -το συνομολόγησε και ο κ. Νιώτης- εμείς προτείναμε τον κορμό όλων των θέσεων και συγκλίναμε. 'Οταν έφερε το νόμο, εμείς επιφυλαχθήκαμε σε ένα άρθρο, ζητήσαμε την αναδιατύπωση και για τα μέτρα και τις πρόνοιες που ελαμβάνοντο στο νόμο εφάνη ουσιαστικά ότι εμείς δεν είχαμε αντιρρήσεις. Είχαμε αντιρρήσεις για τον ορισμό, είχαμε αντιρρήσεις για την αφετηρία του άρθρου, όχι φυσικά για τις πρόνοιες και αυτό που θεσμικά κατοχυρώθηκε για το πώς θα αντιμετωπίσουμε τα προβλήματα των αδελφών μας Ποντίων. Επεβαρύνθη δε το κλίμα και εκ του γεγονότος ότι έφεραν το νόμο στην προεκλογική περίοδο. Ηθικώς ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η προεκλογική περίοδος ήρθε στο νόμο.
ΒΥΡΩΝ ΠΟΛΥΔΩΡΑΣ: Ηθικώς υποχρεούμεθα αυτόν το νόμο να τον δούμε εκ του χρόνου που έρχεται με την υποψία τη δικαιολογημένη. Και όταν εσείς λέτε ότι ο κ. Φλωρίδης έβγαλε τα φέϊγ βολάν και διαφήμιζε το νόμο, σας λέω και εγώ ότι αυτό απαγορεύεται και κατά τον εκλογικό νόμο. Ο εκλογικός νόμος έχει διάταξη που απαγορεύει και την περιγραφή των συννόμων παροχών ακόμη, καθώς ξέρετε εσείς, κυρία Πρόεδρε, ως καθηγήτρια πανεπιστημίου ... 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τότε, να μη λέμε τίποτε στην
προεκλογική περίοδο. Δεν συμφωνώ.
ΒΥΡΩΝ ΠΟΛΥΔΩΡΑΣ: 'Οχι, θα πεις εκείνα τα οποία δεν αγγίζουν το
πολιτικώς ανήθικο και το πολιτικώς παράνομο.
ΠΑΡΘΕΝΑ ΦΟΥΝΤΟΥΚΙΔΟΥ: Αφού ήταν σωστός ο νόμος γιατί τον αλλάζετε,
κύριε Υπουργέ, με τροπολογίες;
ΒΥΡΩΝ ΠΟΛΥΔΩΡΑΣ: Και έμεινε το ερώτημα. Τα δεδομένα για ανεπικύρωτα έγγραφα και για τα προβλήματα των εγκύρων εγγράφων τα ξέρατε, όταν φέρατε το νόμο. Γιατί δεν το περιλάβατε, ώστε να φτιάξουμε μία διάταξη έτσι όπως λέει η κ. Φουντουκίδου βάσει της ανωτέρας βίας και με την εξατομίκευση της περιπτώσεως και με την εγκυρότητα;
Δεν θέλουμε να περάσουμε Ταταρέγκοφ. Εσείς θέλετε, είσαστε γαλαντόμοι. Εδώ είναι η κόντρα μας. Αυτή είναι η θέση μας.
Λοιπόν, μη μου ξαναπείτε, κύριε Καϊσερλή, ότι δεν νομιμοποιείται να
μιλάει η Νέα Δημοκρατία ...
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ χαίρομαι γι' αυτά που άκουσα.
ΒΥΡΩΝ ΠΟΛΥΔΩΡΑΣ: ... επειδή δεν ψήφισε το νόμο. Σας λέω τη σειρά των γεγονότων. Ευχαριστώ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρία Πρόεδρε, επειδή έγινε αναφορά του ονόματος του κ. Φλωρίδη, θα ήθελα να πω κάτι.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εγινε αναφορά του ονόματος του κ. Φλωρίδη στο κλείσιμο της συνεδριάσεως και θεωρώ ότι ...
ΠΑΡΘΕΝΑ ΦΟΥΝΤΟΥΚΙΔΟΥ: Γιατί θίγεστε εσείς;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι, δεν θίγομαι, ούτε ο
κ. Φλωρίδης θίγεται.
Οφείλω να δώσω όμως μία απάντηση στον κ. Πολύδωρα ότι ο κ. Φλωρίδης
αλλά και κάθε πολιτικός, ο οποίος προεκλογικώς αναφέρεται στα πεπραγμένα της Κυβερνήσεως ή του κόμματός του, δρα εντός των πλαισίων του Συντάγματος, εντός της ηθικής και της δεοντολογίας και των νόμων. Αυτό δεν το συζητώ.
Τη Νέα Δημοκρατία την ενόχλησε γιατί εδώ είπατε για τα περιοδικά κλπ. Μα, είναι δυνατόν μία κυβέρνηση ή ένας οργανισμός που υλοποιεί ένα νόμο να μην ανακοινώσει το τι προβλέπει ο νόμος; Και αυτά να τα θέσουμε στη σφαίρα ...
ΠΑΡΘΕΝΑ ΦΟΥΝΤΟΥΚΙΔΟΥ: Θέλουμε διαρκή ενημέρωση, όπως κάνατε προεκλογικά.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Διαρκής ενημέρωση. Κοιτάξτε, είναι η τέταρτη έκδοση του περιοδικού. Θέλετε να το καταθέσω στα Πρακτικά; Θα το καταθέτω.
(Στο σημείο αυτό, ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά τα προαναφερθέντα περιοδικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΑΡΘΕΝΑ ΦΟΥΝΤΟΥΚΙΔΟΥ: Το είδαμε το τελευταίο. 'Εχει ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν είναι προεκλογικό το
περιοδικό. Εκδίδεται ανά τετράμηνο και βγαίνει και το τέταρτο ...
ΠΑΡΘΕΝΑ ΦΟΥΝΤΟΥΚΙΔΟΥ: Μη μας υποτιμάτε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μα, δεν είναι δυνατόν ... 
ΒΥΡΩΝ ΠΟΛΥΔΩΡΑΣ: Κύριε Υπουργέ, ο Ράλλης με τον Κανελλόπουλο ... 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κύριε Πολύδωρα. 
ΒΥΡΩΝ ΠΟΛΥΔΩΡΑΣ: ... ήντλησαν χρήματα για τις ορεινές και
προβληματικές περιοχές το 1980-1981 και κατηγγέλθη εδώ από το ΠΑ.ΣΟ.Κ. ότι αυτή η πολιτική μοίραζε βιβλιάρια προικοδοτήσεως. 'Ισως να είχαν δίκιο οι ενιστάμενοι. Σας το λέω ευθέως.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Πολύδωρα, είστε εκτός
Κανονισμού.
Ολοκληρώστε, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κυρία Πρόεδρε, δεν είναι 
τόσο κομψό να μας χαρίζετε την κριτική που ασκήσαμε το 1981 για να βγείτε εσείς τώρα πάνω σε αυτή τη μη θεμιτή κριτική...
ΒΥΡΩΝ ΠΟΛΥΔΩΡΑΣ: 'Ετσι είναι. Δεν μπορεί να είστε και εδώ και εκεί. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εχετε τόσα κοινοβουλευτικά
χαρίσματα, κύριε Πολύδωρα, που δεν νομίζω ότι θα πρέπει να τελειώσει αυτή η συνεδρίαση εδώ αναφέροντας είτε τον κ. Φλωρίδη, ο οποίος έκανε πολύ καλά τη δουλειά του, όπως την κάνει και καθένας συνάδελφος από τη Νέα Δημοκρατία, όταν λέει τι προτείνει η Νέα Δημοκρατία ή τι προτείνει η Κυβέρνησή του όταν το κόμμα είναι στην Κυβέρνηση.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμόν 34/29.11.2000 επερωτήσεως των Βουλευτών της Νέας Δημοκρατίας κυρίων Παρθένας Φουντουκίδου, Παναγιώτη Ψωμιάδη, Ευγένιου Χαϊτίδη, Αθανάσιου Κατσιγιάννη, Μιχαήλ Παπαδόπουλου, Ευριπίδη Στυλιανίδη, Θεοφάνη Δημοσχάκη, Λεωνίδα Λυμπερακίδη, Κωνσταντίνου Κιλτίδη, Μιχαήλ Χαλκίδη, Ηλία Φωτιάδη, Θεόδωρου Σκρέκα, Σωτήριου Χατζηγάκη, Σταύρου Παπαδόπουλου, Νικόλαου Κατσαρού, Νικόλαου Κορτσάρη, Βύρωνα Πολύδωρα, Πάνου Παναγιωτόπουλου, Γεώργιου Βλάχου, Αναστάσιου Σπηλιόπουλου, Γεώργιου Τρυφωνίδη, Ευάγγελου Πολύζου, Μαρίας Κόλλια-Τσαρούχα, Γεώργιου Καλαντζή, Θεόδωρου Κατσίκη, Μαριέττας Γιαννάκου, Ντόρας Μπακογιάννη και Νικόλαου Γκελεστάθη προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, Εργασίας και Κοινωνικών Ασφαλίσεων, Υγείας και Πρόνοιας, σχετικά με την επίλυση των προβλημάτων που αντιμετωπίζουν οι παλιννοστούντες.
Κύριοι συνάδελφοι, έχουν διανεμηθεί τα Πρακτικά της Πέμπτης 15 Μαρτίου 2001, Τετάρτης 21 Μαρτίου 2001 πρωινής, Τετάρτης 21 Μαρτίου 2001 απογευματινής και Πέμπτης 22 Μαρτίου 2001 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς τα Πρακτικά της Πέμπτης 15 Μαρτίου 2001, Τετάρτης 21 Μαρτίου 2001 πρωινής, Τετάρτης 21 Μαρτίου 2001 απογευματινής και Πέμπτης 22 Μαρτίου 2001, επικυρώθηκαν. 
Κύριοι σύνάδελφοι, δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.29' λύεται η συνεδρίαση για
αύριο ημέρα Τρίτη, 3 Απριλίου 2001 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



