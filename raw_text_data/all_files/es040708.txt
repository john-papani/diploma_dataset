      ΣΥΝΕΔΡΙΑΣΗ Ζ΄
      Πέμπτη 8 Ιουλίου 2004 (πρωί)
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Κ. Καραμπίνα, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Συζήτηση επικαίρων ερωτήσεων.
α) Προς τον Υπουργό Πολιτισμού
i) σχετικά με τα οικονομικά προβλήματα που αντιμετωπίζουν τα ερασιτεχνικά ποδοσφαιρικά σωματεία κλπ., σελ.
ιι) σχετικά με τις απολύσεις συμβασιούχων υπαλλήλων στο Υπουργείο κλπ., σελ.
β) Προς τον Υπουργό Ανάπτυξης, σχετικά με τη λήψη μέτρων κατά της ακρίβειας στην αγορά κ.λπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1) Συζήτηση των άρθρων του σχεδίου νόμου του Υπουργείου Πολιτισμού «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις», σελ.
2) Αίτηση ονομαστικής ψηφοφορίας επί του σχεδίου νόμου του Υπουργείου Πολιτισμού, σελ.
3)Κατάθεση σχεδίου νόμου οι Υπουργοί Δικαιοσύνης και Οικονομίας και Οικονομικών, κατέθεσαν σχέδιο νόμου «Τροποποίηση διατάξεων του Κώδικα Οργανισμού των Δικαστηρίων και κατάστασης Δικαστικών Λειτουργών (κ.ν. 1756/1988) και άλλες διατάξεις», σελ.
ΟΜΙΛΗΤΕΣ
Επί των Επικαίρων Ερωτήσεων
ΔΑΜΑΝΑΚΗ Μ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΡΦΑΝΟΣ Γ., σελ.
ΠΑΠΑΘΑΝΑΣΙΟΥ Ι., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΚΥΛΛΑΚΟΣ Α., σελ.
β) Επί του σχεδίου νόμου του Υπουργείου Πολιτισμού
ΓΚΑΤΖΗΣ Ν., σελ.
ΔΑΜΑΝΑΚΗ Μ., σελ.
ΚΑΪΣΕΡΛΗΣ Κ., σελ.
ΜΑΓΚΡΙΩΤΗΣ Ι., σελ.
ΜΑΝΟΥΣΟΥ –ΜΠΙΝΟΠΟΥΛΟΥ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΓΚΑΛΟΣ Θ., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΕΤΣΑΛΝΙΚΟΣ Φ., σελ.
ΠΟΛΥΔΩΡΑΣ Β., σελ.
ΡΑΠΤΗ Σ., σελ.
ΣΑΛΜΑΣ Μ., σελ.
ΣΠΗΛΙΟΠΟΥΛΟΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  Ζ΄
Πέμπτη 8 Ιουλίου 2004
      Αθήνα, σήμερα στις 8 Ιουλίου 2004, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
	Παρακαλείται ο κύριος Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα  από την κ. Ασημίνα Ξηροτύρη-Αικατερινάρη,  Βουλευτή Α΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Έλληνες Φοιτητές Ιατρικής στην πόλη ΝΙΣ της Σερβίας ζητούν τροποποίηση διατάξεων της στρατολογικής νομοθεσίας για τους φοιτητές εξαετούς φοίτησης στη Σερβία.
     2) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία Κάτοικοι των Χωριών Βρακάδων – Κουνιάδων και Προεσπέρας Ικαρίας ζητούν την υλοποίηση των ήδη προγραμματισμένων οδικών έργων στην Ικαρία.
     3) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Γονέων – Κηδεμόνων των Νοσηλευόμενων Παιδιών στο Θ.Χ.Π.Π.Α. – Σκαραμαγκά «ΟΙ ΟΡΙΖΟΝΤΕΣ» ζητεί την κάλυψη των οργανικών θέσεων του Θεραπευτηρίου και τη στενή παρακολούθηση των αρμοδίων οργάνων για την εφαρμογή του κανονισμού λειτουργίας.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις αναίτιες βλάβες του κεντρικού ασανσέρ του νοσοκομείου «Αγ. Ανδρέας».
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη χρηματοδότησης του προγράμματος σχολικής στέγης στην Αχαΐα.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα της διαχείρισης των στερεών αποβλήτων της Πάτρας.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη χρηματοδότηση του έργου της ανάπλασης της οδού Γούναρη στην Πάτρα.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στον έλεγχο της στατικότητας του κτιρίου του Νοσοκομείου «Αγ. Ανδρέας» Πάτρας.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Επιμελητήριο Αχαΐας ζητεί την παράταση της άδειας λειτουργίας των Βιοτεχνικών Επιχειρήσεων  χαμηλής όχλησης του Νομού Αχαΐας.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η κυρία Σταυρούλα Γεωργίου, εκπαιδευτικός, ζητεί το μόνιμο διορισμό της.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα των αδέσποτων ζώων στην Πάτρα.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα πρόσβασης των ατόμων με ειδικές ανάγκες σε δημόσιους χώρους στην Πάτρα.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σωματείο «Η ΠΡΟΣΤΑΣΙΑ ΤΟΥ ΠΟΛΙΤΗ» ζητεί την επίλυση ζητήματος που αφορά στη νομιμότητα οικοδομικής άδειας.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εικόνα που παρουσιάζουν κεντρικά σημεία της πόλης της Πάτρας ως Ολυμπιακή Πόλη.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην παρασημοφόρηση αλλοδαπών.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Επιχειρηματίες της περιοχής «Παναγίτσας» της Παραλίας Πατρών διαμαρτύρονται για την καθυστέρηση του έργου διανοίξεως του  κόμβου Παναγίτσας.
     17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου διαμαρτύρεται για το περιεχόμενο και την παρουσίαση τουριστικού εντύπου.
     18) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία οι Εργαζόμενοι της Ένωσης Αγροτικών Συνεταιρισμών Πωγωνίου ζητούν την αποδοχή προτάσεών τους για την επίλυση οικονομικών προβλημάτων που αντιμετωπίζουν.
     19) Ο Βουλευτής Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Εταιρεία Ελλήνων Θεατρικών Συγγραφέων ζητεί τη διάσωση του θεάτρου «ΜΕΤΡΟΠΟΛΙΤΑΝ» από επικείμενη κατεδάφιση και το χαρακτηρισμό του ως διατηρητέου.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην υπόθεση της δίωξης των μελών του Δ.Σ. και του προέδρου του νοσοκομείου «Ερρίκος Ντυνάν».
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αντιπρόσωπο του Καλατράβα στην Ελλάδα.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα αίτια ατυχήματος στην Πολεμική Αεροπορία.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη μείωσης της τιμής των διοδίων της Αττικής οδού.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επιχορήγηση της Οργανωτικής Επιτροπής Ολυμπιακών Αγώνων.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατάσταση που βρίσκονται οι οικίες του Κώστα Τσικλητήρα, ολυμπιονίκη, και του εθνικού μας ποιητή Κωστή Παλαμά.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατάσταση που βρίσκεται το Αρχαιολογικό Μουσείο Αθήνας.
     27) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία το Κέντρο Εκπαίδευσης για την Πρόληψη της Χρήσης Ναρκωτικών και την Προαγωγή της Υγείας ζητεί την ανανέωση της σύμβασής του για τη συνέχιση του έργου του.
     28) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί χρηματοδότηση για τη σύνταξη μελετών στα πλαίσια ωρίμανσης έργων από το Δ΄ Κοινοτικό Πλαίσιο Στήριξης.
     29) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία Ομάδα Καπνοπαραγωγών Νομού Ιωαννίνων ζητεί την απόσυρση της καλλιέργειας καπνών ποικιλίας Σ79, από το Νομό Ιωαννίνων.
     30) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου ζητεί την επίλυση προβλημάτων που δημιουργούνται στην περιοχή από τις αρκούδες.
     31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Αγροτικών Συνεταιρισμών Νάξου διαμαρτύρεται για περιορισμούς και εξαιρέσεις της νήσου Νάξου και των νησιών του Αιγαίου από την απόφαση κατανομής εθνικού αποθέματος αγελαδινού γάλακτος κ.α.
     32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ίου ζητεί να συμπεριληφθεί και η Ίος στα δρομολόγια συμβατικών πλοίων.
     33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη συνέχιση της λειτουργίας του καταστήματος των ΕΛΤΑ στη νήσο Ανάφη.
     34) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί να μην επιτραπεί η αύξηση της τιμής των ακτοπλοϊκών εισιτηρίων.
     35) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί η αρμοδιότητα της έγκρισης του ωραρίου των καταστημάτων να περιέλθει στα δημοτικά και κοινοτικά συμβούλια.
     36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Εξωμβούργου Τήνου ζητεί να κατασκευασθεί χώρος υγειονομικής ταφής απορριμμάτων στην περιοχή του.
     37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη στελέχωση του Ταχυδρομικού Γραφείου Φολεγάνδρου.
     38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση στελέχωση και λειτουργία της Τοπικής Υπηρεσίας ΟΑΕΔ Σαντορίνης.
     39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Αγροτικών Συνεταιρισμών Νήσων Κυκλάδων και Αργοσαρωνικού διαμαρτύρεται για την καθυστέρηση των εγγυήσεων επί της προβλεπόμενης ενίσχυσης για τα αγροτικά προϊόντα των μικρών νησιών του Αιγαίου Πελάγους.
     40) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Ζαγοράς Μαγνησίας ζητεί να του χορηγηθεί όχημα για τις ανάγκες του προγράμματος «Βοήθεια στο σπίτι».
     41)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κ. Ιωάννης Ξυνόπουλος και Παρίσης Κουτσογεώργης, καταγγέλλουν την κακή λειτουργία των αναπτυξιακών εταιρειών των ΟΤΑ του Νομού Μαγνησίας.
     42)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Ζαγοράς Μαγνησίας ζητεί την κατασκευή έργων για την εύρυθμη λειτουργία της Δημόσιας Βιβλιοθήκης Ζαγοράς.
     43) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εργαζομένων Αχιλλοπουλείου Νοσοκομείου Βόλου Μαγνησίας ζητεί την άμεση τροποποίηση του οργανισμού λειτουργίας του Νοσοκομείου.
     44) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Επιμελητήριο Μαγνησίας καταγγέλλει την κακή κατάσταση λειτουργίας της ΔΕΗ στο Νομό Μαγνησίας.
     45) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Επιμελητήριο Μαγνησίας ζητεί το Πανθεσσαλικό Εκθεσιακό Κέντρο να λειτουργήσει στην πόλη του Βόλου.
     46) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Επιμελητήριο Μαγνησίας ζητεί να επιτρέπονται για όλη τη θερινή περίοδο η είσοδος και έξοδος τουριστών από χώρες εκτός της συνθήκης Σένγκεν στο πολιτικό αεροδρόμιο της Νέας Αγχιάλου Μαγνησίας.
     47) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Περάματος Πειραιά ζητεί να μην επιτραπεί η επέκταση του ΒΙΠΑ στη λεωφόρο Σχιστού.
     48) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί χρηματοδότηση για την προμήθεια κοντέινερ αφαλάτωσης νερού.
     49) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Ερμούπολης ζητεί την επίλυση εργασιακού προβλήματος των εργαζομένων στα κτηματολογικά γραφεία Ερμούπολης, Ποσειδωνίας και Άνω Σύρου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 532/6-5-04 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 7017/4/4273/26-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Θ. Τζακρή, σε ό,τι μας αφορά, σας γνωρίζουμε ότι τα θέματα χορήγησης θεωρήσεων-αδειών παραμονής σε αλλοδαπούς που επιθυμούν να εισέλθουν στη χώρα μας, προκειμένου να εργασθούν ως εποχικοί εργάτες γης, δεν εμπίπτουν στην αρμοδιότητα του Υπουργείου μας, ενώ πρέπει να επισημάνουμε ότι, μετά την εφαρμογή του ν. 2910/2001, η αρμοδιότητα των αστυνομικών Υπηρεσιών, όσον αφορά την είσοδο και παραμονή των εν λόγω αλλοδαπών, έγκειται μόνο στη διατύπωση γνώμης στις αρμόδιες Αρχές για την ύπαρξη λόγων δημόσιας τάξης και ασφάλειας σε βάρος τους.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     2. Στην με αριθμό 552/6-5-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 7017/4/4274/26-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ε. Σχοιναράκη-Ηλιάκη, σας γνωρίζουμε ότι το στεγαστικό πρόβλημα των Υπηρεσιών της Ελληνικής Αστυνομίας απασχολεί σοβαρά το Υπουργείο μας και επιδιώκεται η σταδιακή επίλυση με τη στέγασή τους σε κατάλληλα κτίρια, που θα διαθέτουν σύγχρονους άνετους και υγιεινούς χώρους εργασίας και διαμονής του προσωπικού και των προσερχομένων σε αυτές πολιτών.
     Στο πλαίσιο αυτό, από το Υπουργείο μας προγραμματίζεται η ανέγερση κτιρίου, όπου θα στεγασθούν το επιτελείο και οι Υπηρεσίες της έδρας της Αστυνομικής Διεύθυνσης Ηρακλείου και για το σκοπό αυτό η αρμόδια Διεύθυνση του Αρχηγείου της Ελληνικής Αστυνομίας συνεργάζεται στενά με την Κτηματική Εταιρεία του Δημοσίου. Ήδη, διεξήχθη ο διαγωνισμός για την ανάδειξη αναδόχου που θα εκτελέσει το έργο με την υποβολή 8 προσφορών και έχει ολοκληρωθεί η αξιολόγηση των τεχνικών προσφορών, ενώ εκκρεμεί η σύγκληση νέου Διοικητικού Συμβουλίου της Κτηματικής Εταιρείας του Δημοσίου, προκειμένου να πραγματοποιηθεί η αποδοχή του αποτελέσματος, ώστε με το άνοιγμα των οικονομικών προσφορών να αναδειχθεί ο μειοδότης.
     Πάντως, με την ολοκλήρωση των προαναφερόμενων διαδικασιών, εκτιμάται ότι κατά το δεύτερο εξάμηνο του τρέχοντος έτους θα αναδειχθεί ο ανάδοχος και θα ξεκινήσουν οι εργασίες ανέγερσης του αστυνομικού μεγάρου Ηρακλείου.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     3. Στην με αριθμό 516/5-5-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντωνίου Σκυλλάκου δόθηκε με το υπ’ αριθμ. 7017/4/4272/26-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κύριοι Τ. Τσιόγκας, Ν. Γκατζής και Α. Σκυλλάκος, σε ό,τι μας αφορά, σας γνωρίζουμε ότι οι αρμόδιες Υπηρεσίες μας (Τμήμα Τροχαίας Λάρισας και Αστυνομικό Τμήμα Τυρνάβου), στα πλαίσια των αρμοδιοτήτων τους, έχουν γνωστοποιήσει εγγράφως στη Διεύθυνση Τεχνικών Υπηρεσιών της Νομαρχιακής Αυτοδιοίκησης Λάρισας και στο Δήμο Γιάvνουλης τις απόψεις-προτάσεις τους για την αντιμετώπιση των κυκλοφοριακών προβλημάτων έμπροσθεν του εργοστασίου της ΕΛΒΑΚ, που βρίσκεται στην οδό Γιάvνουλης-Φαλάνης και την ασφαλή είσοδο και έξοδο πεζών και οχημάτων από αυτό.
     Στις προτάσεις αυτές, εκτός των άλλων, συμπεριλαμβάνονται η διαπλάτυνση της στροφής πριν το εργοστάσιο και του ερείσματος της οδού κατά μήκος αυτού, ο ηλεκτροφωτισμός του σημείου και η τοποθέτηση φωτεινών σηματοδοτών, εφόσον αυτό είναι δυνατό.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     4. Στην με αριθμό 508/5-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7017/4/4271/26-5-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Παπαγεωργίου, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
     Όμως η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Με την ολοκλήρωση του σχεδιασμού αυτού συναρτάται και η ανακατανομή της οργανικής δύναμης των αστυνομικών Υπηρεσιών.
     Στα πλαίσια αυτά θα αντιμετωπισθεί και το θέμα της προαγωγής του Αστυνομικού Σταθμού Ψαχνών σε Αστυνομικό Τμήμα, ενώ πρέπει να επισημάνουμε ότι η Υπηρεσίά αυτή σήμερα έχει στελεχωθεί με δύναμη που υπολείπεται τη οργανικής της μόνο κατά ένα άτομο, όταν άλλες Υπηρεσίες, που αντιμετωπίζουν τα ίδια ή και περισσότερα αστυνομικά προβλήματα, εμφανίζουν σημαντικότερα ελλείμματα.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     5. Στην με αριθμό 404/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 434/27-5-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της ερώτησης, σας γνωρίζουμε ότι στόχος της νέας πολιτικής ηγεσίας του Υπουργείου Τουρισμού είναι η Τουριστική προβολή να στοχεύει σε διευρυμένες και καινοτόμες ιδέες επικοινωνιακού σχεδιασμού σε συνδυασμό με διερεύνηση αγοράς, ξεχωριστή για κάθε μια χώρα, οι οποίες θα διαφοροποιήσουν το τουριστικό προϊόν και θα το προβάλλουν τόσο στις διεθνείς αγορές, όσο και στο εσωτερικό, ως ένα νέο αναγνωρίσιμο και ανταγωνίσιμο προϊόν το οποίο θα συνδέει τον Τουρισμό και τον Πολιτισμό και θα έχει ως αφετηρία τους Ολυμπιακούς Αγώνες.
     Για το σκοπό αυτό το ποσό για την επόμενη Τουριστική περίοδο θα τριπλασιασθεί αρχικά σε σχέση με την προηγούμενη χρονιά.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     6. Στην με αριθμό 427/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 432/26-5-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της ερώτησης σας, σημειώνουμε ότι η διαμόρφωση των τιμών μεταξύ των μεγάλων Tour Operators του εξωτερικού και των μικρών ή και μεγάλων ξενοδοχειακών επιχειρήσεων διαμορφώνεται μεν εντός συγκεκριμένου νομοθετικού πλαισίου αλλά πάντοτε σύμφωνα με τους κανόνες της αγοράς σε ελεύθερο οικονομικό περιβάλλον.
     Ως προς την ύπαρξη «επεξεργασμένης πρότασης» για την παροχή οικονομικών κινήτρων και προστασία των μικρών τουριστικών επιχειρήσεων σύντομα το Υπουργείο Τουρισμού μετά την κατάθεση του νομοσχεδίου για την Οργάνωση και λειτουργία του, θα είναι σε θέση να ανακοινώσει τις προτάσεις του για την υποστήριξη των ΜΜΕ.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     7. Στην με αριθμό 465/4-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 92/28-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 465/04-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Β. Οικονόμου που κατατέθηκε στη Βουλή των Ελλήνων, σας γνωρίζουμε ότι από τις διατάξεις του άρθρου εικοστού πρώτου του ν. 2932/2001 (Α 145) με τις οποίες συστήνεται ο Οργανισμός Λιμένος Ελευσίνας ΑΕ (Ο.Λ.Ε. Α.Ε.) σε συνδυασμό με το άρθρο 2 του ν.δ. 377/1974 (Α 99) στο οποίο ορίζεται η λιμενική περιοχή δικαιοδοσίας του πρώην Λιμενικού Ταμείου Ελευσίνας (και νυν Ο.Λ.Ε. Α.Ε.), προκύπτει ότι αυτή εκτείνεται δυτικά μέχρι και το 61 ο χλμ. της παλαιάς Εθνικής οδού Αθηνών-Κορίνθου, το οποίο αποτελεί και όριο του Ν. Αττικής. Ως εκ τούτου, η παράκτια περιοχή των Δήμων Ν. Περάμου και Μεγάρων συμπεριλαμβάνεται στα όρια δικαιοδοσίας του ανωτέρω Οργανισμού.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 445/4-5-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. Α.Π. Δ5/ΗΛ/Α/Φ6/26/8498/27-5-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθ. 445/04-05-04 ερώτησης που κατατέθηκε στη Βουλή από τον ως άνω Βουλευτή, σας γνωρίζουμε τα εξής:
     1. Τα μέτρα που εφαρμόζονται για την αντιμετώπιση προβλημάτων συχνών διακοπών της παροχής ηλεκτρικού ρεύματος στις περιοχές της χώρας γενικότερα και στις περιοχές της Λακωνίας ειδικότερα αποτελούν η κατασκευή νέων γραμμών μεταφοράς, η ενίσχυση των υπαρχουσών γραμμών μεταφοράς και η βελτίωση υπάρχοντος εξοπλισμού.
     2. Ήδη για τους σκοπούς αυτούς έχει προγραμματιστεί η ενίσχυση του Συστήματος Μεταφοράς με την κατασκευή της νέας γραμμής μεταφοράς Μολάων - Άστρους, βάσει και της εγκεκριμένης Μελέτης Ανάπτυξης Συστήματος Μεταφοράς για την πενταετία 2001 - 2005 και η ΔΕΗ Α. Ε. έχει δρομολογήσει την εκπόνηση του Κώδικα Διαχείρισης Δικτύου Διανομής, με βάση και την νέα Οδηγία 54/2003/ΕΚ της Ευρωπαϊκής Ένωσης, όπως αναλύεται διεξοδικότερα και στα επισυναπτόμενα έγγραφα της ΡΑΕ (0-6655), του ΔΕΣΜΗΕ (3669/1705-04) και της ΔΕΗ Α.Ε. (ΓΔΝΣ/1491/26-05-04).
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 405/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4260/26-5-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΚΑΡΧΙΜΑΚΗΣ, σε ό,τι μας αφορά, σας γνωρίζουμε ότι ο έλεγχος και η επιτήρηση των θαλάσσιων συνόρων μας, για την αποτροπή της μέσω αυτών εισόδου λαθρομεταναστευτών, ανήκει στην αρμοδιότητα των Υπηρεσιών του συνερωτώμενου Υπουργείου Εμπορικής Ναυτιλίας, με τις οποίες οι αστυνομικές Υπηρεσίες συνεργάζονται στενά, συνεπικουρώντας το έργο τους.
      Πέραν αυτών σας πληροφορούμε ότι στη νέα πολιτική δημόσιας τάξης που εφαρμόζουμε, συμπεριλαμβάνεται και η ενίσχυση με προσωπικό και μέσα του μηχανισμού της Αστυνομίας για την αποτροπή της λαθρομετανάστευσης μέσω των χερσαίων συνόρων μας, αλλά και για τον έλεγχο και απομάκρυνση των αλλοδαπών που διαμένουν παράνομα στη χώρα μας, με στόχο να περιοριστεί το φαινόμενο και να ενισχυθεί το αίσθημα ασφαλείας των πολιτών.
      Σε ό,τι αφορά τη στελέχωση των αστυνομικών Υπηρεσιών του νομού Λασιθίου, αλλά και της υπόλοιπης χώρας, πρέπει να επισημάνουμε ότι το θέμα αυτό θα αντιμετωπισθεί και στα πλαίσια της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προγραμματίζουμε και με την οποία συναρτάται και η ανακατανομή της οργανικής δύναμης των Υπηρεσιών, ώστε να εξοικονομηθεί προσωπικό, το οποίο θα διατεθεί σε μάχιμες Υπηρεσίες, για την αποτελεσματικότερη αντιμετώπιση των αστυνομικής φύσεως προβλημάτων.
      Πάντως, για την κάλυψη του μικρού ελλείμματος (9 άτομα) που εμφανίζει η Αστυνομική Διεύθυνση Λασιθίου, κατά τις τακτικές μεταθέσεις του τρέχοντος έτους, προκηρύχθηκαν προς κάλυψη 17 θέσεις αστυνομικών κατώτερων βαθμών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      10. Στην με αριθμό 472/4-5-04 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ/Κ.Ε./35/25-5-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 472/04.05.2004 ερώτηση της Βουλευτού κας Ευαγγελίας Σχοιναράκη - Ηλιάκη, σας γνωρίζουμε τα εξής:
      Η προκαλούμενη δαπάνη από την πλήρωση επτακοσίων πενήντα (750) θέσεων προσωπικού με σχέση εργασίας ιδιωτικού δικαίου αορίστου χρόνου, που συστάθηκα στο Υπουργείο Πολιτισμού με την αριθμ. 29991/13.06.03 Κοινή Υπουργική Απόφαση (ΦΕΚ 788/Β'/18.06.03) και σύμφωνα με τις διατάξεις του άρθρου 17 παρ. 4 του Ν. 2947/01, για την υποστήριξη των αναγκών της Ολυμπιακής προετοιμασίας, ανέρχεται στο ποσό των 12,775,348.60€ ετησίως.
      Για την κάλυψη της παραπάνω δαπάνης το Γενικό Λογιστήριο του Κράτους, με το υπ' αριθμ. 2/35801/27.06.03 έγγραφό του μας ενημέρωσε ότι θα αντιμετωπιστεί από τις πιστώσεις του Κρατικού Προϋπολογισμού. Παρ' όλα αυτά, στον προϋπολογισμό του ΥΠ.ΠΟ. οικον. Έτους 2004, δεν έχει εγγραφεί αντίστοιχη πίστωση για τον σκοπό αυτό.
      Η νέα Πολιτική Ηγεσία θα καταβάλει κάθε δυνατή προσπάθεια για την επανεξέταση του θέματος.
      Η Αναπληρωτής Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      11. Στην με αριθμό 266/27-4-04 ερώτηση της Βουλευτού κας Ευαγγελίας Σχοιναράκη- Ηλιάκη δόθηκε με το υπ’ αριθμ. 26069/18-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι η από 26.02.2004 πρόταση της Γ.Γ. Περιφέρειας Κρήτης, όπως και των άλλων Περιφερειών, για προένταξη νέων έργων στο ΕΠΤΑ δεν προωθήθηκαν από την Επιτροπή του άρθρου 13 του Ν. 2539/1997, με εξαίρεση την πρόταση της Γ.Γ. Περιφέρειας Πελoπoννήσoυ, τα έργα της οποίας όμως δεν έχουν ενταχθεί οριστικά από την οικεία Περιφερειακή Επιτροπή Παρακολούθησης.
      Η Κυβέρνηση επανεξετάζει το όλο θέμα και πολύ σύντομα θα ανακοινώσει τις αποφάσεις της για την τύχη του EΠΤΑ, προκειμένου βεβαίως να ενισχύσει με τον καλύτερο τρόπο τους ΟΤΑ, ώστε να ανταποκριθούν στο ρόλο που απαιτεί η νέα διαγραφόμενη πραγματικότητα.
      Ο Υφυπουργός
      Α. ΝΑΚΟΣ»
      12. Στις με αριθμό 303/27-4-04, 389/30-4-04 και 471/4-5-04 ερωτήσεις των Βουλευτών κυρίων Μάνου Φραγκιαδουλάκη, Μανώλη Στρατάκη και Ευαγγελίας Σχοιναράκη -Ηλιάκη δόθηκε με το υπ’ αριθμ. 77/18-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Μ. Φραγκιαδουλάκης, Μ. Στρατάκης, Ε. Σχοιναράκη Ηλιάκη, για τα θέματα της αρμοδιότητάς μας, σας πληροφορούμε ότι το έργο «Φράγμα Πλακιώτισσας» εντάχθηκε σε ΣΑΕΠ (Πρόγραμμα Δημοσίων Επενδύσεων της Περιφέρειας) και επομένως η υλοποίησή του δεν είναι πλέον αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 381/30-4-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΤΚΕ/Φ2/11097/18-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 381/30-4-2004, που κατέθεσε στη Βουλή ο Βουλευτής κ. Μάνος Φραγκιαδουλάκης σχετικά με την εφαρμογή της Κοινοτικής Οδηγίας 99/70/ΕΚ σε αναπληρωτές καθηγητές του Υπουργείου Εθνικής Παιδείας και Θρησκευμάτων, σας ενημερώνουμε τα εξής:
      Για τα θέματα των εκπαιδευτικών γενικά, η αρμοδιότητα ανήκει στο Υπουργείο Εθνικής Παιδείας και Θρησκευμάτων. Στα πλαίσια των αρμοδιοτήτων του αυτών περιλαμβάνονται και οι Αναπληρωτές καθηγητές.
      Το Υπουργείο Εσωτερικών Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Ο Υφυπουργός
      Α. ΑΝΔΡΕΟΥΛΑΚΟΣ»
      14. Στην με αριθμό 441/4-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 19727/ΔΕ3984/18-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Βασίλη Κεγκέρογλου, σχετικά με τις μελέτες και την κατασκευή Νότιου Οδικού ΄Αξονα Κρήτης, σας γνωρίζουμε ότι στο ΠΔΕ του έτους 2003 και συγκεκριμένα στη ΣΑΜΠ 0023 εντάχθηκαν οι εξής μελέτες:
      	Α) Ολοκλήρωση μελέτης Νότιου οδικού άξονα Κρήτης (2003 ΜΠ 00230002) με προϋπολογισμό 290.000,00 Ευρώ.
      	Β) Ολοκλήρωση μελέτης Νότιου οδικού άξονα Κρήτης (2003 ΜΠ 00230000) με προϋπολογισμό 290.000,00 Ευρώ).
      	Γ) Συμπληρωματική μελέτη Νότιου οδικού άξονα Κρήτης (2003 ΜΠ 00230001) με προϋπολογισμό 1.170.000,00 Ευρώ).
      ΄Οπως μας ενημέρωσε η Περιφέρεια Κρήτης οι μελέτες που αφορούν τον Νότιο Οδικό άξονα έχουν τμηματικά ολοκληρωθεί και άλλες συνεχίζονται κανονικά με πρόσφατες αναθέσεις και υπογραφή συμβάσεων, ώστε τα υπολοιπόμενα οδικά τμήματα να καταστούν ώριμα από άποψη μελετών και να ενταχθούν στη συνέχεια σε προγράμματα χρηματοδότησης της κατασκευής τους.
      Ο Υφυπουργός
      ΧΡΗΣΤΟΣ ΦΩΛΙΑΣ»
      15. Στην με αριθμό 418/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 19513/ΔΕ 3986/18-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση του βουλευτή κ. Μιχ. Καρχιμάκη η οποία αναφέρεται στην μελέτη με θέμα βασικά έργα αποχέτευσης και εγκατάστασης καθαρισμού λυμάτων του Δήμου Μακρύ Γιαλού, σας γνωρίζουμε ότι επειδή οι διαθέσιμοι πόροι του Κρατικού Προϋπολογισμού είναι ανεπαρκείς και το Πρόγραμμα Δημοσίων Επενδύσεων ιδιαίτερα βεβαρημένο με ανειλημμένες υποχρεώσεις δεν υπάρχει δυνατότητα χρηματοδότησης της μελέτης επί του παρόντος.
      Ο Υφυπουργός
      ΧΡΗΣΤΟΣ ΦΩΛΙΑΣ»
      16. Στην με αριθμό 408/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 26648/20-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικά έγγραφα, της Ν.Α. Λασιθίου και της Περιφέρειας Κρήτης σας πληροφορούμε ότι :
      1. Για το τμήμα Σείσι -Μίλατος είχε παλαιότερα ανατεθεί μελέτη από την τέως Κ. Μιλάτου (ήδη Δ. Νεάπολης) η οποία προχώρησε μέχρι το στάδιο της προμελέτης και εκρεμεί η λήψη προέγκρισης χωροθέτησης.
      2. Για το τμήμα Μίλατος - Φινοκαλιά έχει ενταχθεί στη ΣΑΜΠ Κρήτης 0023 η εκπόνηση μελέτης με τον τίτλο «Οδός Μίλατος - Φινοκαλιάς Σκινιάς» με κωδικό 2002ΜΠΟ0230041 και προϋπολογισμό 161.409 €. Έχει εκδοθεί η αριθμ. 1979/13-6-2002 απόφαση Περ. Κρήτης για την έγκριση διάθεσης της πίστωσης. Φορέας υλοποίησης είναι η Νομαρχιακή Αυτοδιοίκηση Λασιθίου.
      3.Το Τμήμα Φινοκαλιά - Πλάκα Ελούντα είναι ασφαλτοστρωμένος επαρχιακός δρόμος.
      Ο Υφυπουργός
      ΑΘ. ΝΑΚΟΣ»
      17. Στην με αριθμό 1060/26.5.04 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 22707/ΔΕ-4650/10.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Παναγιώτη Ρήγα σχετικά με την υδροδότηση των Κυκλάδων και Δωδεκανήσου , σας γνωρίζουμε ότι κατόπιν αιτήματος του Υπουργείου Αιγαίου και Νησιωτικής Πολιτικής έχει ενταχθεί στο ΠΔΕ 2004 (ΣΑΕ 033), έργο για την υδροδότηση άνυδρων νησιών και βελτίωση υποδομών Κυκλάδων και Δωδεκανήσου με πιστώσεις ύψους 4.500.000,00 Ευρώ για το έτος 2004.
      Η αρμοδιότητα για την κατανομή των σχετικών πιστώσεων ανήκει στο Υπουργείο Αιγαίου και Νησιωτικής Πολιτικής.
      Όσον αφορά την αύξηση των εγκεκριμένων ήδη πιστώσεων, σας γνωρίζουμε ότι το ΠΔΕ είναι βεβαρημένο με ανειλημμένες υποχρεώσεις και δεν υπάρχει δυνατότητα αύξησης της χρηματοδότησης επί του παρόντος.
      Ο Υφυπουργός
      ΧΡΗΣΤΟΣ ΦΩΛΙΑΣ»
      18. Στην με αριθμό  449/4.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 26655/19.5.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      Απαντώντας στην ανωτέρω ερώτηση, σας γνωρίζουμε ότι:
      Ο εορτασμός της ημέρας μνήμης της γενοκτονίας των Ελλήνων του Πόντου, προβλέπεται από τις διατάξεις του Π. Δ/γματος 99/1994 (ΦΕΚ 78/Α/13.5.1994), με τις οποίες ορίζεται ότι εάν η ημερομηνία αυτή δε συμπίπτει να είναι ημέρα Κυριακή, ο εορτασμός γίνεται την πρώτη Κυριακή μετά την 19η Μαΐου, προκειμένου να εξασφαλιστεί η όσο το δυνατό μεγαλύτερη συμμετοχή, για την απόδοση της οφειλόμενης τιμής στις μεγάλες θυσίες του Ποντιακού Ελληνισμού, με την επιβαλλόμενη λαμπρότητα και επισημότητα, συμβάλλοντας με τον τρόπο αυτό στην ηθική δικαίωσή του.
      Επίσης είναι δυνατή και η εκπροσώπηση σχολείων, δεδομένου ότι δεν προβλέπεται από την κείμενη νομοθεσία η καθιέρωση σχολικής ή άλλου είδους αργίας για τον εορτασμό ιστορικών ή θρησκευτικών γεγονότων.
      Με την τέλεση του εορτασμού στις έδρες νομαρχιακών αυτοδιοικήσεων και επαρχείων, σύμφωνα με τα άρθρα 2 και 3 του ανωτέρω Π.Δ/τος, αποδίδονται οι πρέπουσες τιμές και ο απαιτούμενος σεβασμός από όλους τους φορείς και αποφεύγεται ο κατακερματισμός της εορτής.
      Ενόψει των ανωτέρω, σας γνωρίζουμε ότι το Υπουργείο Εσωτερικών, Δημόσιας Διοίκησης & Αποκέντρωσης δεν αντιμετωπίζει θέμα οποιασδήποτε αλλαγής στο πρόγραμμα του ανωτέρω εορτασμού.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      19. Στην με αριθμό 450/4.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΤΚΕ/Φ2/11096/18.5.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 450/4-5-2004 που κατέθεσε στη Βουλή ο βουλευτής κ. Μιχάλης Καρχιμάκης, σχετικά με το αν περιλαμβάνονται οι εργαζόμενοι, που με την τρέχουσα σύμβασή τους θα συμπληρώσουν 24 μήνες χωρίς διακοπή και καλύπτουν πάγιες και διαρκείς ανάγκες, στο προεδρικό διάταγμα για την μετατροπή των συμβάσεων ορισμένου χρόνου σε αορίστου, σας ενημερώνουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      20. Στην με αριθμό 470/4-5-2004 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΤΚΕ/Φ2/11091/18.5.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 470/4-5-2004, που κατέθεσε στη Βουλή η Βουλευτής κ. Ευαγγελία Σχοιναράκη-Ηλιάκη σχετικά με την εφαρμογή της Κοινοτικής Οδηγίας 99/70/ΕΚ στους συμβασιούχους του ΤΔΠΕΑΕ, σας ενημερώνουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      21. Στην με αριθμό 543/6.5.04 ερώτηση των Βουλευτών κυρίων Γιάννη Πίττα, Χρήστου Καλογήρου, Γιάννη Γιαννέλη, και Θαλασσινού Θαλασσινού δόθηκε με το υπ’ αριθμ. 42391/ΙΗ/19.5.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 543/6.5.04 την οποία κατέθεσαν οι Βουλευτές κ.κ Γιάννης Πίττας, Χριστ. Καλογήρου, Γιαν. Γιαννέλλης, και Θαλ. Θαλασσινός και αφορά στο Παν/μιο Αιγαίου, σας γνωρίζουμε τα ακόλουθα:
      Το Πανεπιστήμιο Αιγαίου επιχορηγήθηκε για κάλυψη λειτουργικών του δαπανών κατά το τρέχον έτος με το ποσό των 6.477.000 Ε, με το ποσό των 1.422.000Ε για σίτιση φοιτητών και για μισθοδοσία εκτάκτου διδακτικού προσωπικού με το ποσό των 800.000 Ε. Η ποσοστιαία αύξηση για λειτουργικές δαπάνες σε σχέση με το έτος 2003 είναι 23% (από 5.012.000 Ε σε 6.477.000.
      Η αδυναμία κάλυψης δαπανών των τμημάτων διεύρυνσης του Πανεπιστημίου από το νέο ακαδημαϊκό έτος, από πόρους του Κοινοτικού Πλαισίου Στήριξης, εξετάζεται από το ΥΠΕΠΘ που σε συνεργασία με τις υπηρεσίες του Υπουργείου Οικονομίας και Οικονομικών θα φροντίσει έγκαιρα για τη διαδικασία πρόσθετης χρηματοδότησης του Πανεπιστημίου Αιγαίου, και διασφάλιση της εύρυθμης λειτουργίας του κατά το έτος 2005.
      Τέλος όσον αφορά στους συμβασιούχους υπαλλήλους του Πανεπιστημίου Αιγαίου σας γνωρίζουμε ότι το θέμα των συμβασιούχων αφορά σε όλο το δημόσιο τομέα και συνεπώς η εξέτασή του ανήκει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης, το οποίο είναι συνερωτώμενο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      22. Στην με αριθμό 544/6-5-04 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 20207/ΔΕ4098 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Παναγιώτη Ρήγα σχετικά με τα έργα αποκατάστασης των υποδομών που καταστράφηκαν από την θεομηνία Ιανουαρίου 2003 σε νησιά των Κυκλάδων, σας γνωρίζουμε ότι ύστερα από πρόταση του ΥΠΕΧΩΔΕ έχει ενταχθεί στο ΠΔΕ το έργο" Αύξηση του μετοχικού κεφαλαίου της ΕΓΝΑΤΙΑΣ ΑΕ για έργα αποκατάστασης ζημιών στο Ν. Κυκλάδων 11 με προϋπολογισμό 50 εκατ. Ευρώ .Κατά το 2003 πραγματοποιήθηκαν από το ΠΔΕ πληρωμές 24 εκατ. Ευρώ ενώ για το 2004 έχουν εγκριθεί πιστώσεις 10 εκατ. Ευρώ.
      Νεότερο αίτημα που έχει υποβάλει το ΥΠΕΧΩΔΕ για αύξηση των πιστώσεων του τρέχοντος έτους θα εξετασθεί στο πλαίσιο των δυνατοτήτων του ΠΔΕ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      23. Στην με αριθμό 548/6.5.04 ερώτηση του Βουλευτή κ. Ιωάννη Ιωαννίδη δόθηκε με το υπ’ αριθμ. 20199/ΔΕ-4093/19.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Ιωάννη Ιωννίδη σχετικά με την χρηματοδότηση για την κατασκευή του υπολειπόμενου τμήματος μεταξύ των οδών Πανταζοπούλου και Γ. Κυρίμη του Δήμου Αμπελοκήπων Θεσ/νίκης, σας γνωρίζουμε ότι επειδή το ΠΔΕ είναι βεβαρημένο με ανειλημμένες υποχρεώσεις, εξαιτίας των οποίων και οι διαθέσιμοι πόροι του Κρατικού Προϋπολογισμού είναι ανεπαρκείς, δεν υπάρχει δυνατότητα επί του παρόντος έγκρισης της προτεινόμενης χρηματοδότησης του έργου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      24. Στην με αριθμό 545/6.5.04 ερώτηση του Βουλευτή κ. Παναγιώτη Ρήγα, δόθηκε με το υπ’ αριθμ. 20208/ΔΕ 4097/18.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Παναγιώτη Ρήγα, σας γνωρίζουμε ότι ύστερα από πρόταση του ΥΠΕΧΩΔΕ, για την αποκατάσταση των ζημιών που προκάλεσε η θεομηνία της 20/21 Ιανουαρίου 2004 στο λιμάνι της Νάξου, εντάχθηκε έργο (2004 ΣΕΟ6900001/ΣΑΕ 69) με προϋπολογισμό 2.600.000,00 Ευρώ και ισόποσες πιστώσεις.
      Όσον αφορά τις διαδικασίες δημοπράτησης ανάθεσης και εκτέλεσης του έργου αρμόδιος φορέας είναι το ΥΠΕΧΩΔΕ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Στη σημερινή ημερήσια διάταξη υπάρχουν τρεις επίκαιρες ερωτήσεις.
      Η πρώτη με αριθμό 246/5.7.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικά με τις απολύσεις συμβασιούχων υπαλλήλων στο Υπουργείο κλπ. διαγράφεται λόγω κωλύματος Υπουργού. 
      Ακολουθεί η δεύτερη με αριθμό 245/5.7.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με τα οικονομικά προβλήματα που αντιμετωπίζουν τα ερασιτεχνικά ποδοσφαιρικά σωματεία κλπ.
      Το ειδικότερο περιεχόμενο της επίκαιρης ερώτησης του κ. Σκυλλάκου έχει ως εξής:
      «Τεράστια οικονομικά προβλήματα αντιμετωπίζουν τα ερασιτεχνικά ποδοσφαιρικά σωματεία της χώρας με κίνδυνο ακόμη και να μη διεξαχθεί το πρωτάθλημα της περιόδου 2004-2005.
      Ενώ θα έπρεπε οι εκάστοτε κυβερνήσεις να στηρίζουν πολύπλευρα το ερασιτεχνικό ποδόσφαιρο και τα σωματεία του, προκειμένου να παίξουν το ρόλο  τους και να ανταποκριθούν στις απαιτήσεις των καιρών για ανάπτυξη του ερασιτεχνικού ποδοσφαίρου (υποδομές, τμήματα παίδων, τζούνιορ κλπ.) κάτι τέτοιο δεν γίνεται. Αντίθετα τα ερασιτεχνικά ποδοσφαιρικά σωματεία εμπαίζονται για χρόνια, αφού παρά τις σχετικές αποφάσεις που έχουν αποσταλεί, δεν τους έχουν καταβληθεί ακόμη ούτε και αυτές οι πενιχρές τακτικές επιχορηγήσεις των περιόδων 2001-2002, 2002-2003, 2003-2004.
      Ερωτάται ο κύριος Υπουργός: τι μέτρα προτίθεται να πάρει η Κυβέρνηση για την άμεση καταβολή των τακτικών επιχορηγήσεων πριν την έναρξη των νέων πρωταθλημάτων καθώς και για την αύξηση τουλάχιστον στο τριπλάσιο των επιδοτήσεων μέσω των κονδυλίων του κρατικού προϋπολογισμού και τη δημιουργία από το κράτος αθλητικών υποδομών;».
      Ο Υφυπουργός κ. Ορφανός έχει το λόγο για τρία λεπτά.
      ΓΕΩΡΓΙΟΣ ΟΡΦΑΝΟΣ (Υφυπουργός Αθλητισμού): Κύριε Πρόεδρε, η ερώτηση του συναδέλφου κ. Σκυλλάκου περιγράφει την κατάσταση του ερασιτεχνικού ποδοσφαίρου με σωστό τρόπο και η προσέγγιση η οποία γίνεται ουσιαστικά θα ήταν μια διέξοδος στο πώς θα πρέπει να λειτουργήσουμε.
      Βέβαια θα πρέπει να κάνω και μια ενημέρωση και να πω ότι αυτές οι πληρωμές του 2001, 2002, 2003 δεν έχουν γίνει από την προηγούμενη κυβέρνηση, η οποία σε πίνακες που έχω, προτίμησε τις χρονιές αυτές αντί να δίνει τις τακτικές επιχορηγήσεις να δίνει έκτακτες επιχορηγήσεις, πολλές φορές σε τέτοιες αναλογίες οι οποίες εκπλήσσουν.
      Θα πω ένα μικρό παράδειγμα για τις πληρωμές του 2003. Εδόθησαν 2.330.936 ευρώ σε τακτικές επιχορηγήσεις για σωματεία, ενώ οι έκτακτες επιχορηγήσεις ήταν 9.501.313 ευρώ. Και αυτό είναι ένα σχήμα το οποίο κρατήθηκε όλα τα τελευταία χρόνια από τότε που υπάρχει ο ειδικός λογαριασμός, που πρακτικά σημαίνει ότι γινόταν μια πολιτική μέσα από αυτήν τη διαδικασία και όχι οι πρακτικές ανάγκες.
      Τώρα, τι σκεφτόμαστε να κάνουμε εμείς. Ο υποφαινόμενος έχοντας θητεύσει δύο δεκαετίες σε ερασιτεχνικά σωματεία ειδικά του ποδοσφαίρου ξέρει τις ανάγκες. Το πρόβλημά τους δεν λύνεται από την επιχορήγηση του κράτους, αλλά το κράτος έχει την υποχρέωση να είναι εντάξει απέναντί τους σε αυτά που τους έχει υποσχεθεί.
      Εμείς, λοιπόν, ήδη αυτήν τη στιγμή ετοιμάζουμε τους πίνακες για τις επιχορηγήσεις του 2004, αυτές που αφορούν τη δράση του 2003 και πριν από την έναρξη των πρωταθλημάτων, όπως αναφέρεται, θα ξεκινήσει η εκταμίευση που θα γίνει στο μεγαλύτερο βαθμό αμέσως μετά τους Ολυμπιακούς Αγώνες.
      Όσον αφορά το διπλασιασμό των επιδοτήσεων, αυτό θα ήταν ευκτέον γιατί πραγματικά αυτά και δίνει σήμερα η πολιτεία είναι ελάχιστα, αλλά αυτήν τη στιγμή είναι ένα απραγματοποίητο όνειρο και δεν θα μπορούσα να το υποσχεθώ. 
      Αντιθέτως, εκείνο το οποίο μπορώ να υποσχεθώ είναι ένα τριετές πρόγραμμα που αφορά τις υποδομές είτε αυτές είναι αθλητικές είτε είναι υποδομές σε ανθρώπινο δυναμικό που θα επικροτούμε με οικονομικούς όρους την προσπάθεια την οποία θα κάνουν τα σωματεία να λειτουργήσουν τμήματα με παιδιά, με τζούνιορ, όπως τους ονομάζετε και εσείς στη δική σας ερώτηση. 
      Η εκτίμησή μας είναι ότι οργανωμένα από δω και πέρα, αφού λίγο καλυτερέψουμε τα οικονομικά μας -τα οποία θα σας πω στη συνέχεια πόσα ακριβώς είναι- θα μπορούσαμε να βοηθήσουμε τα ερασιτεχνικά σωματεία από καλύτερη θέση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, η μεγάλη επιτυχία της Εθνικής Ομάδας θέτει το πρόβλημα του αθλητισμού και ειδικότερα το ποδόσφαιρο σ’ νέα βάση. Εάν θέλουμε να έχουμε επιτυχίες, χρειάζεται να ξεκινάει από τα κάτω η βοήθεια της πολιτείας. Χωρίς ερασιτεχνικό ποδόσφαιρο ή ερασιτεχνικό αθλητισμό, δεν θα έχουμε στο μέλλον ξανά επιτυχίες. Θα έχουμε ίσως κάποιες χρονιές και θα ικανοποιούμαστε, αλλά θα περνάνε πολλά χρόνια, διότι δεν θα δημιουργούνται οι προϋποθέσεις. Το καταλαβαίνετε καλύτερα από μένα, γιατί έχετε ασχοληθεί ειδικά με το θέμα. 
      Βεβαίως και φταίει η κυβέρνηση του ΠΑΣΟΚ η οποία επιλεκτικά έδινε απ’ ό,τι καταλαβαίνω τις έκτακτες και δεν έδινε τις τακτικές επιχορηγήσεις. Περιμένουμε από εσάς ως Υπουργείο, ως Κυβέρνηση και λόγω της νίκης της Εθνικής και λόγω του ότι αναγνωρίζετε το πρόβλημα, μια εντελώς διαφορετική πολιτική. 
      Μας επικαλείσθε μόνο ότι θα κάνετε κάτι για τις υποδομές. Να γίνουν οι υποδομές. Καμία αντίρρηση. Αλλά με τέτοια τακτική επιχορήγησης, στο ύψος αυτό, δεν τα βγάζουν πέρα τα σωματεία. Το ξέρετε πολύ καλύτερα από μένα πόσο πληρώνεται η διαιτησία, να έχουν ένα γιατρό, φανέλες, ρούχα και ένα σωρό άλλα πράγματα. Κάνουν εράνους, πηγαίνουν από δω, μαζεύουν από τον κόσμο, βάζουν από την τσέπη τους, βάζουν οι ποδοσφαιριστές από την τσέπη τους κλπ. Δεν είναι πράγματα αυτά. Δεν αναπτύσσεται έτσι μαζικός λαϊκός αθλητισμός, που να φέρει και διεθνείς επιτυχίες. 
      Γι’ αυτό, λοιπόν, το δικό μας αίτημα είναι να τριπλασιαστεί τουλάχιστον η κρατική επιχορήγηση για τις επόμενες χρονιές. Δεύτερον δεν μου έχετε εξηγήσει αν αυτά που χρωστάει η κυβέρνηση του ΠΑΣΟΚ, θα δοθούν στο σύνολό τους. Είπατε ότι θα εκταμιεύσετε το ποσό για το 2003-2004 που είναι χρωστούμενο, αλλά για τις προηγούμενες δύο χρονιές, όσοι δεν τα έχουν πάρει, τι γίνεται; Εν πάση περιπτώσει, διεκδικήστε μεγαλύτερο κομμάτι ενόψει και του καινούργιου προϋπολογισμού, ως Υπουργείο εννοώ. Έχετε και τον ΟΠΑΠ στα χέρια σας. Πολλά έσοδα υπάρχουν.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Ξεκινώντας από το τελευταίο, κύριε Σκυλλάκο, θέλω να πω ότι τα έσοδα δεν είναι πολλά. Είναι νομοθετημένα. Συγκεκριμένα είναι 146 εκατομμύρια ευρώ. Θα σας πω ότι στο πρώτο δίμηνο της λειτουργίας του 2004 η κυβέρνηση η οποία έφυγε στις 7 Μαρτίου, είχε εισπράξει τα 48 εκατομμύρια ευρώ, δηλαδή περίπου 37%-38%. Από τα 48 εκατομμύρια ευρώ, ούτε ένα ευρώ δεν πήγε σε ανάγκες του τακτικού προϋπολογισμού του 2004. Ξοφλήθηκαν κάποια του 2003 και τίποτα του 2004. Από αυτά τα 36 εκατομμύρια, σε μια κατάσταση που έχω, πήγαν σε άλλες κατευθύνσεις. 
      Εμείς, έχουμε αυτήν τη στιγμή υποχρεώσεις οι οποίες ξεπερνούν τα όρια των δυνατοτήτων του Υπουργείου, έτσι όπως σας τις ανέφερα. Θα δώσουμε το 2004 τις υποχρεώσεις που έχει για φέτος το Υπουργείο και οποιαδήποτε χρήματα θα μπορέσουμε να διεκδικήσουμε, τα διεκδικούμε με κάθε τρόπο. Θα κοιτάξουμε επίσης να ξοφλήσουμε τα χρέη μας. Δεν πρόκειται να αδικήσουμε εκείνους οι οποίοι δεν έχουν εισπράξει για να πάρουν κάποιοι άλλοι τις έκτακτες επιχορηγήσεις.
      Η επιτυχία της Εθνικής, όλους μας ωθεί να κάνουμε κινήσεις ανάπτυξης. Σας είπα ότι ο στόχος μας είναι να αναπτύξουμε, σ΄ ένα τριετές πρόγραμμα, τις υποδομές στη χώρα που θα είναι μεγάλη βοήθεια για τα σωματεία και σαφέστατα στα πλαίσια των δυνατοτήτων θα δούμε πότε μπορεί να γίνει κάποια αναπροσαρμογή προς τα πάνω, την οποία και εγώ θεωρώ ότι είναι απαραίτητη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Τρίτη είναι η με αριθμό 244/5-7-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη, προς τους Υπουργούς Ανάπτυξης, Οικονομίας και Οικονομικών, σχετικά με τη λήψη μέτρων κατά της ακρίβειας στην αγορά κλπ.
      Το ειδικότερο περιεχόμενο της επίκαιρης ερώτησης της κυρίας Ξηροτύρη έχει ως εξής:
      «Νέο κύμα ανατιμήσεων προϊόντων και υπηρεσιών ευρείας κατανάλωσης επέρχεται σύμφωνα με όλες τις πληροφορίες. Όπως διαπιστώνουν και οι έλεγχοι του Υπουργείου Ανάπτυξης, τα κρούσμα αισχροκέρδειας και παρανομιών ενόψει των Ολυμπιακών Αγώνων και των θερινών διακοπών, δημιουργούν κλίμα χάους στις τιμές.
      Η Κυβέρνηση ισχυρίζεται ότι διαμορφώνει πολιτική αντιμετώπισης της ακρίβειας με την εφαρμογή μίγματος μακροοικονομικής πολιτικής και διαρθρωτικών μεταρρυθμίσεων. Όμως, η γενικόλογη και μακροπρόθεσμου χαρακτήρα πολιτική πρόταση της Νέας Δημοκρατίας δεν αντιμετωπίζει τα κύματα ακρίβειας που επέρχονται κατά κύματα και επέλεξε ρόλο παρατηρητή εγκαταλείποντας τον Έλληνα πολίτη στο χάος της καθημερινότητας και τους ασθενέστερους στην απόγνωση για την επιβίωση.
      Επειδή η Κυβέρνηση αρκείται μόνο σε συμφωνίες κυρίων ή φραστικές απειλές και χρησιμοποιεί τους μηχανισμούς του κράτους κατά το δοκούν, χωρίς συγκεκριμένο σχεδιασμό και επειδή μετά το πρώτο κύμα των αυξήσεων του πετρελαίου, μετά οι εγχώριες και ξένες αλυσίδες πολυκαταστημάτων, στη συνέχεια τα ξενοδοχεία, εστιατόρια, καντίνες, κυλικεία, ξανά το πετρέλαιο και τώρα τα ακτοπλοϊκά εισιτήρια, ερωτώνται οι κύριοι Υπουργοί:
      1. Προτίθενται να εγκαταλείψουν την τακτική των αποσπασματικών μέτρων που λειτουργούν πυροσβεστικά και δεν επιλύουν το πρόβλημα;
      2. Προτίθενται να επεξεργαστούν και να διαμορφώσουν ένα ολοκληρωμένο σχεδιασμό άμεσων παρεμβάσεων, μεσοπρόθεσμων ρυθμίσεων και εξειδικευμένων πολιτικών που θα συνδυάζουν την άμεση αντιμετώπιση της ακρίβειας και τις πληθωριστικές πιέσεις στις αγορές;»
     Ο Υπουργός κ. Παπαθανασίου έχει το λόγο για τρία λεπτά.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σύμφωνα με τις πληροφορίες που έχετε διαβάσει, μπορεί να εμφανίζεται ότι θα υπάρχουν αυξήσεις σε διάφορα προϊόντα από 2% έως 6% -διάβασα και για το τουρσί που θα ακριβύνει 3%- αλλά αυτό σίγουρα δεν συνιστά ούτε κανένα νέο κύμα αυξήσεων ούτε καμία καταστροφική έξαρση τιμών. Οι αυξήσεις που γίνονται στα όρια του πληθωρισμού μία φορά το χρόνο είναι στα όρια του φυσιολογικού και σίγουρα δεν δικαιολογούν τη δημιουργία αυτού του κλίματος. 
     Το χειρότερο που μπορούμε να κάνουμε είναι να δημιουργήσουμε μόνοι μας μία ψυχολογία ανατιμήσεων και να ρίχνουμε οι ίδιοι νερό στο μύλο της ακρίβειας. Νομίζω ότι αυτό είναι ακόμα χειρότερο, όταν δεν δημιουργείται με βάση δεδομένες και συγκεκριμένες αυξήσεις -στα όρια του πληθωρισμού ακόμα- αλλά με βάση πληροφορίες για το τι πρόκειται να συμβεί. Αυτό το λέω διότι ο πληθωρισμός στην Ελλάδα κινείται σε τελική ανάλυση στα πλαίσια των τελευταίων ετών, παρ’ όλο που είχαμε την αύξηση των τιμών των πετρελαίων και παρ’ όλο που υπάρχει η διεξαγωγή των Ολυμπιακών Αγώνων που θα μπορούσε να δημιουργήσει ή δημιουργεί αυτό το κλίμα της ανατίμησης. Στο σημείο αυτό, όμως, θα ήθελα να επισημάνω ότι κάθε χρόνο στη χώρα μας τον Αύγουστο έχουμε υψηλό κύμα τουριστών και έτσι αυτό δεν δημιουργεί για τη χώρα μας καμία εντελώς ιδιαίτερη κατάσταση αυτό το διάστημα.
     Ο ρυθμός αύξησης του γενικού δείκτη τιμών καταναλωτή το τρίμηνο Μαρτίου-Μαΐου 2004 είναι 2,9% αντί 3,8% που ήταν στην αντίστοιχη περίοδο και η διαφορά του εναρμονισμένου δείκτη τιμών καταναλωτή από το αντίστοιχο της ευρωζώνης μειώθηκε το Μάιο του 2004 στις 0,6 μονάδες από 1,6 που ήταν το 2003.
     Ειδικά στα τρόφιμα οι αυξήσεις ήταν περιορισμένες. Το τρίμηνο Μαρτίου-Μαΐου σε σχέση με το αντίστοιχο τρίμηνο του 2003 στον κλάδο της διατροφής είχαμε αύξηση 0,7%, ενώ πέρυσι είχαμε 6,9%. Και στα νωπά οπωροκηπευτικά έχουμε μείωση των τιμών.
     Άσχετα μ’ αυτό, όμως, εμείς δεν μένουμε απαθείς. Η Κυβέρνηση έχει πάρει μέτρα από την πρώτη στιγμή και σας παρακαλώ πολύ είτε να τεκμηριώσετε είτε να πάρετε πίσω τη φράση «χρησιμοποιεί τους μηχανισμούς κατά το δοκούν». Έχουμε αλλάξει τους προσανατολισμούς της Επιτροπής Ανταγωνισμού με σκοπό να επεμβαίνουν στα καθημερινά ζητήματα της αγοράς και όποιος δεν έχει πάρει αυτό το μήνυμα θα προσαρμοστεί πολύ απότομα από τις αποφάσεις της Επιτροπής και από τα πρόσωπα που θα μπουν.
     Έχουμε ενεργοποιήσει το ν. 3190 για το εμπόριο και τις λαϊκές αγορές. Βγάλαμε τις αποφάσεις και τα προεδρικά διατάγματα τα οποία τώρα είναι υπό επεξεργασία και έτσι έχουμε συγκεκριμένο τρόπο παρέμβασης, όχι στον αέρα.
     Δεν χρησιμοποιούμε το ΣΔΟΕ ως μέσο εκβιασμού και σίγουρα, επειδή αναφέρατε τις συμφωνίες κυρίων, έχουμε πει ότι δεν είμαστε υπέρ των συμφωνιών κυρίων διότι αυτές δεν λύνουν το πρόβλημα, αλλά απλώς το μεταθέτουν. Εσείς άλλωστε και σε παλαιότερη ερώτησή σας νομίζω ότι είχατε αναφερθεί στην αναποτελεσματικότητα αυτών των συμφωνιών, τις οποίες εμείς με κάθε τρόπο λέμε ότι δεν εφαρμόζουμε διότι αποτελούν μόνο πρόσκαιρη λύση στο πρόβλημα και όχι μόνιμη.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
     Η κ. Ξηροτύρη έχει το λόγο για δύο λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Κύριε Υπουργέ, πραγματικά έχω πάρει την απάντησή σας. Χρησιμοποιείτε τα ίδια στοιχεία για  το ότι δεν αυξήθηκαν οι τιμές, που μου είχατε δώσει σε γραπτή μου ερώτηση που είχε προηγηθεί πριν δυο μήνες.
      Εγώ, όμως, θα πάρω πίσω το «κατά το δοκούν», όταν με πείσετε, γιατί τα στοιχεία τα οποία διαβάζω -και πολλά είναι στοιχεία των υπηρεσιών σας- δείχνουν ότι ανά την επικράτεια δεν υπάρχουν επαρκή συστήματα ελέγχων. Η Νομαρχία Θεσσαλονίκης δηλώνει ότι δεν έχει προσωπικό και ότι δεν έχει προβεί σε ελέγχους. Οι Νομαρχίες Αθηνών και Πειραιά δεν σας έχουν δώσει τα στοιχεία και πολλές νομαρχίες της χώρας δεν έχουν κάνει αυτούς τους ελέγχους.
      Αυτήν τη στιγμή δεν έχει γίνει εντατικοποίηση του ΕΦΕΤ, ούτως ώστε να κάνει όλο το πλέγμα των αγορανομικών ελέγχων και ως προς την ποιότητα και ως προς τις τιμές. Η Ελλάδα είναι πρώτη στην ταχύτητα αύξησης των τιμών και τελευταία στην ταχύτητα αύξησης των μισθών. Αυτή είναι η κατάσταση.
      Τα θέματα του πληθωρισμού κλπ. δεν μπορούν να αποκρύψουν την αλήθεια ότι οι Έλληνες πολίτες αυτήν τη στιγμή στενάζουν από την ακρίβεια. Υπάρχει μια μεγάλη συζήτηση που κάνει το Υπουργείο σας για τα θέματα της ολυμπιακής ακρίβειας, δεν έχει, όμως, ακόμα ξεκαθαρίσει το θέμα. Σας έχουν έρθει προς έγκριση οι κατάλογοι; Πού βρίσκονται τελικά αυτές οι τιμές; Θα είναι διπλάσιες ή θα μείνουν στις κανονικές τιμές; 
      Παρακολουθώ τη μάχη που δίνει το Υπουργείο Εμπορικής Ναυτιλίας με τους εφοπλιστές για να κρατηθούν οι τιμές των ακτοπλοϊκών εισιτηρίων. Και αυτό το θέμα, όμως, δεν έχει λήξει και μάλλον αυτοί λένε ότι δεν είναι υποχρεωμένοι να υπακούσουν σε ρυθμίσεις ή σε ό,τι επιβάλλει το Υπουργείο και τελικά η αύξηση έγινε.
      Από εκεί και πέρα, εγώ χρησιμοποιώ την έκφραση ότι υπάρχουν ακόμα συμφωνίες κυρίων και χαίρομαι που δεν θα εφαρμόσετε αυτή τη διαδικασία. Λέω ότι δεν υπάρχει ένα συγκεκριμένο πρόγραμμα και αυτό το πρόγραμμα περιμένω να ακούσω. Μέχρι τώρα ακούω αποσπασματικά μέτρα.
      Κύριε Υπουργέ, και εσείς ανησυχείτε διότι συνέχεια από τη Κυβέρνηση γίνονται συμβούλια γι’ αυτό το θέμα. Ανησυχεί επομένως η Κυβέρνηση και βλέπει την κατάσταση και προσπαθεί να πάρει μια σειρά μέτρων. Εγώ, όμως, λέω ότι αυτή η δέσμη των μέτρων θα πρέπει να είναι συγκεκριμένη, θα πρέπει αυτά να υπακούουν σ’ ένα σχεδιασμό που θα μπορεί να δημιουργήσει μηχανισμούς ελέγχου, αλλά και τέτοιες διαρθρωτικές αλλαγές που να είναι επαρκείς και στην Αθήνα και για τα ολυμπιακά πράγματα, αλλά και στην υπόλοιπη χώρα.
      Το να βγαίνει πανηγυρικά, όπως χθες, ο κύριος Υπουργός και να λέει ότι όλα έχουν τακτοποιηθεί και ότι βρισκόμαστε με τους επιχειρηματίες στο επιθυμητό επίπεδο και για την ολυμπιακή ακρίβεια και για τα άλλα θέματα και ότι τελικά η Ελλάδα θα είναι η φθηνότερη χώρα, αυτό επιτρέψτε μου να σας πω ότι είναι ένας εφησυχασμός, είναι συμφωνία κυρίων τελικά τη στιγμή που οι Έλληνες καταναλωτές ξέρουν ότι η τσέπη τους δεν πρόκειται να ελαφρύνει, αλλά θα γίνουν ακόμα πιο δυσβάσταχτα τα πράγματα, αν δεν εφαρμόσετε, όπως σας είπα, ένα αυστηρό πλέγμα ελέγχων και ένα αυστηρό και συγκεκριμένο σχέδιο, ούτως ώστε να καταπολεμήσετε την ακρίβεια.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η Κυβέρνηση ασφαλώς δεν εφησυχάζει και ασφαλώς δεν ανησυχεί, αλλά αγρυπνεί. Έχει συγκεκριμένο σχέδιο, το οποίο εντάσσεται σε μια συγκεκριμένη στρατηγική.
      Επαναλαμβάνω, αν δεν το ακούσατε πριν, ότι οι αποφάσεις τις οποίες υπογράψαμε και ενεργοποίησαν το ν. 3190 είναι ακριβώς στα πλαίσια αυτής της στρατηγικής και τώρα μπορούμε να κάνουμε αυτά τα οποία τόσον καιρό δεν γίνονταν.
      Πράγματι στις νομαρχίες τα αποτελέσματα δεν είναι αυτά που θέλουμε, αλλά αυτό συμβαίνει, διότι δεν υπήρξε καν συντονισμός. Επί των ημερών μας έχουμε κάνει τρεις συσκέψεις και έπονται και άλλες στη συνέχεια, για το συντονισμό των ενεργειών των νομαρχιών, ώστε αυτοί οι έλεγχοι που έχουν ενταθεί στην περιοχή της πρωτεύουσας να επεκταθούν, όπως πολύ σωστά λέτε, σε όλην τη χώρα.
      Όσον αφορά τον ΕΦΕΤ, όμως, δεν έχετε δίκιο. Πρώτον βγήκε η κοινή υπουργική απόφαση πάρα πολύ γρήγορα που ρυθμίζει τα θέματα αλληλοεπικάλυψης. 
      Ακόμα θα ήθελα να σας πω ότι το πρώτο πεντάμηνο έχουν γίνει τρεις χιλιάδες διακόσιοι ένας έλεγχοι και διαπιστώθηκαν τριακόσιες είκοσι μία παραβάσεις από τον ΕΦΕΤ. Κατασχέθηκαν εκατόν εβδομήντα περίπου τόνοι αλλοιωμένα τρόφιμα και έγιναν διακόσιοι εξήντα πέντε παραπομπές στον εισαγγελέα.
      Μιλήσατε για τον «ΑΘΗΝΑ 2004. Ήρθαμε σε συνεννόηση, με δική μου παρέμβαση, με τον «ΑΘΗΝΑ 2004» και ενώ ήταν προγραμματισμένοι τιμοκατάλογοι στους χώρους της άθλησης με συγκεκριμένες τιμές, ήδη έχουμε έγγραφη αποδοχή του «ΑΘΗΝΑ 2004» για τις τιμές που προβλέπουν οι αγορανομικές διατάξεις. Το θέμα έχει λήξει και είχαμε μια πολύ καλή συνεργασία με τον «ΑΘΗΝΑ 2004» ως προς αυτό.
      Όσον αφορά το παραεμπόριο, είχαμε κατασχέσεις εμπορευμάτων σε τετρακόσιες δέκα περιπτώσεις. Ήδη το τελευταίο διάστημα έχουν ελεγχθεί εξακόσια εβδομήντα πέντε καταστήματα περί εκπτώσεων, διακόσιες δύο επιχειρήσεις στάθμευσης και ενοικίασης αυτοκινήτων, χίλια τριακόσια εβδομήντα ένα καταστήματα μαζικής εστίασης και ογδόντα περιπτώσεις κατόπιν καταγγελιών. 
      Κατά συνέπεια, το κράτος είναι εδώ, οι έλεγχοι εντείνονται, είναι συστηματικοί, ουσιαστικοί και δεν εντάσσονται στη λογική των συμφωνιών κυρίων, την οποία, επαναλαμβάνω για άλλη μία φορά, ότι δεν την ασπαζόμαστε, γιατί αυτή αποτελεί ένα πολύ πρόσκαιρο μέτρο. Εμείς πιστεύουμε σε μία λογική, όπου ναι μεν λειτουργεί η ελεύθερη αγορά, αλλά δεν είναι ασύδοτη. Το κράτος είναι εδώ και με τους μηχανισμούς του ελέγχει, παρακολουθεί και τιμωρεί. Όποιος δεν έχει πάρει αυτό το μήνυμα, θα το αισθανθεί πάρα πολύ καλά στην πράξη.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, η με αριθμό 246/5-7-2004 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικά με τις απολύσεις συμβασιούχων υπαλλήλων στο Υπουργείο κ.λπ. εκφωνήθηκε προηγουμένως και διαγράφηκε λόγω κωλύματος του κυρίου Υπουργού. 
      Επειδή όμως η κυρία Υπουργός είναι εδώ τώρα και μπορεί να απαντήσει και επειδή η κ. Δαμανάκη θέλει να συζητηθεί η συγκεκριμένη επίκαιρη ερώτηση, ζητώ την άδεια του Τμήματος εάν συμφωνεί να επανέλθουμε και να συζητηθεί τώρα η επίκαιρη ερώτηση της κυρίας συναδέλφου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Τμήμα παρέσχε τη ζητηθείσα άδεια.
      Η επίκαιρη ερώτηση της κ. Δαμανάκη έχει ως εξής:
      «Εκατόν πενήντα (150) συμβασιούχοι του Υπουργείου Πολιτισμού με πολυετή προϋπηρεσία απολύθηκαν πρόσφατα ενώ υπηρετούσαν σε χώρους μεγάλης αρχαιολογικής σημασίας. Παρόμοια φαίνεται ότι θα είναι η τύχη και άλλων εξακοσίων (600) που οι συμβάσεις τους λήγουν σε δέκα ημέρες περίπου.
      Ο Κυβερνητικός Εκπρόσωπος, προσπαθώντας να διαψεύσει μάλιστα προ ολίγων ημερών τον Αρχηγό της Αξιωματικής Αντιπολίτευσης, είχε ρητά δηλώσει ότι δεν θα γίνουν απολύσεις στο Υπουργείο Πολιτισμού.
      Ερωτάται ο κύριος Υπουργός Πολιτισμού:
      Πώς αντιμετωπίζει το ενδεχόμενο οι συμβασιούχοι του Υπουργείου Πολιτισμού (περίπου 5.500) να προχωρήσουν σε απεργιακές κινητοποιήσεις αυτό το κρίσιμο διάστημα;»
      Θα απαντήσει η Αναπληρωτής Υπουργός Πολιτισμού, η κ. Φάνη Πάλλη -Πετραλιά.
      Ορίστε, κυρία Υπουργέ, έχετε το λόγο για τρία λεπτά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, πραγματικά έμεινα έκπληκτη με την επίκαιρη ερώτηση της κυρίας συναδέλφου, διότι ουδείς έχει απολυθεί στο Υπουργείο Πολιτισμού. Θα ήθελα, μάλιστα, να ρωτήσω και ελπίζω να μου απαντήσει στη συνέχεια η κυρία συνάδελφος πού είναι αυτοί οι εκατόν πενήντα απολυμένοι, γιατί εμείς στο Υπουργείο Πολιτισμού δεν τους έχουμε βρει. 
      Κύριοι συνάδελφοι, πρέπει να σας πω ότι, όταν αναλάβαμε τη διοίκηση του Υπουργείου Πολιτισμού, υπήρχαν συμβάσεις που έληγαν το Μάιο. Μετά από συνεννόηση που είχα και με το σωματείο και με την ομοσπονδία, είχα δεσμευτεί ότι όλες οι συμβάσεις σιωπηρώς θα παραταθούν μέχρι την έκδοση του προεδρικού διατάγματος και μέχρι τέλος Σεπτεμβρίου, όπως μπορεί να γίνει και βάσει του νόμου με την αύξηση των ωρών, ώστε ουδείς εργαζόμενος, εφόσον θεμελιώνει το δικαίωμα βάσει του προεδρικού διατάγματος, να μην χάσει τη δουλειά του. Αυτή ήταν μία δέσμευση, η οποία εξακολουθεί και υπάρχει. Κατ’ αυτόν τον τρόπο, οι συμβάσεις που έληγαν Μάιο, ανανεώθηκαν.
      Επίσης υπάρχουν συμβάσεις που λήγουν τώρα τον Ιούνιο και γι’ αυτές ακολουθείται η ίδια διαδικασία. Σήμερα επειδή ο ίδιος ο Πρωθυπουργός επισκέπτεται το Υπουργείο Πολιτισμού, οι συμβασιούχοι ήταν εκεί για να διαμαρτυρηθούν. Είχα την ευκαιρία μαζί με τον Υφυπουργό τον κ. Τατούλη, να τους δούμε και να τους πούμε ότι από τη δική μας δέσμευση δεν έχουμε ξεφύγει ούτε κεραία. 
      Θα ήθελα, ακόμα, να σας πω ότι πρόκειται για υπαλλήλους που ασχολούνται και με την ολυμπιακή προετοιμασία και ότι περίπου επτακόσιοι πενήντα άνθρωποι έχουν προσληφθεί από το 2000 γι’ αυτόν το σκοπό. Οι συμβάσεις ορισμένων απ’ αυτούς τους εργαζομένους έληξαν τώρα και ανανεώνονται, όπως συμφωνήσαμε, μέχρι το τέλος του Σεπτεμβρίου.
      Αυτή είναι η πραγματικότητα, κυρία συνάδελφε και ουδείς έχει απολυθεί από το Υπουργείο Πολιτισμού. 
      ΠΡΟΕΔΡΕΥΩΝ (Σωτήρης Χατζηγάκης):  Η κ. Δαμανάκη έχει το λόγο.
     ΜΑΡΙΑ ΔΑΜΑΝΑΚΗ:  Ευχαριστώ, κύριε Πρόεδρε. 
      Χαίρομαι για την απάντηση της κυρίας Υπουργού, η οποία αποσαφηνίζει ένα θέμα. Επειδή, όμως, έθεσε ορισμένα ζητήματα σχετικά με την ερώτησή μας, είμαι υποχρεωμένη να αναφερθώ και εγώ συγκεκριμένα. Χθες είχα πολύ αναλυτική συνάντηση εδώ με το σωματείο των συμβασιούχων του Υπουργείου Πολιτισμού. Τα στοιχεία τα οποία έχουν τεθεί στη διάθεσή μου και θα τα καταθέσω στα Πρακτικά λένε τα εξής: Από τις 30 Μαΐου δεν ανανεώθηκαν οι παρακάτω συμβάσεις, ογδόντα έξι στην ολυμπιακή προετοιμασία –υπάρχουν ονομαστικά- σαράντα στα έργα της Ήλιδας, δέκα οκτώ στη διεύθυνση συντήρησης αρχαιοτήτων, είκοσι στη διεύθυνση μουσείων και εκπαιδευτικών προγραμμάτων, είκοσι στο έργο της ενοποίησης αρχαιολογικών χώρων στο Ολυμπείο, σύνολο εκατόν ογδόντα τέσσερις. Ονομαστικά εκατόν ογδόντα τέσσερις συμβάσεις –τα έχουν αυτά τα στοιχεία και είναι στη διάθεσή σας- που δεν είχαν ανανεωθεί. 
      Επίσης εντός των προσεχών ημερών –λέει το σωματείο, 20.7.2004- λήγουν οι παρακάτω συμβάσεις. Στην υπηρεσία συντήρησης μνημείων Ακροπόλεως ενενήντα, στην ενοποίηση αρχαιολογικών χώρων τριάντα πέντε και στον Κεραμικό τριάντα. Αυτές είχαν στη διάθεσή τους μέχρι εκείνη τη στιγμή. 
      Κοιτάξτε, κύριε Πρόεδρε, το θέμα έχει ως εξής: Είναι αναμφισβήτητο ότι στο Υπουργείο Πολιτισμού υπηρετεί ένας τεράστιος αριθμός συμβασιούχων. Πολλές χιλιάδες πάντως. Και είναι αναμφισβήτητο το γεγονός ότι η κυρία Υπουργός, η παρισταμένη, διαβεβαίωνε τους ενδιαφερόμενους ότι οι συμβάσεις τους θα ανανεωθούν σιωπηρά, όπως και σήμερα μας είπε και χαίρομαι γι’ αυτό. Και υπάρχει εδώ και στις εφημερίδες δήλωση του κ. Τατούλη, αλλά και προχθές στην επίσκεψή του στα έργα της Ήλιδας και μιλώ  πολύ συγκεκριμένα είπε πάλι ότι ο ίδιος δεν δεσμεύεται από καμία δήλωση σε καμία περίπτωση. Εγώ δεν θέλω να συνεχίσω άλλο αυτήν την άχαρη συζήτηση. Δέχομαι τη δέσμευση της κυρίας Υπουργού από τη στιγμή που δίνεται από το Βήμα της Βουλής, ότι οι συμβάσεις θα ανανεωθούν και ότι κανείς δεν θα απολυθεί, έτσι ώστε να εφαρμοστεί το διάταγμα για τους συμβασιούχους. Βεβαίως, κύριε Πρόεδρε, περιορίζομαι να πω ότι και η εφαρμογή του διατάγματος για τους συμβασιούχους, πολλούς θα αφήσει απ’ έξω, αλλά αντιλαμβάνομαι ότι αυτό το θέμα πραγματικά είναι έξω από τα πλαίσια της ερώτησής μου.
      Εγώ δέχομαι κατ’ αρχήν τη δήλωση της κυρίας Υπουργού ότι κανείς δεν θα απολυθεί από το Υπουργείο Πολιτισμού και ότι για όλους θα εφαρμοστεί το προεδρικό διάταγμα, έστω και αν απ’ ό,τι φαίνεται σήμερα από όλο τον Τύπο το προεδρικό διάταγμα αυτό ουσιαστικά θα οδηγήσει σ΄ έναν εμπαιγμό πολύ μεγάλο αριθμό συμβασιούχων παρά τις προεκλογικές υποσχέσεις της Κυβέρνησης. 
      ΠΡΟΕΔΡΕΥΩΝ (Σωτήρης Χατζηγάκης): Η κυρία Υπουργός έχει το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριοι συνάδελφοι, αισθάνομαι την ανάγκη να σας πω ότι η κατάσταση στο Υπουργείο Πολιτισμού όσον αφορά το προσωπικό είναι χαοτική. Τρεις μήνες από τη μέρα που αναλάβαμε την Κυβέρνηση, προσπαθούμε να κάνουμε καταγραφή των υπηρετούντων. Η πρώτη κίνηση την οποία κάναμε, ήταν να ζητήσουμε απ’ όλες τις υπηρεσίες καταστάσεις, για να δούμε ποιοι εργάζονται στο συγκεκριμένο Υπουργείο. Μόλις πριν από δεκαπέντε-είκοσι μέρες καταφέραμε να έχουμε μια κατάσταση. Και χαίρομαι που η κ. Δαμανάκη κατάφερε να έχει ονομαστικά τους εργαζόμενους, όπως λέει, τόσο γρήγορα. Διότι εμείς κάναμε τριάμισι μήνες, κυρία Δαμανάκη, για να μας δώσουν οι υπηρεσίες μια κατάσταση. Και δεν φταίνε οι υπηρεσίες. Δεν είναι ότι δεν ήθελαν οι υπηρεσίες, αλλά υπάρχει ένα απίστευτο, ένα περίεργο καθεστώς με το νόμο που ψήφισε το σημερινό κόμμα στο οποίο βρίσκεστε και το οποίο ήταν τότε κυβέρνηση.
      Πρέπει να σας πω ότι προσελάμβαναν οι περιφερειακοί διευθυντές όποιον ήθελαν, όπου ήθελαν, χωρίς να είναι υποχρεωμένοι να κοινοποιούν τα ονόματα στην κεντρική διοίκηση. Μέσα από την αρχική κατάσταση βρήκαμε περίπου χίλιους οκτακόσιους υπαλλήλους, οι οποίοι είναι αγνώστου διαμονής. Πρέπει αυτήν τη στιγμή στο Υπουργείο Πολιτισμού να υπηρετούν δέκα χιλιάδες πεντακόσιοι υπάλληλοι. Οι ωρομίσθιοι οι οποίοι υπηρετούν είναι πέντε χιλιάδες πεντακόσιοι και άλλοι εξακόσιοι είναι οι συμβασιούχοι αορίστου χρόνου.
      Σαν παράδειγμα του απόλυτου χάους θα σας πω δε και το εξής: Η προηγούμενη κυβέρνηση είχε φροντίσει να εξαντλήσει σχεδόν το ποσό για τη μισθοδοσία των εκτάκτων υπαλλήλων.
      
     
      Μεγάλη Τρίτη και Μεγάλη Τετάρτη αγωνιζόμαστε να βρούμε χρήματα για να πληρώσουμε τους συμβασιούχους, οι οποίοι ήταν απλήρωτοι επί δύο και τρεις μήνες. Αυτά είναι στοιχεία τα οποία μπορώ να σας δώσω επισήμως, μέσα από τις υπηρεσίες του Υπουργείου.
      Για να σας δώσω να καταλάβετε τι κατάσταση επικρατεί, θα σας πω το εξής: Μου ζητήθηκε από συγκεκριμένη εφορία - αίτημα για 1 εκατομμύριο ευρώ για να πληρωθεί το ωρομίσθιο προσωπικό. Και όταν ζήτησα την ονομαστική κατάσταση του προσωπικού αυτού, το ποσό κατέβηκε σε 432.000 ευρώ. Ενώ το αίτημα ήταν για μισθοδοσία 1 εκατομμύριο ευρώ, τελικά η μισθοδοσία ήταν 432.000 ευρώ. Τα υπόλοιπα έγιναν στη συνέχεια γενικά έξοδα. 
      Αυτό που προσπαθούμε σήμερα να κάνουμε στο Υπουργείο, είναι να καταγράψουμε πραγματικά το προσωπικό. Δεν θέλουμε να αδικήσουμε κανέναν. Οι προϋποθέσεις θα τηρηθούν. Περιμένουμε το προεδρικό διάταγμα εντός των ημερών. Θα λειτουργήσει ο νόμος και ουδείς πρόκειται να αδικηθεί.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Υπουργέ.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις».
     Το νομοσχέδιο αυτό ψηφίστηκε επί της αρχής στη χθεσινή συνεδρίαση και στη σημερινή συνεδρίαση θα συζητηθούν τα άρθρα του νομοσχεδίου. Το νομοσχέδιο έχει 19 άρθρα τα οποία στη Διαρκή Επιτροπή συζητήθηκαν όλα μαζί ως ενότητα. Το άρθρο 11 αποσύρθηκε από την κυρία Υπουργό στη χθεσινή συνεδρίαση.
     Επίσης, υπάρχουν εννέα υπουργικές τροπολογίες, από τις οποίες η τροπολογία με γενικό αριθμό 80 και ειδικό 2, θα συζητηθεί από κοινού με το άρθρο 10 του νομοσχεδίου. Επομένως, οι υπουργικές τροπολογίες είναι οκτώ.
     Κύριοι συνάδελφοι, έχω την τιμή να ανακοινώσω στο Τμήμα ότι ο Πρόεδρος του Συνασπισμού Ριζοσπαστικής Αριστεράς κ. Νίκος Κωνσταντόπουλος, ορίζει ως Κοινοβουλευτική Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
     Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, με πρωτοβουλία του Υπουργού Ανάπτυξης κ. Σιούφα, έγινε χθες μια συνεννόηση με τον Υπουργό Εσωτερικών και με τη Δήμαρχο Αθηναίων, που είχε σκοπό την πάταξη της λεγόμενης «ολυμπιακής ακρίβειας». Κατόπιν της συμφωνίας που επήλθε μεταξύ των δύο Υπουργείων και του Δήμου Αθηναίων, έχω να κάνω μια διόρθωση στο άρθρο 16, που ήταν ένα άρθρο συμφωνημένο και με τους δήμους και με το ΥΠΕΣΔΑ.
     Στο άρθρο, λοιπόν, 16 όπως αναριθμήθηκε το άρθρο 17 για την παράνομη κατάληψη κοινόχρηστων χώρων και στην παράγραφο 2 διαγράφεται η πρόταση από τη φράση «ειδικότερα για την περίοδο» μέχρι τη φράση «του οικείου συμβουλίου». Ήταν άρθρο το οποίο ήρθε στο νομοσχέδιο κατόπιν συμφωνίας του ΥΠΕΣΔΑ και του Δήμου Αθηναίων. 
Η εναπομείνασα πρόταση διαμορφώνεται ως εξής: «Είναι δυνατή κατά την περίοδο από 1/8/2004 έως 5/9/2004 η παραχώρηση».
      Χθες στην ομιλία μου δέχθηκα την πρόταση του Κομμουνιστικού Κόμματος Ελλάδος να μην ισχύει η απαγόρευση για τη διαφήμιση μέχρι το τέλος Σεπτεμβρίου. Θέλω, λοιπόν, εδώ να κάνω τη διόρθωση, κύριε Πρόεδρε. Στο άρθρο 2 στις παραγράφους 1, 6, 10, 14 και 15 του παρόντος, η φράση «από 15 Ιουλίου 2004 έως και 30 Σεπτεμβρίου 2004» διορθώνεται και γίνεται «από 20 Ιουλίου 2004 έως και 5 Σεπτεμβρίου 2004». Θέλω να επισημάνω ότι η ημερομηνία δεν αλλάζει στις παραγράφους 12 β, 12 δ΄, παράγραφος 2 και 13 στ. Είναι οι πινακίδες που μπορεί να έχουν οι χορηγοί και η Πολιτιστική Ολυμπιάδα. Μιλάμε για τις πεντακόσιες θέσεις της Πολιτιστικής Ολυμπιάδας.
      Σας ευχαριστώ.
      ΝΙΚΟΛΑΟΣ ΓΚΑΤΖΗΣ: Η χορηγία είναι έξω από…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, δεν έχετε το λόγο. Θα πάρετε το λόγο αργότερα. 
      ΝΙΚΟΛΑΟΣ ΓΚΑΤΖΗΣ: Τώρα γίνεται η τροποποίηση.
      ΠΡΟΕΔΡΕΥΩΝ (Σωτήρης Χατζηγάκης): Η κυρία Υπουργός έκανε την τροποποίηση και θα έχετε την ευχέρεια με τη σειρά σας να κάνετε τις παρατηρήσεις σας. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, μου επιτρέπετε να πάρω το λόγο επί της διαδικασίας;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε συνάδελφε, έχετε το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είχαμε πει και χθες ότι θα εξαρτηθεί από την πρόοδο της συζήτησης το αν θα χρειαστεί και άλλη συνεδρίαση. Ξεκινάμε τώρα τη συζήτηση των άρθρων. Είναι 18 άρθρα που πρέπει να συζητήσουμε και έχουμε και τις τροπολογίες. Θεωρώ ότι δεν είναι επαρκής ο χρόνος της συνεδρίασης. Είχαμε πει ότι, αν χρειαστεί, θα γίνει και άλλη συνεδρίαση. Θα γίνει και άλλη συνεδρίαση; Ρωτώ γιατί πολλοί συνάδελφοι θα έλθουν σε λίγο και θα φύγουν. Αυτό πρέπει να το ξεκαθαρίσουμε τώρα.
      ΠΡΟΕΔΡΕΥΩΝ (Σωτήρης Χατζηγάκης): Όπως είπα και χθες, αυτό το αίτημα διατυπώθηκε από την κ. Δαμανάκη και είναι λογικό καταρχήν, αλλά ας δούμε την πορεία και την εξέλιξη της συζήτησης…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το λέω γιατί θα φύγουν οι συνάδελφοι.
      ΠΡΟΕΔΡΕΥΩΝ (Σωτήρης Χατζηγάκης): Δε θα φύγουν οι συνάδελφοι αφού το Τμήμα συνεδριάζει. Θα δούμε στην πορεία. Αν δεν υπάρχουν ομιλητές, πώς θα βάλουμε εμβόλιμη συνεδρίαση; 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Πάντως, η Κυβέρνηση δε διαφωνεί. Εφόσον χρειαστεί, μπορούμε να κάτσουμε εδώ συνέχεια μέχρι το βράδυ ή να ξαναέλθουμε το απόγευμα.
      ΠΡΟΕΔΡΕΥΩΝ (Σωτήρης Χατζηγάκης): Ούτε το Προεδρείο διαφωνεί. Το θέμα είναι πάρα πολύ απλό. Θα το δούμε στην πορεία της συζήτησης. Εφόσον υπάρχουν εγγεγραμμένοι και εφόσον βλέπουμε ότι επιμηκύνεται η συζήτηση, βεβαίως θα διακόψουμε και θα έχουμε εμβόλιμη συνεδρίαση το απόγευμα. 
      ΜΑΡΙΑ ΔΑΜΑΝΑΚΗ: Κύριε Πρόεδρε, μπορώ να ρωτήσω κάτι επί της διαδικασίας;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία συνάδελφε.
      ΜΑΡΙΑ ΔΑΜΑΝΑΚΗ: Συμφωνούμε να συζητήσουμε τα άρθρα ως ενότητα. Πόσο χρόνο θα έχουν στη διάθεσή τους οι συνάδελφοι-ομιλητές; Πιστεύω ότι θα δεχθείτε ότι ορισμένες αποφάσεις εξαρτώνται απ’ αυτό. 
      ΠΡΟΕΔΡΕΥΩΝ (Σωτήρη Χατζηγάκης): Λέμε να δώσουμε χρόνο ομιλίας δέκα με δώδεκα λεπτά. 
      ΜΑΡΙΑ ΔΑΜΑΝΑΚΗ: Κύριε Πρόεδρε, είναι λίγα. Δώστε τουλάχιστον ένα λεπτό κατ’ άρθρο. Είναι δεκαοκτώ άρθρα. Δεν θα τα εξαντλήσουμε, αλλά νομίζω ότι η αναλογία που ζητώ δεν είναι παράλογη.
      ΠΡΟΕΔΡΕΥΩΝ (Σωτήρης Χατζηγάκης): Θα δώσουμε δεκαπέντε λεπτά και θα έχουμε και τη σχετική ανοχή.
      ΜΑΡΙΑ ΔΑΜΑΝΑΚΗ: Όπως καταλαβαίνετε, αν μιλάμε για δεκαπέντε λεπτά…
      ΠΡΟΕΔΡΕΥΩΝ (Σωτήρης Χατζηγάκης): Κυρία Δαμανάκη, μιλάμε για τους εισηγητές.
      ΜΑΡΙΑ ΔΑΜΑΝΑΚΗ: Όχι, εγώ μιλώ για τους συναδέλφους συνολικά. 
      ΠΡΟΕΔΡΕΥΩΝ (Σωτήρης Χατζηγάκης): Για τους ομιλητές θα ξεκινήσουμε με δέκα λεπτά. Το Προεδρείο πάντα δείχνει ανεκτικότητα ως προς αυτό. Νομίζω ότι το Τμήμα και το Σώμα γενικότερα δεν πρέπει να έχει παράπονα. Δεν πρόκειται να σας στερηθεί το δικαίωμα να εκφράσετε ελεύθερα τις θέσεις και τις απόψεις σας. 
      ΜΑΡΙΑ ΔΑΜΑΝΑΚΗ: Νομίζω ότι συμφωνούμε να πάμε σε μία λογική ρύθμιση του χρόνου και νομίζω ότι και οι συνάδελφοι θα πρέπει να προϊδεασθούν ότι μ’ αυτά τα χρονικά όρια μάλλον θα έχουμε εμβόλιμη συνεδρίαση.
      ΠΡΟΕΔΡΕΥΩΝ (Σωτήρης Χατζηγάκης): Συμφωνεί το Τμήμα να συζητήσουμε σε ενότητα τα δεκαοκτώ άρθρα του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Τμήμα συμφώνησε. 
      Οι εισηγητές θα έχουν χρόνο ομιλίας δεκαπέντε λεπτά και οι ομιλητές δέκα λεπτά με την ανοχή του Προεδρείου. Δε θα αδικηθεί κανείς και θα δοθεί η ευχέρεια να διατυπώσουν όλοι τις σκέψεις τους στο ακέραιο. 
      Ο εισηγητής της Νέας Δημοκρατίας κ. Μάριος Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, είναι ένα μεγάλο νομοσχέδιο και καλό θα είναι να μιλά κανείς με συγκεκριμένα στοιχεία. Και θα ήθελα σε αυτήν την εισήγησή μου επί των άρθρων να απαντήσω και σε ορισμένες εύλογες ή άστοχες αιτιάσεις των συναδέλφων και στην κριτική που ασκήθηκε σε ορισμένα επιμέρους άρθρα.
      Κατά τη χθεσινή συζήτηση, κύριοι συνάδελφοι, διατυπώθηκε κριτική γι’ αυτό το νομοσχέδιο, δηλαδή ότι είναι ένα σχέδιο νόμου το οποίο έχει νομοτεχνικές ατέλειες κλπ. αλλά επί της ουσίας δεν μας είπατε καμία συγκεκριμένη, παρ΄ ότι προσπάθησα πολλές φορές στις ομιλίες όλων σας να διαπιστώσω μια συγκεκριμένη νομική ατέλεια. Αντίθετα αυτό που διαπίστωσα είναι ότι τόσο οι εισηγητές όσο και ορισμένοι συνάδελφοι, ίσως να μην είχαν διαβάσει πολύ καλά τους νόμους που η προηγούμενη Κυβέρνηση ψήφισε και ίσως να μην έγινε κατανοητό τι εννοούν ορισμένα άρθρα.
      Πιο συγκεκριμένα θα έλεγα ότι με το άρθρο 1 λύνεται το πρόβλημα της αδειοδότησης των αθλητικών ή μη μονίμων ή προσωρινών ολυμπιακών εγκαταστάσεων. Εξηγήσαμε και χθες ότι παραλάβαμε από την προηγούμενη Κυβέρνηση πέντε μήνες πριν από την έναρξη των Ολυμπιακών Αγώνων όπου καμιά εγκατάσταση δεν είχε άδεια. Και βεβαίως με την ισχύουσα νομοθεσία δεν μπορούσε να λυθεί το πρόβλημα της αδειοδότησης όλων αυτών των εγκαταστάσεων μέσα σε πέντε μήνες. Έπρεπε, λοιπόν, κάτι να κάνουμε. Το Υπουργείο Πολιτισμού προφανώς προώθησε κάποιες ρυθμίσεις με σύντομες συνοπτικές διαδικασίες που σίγουρα να είσθε βέβαιοι ότι αν ήμασταν εμείς κυβέρνηση και χειριζόμασταν επί επτά ολόκληρα χρόνια τη διοργάνωση των Ολυμπιακών Αγώνων δεν θα ερχόταν την τελευταία στιγμή.
      Ερχόμαστε, λοιπόν, στο παραπέντε να νομοθετήσουμε, γιατί δεν γινόταν αλλιώς. Σας ρώτησα και χθες αν είχατε κάποια εναλλακτική λύση, αλλά δυστυχώς σ’ αυτό το άρθρο δεν ασκήθηκε κάποια ιδιαίτερη κριτική. Έγινε αντιληπτή η αναγκαιότητα και ερχόμαστε να καθιερώσουμε ενιαία αδειοδότηση των ολυμπιακών εγκαταστάσεων.
      Καθιερώνουμε ενιαία δικαιολογητικά σύμφωνα με τα οποία θα γίνεται ο έλεγχος καταλληλότητας των προαναφερθεισών εγκαταστάσεων, τάσσονται ειδικές προθεσμίες για τη χορήγηση των αδειών και θεσπίζονται ενιαίες διαδικασίες και όργανα, ώστε να αποφευχθεί ο κατακερματισμός αρμοδιοτήτων που παρατηρείται σήμερα στο επίπεδο της ισχύουσας νομοθεσίας.
      Επίσης δημιουργούνται έως πέντε επιτροπές για να γίνει η επίσπευση όλης αυτής της διαδικασίας.
      Θα ήθελα να σας θυμίσω ότι και σε άλλες διοργανώτριες πόλεις υπήρξε αυτό το πρόβλημα της αδειοδότησης και μάλιστα με πρωθυπουργική απόφαση μια και ο Πρωθυπουργός ήταν και Πρόεδρος της Οργανωτικής Επιτροπής σε πολλές περιπτώσεις, δίνονταν οι άδειες.
      Όπως είπε χθες και η Υπουργός κ. Πετραλιά το κύριο πρόβλημα που μας οδήγησε στην επίσπευση των διαδικασιών αυτών ήταν  κυρίως τα θέματα  της πυρασφάλειας, που με το ισχύον νομοθετικό καθεστώς όπως γνωρίζετε διέπονται από χρονοβόρες διαδικασίες.
      Με το άρθρο 2 στόχος μας είναι να διορθώσουμε μια κατάσταση που πάλι παραλάβαμε. Πάνω από δέκα χιλιάδες αυθαίρετες υπαίθριες διαφημιστικές πινακίδες υπάρχουν σήμερα στην Αθήνα, που δεν έπρεπε να υπάρχουν γιατί και η προηγούμενη κυβέρνηση ψήφισε τρεις νόμους με τους οποίους καταπολεμούσε αυτό το φαινόμενο. Το φαινόμενο, όμως, υπάρχει. Αυτό σημαίνει ότι ερχόταν εδώ για να νομοθετήσουν αλλά δεν εφάρμοζαν τους νόμους. Καθαρή απόδειξη και επιβεβαίωση όσων λέγαμε όταν ήμασταν Αντιπολίτευση.
      Επομένως έπρεπε εμείς σήμερα συνεπείς στις προγραμματικές μας δηλώσεις και στη νοοτροπία μας να καθιερώσουμε διαδικασίες που πρέπει να κατεβούν αυτές οι αυθαίρετες πινακίδες, εκτός αν κάποιος συνάδελφος σ’ αυτή την Αίθουσα πιστεύει ότι πρέπει να παραμείνουν. Αν υπάρχει κάποιος συνάδελφος που πιστεύει ότι πρέπει να παραμείνουν οι αυθαίρετες διαφημιστικές πινακίδες να μας το πει. Σας είπα και χθες ότι είμαστε διαθέσιμοι εδώ, με ανοιχτά μυαλά, να κουβεντιάσουμε όλες σας τις προτάσεις, αλλά δεν άκουσα καμμία χθες και πιστεύω σήμερα στην κατ’ άρθρο συζήτηση να ακούσω.
      Και βεβαίως θα έρθουν διατάξεις που δεν είναι τόσο κομψές και ούτε θα τις θέλαμε και εμείς, αλλά είμαστε τριάντα πέντε μέρες πριν τους Ολυμπιακούς Αγώνες. Έχουμε την αισθητική εικόνα της πόλης, που μας ενδιαφέρει, έχουμε τις συμβατικές μας υποχρεώσεις από τους χορηγούς που σας διάβασα χθες και επομένως πρέπει προσαρμοζόμενοι σ’ αυτήν την κατάσταση να κατεβάσουμε τις πινακίδες.
      Να σας πω, όμως, αν θέλετε, πώς φτάσαμε σ’ αυτήν την κατάσταση, γιατί είναι πολύ σημαντικό. Να σας θυμίσω ότι το άρθρο 2 παράγραφος 7 του ν. 2833/2000 που ψήφισε η προηγούμενη κυβέρνηση προέβλεπε την έναρξη του να κατεβούν οι αυθαίρετες πινακίδες την 1η Μαρτίου του 2003. Αυτή, όμως, η εφαρμογή προϋπέθετε τον καθορισμό των χώρων ολυμπιακού ενδιαφέροντος με κοινή υπουργική απόφαση, η οποία εκδόθηκε ένα μήνα από τότε που έπρεπε να αρχίσει. Δηλαδή οι αυθαίρετες πινακίδες έπρεπε να κατεβαίνουν με νόμο του ΠΑΣΟΚ του 2000 από την 1η Μαρτίου του 2003 και η υπουργική απόφαση που καθόριζε πού πρέπει να κατέβουν οι πινακίδες εκδόθηκε τον Απρίλιο του 2003. Τόσο καλά νομοθετούσαν!
       Δεύτερον με βάση την παράγραφο 2 του άρθρου 7 του ν. 2833/2000 η οποία παραπέμπει στην παράγραφο 7 του ιδίου άρθρου και όπως τροποποιήθηκε με το ν. 3057/2002 η αφαίρεση των αυθαίρετων πινακίδων προϋποθέτει διενέργεια αυτοψίας και την έκδοση απόφασης χαρακτηρισμού αυθαιρέτου από τον προς τούτο αρμόδιο υπάλληλο του Τμήματος Παραδοσιακών Οικισμών της Διεύθυνσης Πολεοδομικού Σχεδιασμού του ΥΠΕΧΩΔΕ. Το ΥΠΕΧΩΔΕ, όμως, μέχρι σήμερα ουδέποτε έχει ασκήσει αυτήν την αρμοδιότητά του. Ουδέποτε έκανε διαπίστωση πράξης αυθαιρέτου. Τι σημαίνει αυτό; Πλήρη αδιαφορία της προηγούμενης κυβέρνησης για τις αυθαίρετες πινακίδες επί τόσα χρόνια. Τώρα μας έπιασε η ευαισθησία μήπως και κάνουμε κάτι και πιέσουμε τον πολίτη. Βεβαίως εμείς δεν θέλουμε να πιέσουμε κανέναν πολίτη και ούτε θα το κάνουμε. Απλά προβλέπονται οι διαδικασίες εκείνες, ώστε να εξασφαλίσουμε εκείνα τα δυο που σας είπα.
      Υπήρξε και ένας άλλος νόμος ο ν. 2946/2001 που αφορούσε την υπαίθρια διαφήμιση της Συμπολιτείας Δήμων και Κοινοτήτων και άλλες διατάξεις και προέβλεπε και εκεί ότι όποιος αναρτά μια αυθαίρετη πινακίδα πρέπει να επαναφέρει μετά τη λήξη του συμβολαίου στην προτέρα κατάσταση. Οι δήμοι, οι ΟΤΑ γενικότερα βολεύονταν από αυτήν τη διαδικασία, για να παίρνουν το πρόστιμο αυθαιρέτου, άφηναν τις πινακίδες εκεί και τα διαφημιστικά συμφέροντα εξυπηρετούνταν. Ουδέποτε, λοιπόν, κατέβηκαν οι πινακίδες. Εμείς πήραμε απόφαση να βάλουμε τάξη στην πόλη. Σ’ αυτό θέλω να συναινέσετε.
      Επειδή ο χρόνος μπορεί να μας πάρει στο τέλος, θα ήθελα μιλήσω για το πρώην άρθρο 16, άρθρο 15, όπως διατυπώνεται τώρα, για τα Ολυμπιακά Ακίνητα, γιατί εκεί ασκήθηκε περισσότερη κριτική, και  μετά να έρθω σε ένα δυο άλλα άρθρα όπου ασκήθηκε έντονη κριτική. Εμείς αναγνωρίζουμε ως Νέα Δημοκρατία είτε μια κρατική εταιρεία, έναν κρατικό φορέα, μια ΔΕΚΟ, όπως τις ξέραμε, είτε αναγνωρίζουμε μια ανώνυμη εταιρεία που να λειτουργεί με το ιδιωτικοοικονομικό δίκαιο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ιδιωτική εταιρεία θα κάνετε δηλαδή;
      ΜΑΡΙΟΣ ΣΑΛΜΑΣ: Την κάνατε εσείς την ιδιωτική εταιρεία. Εσείς κάνατε ανώνυμη εταιρεία, εκτός αν την ξεχάσατε, κύριε Σπηλιόπουλε. Δεν κάνατε ανώνυμη εταιρεία, την «ΟΛΥΜΠΙΑΚΑ ΑΚΙΝΗΤΑ ΑΕ»; Τόσο εύκολα ξεχνάτε; Θα σας πω τι λέει ο νόμος. Κάντε λίγο υπομονή.
      Επομένως η μορφή αυτή η θνησιγενής που υπέθαλπε διαπλοκή, δηλαδή να είναι μια ανώνυμη εταιρεία, αλλά το κράτος να είναι κοντά στην ανώνυμη εταιρεία, είναι πατέντα που μόνο η προηγούμενη κυβέρνηση έφτιαξε. Αν ξαναβρείτε άλλη περίπτωση στον κόσμο, να μου το πείτε. Επομένως εμείς τι κάνουμε; Διορθώνουμε με νομικές λεπτομέρειες τη μορφή της εταιρείας, όπως εσείς την κάνατε. Ανώνυμη εταιρεία την κάνατε, ανώνυμη εταιρεία την έχουμε, για να προχωρήσει να διαχειριστεί την ολυμπιακή περιουσία.
      Να απαντήσω τώρα, λοιπόν, στις χθεσινές αιτιάσεις.
      Είπαν πολύ σωστά οι συνάδελφοι της Αντιπολίτευσης ότι πρέπει αυτή η εταιρεία, αφού είναι μονομέτοχος το ελληνικό δημόσιο, να περνάει κάπως από τη Βουλή ο διορισμός ενός προσώπου. Το άρθρο 49α’ λέει: «Οι Πρόεδροι ή οι Διευθύνοντες Σύμβουλοι ή οι Γενικοί Διευθυντές, όταν δεν υπάρχουν Διευθύνοντες Σύμβουλοι, μπορούν να περνάνε από τη Βουλή κατά το διορισμό τους». 
      Να θυμίσω εδώ στον κ. Χριστοδουλάκη, που δεν είναι εδώ αλλά χθες ήρθε να μας πει για το διευθύνοντα σύμβουλο, ότι ξέχασε πως με τον καινούργιο, δικό τους νόμο του 2003 κατήργησαν το διευθύνοντα σύμβουλο γιατί υπήρχε νομική ατέλεια. 
      Σας διαβάζω, λοιπόν, τη νομική ατέλεια. Η αρχική διατύπωση του άρθρου 20 παράγραφος 3 του ν.3016/2002 έλεγε: «Το Διοικητικό Συμβούλιο συνεδριάζει μία φορά κάθε ημερολογιακό μήνα και έκτακτα όποτε αυτό είναι αναγκαίο ύστερα από πρόσκληση του Προέδρου. Στις συνεδριάσεις του Διοικητικού Συμβουλίου παρίσταται και ο Διευθύνων Σύμβουλος ως εισηγητής χωρίς ψήφο». Στην παράγραφο 3 του ίδιου άρθρου γινόταν βέβαια λόγος και για Γενικό Διευθυντή. Η θέση, όμως, κατά τα άλλα δεν καθοριζόταν στο νόμο. Για να αρθεί η αντινομία, που δημιούργησε αυτή η νομοθετική κακοτεχνία, εσείς οι ίδιοι τροποποιήσατε το νόμο το Μάρτιο του 2003 καταργώντας τη θέση του διευθύνοντος συμβούλου και σε όλες τις αναφορές –δεν το κατήργησαν ευθέως, να πει «καταργείται»- που ήταν για το διευθύνοντα σύμβουλο, υπήρχαν αναφορές για το γενικό διευθυντή. Πρόκειται για το άρθρο 41 του ν.3130/2003.
      Ο γενικός διευθυντής, όμως, δεν υπάρχει κανένας λόγος να διορίζεται με τη διαδικασία του άρθρου 49α’ και αυτό επειδή σαφώς προκύπτει από το νόμο. Πρώτον δεν είναι μέλος του διοικητικού συμβουλίου. Δεύτερον δεν διαθέτει αρμοδιότητες δικαστικής ή συμβατικής εκπροσωπήσεως της εταιρείας προς τα έξω. Τρίτον δεν διαθέτει άλλες αρμοδιότητες από εκείνες τις διοικητικές αρμοδιότητες που σε αυτόν εκχωρεί κατά την κρίση του ο πρόεδρος του Δ.Σ.
      Για να είμαστε, όμως, σύννομοι με το 49α’ της Βουλής, που λέει «περνάει ο Πρόεδρος ή ο Διευθύνων Σύμβουλος ή ο Γενικός Διευθυντής όταν δεν υπάρχει Διευθύνων Σύμβουλος», βεβαίως είμαστε διατεθειμένοι, σεβόμενοι τις εύλογες αιτιάσεις σας, να περνάει ο πρόεδρος από τη Βουλή.
      Επομένως, το λύσαμε και αυτό. Εδώ είμαστε για να κουβεντιάζουμε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Πρέπει να αλλάξει ο Κανονισμός.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ο Κανονισμός είναι πριν το νόμο.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ο Κανονισμός της Βουλής λέει ρητά ποιες εταιρείες. Πρέπει να αλλάξει ο Κανονισμός της Βουλής.
      ΜΑΡΙΟΣ ΣΑΛΜΑΣ: Είναι δε σαφές ότι η διαχείριση και η εκπροσώπηση της εταιρείας «Ολυμπιακά Ακίνητα Α.Ε.» υπό τη νέα της διοίκηση, θα ασκείται, κατά το καταστατικό της, από τα αρμόδια όργανα, δηλαδή το διοικητικό συμβούλιο το οποίο θα παραμείνει ενεργό ως κυρίαρχο και συλλογικό όργανο διοίκησης της εταιρείας και τον πρόεδρο, ο οποίος άλλωστε βαρύνεται με την προς τα έξω εκπροσώπηση της εταιρείας. Είναι άλλωστε, αυτοί και όχι ο γενικός διευθυντής που κατά το άρθρο 22 καλούνται να υποβάλουν στον Πρόεδρο της Βουλής την ετήσια έκθεση για την πρόοδο του έργου της εταιρείας.
      Τώρα όσον αφορά το θέμα της διαφάνειας. Είπατε χθες το εξής: «Αντικαθιστάτε όλες τις διαδικασίες ελέγχου με τον εσωτερικό έλεγχο». Ίσως να μην το καταλάβατε καλά, ίσως εγώ σαν εισηγητής να μην σας το εξήγησα καλά. Ενισχύεται η διαφάνεια. Ενισχύεται ο έλεγχος, όπως υπήρχε, με άλλη μία διαδικασία. Δηλαδή, υπήρχαν τρεις διαδικασίες -τέσσερις με την αναφορά στο Ελεγκτικό Συνέδριο, όταν χρηματοδοτείται- και προσθέτουμε άλλη μία εσωτερικού ελέγχου. Ακούστε ποια επίπεδα ελέγχου υπάρχουν τώρα σε αυτήν την εταιρεία που εσείς φτιάξατε και εμείς ξεκαθαρίζουμε και τελούμε υπό διαφάνεια.
      Πρώτον έλεγχος από τη Βουλή όταν υποβάλλεται έκθεση πεπραγμένων από το διοικητικό συμβούλιο της εταιρείας με τη μόνη διαφορά ότι εμείς βάζουμε συγκεκριμένα, ότι ο Πρόεδρος θα υποβάλλει την έκθεση πεπραγμένων στη Βουλή.
      Δεύτερον από τους Υπουργούς Οικονομίας και Πολιτισμού. Σας κάνει εντύπωση ότι αλλάζουν ορισμένες διατάξεις που προέβλεπαν την έκδοση υπουργικών αποφάσεων. Τις ίδιες, όμως, ακριβώς αρμοδιότητες εταιρικής διοίκησης και με τις ίδιες ακριβώς προϋποθέσεις δημοσίευσης στην Εφημερίδα της Κυβερνήσεως θα ασκεί πλέον, όχι ασφαλώς υπό τη διοικητική του αρμοδιότητα αλλά ως μοναδικός μέτοχος της εταιρείας, ο Υπουργός Οικονομίας, ενώ τα δύο Υπουργεία παραμένουν εποπτικοί φορείς της εταιρείας. Εξομαλύνεται, λοιπόν, νομικά το καθεστώς εσωτερικής διοίκησης της εταιρείας χωρίς να μειώνεται σε τίποτα ο κρατικός έλεγχος.
      Τρίτον υπάρχει ο έλεγχος από το Σώμα Ορκωτών Λογιστών όπως είναι η ανώνυμη εταιρεία, δηλαδή από ανεξάρτητο ελεγκτικό οργανισμό που ελέγχει τη νομιμότητα της λειτουργίας και το λογαριασμό της Εταιρείας.
      Τέταρτον από εσωτερικό έλεγχο που εμείς προσθέτουμε ως νέο και πιο άμεσο μηχανισμό ελέγχου των καθημερινών εργασιών της εταιρείας.
      Και βεβαίως, επειδή είπατε ότι αντικαταστήσαμε τον εσωτερικό έλεγχο και σας φάνηκε περίεργο, προφανώς δεν γνωρίζετε τι είναι ο εσωτερικός έλεγχος. Τέτοιες διαδικασίες οφείλουν να έχουν όλες οι μεγάλες εταιρείες. Και είναι αναγκαία συνθήκη καλής εταιρικής διακυβέρνησης σύμφωνα με τη διεθνή εμπειρία.
      Χωρίς να υπάρχει διάθεση ειρωνείας, προκειμένου να δείτε τι είναι ο εσωτερικός έλεγχος για τον οποίο ασκήσατε κριτική χθες, να πάτε στο ν. 3016/2002 που ψήφισε το ΠΑΣΟΚ. Εκεί αναφέρεται αναλυτικά τι είναι ο εσωτερικός έλεγχος, αλλά τώρα όπως σας βολεύει, επειδή δεν υπάρχει στοιχείο να κάνετε κριτική, πρέπει κάτι να πείτε και λέτε ότι είναι καινούργιο στοιχείο. Στο ν. 3016/2002, λοιπόν, πρέπει να πάτε για να δείτε τι είναι ο εσωτερικός έλεγχος. 
      Ο πέμπτος μηχανισμός είναι ο εξής: Στη περίπτωση που η εταιρεία πάρει επιχορήγηση από το κρατικό προϋπολογισμό, υπάρχει έλεγχος από το Ελεγκτικό Συνέδριο.
      Μιλήσατε χθες για τον ΑΣΕΠ. Εσείς είχατε προβλέψει ότι από τον ΑΣΕΠ περνάει μόνο το πρακτικό της Επιτροπής Αξιολόγησης. Και σας ερωτώ: Την 1η Μαρτίου 2004 εφαρμόσατε αυτήν τη διάταξη όταν προσλάβατε έξι υπαλλήλους μέσα σε μία νύχτα, έξι μέρες πριν τις εκλογές, όταν κάνετε δηλαδή όλες τις προσλήψεις του προσωπικού της εταιρείας έξι ημέρες πριν και τις στείλατε στο ΑΣΕΠ;
      Λέτε ότι δίνετε η δυνατότητα σε αυτήν την εταιρεία να κάνει έργα. Για πρώτη φορά με αυτές τις τροποποιήσεις η εταιρεία μπορεί να εκτελεί έργα, έλεγε χθες ο εισηγητής της Αξιωματικής Αντιπολίτευσης. Σας διαβάζω το άρθρο 17 του ν. 3016/2002, περίπτωση ια΄, η οποία προστέθηκε με το άρθρο 41, παράγραφος 3 του ν. 3130/2003. «Η εταιρεία μπορεί να αναδέχεται μέσω κονδυλίων προερχομένων από τον κρατικό προϋπολογισμό δανείων ή άλλων εσόδων της, την εκπλήρωση υποχρεώσεων άλλων φορέων του δημοσίου, που αφορούν τη χρηματοδότηση της κατασκευής περιουσιακών στοιχείων, των οποίων η διαχείριση, η διοίκηση και η αξιοποίηση ανατίθενται στην εταιρεία».
      Εσείς τα κάνατε αυτά, εξ ου και η κοινή υπουργική απόφαση 6318 του Αυγούστου του 2003 περί κανονισμού ανάθεσης εκπόνησης μελετών και εκτέλεσης έργων, που υπογράφουν οι κύριοι Βενιζέλος και Χριστοδουλάκης. Εμείς το μόνο που κάναμε, ήταν να επαναδιατυπώσουμε κάποιες διατάξεις, χωρίς στην ουσία να αλλάξουμε τίποτα, μήπως και βγει νόημα από αυτά που είχατε νομοθετήσει. Τόση άγνοια δεν δικαιολογείται!
      Μεταβίβαση κινητών: Έπρεπε να ξέρετε -εγώ νομικός δεν είμαι, αλλά προσπάθησα, προκειμένου να υποστηρίξω αυτό το νομοσχέδιο να μάθω ορισμένα πράγματα- ότι τα κεφάλαια δεν είναι πράγματα κινητά και βεβαίως, είναι αυτονόητη δραστηριότητα κάθε ανώνυμης εταιρείας η διαχείριση διαθέσιμων κεφαλαίων. Από πότε δεν είναι αυτονόητη δραστηριότητα η διαχείριση των κεφαλαίων από μία ανώνυμη εταιρεία; Όμως, επειδή ήσασταν εγκλωβισμένοι τόσα χρόνια σε μία σοσιαλιστική νοοτροπία και υπήρξατε εναντίον των ιδιωτικοποιήσεων και των ανώνυμων εταιρειών –είχατε αλλεργία σε αυτά- ξαφνικά αναγκαστήκατε από τη διεθνή πραγματικότητα να γίνετε οι διδάσκαλοι του ιδιωτικού τομέα και βεβαίως κάνατε πράγματα τα οποία δεν ήταν βιώσιμα. Για αυτό το λόγο εξ άλλου ο ελληνικός λαός που το κατάλάβε δεν ανανέωσε την εμπιστοσύνη του σε εσάς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Σαλμά;
    ΜΑΡΙΟΣ ΣΑΛΜΑΣ: Όχι, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Να μην υπερβούμε, όμως, τα δεκαοχτώ λεπτά, μια και έχουμε συμφωνήσει να μιλήσετε ένα λεπτό για κάθε άρθρο.
    ΜΑΡΙΟΣ ΣΑΛΜΑΣ: Κύριε Πρόεδρε, δεν είναι τόσο εύκολο, γιατί είναι μεγάλο το νομοσχέδιο.
    Στο άρθρο 3 γίνονται ρυθμίσεις για τον τρόπο τροφοδοσίας σε υγρά καύσιμα πλύσης και λίπανσης των οχημάτων που θα σταθμεύουν στις εγκαταστάσεις του «ΑΘΗΝΑ 2004» στο Γουδί, στη Δικέλεια και στο Ελληνικό. Επιπλέον, ρυθμίζονται κάποια θέματα εξυπηρέτησης των σκαφών στη Μαρίνα του Αγίου Κοσμά, ενώ καθορίζεται ένα ολυμπιακό κόμιστρο για τα επιβατικά δημοσίας χρήσεως αυτοκίνητα και χαρακτηρίζονται και νέες ενδονομαρχιακές γραμμές. Καθορίζονται οι γραμμές κυρίως από την περιοχή του Μαρκόπουλου και του Σχοινιά από το κωπηλατοδρόμειο, την ιππασία και την σκοποβολή, αλλά και από τις εγκαταστάσεις του Αγίου Ανδρέα και από το αεροδρόμιο μέχρι το κέντρο. 
    Στο άρθρο 4 επιδιώκεται να καταστεί ασύμφορη η προσβολή των Ολυμπιακών Συμβόλων και Σημάτων από τρίτους. Καθορίζεται ένα πρόστιμο 8.000 ευρώ, για να μην υπάρξουν πράξεις αθέμιτου ανταγωνισμού ενόψει των επικείμενων Ολυμπιακών Αγώνων.
    ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα έχετε και δευτερολογία. 
    ΜΑΡΙΟΣ ΣΑΛΜΑΣ: Κύριε Πρόεδρε, τελειώνω σε δύο λεπτά. 
    ΠΡΟΕΔΡΕΥΩΝ (Σωτήρης Χατζηγάκης): Είπαμε ανοχή, ανεκτικότητα όχι κατάχρηση. 
    Ολοκληρώστε, κύριε συνάδελφε.
    ΜΑΡΙΟΣ ΣΑΛΜΑΣ: Με το άρθρο 5 καθορίζεται ένα πρόστιμο στις περιπτώσεις που αθετούνται οι συμφωνίες από τους ιδιοκτήτες ξενοδοχείων και εξηγήσαμε και χθες γιατί το κάνουμε αυτό.
    Με το άρθρο 6 λύνουμε το πρόβλημα που ως αντιπολίτευση είχαμε επισημάνει, ώστε να δίνουμε τη δυνατότητα σε αλλοδαπές αποστολές να μπορούν να έρχονται για προπονήσεις ενόψει των επόμενων αθλητικών διοργανώσεων στην Ελλάδα και να μην πηγαίνουν στη Βουλγαρία και στη Τουρκία, όπως πήγαιναν μέχρι τώρα. 
      Άρα δημιουργούμε νομικό καθεστώς που δίνουμε αυτήν τη δυνατότητα με αυτονόητα πλεονεκτήματα για τη χώρα μας.
      Με το άρθρο 7…
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, παρακαλώ ολοκληρώστε. Έχετε και δευτερολογία.
      ΜΑΡΙΟΣ ΣΑΛΜΑΣ: Είναι τόσα άρθρα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μα, σας έδωσα δεκαεννιά λεπτά.
      ΜΑΡΙΟΣ ΣΑΛΜΑΣ: Κύριε Πρόεδρε, για να μην υπάρξει και θέμα απογευματινής συνεδρίασης -και θα ολοκληρώσω σε δύο λεπτά- συμφωνήσαμε…
      ΠΡΟΕΔΡΕΥΩΝ (Σωτήρης Χατζηγάκης): Μα, έτσι θα υπάρξει θέμα. Ολοκληρώστε σας παρακαλώ.
      ΜΑΡΙΟΣ ΣΑΛΜΑΣ: Με το άρθρο 7 λύνεται το πρόβλημα της διαπίστευσης μελών της ολυμπιακής οικογένειας όπου δεν γίνονταν αυτή η διαπίστευση και έτσι δίνεται η θεώρηση βραχείας παραμονής και η θεώρηση περιορισμένης εδαφικής ισχύος.
      Με το άρθρο 9 για θέματα ασφαλείας δίνεται η δυνατότητα να κλείνουν τα καταστήματα και οι επιχειρήσεις που εμπορεύονται προϊόντα υψηλού κινδύνου από θέμα πυρασφάλειας. 
      Με το άρθρο 10 δίνεται η δυνατότητα στον Υπουργό Εμπορικής Ναυτιλίας να καθορίζει τα δρομολόγια, τις γραμμές και την πλεύση…
      ΠΡΟΕΔΡΕΥΩΝ (Σωτήρης Χατζηγάκης): Κύριε Σαλμά, δεν θέλω να σας αφαιρέσω το λόγο. Σας παρακάλεσα τρεις φορές. Ολοκληρώστε.
      ΜΑΡΙΟΣ ΣΑΛΜΑΣ: Θα σταματήσω, αφού δεν μπορώ άλλο να συνεχίσω.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα αναφερθώ, ένα-ένα στα άρθρα του νομοσχεδίου.
      Με το άρθρο 1 δίνονται οι άδειες για τη λειτουργία των ολυμπιακών εγκαταστάσεων. Οι άδειες αυτές όπως είναι γνωστό, όπως και σε κάθε εγκατάσταση δίνονται μετά το πέρας της κατασκευής του έργου. Γι’ αυτό νομίζω ότι ο χρόνος θα μπορούσε να ήταν λίγο νωρίτερα. Σας είπαμε ότι οι διατάξεις αυτές ήταν έτοιμες. Λέτε ότι δεν τις βρήκατε. Εμείς επιμένουμε ότι ήταν έτοιμες από το Φεβρουάριο και θα μπορούσατε να τις έχετε ενεργοποιήσει νωρίτερα. Δεν είναι, όμως, βασική μας αντίρρηση αυτό. 
      Η παρατήρησή μας και προσέξτε γιατί μπορεί να τη βρείτε μπροστά σας, είναι η εξής: Δίνετε προσωρινές άδειες λειτουργίας τις οποίες ονομάζετε «ολυμπιακές άδειες λειτουργίας» οι οποίες λήγουν τέλος Νοεμβρίου. Ένας κακόπιστος που θα δει αυτήν τη διάταξη θα αναρωτηθεί γιατί δίνετε προσωρινές άδειες λειτουργίας. Πάσχουν αυτές οι εγκαταστάσεις; Θα έρθετε μετά να δώσετε κανονικές άδειες λειτουργίας;
      Γι’ αυτό εμείς σας προτείναμε να δώσετε κανονικές άδειες λειτουργίας. Άλλωστε οι εγκαταστάσεις αυτές θα λειτουργήσουν με το μάξιμουμ και των θεατών και των απαιτήσεων που υπάρχουν. Οι εγκαταστάσεις των Ολυμπιακών Αγώνων  να έχουν τις καλύτερες προδιαγραφές, τις καλύτερες συνθήκες. Άρα γιατί να μη δώσετε οριστικές άδειες λειτουργίας; Βέβαια αυτό είναι δικό σας θέμα. Εμείς σας το επισημαίνουμε γιατί μπορεί να υπάρξει αυτός ο κίνδυνος.
      Σας επισημάναμε ακόμα ότι σ΄ αυτό το άρθρο υπάρχουν πολλές υπουργικές αποφάσεις και πολλές επιτροπές. Σας είπαμε ότι καλό είναι να τις ενσωματώσετε στο νομοσχέδιο ώστε να μην χρειαστεί επιπλέον χρόνος. Έχουμε τώρα περίπου τριάντα πέντε ημέρες μέχρι τους Ολυμπιακούς Αγώνες και δεν ξέρω αν αυτός ο χρόνος είναι αρκετός για να εκδοθούν όλες αυτές οι υπουργικές αποφάσεις. Αυτό βέβαια είναι θέμα δικό σας.
      Όσον αφορά το άρθρο 2 είπαμε στη συζήτηση επί της αρχής του νομοσχεδίου, ότι δεν έχουμε αντίρρηση να υπάρξει ένας καθαρισμός της πόλης, να φύγουν οι πινακίδες, να νοικοκυρευτεί η όψη των ολυμπιακών διαδρομών κλπ. Σας είπαμε, όμως, ότι με το άρθρο αυτό επεκτείνονται τα προνόμια των χορηγών, τα οποία βεβαίως δεν είχαν συζητηθεί πριν από το Μάρτη του 2004, πριν από τις εκλογές δηλαδή. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν είχαν συζητηθεί;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είναι καινούργια αυτά τα προνόμια. Δόθηκαν από τη δική σας Κυβέρνηση.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Των χορηγών; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για τα προνόμια μιλώ, για τις νέες θέσεις που θα σας αναφέρω παρακάτω ποιες είναι. 
      Υπάρχει γι’ αυτά τα προνόμια που δίνονται επιπλέον στους χορηγούς, όφελος για τον «Αθήνα 2004»; Θα δώσουν παραπάνω χρήματα οι χορηγοί για την επιπλέον προβολή που παίρνουν;
      Να πω επίσης ότι μέσα από τις διαδικασίες του νομοσχεδίου φαίνεται ότι θίγονται και ορισμένα δικαιώματα της Τοπικής Αυτοδιοίκησης τα οποία υπήρχαν.
      Όπως είναι διατυπωμένο το άρθρο, φαίνεται ότι θίγονται αυτά τα δικαιώματα. Συμφωνούμε απολύτως ότι πρέπει να υπάρξει αφαίρεση  των πινακίδων. Άλλωστε με δικό μας θεσμικό πλαίσιο έχουν αφαιρεθεί οι πινακίδες από το ιστορικό κέντρο της Αθήνας και έχουμε δει πόσο καλύτερη είναι η όψη της πόλεως.
      Υπάρχουν πεντακόσιες νέες θέσεις από την «ΑΘΗΝΑ 2004», εκτός από αυτές που υπήρχαν μέχρι σήμερα, χωρίς ανταλλάγματα και χωρίς δικαιώματα, ούτε στην Τοπική Αυτοδιοίκηση ούτε σε κανένα άλλο. Υπάρχει επίσης η χρήση των υπαρχόντων πλαισίων χωρίς ανταλλάγματα. Και μέσα σε αυτές τις πεντακόσιες θέσεις υπάρχουν εκατό θέσεις που δίδονται αποκλειστικά στους χορηγούς. Γι’ αυτό είπα ότι δίνονται επιπλέον θέσεις στους χορηγούς, γύρω στις εκατό -το γράφει το νομοσχέδιο- χωρίς κανένα τέλος. Το θέμα είναι: Πληρώνουν κάτι οι χορηγοί στην «ΑΘΗΝΑ 2004» και τι είναι αυτό που θα πληρώσουν;
      Τι υπάρχει ακόμα για τους χορηγούς;
      ΝΙΚΟΛΑΟΣ ΓΚΑΤΖΗΣ: Στο 2004 ή στην Τοπική Αυτοδιοίκηση; Γιατί να τα δώσουν στο 2004; Η Τοπική Αυτοδιοίκηση τα δικαιούται.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έστω να τα δώσουν στον «ΑΘΗΝΑ 2004» για τη διοργάνωση των Ολυμπιακών Αγώνων. Υπάρχουν, όμως, και άλλες θέσεις που τις περιγράφετε. Λέτε στο άρθρο 12ε΄: «οι απομείνασες θέσεις και αυτές δίνονται στους χορηγούς». Δεν ξέρουμε πόσες είναι. Πόσες είναι; Δεν μας το περιγράφετε. Γι’ αυτό σας είπαμε ότι επεκτείνετε τα προνόμια των χορηγών. Να υπάρχει σχέδιο, να το ξέρουμε. Να πείτε «να επεκτείνουμε τα προνόμια γι’ αυτό και γι’ αυτό το λόγο και θα υπάρξουν αυτά κι αυτά τα οφέλη». 
      Επιπλέον μπορούν να μπουν πανώ σε ιδιωτικά κτίρια, οικοδομές, περιφράξεις κλπ. Και σε αυτά το 5% της επιφανείας είναι οι χορηγοί. 
	ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το νόμο του 1999 τον έχετε διαβάσει;
     	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν πάμε εκεί. Αυτές είναι επιπλέον θέσεις. Υπήρχαν αυτά τα πανώ στις ιδιωτικές κατοικίες; Δεν υπήρχαν.
     Να επισημάνω μία διατύπωση. «Ιδιοκτήτες ή κάθε τρίτος υποχρεούνται να διευκολύνουν την πρόσβαση των αρμοδίων υπαλλήλων του δημοσίου ή της Οργανωτικής Επιτροπής της «ΑΘΗΝΑΣ 2004» ή των αναδόχων ή των προστιθέντων τους στους χώρους των κτηρίων» -ιδιωτικών κτηρίων- «και να ανέχεται τους ελέγχους και τις επεμβάσεις που απαιτούνται για το σκοπό αυτό». Εδώ υπάρχει μία αυθαιρεσία. Δεν ξέρουμε τι σημαίνει αυτό. Θα μπει στο σπίτι του άλλου ο ανάδοχος ή ο προστιθέμενος και θα είναι υποχρεωμένος να τον ανεχθεί ο ιδιοκτήτης. Και αυτό μπορεί να αφορά τη στατική επάρκεια και τη λειτουργία της οικοδομής και το φωτισμό της και τον αερισμό της. Αυτά που πάνε; Σας το επισημαίνουμε γιατί θα υπάρξουν προβλήματα από την εφαρμογή. Βεβαίως προβλέπεται πως αν αρνηθούν, θα υπάρχει η ταχεία διαδικασία του Μονομελούς Πρωτοδικείου κλπ. 
     Δεν υπήρχε πουθενά καμία συμφωνία με τη Διεθνή Ολυμπιακή Επιτροπή για να μπουν διαφημίσεις στα λιμάνια και στα αεροδρόμια αποκλειστικά και μόνο από τους χορηγούς και την «ΑΘΗΝΑ 2004». Αυτή η συμφωνία είναι δική σας τώρα. Σε όλα τα λιμάνια, Πειραιά, Θεσσαλονίκη, Πάτρα, Βόλο, Ηράκλειο και στα αεροδρόμια θα μπαίνουν διαφημίσεις αποκλειστικά και μόνο των χορηγών και της «ΑΘΗΝΑΣ 2004», χωρίς κανένα τέλος και δαπάνη.
     ΜΑΡΙΟΣ ΣΑΛΜΑΣ: Αυτό απορρέει από τη σύμβαση. Διαβάστε την στη σελίδα 49 της σύμβασης.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Την έχουμε διαβάσει.
     Για το άρθρο 3 για τις κυκλοφοριακές ρυθμίσεις, καθορίζονται οι προσωρινές λεωφορειακές γραμμές, ο φορέας εκμετάλλευσης, το ύψος και ο τρόπος της αποζημίωσης. Ξεκαθαρίσατε χθες ότι οι επιβάτες που θα μπαίνουν στις ολυμπιακές λεωφορειακές γραμμές θα είναι αυτοί που έχουν κάποια σχέση με τους Ολυμπιακούς Αγώνες. Όπως, ξεκαθαρίσατε ότι οι δωρεάν μετακινήσεις θα είναι για τους κατόχους των εισιτηρίων κλπ. δηλαδή κάποιος πολίτης ή τουρίστας δεν θα μπορεί να μπει σε αυτές τις ολυμπιακές γραμμές.
      Εδώ θα πρέπει να επισημάνουμε και το θέμα της κυκλοφορίας και των ζωνών κυκλοφορίας αλλά και των λεωφορειοδρόμων, γιατί αν κρίνουμε τα όσα συνέβησαν στην κυκλοφορία κατά την επιστροφή της ομάδας ποδοσφαίρου φοβόμαστε ότι θα έχουμε άσχημα ξεμπερδέματα. Βέβαια αυτό κυρία Υπουργέ δεν είναι δικό σας θέμα αποκλειστικά αλλά συνολικά η Κυβέρνηση έχει την ευθύνη.
      Για τα υπόλοιπα άρθρα δεν έχω σημαντικές παρατηρήσεις. Θέλω να αναφερθώ βέβαια στο άρθρο 10 στις ρυθμίσεις του Υπουργείου Εμπορικής Ναυτιλίας. Πρέπει να κατατεθούν έγκαιρα οι αλλαγές και να υπάρξει η συνεργασία και η συμφωνία όλων των φορέων για τη λειτουργία του λιμανιού του Πειραιά. Σήμερα είδαμε μια τροπολογία που απλώς και μόνο μας λέει ότι θα υπάρξουν διαφοροποιήσεις στις γραμμές αλλά δεν μας λέει ποιες. Γνωρίζετε ότι κάθε χρόνο τον Αύγουστο υπάρχει κυκλοφοριακός φόρτος και μεγάλη επιβατική κίνηση στον Πειραιά. Φανταστείτε, λοιπόν, τι θα γίνει φέτος εάν δεν έχουμε ξεκαθαρίσει εγκαίρως τα δρομολόγια και όλα όσα απαιτούνται για να λειτουργήσει με αποτελεσματικό τρόπο το λιμάνι.
      Στο άρθρο 12, θέλω να σας επισημάνω και πάλι ότι σε σχέση με τις αποσπάσεις του προσωπικού δεν έχουμε αντίρρηση. Όμως, το θέμα των μεταθέσεων με την αιτιολογία των Ολυμπιακών Αγώνων είναι ένα θέμα, που πρέπει να το δείτε και να το χειριστείτε έτσι ώστε να μην υπάρχουν προβλήματα. Θέλουμε μία δική σας δήλωση.
      Στο άρθρο 13 έγινε πολύς λόγος και βέβαια δεν έχει καμία σχέση με το νομοσχέδιο και με τους Ολυμπιακούς Αγώνες. Ίσως το φέρνετε επειδή ξέρετε ότι υπάρχει ένα θετικό κλίμα για τους Ολυμπιακούς Αγώνες, μία πλατιά συναίνεση και γι’ αυτό θέλετε να περάσετε τέτοια θέματα τα οποία θέλουν άλλου είδους συζήτηση και πολύ περισσότερα επιχειρήματα για να πειστεί η Βουλή. Πρέπει εδώ να πω ότι εμείς δεν έχουμε αντίρρηση. Το δικαίωμα της εργασίας είναι ιερό. Μακάρι να διοριστούν οι άνθρωποι. Επειδή, όμως, απευθυνόμαστε σε όλους τους ‘Ελληνες πρέπει να χρησιμοποιούμε ενιαίους κανόνες και να εφαρμόζουμε το Σύνταγμα. Γι’ αυτό λέμε ότι αυτή η διάταξη είναι αντισυνταγματική και απαράδεκτη.
      Και εδώ πρέπει να σας πω ότι αυτοί οι υπάλληλοι ήταν με σύμβαση μιας ημέρας.  Μόνο τις χρονικές προϋποθέσεις του ν. 2266/94 έχουν. Άλλωστε δεν έκαναν χρήση του ν. 2266 γιατί θα είχαν διοριστεί. Δεν μπορούσαν να κάνουν χρήση γιατί δεν πληρούσαν τις προϋποθέσεις του νόμου. Και βέβαια δεν ήταν αποσπασμένοι στη Γενική Γραμματεία Αθλητισμού ή σε άλλη υπηρεσία. Έχω εδώ επίσημο έγγραφο του κ. Έβερτ όταν ήταν Υπουργός Προεδρίας το 1991 που έλεγε, ότι αυτό το προσωπικό που έχει αποσπαστεί πρέπει να επιστρέψει στον ΟΠΑΠ. Δεν έχει καμία σχέση με αποσπάσεις. Το λέει στο έγγραφό του ο κ. Έβερτ. 
      ΒΥΡΩΝ ΠΟΛΥΔΩΡΑΣ: Δεν έχει αξία αυτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έχει μεγάλη αξία.
      ΒΥΡΩΝ ΠΟΛΥΔΩΡΑΣ: Αν μου επιτρέπετε, κύριε Πρόεδρε, θα ήθελα να πω ότι ο κ. Σπηλιόπουλος κάνει ωραία ανάλυση στο θέμα. Για να μην αδικήσει το επιχείρημά του παρεμβαίνω για να σημειώσω ότι μία υπουργική θέση για το πώς θα διατάξει το προσωπικό του Υπουργείου ή ο εποπτεύων εν προκειμένω για όλη τη Δημόσια Διοίκηση, δεν ακυρώνει τις βασικές αρχές και παραδοχές του εργατικού δικαίου. 
      Δηλαδή ήταν στον ΟΠΑΠ καθ’ ημέραν προσλαμβανόμενοι, καθ’ ημέραν απολυόμενοι, μετετέθησαν με απόσπαση στην άλλη υπηρεσία. Εκείνο το πραγματικό γεγονός έχει την αυτοδυναμία του. Είναι υπάλληλοι με απόσπαση στην υπηρεσία εκείνη, ανεξαρτήτως του πως θέλει να διατάξει το προσωπικό ο Υπουργός. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν είχαν δικαίωμα να μεταταγούν. Και αυτό το λέει ο κ. Έβερτ. 
      Έρχεται μετά ο γενικός γραμματέας του ιδίου Υπουργείου και λέει ακριβώς το ίδιο, πρέπει να επιστρέψει, δεν έχει καμία σχέση. Έρχεται μετά το Νομικό Συμβούλιο του Κράτους, γιατί χθες μας μνημονεύσατε μία εισήγηση του Νομικού Συμβουλίου του Κράτους. Την 770/1999 μήπως; 
      ΒΥΡΩΝ ΠΟΛΥΔΩΡΑΣ: Νομοσχέδιο Φούρα…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όχι, όχι. Ποια γνωμοδότηση του Νομικού Συμβουλίου του Κράτους, να τη δούμε. Γιατί εδώ έχουμε τη γνωμοδότηση που λέει ότι αυτό το προσωπικό δεν δικαιούται να διοριστεί. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Σπηλιόπουλε, μην κάνετε διαλογική συζήτηση, συνεχίστε την ομιλία σας. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είναι η 770/1999. Αν δεν την έχετε, να σας την δώσω. 
      Έχουμε στη συνέχεια την Επιστημονική Επιτροπή της Βουλής η οποία λέει: «Αν πάντως η κατάταξη αυτή θεωρηθεί ως περίπτωση της προσλήψεως, φαίνεται ότι η υπό ψήφιση διάταξη συναντά το άρθρο 103 παράγραφος 7 του Συντάγματος. Είναι κατάταξη αυτή; Δέκα χρόνια εκτός της υπηρεσίας είναι κατάταξη; 
      Θα δημιουργήσετε τεράστιο πρόβλημα και σ’ αυτούς τους ανθρώπους, εκτός του ότι δημιουργείται πρόβλημα με τη διαδικασία προσλήψεων. Δεν ξέρω ποιο Ελεγκτικό Συνέδριο ή ποιος υπάλληλος μετά θα πάει να τους πληρώσει αυτούς τους ανθρώπους, όταν υπάρχουν αυτά τα εμπόδια και αυτές οι δυσκολίες. Εμείς σας το επισημαίνουμε απλώς. Σας λέμε, αφαιρέστε αυτήν τη διάταξη, αυτό το άρθρο, γιατί δεν μπορεί να ψηφιστεί από τη Βουλή.
      Άρθρο 16. Άκουσα πριν από λίγο ότι τα Ολυμπιακά Ακίνητα είναι ιδιωτική εταιρεία. Φαίνεται ότι δεν διαβάσατε τον ιδρυτικό νόμο καλά. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Έχει αλλάξει ο ιδρυτικός νόμος. 
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Λειτουργεί η εταιρεία με τον 2190, αλλά είναι εταιρεία του δημοσίου. Και είναι εταιρεία για την μεταολυμπιακή χρήση των Ολυμπιακών Ακινήτων. Τι λέγατε τότε; Τότε μας λέγατε ότι είναι αμαρτωλά, ότι έχουν τεράστια ευθύνη αυτοί που ψηφίζουν.
    Θα σας πω τι κάνετε τώρα και ποιες είναι οι αλλαγές που κάνετε. Τώρα, λέτε για περισσότερη διαφάνεια, καλύτερη λειτουργία. Τι κάνετε, όμως; Ακούστε. Γιατί τα λόγια είναι ωραία, όταν ακούγονται. Καταργείτε τη δυνατότητα της Βουλής να ελέγχει τον επικεφαλής της επιχείρησης.
    Μας είπατε χτες το πρωτοφανές ότι δεν περιγράφεται μέσα στον κατάλογο η εταιρεία αυτή του 49Α’. Μα, ο Κανονισμός έγινε πριν τη δημιουργία της επιχείρησης. Δηλαδή οποιαδήποτε επιχείρηση δημιουργηθεί σήμερα που μπορεί να έχει περιουσία όσο όλες οι άλλες περιουσίες, θα φύγει εκτός της Βουλής; 
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν ακούσατε τον κ. Τραγάκη; 
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτό είπε ο κ. Τραγάκης και αυτό σας λέω και εγώ. Είναι δυνατόν μια τέτοια εταιρεία να φύγει εκτός της διαδικασίας της Βουλής; 
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Συμφωνούμε απολύτως. 
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μη το αφαιρείτε, λοιπόν. 
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν αφαιρούμε κάτι που δεν υπάρχει.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν υπήρχε στο νόμο; Σας παρακαλώ πολύ!
    Ποια είναι τα προσόντα του γενικού διευθυντή; Γιατί μόνο μέσα στο νόμο το δικό μας περιεγράφοντο απολύτως τα προσόντα του γενικού διευθυντή. Έλεγε ότι έπρεπε να είναι πτυχιούχος κλπ., κλπ. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μου επιτρέπετε μία παρέμβαση;
    ΠΡΟΕΔΡΕΥΩΝ (Σωτήρης Χατζηγάκης): Με την άδεια του ομιλούντος.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Παρακαλώ.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το άρθρο 20 του ισχύοντος νόμου, τον οποίο είχε περάσει το ΠΑΣΟΚ, έλεγε: 
«Η εταιρεία προσλαμβάνει με τη διαδικασία του άρθρου 49Α’ του Κανονισμού της Βουλής γενικό διευθυντή με σύμβαση εργασίας κτλ. κτλ.», άρθρο 20 παράγραφος 3. Εσείς αυτό το αφαιρείτε τώρα. Δεν θέλετε να περνάει από τη Βουλή ο γενικός διευθυντής. Αυτό κάνετε! 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, σας παρακαλώ! Εάν θέλουμε να πάει ομαλά η συζήτηση, δεν θα πρέπει να παρεμβαίνετε! Κυρία Υπουργέ, αφήστε τον ομιλητή να ολοκληρώσει και αν θέλετε μετά, μπορείτε να παρέμβετε και βεβαίως μετά την ολοκλήρωση των ομιλητών, έχετε στη διάθεσή σας αρκετό χρόνο για να απαντήσετε σε όλους. Σας παρακαλώ πολύ, μην κάνετε διακοπές! 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Εντάξει, κύριε Πρόεδρε!
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μπορώ να συνεχίσω, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Σπηλιόπουλε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Καταργείτε τα προσόντα του γενικού διευθυντή. Δεν υπάρχουν στο νόμο τα προσόντα, ενώ στον προηγούμενο, το δικό μας, αυτά τα προσόντα περιγράφονταν. Τα καταργείτε! Γιατί; Τι θέλετε να βάλετε για γενικό διευθυντή. Τα έχετε καταργήσει! Διαβάστε το άρθρο, κυρία Υπουργέ! Αφαιρείτε από τον Υπουργό κάθε εμπλοκή και κάθε έγκριση. Γιατί; Για να μην υπάρχει ευθύνη; Όλα καθορίζονται από το διοικητικό συμβούλιο και τη γενική συνέλευση. Στο ν. 3016, το δικό μας, περιγράφονταν τα προσόντα. Γιατί, λοιπόν, τα αφαιρείτε; Δεν θέλετε καμία εμπλοκή και ευθύνη του Υπουργού γι’ αυτήν την εταιρεία;
      Λέτε ότι υποβάλετε έκθεση στον Πρόεδρο της Βουλής, όπως άλλωστε προέβλεπε και ο αρχικός νόμος, αλλά για την πρόοδο των εργασιών κατά το σκοπό της εταιρείας. Ποιο σκοπό της εταιρείας; Γιατί δεν περιγράφετε όλους τους σκοπούς του άρθρου 17; Γιατί αφαιρείτε τους σκοπούς του άρθρου 17 και γράφετε το «σκοπό της εταιρείας»; Για να μπορεί να το ερμηνεύσει ο καθένας όπως θέλει; Γιατί, λοιπόν, το αφαιρείτε και δεν περιλαμβάνετε όλους τους σκοπούς του άρθρου 17;
      Καθιερώνετε καθεστώς εσωτερικού ελέγχου; Αλήθεια, τι είναι αυτό; Κάθε εταιρεία πρέπει να έχει καθεστώς εσωτερικού ελέγχου.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σπηλιόπουλε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Με συγχωρείτε, κύριε Πρόεδρε, αλλά είχα διακοπές. Θέλω ακόμη δύο λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Οι διακοπές, όμως, κύριε Σπηλιόπουλε, δόθηκαν με τη δική σας άδεια.
      ΒΥΡΩΝ ΠΟΛΥΔΩΡΑΣ: Με πνεύμα οικονομίας, κύριε Πρόεδρε! 
      ΠΡΟΕΔΡΕΥΩΝ (Σωτήρης Χατζηγάκης): Τι οικονομία; Εδώ πρόκειται για σπατάλη, όχι για οικονομία! 
      Κύριε Σπηλιόπουλε, σας έδωσα είκοσι ένα λεπτά. Στην αρχή είχαμε πει για δεκαπέντε λεπτά και δείξαμε μία ανοχή στα είκοσι λεπτά. Σας παρακαλώ, λοιπόν, να ολοκληρώστε! Έχετε και δευτερολογία.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όσον αφορά τους διορισμούς σας το είπαμε και χθες, ότι καταργείται η διαδικασία του ΑΣΕΠ! Θα το πουν και άλλοι συνάδελφοι, άλλωστε.
      Επίσης, θα ήθελα να επιμείνω στο άρθρο 24 το οποίο και θεωρώ πολύ σημαντικό. Βάσει, λοιπόν, αυτού του άρθρου οι κανονισμοί δεν εγκρίνονται από τους Υπουργούς, αλλά μόνο από την εταιρεία. Λέτε ότι μπορούν να εξυπηρετηθούν όλοι οι σκοποί πλην ακινήτων. Όπως σας είπαμε και χθες, εξαφανίσατε την κινητή περιουσία. Και βέβαια, θέσατε τη φράση «με παρέκκλιση κάθε διάταξης νόμου ή κανονιστικής πράξης».
      Αντίθετα ο δικός μας νόμος θέσπιζε ότι εφαρμόζονται οι σχετικές διατάξεις της κείμενης νομοθεσίας, όπως και τα προεδρικά διατάγματα. Άρα, τι θα γίνει με τους σκοπούς αυτής της εταιρείας; Υπάρχουν τεράστια ερωτηματικά, κύριε Πρόεδρε.
      Δυστυχώς, δεν έχω άλλο χρόνο, αλλά θα ήθελα να πω και άλλα πράγματα. 
      ΠΡΟΕΔΡΕΥΩΝ (Σωτήρης Χατζηγάκης): Θα τα πείτε, κύριε Σπηλιόπουλε, στη δευτερολογία σας. Βλέπετε ότι υπάρχει μεγάλη ανοχή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα μου επιτρέψετε, όμως, κύριε Πρόεδρε, να πω κάτι τελευταίο όσον αφορά το τέλος του άρθρου 17. Συμφωνούμε απολύτως με αυτό. Άλλωστε, σας είχαμε πει ότι θεωρούσαμε ότι το τέλος που είχατε θέσει αρχικά -και καλώς κάνατε και το αφαιρέσατε- προκαλούσε κόστος και επιβάρυνση κατά την περίοδο των Ολυμπιακών Αγώνων. Συμφωνούμε, λοιπόν, απολύτως και καλά κάνατε που το αφαιρέσατε. Αυτό θα το ψηφίσουμε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριοι συνάδελφοι, και χθες επί της αρχής, αλλά και κατά τη διάρκεια της συζήτησης του νομοσχεδίου στην επιτροπή, εμείς επισημάναμε τα βασικά του σημεία τα οποία έχουν ως αποτέλεσμα να αποτελεί το νομοσχέδιο συνέχεια όλων των άλλων αντιλαϊκών νομοσχεδίων του ΠΑΣΟΚ περί των Ολυμπιακών Αγώνων και της περιουσίας του ελληνικού λαού. 
      Αυτό το νομοσχέδιο μέσα σε όλα τα άλλα έρχεται να βάλει στη μέγγενη παραπέρα δημοκρατικά δικαιώματα και ελευθερίες του ελληνικού λαού παραβαίνοντας ακόμη και συνταγματικές διατάξεις. 
      Όσον αφορά τώρα στα δύο κύρια άρθρα, στα οποία και σταθήκαμε αλλά και σήμερα θα γίνει συζήτηση, τα άρθρα 2 και 16:
      Στο άρθρο 2 μπορεί να πει κανένας «ζήτω οι χορηγοί» και επίσης να προσθέσει ότι τα δημοκρατικά δικαιώματα μαζικού κινήματος, λαϊκού κινήματος, μαζικών φορέων, εταιρειών κλπ., αλλά και πολιτικών ακόμη κομμάτων, μπαίνουν στη μέγγενη αυτής της αντιλαϊκής πολιτικής. Και νομίζουμε ότι τέτοια νομοσχέδια πρέπει να έχουν την αντιμετώπισή τους από το λαό μας, το λαϊκό κίνημα, γιατί εν όψει δήθεν του κινδύνου της ασφάλεια των Ολυμπιακών Αγώνων από τη μία και με την τρομολαγνεία που καλλιεργείται από την άλλη έχουμε παραβιάσεις ακόμη και κυριαρχικών δικαιωμάτων, όταν το ΝΑΤΟ μπαίνει μέσα στη χώρα και γι’ αυτό έρχεται η τροπολογία η οποία ψηφίζει νόμο, όπου οι δυνάμεις αυτές, οι ξένες δυνάμεις, απαγορεύονται από το Σύνταγμα -εάν δεν υπάρχει νόμος- να εισέλθουν μέσα στη χώρα.
      Δώσαμε επομένως τον χαρακτήρα. Θα σταθώ λίγο τώρα επί των άρθρων.
      Όσον αφορά στο άρθρο 1 εδώ πραγματικά είπατε κι εσείς, κυρία Υπουργέ, ότι υπάρχουν οι επιτροπές οι οποίες λειτουργούν από καιρό, για να μπορέσουν οι άδειες λειτουργίας των ολυμπιακών εγκαταστάσεων να είναι έτοιμες κατά την έναρξη των αγώνων. Δεν ξέρω εάν θα προλάβουν, είναι πάρα πολλά τα έργα και νομίζω ότι θα γίνει ένα κουκούλωμα. Πρέπει όμως να δούμε ότι θα υπάρξουν τεράστιες ευθύνες σε περίπτωση ατυχημάτων, σε περίπτωση που κάτι δεν λειτουργήσει σωστά με βάση τις προδιαγραφές. 
      Θα ήθελα όμως να κάνω μία ερώτηση. Υπήρχαν όπως λέει και το νομοσχέδιο, μελέτες που ήταν συμβατική υποχρέωση των εργολάβων να τις κάνουν με βάση την τεχνική έκθεση του έργου. Τώρα οι μελέτες αυτές θα ξαναγίνουν. Θα προλάβουν οι άνθρωποι αυτοί να κάνουν τις ειδικές μελέτες; Δεν μιλάμε μόνο για την ειδική μελέτη που θα γίνει για τα καθαρά ολυμπιακά έργα, αλλά κι εκείνων που υποστηρίζουν τα ολυμπιακά έργα. Και αυτά ποια είναι; Μου θύμισε, κύριε Πρόεδρε, τη Μύκονο, που μας ήρθαν κάτι καταγγελίες ότι έχτιζαν ένα εκκλησάκι δεκαπέντε τετραγωνικών πάνω σε μία πολυτελέστατη βίλα και από κάτω ήταν οι χώροι υποστήριξης του ναού. Αυτό μου θυμίζει αυτό εδώ και πρέπει να το δούμε. 
      Μετά λέτε, κυρία Υπουργέ, ότι κατόπιν αιτήσεως θα εκδοθούν αυτές οι άδειες. Και τρίτον, αυτοί οι τρίτοι δεν αποσαφηνίζεται μέσα στο νομοσχέδιο ποιοι είναι. Έχουν παραχωρηθεί από τώρα οι ολυμπιακές εγκαταστάσεις, ποιες είναι αυτές και με ποιες συμβάσεις;
      Έρχομαι στο άρθρο 2, το οποίο είναι το πολυσυζητούμενο άρθρο, με την πολιτική διαφήμιση κλπ.. Όπως είπα και προηγουμένως μπορεί κανείς να ζητωκραυγάσει, ζήτω οι χορηγοί, διότι τους δίνονται πάρα πλεονεκτήματα, με την πολιτική διαφήμιση κλπ.. Αναφέρθηκαν και άλλοι συνάδελφοι με ομιλίες τους προηγουμένως σε αυτά, τα είχα αναφέρει κι εγώ στην κατ’ αρχήν συζήτηση.
      Όμως να πω δυο- τρία πραγματάκια: Πρώτον, όσον αφορά στην έφοδο που γίνεται τόσο της «ΑΘΗΝΑ 2004» όσο και του Υπουργείου Πολιτισμού αλλά και όλων των άλλων χώρων, διαφημιστικών χώρων που δίνονται στους χορηγούς, η Τοπική Αυτοδιοίκηση σπάζει συμβόλαια τα οποία είχε για το χρονικό αυτό διάστημα. Δεύτερον, έχει μεγάλη απώλεια εσόδων και ξέρετε σε ποια κατάσταση βρίσκεται η Τοπική Αυτοδιοίκηση.
      Το τρίτο είναι ότι οι χορηγοί δεν πληρώνουν δεκάρα για όλα αυτά. Δεν δίνουν τίποτα στην Τοπική Αυτοδιοίκηση και έχουν τη δυνατότητα να μπαίνουν μέσα και σε ιδιωτικούς χώρους αυθαίρετα. Σας έβαλα χθες το ερώτημα σε περίπτωση ζημιών που θα γίνουν, γιατί κάτι θα φτιάξουν εκεί -ούτε αυτό αναφέρεται- αν θα αποκατασταθεί η ζημιά, αν θα υπάρχει κάποια πληρωμή, ούτε αν θα δώσουν κάποιο τέλος, όπως θέλετε πείτε το, στους ιδιοκτήτες των ακινήτων.
      Θα ήθελα να πω επίσης ότι μέσα από αυτήν τη διαδικασία και των διαφημίσεων που περνάει η απαγόρευση και της πολιτικής διαφήμισης το περιορίσατε φυσικά. Μέχρι τις 5 Σεπτεμβρίου δίνει μια δυνατότητα σε πολιτικές δραστηριότητες. Το θέμα είναι όμως ότι υπάρχουν γεγονότα τα οποία πραγματικά, κυρία Υπουργέ, θυμίζουν άλλες εποχές. Θα ζήσατε τι έγινε με την περίπτωση των οικοδόμων. Θέλουν να κατεβάσουν την πινακίδα τους, αλλού έχουμε για γραφεία, αλλού έχουμε άλλες τέτοιες περιπτώσεις οι οποίες δεν ξέρω αν γίνονται από υπερβάλλοντα ζήλο ή τελικά είναι μια κατεύθυνση να κτυπηθούν και αυτές οι μαζικές οργανώσεις. Εγώ σας το επισημαίνω πάντως.
      Θα ήθελα όμως εδώ να πω, κυρία Υπουργέ, ότι όλο αυτό το νομοσχέδιο και ιδιαίτερα το άρθρο 2 που είναι ένα πολυσέλιδο νομοσχέδιο έχει μέσα και ορισμένες άλλες διατάξεις που πραγματικά οι χορηγοί και η «ΑΘΗΝΑ 2004» γίνονται κράτος εν κράτει σε πέντε ολυμπιακές πόλεις. Νομίζω ότι δεν είναι δυνατόν αεροδρόμια, λιμάνια, δρόμοι, κέντρα, πλατείες, οτιδήποτε υπάρχει κοινόχρηστος χώρος που έχει μια κίνηση, όλα αυτά να είναι στη διάθεση της Ολυμπιακής Επιτροπής του «ΑΘΗΝΑ 2004» και πολύ περισσότερο των χορηγών.
      Δεν ξέρω αν αυτό που ειπώθηκε από τον κ. Σαλμά, ότι πάμε να νοικοκυρέψουμε τις πόλεις, θα δημιουργήσει μια άλλη αντιαισθητική εικόνα με όλες αυτές τις διαφημίσεις οι οποίες θα υπάρχουν σε κεντρικό σημείο των πόλεων.
      Να έρθω στο άρθρο 3. Εδώ μιλάει για τη δημιουργία πρατηρίων, αναψυκτηρίων, καταστημάτων κλπ. Είπατε -και αυτό το σημειώνω- ότι θα λειτουργήσουν μόνο για τους Ολυμπιακούς Αγώνες. Αυτό θα πρέπει να το τηρήσετε γιατί ξέρετε πώς λειτουργούν αυτά. Σήμερα υπάρχουν εκεί και παράνομα κέντρα τα οποία ίσως χρησιμοποιηθούν από τους χορηγούς με τα συμβόλαια τα οποία έχουν και που έχουν σήμερα οι γειτονιές, οι δήμοι, η αυτοδιοίκηση μαζικό κίνημα ζητούν όπως για παράδειγμα στον Άγιο Κοσμά το αναψυκτήριο αυτό έχει γίνει τόσος ντόρος και όμως ακόμη δεν μπορούν να το χρησιμοποιήσουν.
      Επίσης εδώ κατά παρέκκλιση θα μπορεί η ΕΘΕΛ, δίνεται δηλαδή σε ιδιώτες το δικαίωμα να νοικιάσουν από την εταιρεία αστικής συγκοινωνίας λεωφορεία και δεν δίνεται η δυνατότητα στην ίδια την εταιρεία να χρησιμοποιήσει τα λεωφορεία για τις μετακινήσεις και τις ανάγκες των Ολυμπιακών Αγώνων. Νομίζω ότι εδώ έχουμε «κατά παρέκκλιση των κείμενων διατάξεων» αλλά το θέμα είναι η ουσία. Δεν είναι μόνο η παρέκκλιση την οποία μπορεί να κάνει κάθε κυβέρνηση για οποιοδήποτε θέμα. Σήμερα που η αστική συγκοινωνία κάνει ένα κοινωνικό έργο, που χρηματοδοτείται και από το κράτος, ενώ της δίνεται η δυνατότητα να εισπράξει κάποια χρήματα, τα χρήματα αυτά της αφαιρούνται και πάνε σε άλλες πηγές.
      Δεν έχουμε αντίρρηση για το άρθρο 4 που μπαίνουν οι διαδικασίες για τα ξενοδοχεία. Όταν δεν τηρούν τις συμφωνίες που έχουν υπογράψει, θα πρέπει τελικά να καταβάλουν αυτά τα πρόστιμα τα οποία μπαίνουν.
      Θα ήθελα, όμως, κύριε Υπουργέ, πέρα απ’ όλα αυτά να μιλήσω και για το άρθρο 7. Είμαστε εμείς αντίθετοι στο άρθρο αυτό και σύμφωνα με το ν. 3207/2003... 
      Άρθρο 8. Είναι γνωστό ότι ο μήνας Αύγουστος είναι μήνας άδειας των δικαστηρίων. Έρχεται, λοιπόν, η Κυβέρνηση και λέει ότι θα λειτουργήσουν και το Σάββατο. Άλλο ένα μέτρο, κύριοι συνάδελφοι, τρομοκρατίας του κόσμου. Το αυτόφωρο, που προβλέπεται σε όλες τις διαδικασίες που έχει το άρθρο 2 κλπ., θα πέφτει. Θα λειτουργήσει το δικαστήριο. Ο εισαγγελέας θα είναι εκεί. Θα υπάρχουν τρομερά πρόστιμα: 10 χιλιάδες ευρώ στη μία περίπτωση, 8 χιλιάδες ευρώ για τα ολυμπιακά σύμβολα, ένα χρόνο φυλάκιση. 
      Κυρία Υπουργέ, εν πάση περιπτώσει έδειξαν προχθές οι Έλληνες πολίτες πόσο σέβονται τελικά και τα σύμβολα και την περιουσία του ελληνικού λαού. Μύτη δεν έλιωσε. Λάμπα ηλεκτρική δεν έσπασε. Είχαμε εκατοντάδες χιλιάδες κόσμο που γιόρτασαν μια νίκη της Εθνικής Ομάδας. Όσο για την αστυνομοκρατία, όσοι πήγατε θα διαπιστώσατε ότι ήταν ελάχιστη. Η αστυνομία στην εκδήλωση αυτή δεν υπήρχε. Έψαχνες να βρεις αστυφύλακα. Και όμως ήταν μια γιορτή χαράς, η οποία είχε εκατοντάδες χιλιάδες κόσμου και δεν συνέβη το παραμικρό. Γιατί, λοιπόν, εδώ να έχουμε τέτοια μεγάλα μέτρα και τέτοιες ποινές; 
      Σας λέω: Κατά λάθος κάτι συνέβη και έπεσε ένα σύμβολο, έγινε μια ζημιά. Θα πρέπει να πληρώσει όποιος το έκανε 8 χιλιάδες ευρώ; Είναι τρομερά τα πρόστιμα τα οποία βάζετε!
      Να έρθω, κυρία Υπουργέ, και στο άρθρο 6. Σας είπα ότι εμείς δεν συμφωνούμε με αυτό. Μιλάτε για εξειδικευμένο προσωπικό που συνοδεύει αθλητές. Έτσι όπως είναι διατυπωμένο μπορεί να έρθει οποιοσδήποτε. Εγώ σας λέω ότι μπορεί να έρθει και πράκτορας ακόμη. Ξέρουμε το χορό των συγκρούσεων που έχουν οι μυστικές υπηρεσίες μεταξύ τους. Μπαίνει το ερώτημα: Αφού οι Ολυμπιακοί και οι Παραολυμπιακοί Αγώνες θα τελειώσουν το Σεπτέμβρη, γιατί δίνετε ένα χρόνο άδεια διαμονής; Αυτό θα πρέπει να το δείτε. Λήγουν εν πάση περιπτώσει στις 30/10/2004 όλες οι δραστηριότητες και εδώ έχουμε άδειες οι οποίες φθάνουν τον ένα χρόνο. 
      Στο άρθρο 8 πρέπει να δείτε, κυρία Υπουργέ, ότι μπορείτε να περιορίσετε το χρόνο των δικαστηρίων στις ισχύουσες σήμερα διατάξεις, για να μπορούν οι άνθρωποι και να ξεκουραστούν, αλλά και να μην υπάρχει αυτή η φοβία.
      Για το άρθρο 9 θα ήθελα να πω ότι με εντολή του νομάρχη μπορούν να κλείσουν ορισμένες επαγγελματικές δραστηριότητες. Σας έθεσα και χθες το ερώτημα, κυρία Υπουργέ: Τι θα γίνει με τον εργαζόμενο κόσμο που θα κλείσει η επιχείρηση, γιατί το εμπόρευμα και το προϊόν που παράγει είναι επικίνδυνο και επικίνδυνα σε μια τέτοια περίπτωση για αποθήκες μπορεί να είναι και τα χαρτικά, η ξυλεία ή οτιδήποτε άλλο εύφλεκτο υλικό. Εκεί, όμως, εργάζονται άνθρωποι. Ποιος θα πληρώσει τους εργαζόμενους αυτούς γι’ αυτόν το μήνα; Ποιος θα πληρώσει τις δαπάνες που έχουν οι μικροεπαγγελματίες, οι μικροεπιχειρηματίες και ιδιαίτερα οι αυτοαπασχολούμενοι, γιατί γι’ αυτούς εμείς νοιαζόμαστε. Δεν νοιαζόμαστε για τους μεγάλους, τους καρχαρίες. Αυτοί θα βρουν τον τρόπο να εργαστούν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Έχω ακόμη ένα-δυο λεπτά, κύριε Πρόεδρε, γιατί δώσατε περισσότερο χρόνο και στους άλλους. Με την ανοχή σας, βέβαια.
      ΠΡΟΕΔΡΕΥΩΝ (Σωτήρης Χατζηγάκης): Το Προεδρείο πάντοτε εφαρμόζει τον Κανονισμό και δίνει την ισότητα των όπλων σε όλες τις πλευρές.
       ΝΙΚΟΛΑΟΣ ΓΚΑΤΖΗΣ: Το εκτιμούμε, κύριε Πρόεδρε.
      Εδώ πραγματικά υπάρχει ένα πρόβλημα που πρέπει να αντιμετωπιστεί και δεν νομίζω ότι μπορεί να περάσει έτσι χωρίς να δώσετε μια απάντηση. 
      Επίσης στο ίδιο άρθρο 9 αναφέρεται η μεταφορά και χρήση εκρηκτικών υλών, όπλων και πυρομαχικών, αλλά από και προς τα κράτη-μέλη της Ευρωπαϊκής Ένωσης. Οι ΗΠΑ θα μπορούν να φέρνουν όπλα στην Ελλάδα; Θα πρέπει να μας απαντήσετε σ’ αυτό. Δεν ισχύουν για τις τρίτες χώρες. Δεν ξέρω αν έπιασαν τόπο τελικά η επίσκεψη του Καραμανλή στις ΗΠΑ και η συνάντηση του Μίλλερ με τον Υπουργό Δημόσιας Τάξης σε σχέση με τους Ολυμπιακούς Αγώνες.
      Με το άρθρο 10 γίνεται παράνομη χωροθέτηση σε τμήματα του λιμανιού. Είμαστε τελείως αντίθετοι, γιατί θα δημιουργήσει τρομερά προβλήματα -έχει διατάξεις που απαγορεύεται ο απόπλους, αλλαγές δρομολογίων, αλλού να κατεβαίνουν τα αυτοκίνητα, αλλού να επιβιβάζονται οι πολίτες, να πηγαίνουν να πάρουν το πλοίο και να τους λένε πηγαίνετε στη Ραφήνα- και στους νησιώτες, αλλά και γενικότερα στην κίνηση. Θα πρέπει να πούμε ξεκάθαρα ότι απαγορεύεται η διακίνηση προϊόντων από 1-8-2004 μέχρι 30-9-2004 από το λιμάνι του Πειραιά -και θα πρέπει να δείτε πώς θα δοθεί λύση σ’ αυτό- όπως και για τις ευρύτερες περιοχές της Ραφήνας κλπ.
      Ενώ συμφωνούμε με το πτητικό επίδομα που δίνεται, έχουμε ερωτηματικά για το επίδομα που λέτε ότι θα δώσετε στο Λιμενικό Σώμα, όταν στην έκθεση του Γενικού Λογιστηρίου του Κράτους αναφέρεται ότι θα δοθούν γι’ αυτό το σκοπό 7,5 εκατομμύρια ευρώ. Αν αυτά τα διαιρέσουμε με τους οκτώ χιλιάδες υπαλλήλους που υπάρχουν σήμερα στο Λιμενικό Σώμα, δεν είναι ούτε 700 ευρώ. Έχετε δηλώσει όμως ότι θα είναι τελικά 2.300 ευρώ για τους άμεσα εμπλεκόμενους και 2.200 ευρώ για τους έμμεσα εμπλεκόμενους. Να δείτε τα νούμερα. Και αν αυτό εντάσσεται μέσα στις διατάξεις των αυξομειούμενων δαπανών, θα πρέπει να καλυφθούν και οι εργαζόμενοι στο Λιμενικό Σώμα.  
      Σε ό,τι αφορά το άρθρο 12, οι αποσπάσεις πρέπει να γίνονται εθελοντικά. Και από την άλλη μεριά θα πρέπει να δουν οι Βουλευτές τη γύμνια που υπάρχει σήμερα στο δημόσιο τομέα, όταν για να λειτουργήσει μία υπηρεσία πρέπει να γίνει σωρεία αποσπάσεων από άλλες υπηρεσίες οι οποίες απογυμνώνονται ακόμη περισσότερο, γιατί η μέχρι τώρα πολιτική που ακολούθησαν οι προηγούμενες κυβερνήσεις έφθασαν με σκοπιμότητα τις δημόσιες υπηρεσίες σε αυτό το χάλι, τις υποβάθμισαν, τις ξήλωσαν από οποιοδήποτε στελεχιακό δυναμικό υπήρχε και που μπορούσε να ανταποκριθεί, για να περάσουν όλες στον ιδιωτικό τομέα. Και έχουμε τώρα π.χ. το ΥΠΕΧΩΔΕ να έχει αναθέσει σε ιδιώτη όλα τα έργα, τα οποία κάνει το δημόσιο. Και παρουσιάζουν μελέτες με κατασκευή μαζί, οι ίδιοι κάνουν τη μελέτη, οι ίδιοι κάνουν την κατασκευή και έχουμε τελικά ένα έργο σε όλους τους τομείς που είναι πέρα για πέρα χωρίς κανέναν έλεγχο, χωρίς να τηρούνται όλες οι τεχνικές προδιαγραφές που προβλέπονται για τα έργα. 
      Με το άρθρο 13 συμφωνούμε. Είχαμε καταθέσει τροπολογία. Δεν είναι δυνατόν να την πληρώνουν οι εργαζόμενοι, όταν αλλάζουν οι κυβερνήσεις. Προσέξτε μη κάνετε και σεις το ίδιο που έκανε το ΠΑΣΟΚ και απολύσετε αυτούς που εργάζονται σήμερα. Εμείς ξέρουμε ότι όταν γίνονται τέτοιες ρουσφετολογικές προσλήψεις, δεν ανήκουν τουλάχιστον στο χώρο μας. Είναι άνθρωποι που έχουν δώσει ταυτότητα και δυστυχώς έχουν υποκύψει -τα δύο μεγάλα κόμματα εκμεταλλεύονται ρουσφετολογικά  το συνταγματικό δικαίωμα της εργασίας- είναι αιχμάλωτοι και δεν  θα πρέπει να υπάρχει αυτή η διάκριση. 
      Κύριε Πρόεδρε, άφησα το άρθρο 16 για να μιλήσω επ’ αυτού στη δευτερολογία μου γιατί είναι πάρα πολύ σοβαρό. Έχουμε παραβιάσεις  του ΑΣΕΠ και από την προηγούμενη κυβέρνηση που έδιναν συνεντεύξεις για να προσληφθεί δήθεν ειδικό προσωπικό. Πολύ φοβάμαι, κυρία Υπουργέ, ότι ανοίγετε και σεις μία πόρτα με τις προσλήψεις που κάνετε σήμερα με το άρθρο 16. Θα τοποθετηθώ στη δευτερολογία μου. Ευχαριστώ, κυρία Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ο συνάδελφος Βουλευτής Κωνσταντίνος Καραμπίνας, ζητά άδεια ολιγοήμερης απουσίας στο εξωτερικό και συγκεκριμένα στη Βουδαπέστη από τις 9 έως τις 12 Ιουλίου. 
      Εγκρίνει το Τμήμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Τμήμα ενέκρινε τη ζητηθείσα άδεια. 
      Κυρίες και κύριοι συνάδελφοι, είναι ακόμη να μιλήσει η εισηγήτρια του Συνασπισμού, υπάρχουν εγγεγραμμένοι έξι συνάδελφοι, θα ακολουθήσει η παρέμβαση της κυρίας Υπουργού και μετά την κυρία Υπουργό, οι Κοινοβουλευτικοί Εκπρόσωποι. Επομένως επειδή η ώρα είναι ήδη 12.35΄ και διαπιστώνεται ότι δεν θα μπορέσουμε στη συνεδρίαση αυτή να συζητήσουμε και τις τροπολογίες, το Προεδρείο προτείνει να υπάρξει εμβόλιμη συνεδρίαση το απόγευμα στις 6 η ώρα.
      Συμφωνεί το Τμήμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Τμήμα συνεφώνησε με την πρόταση του προεδρείου.
      Επομένως όταν τελειώσει η συζήτηση και η ψήφιση των άρθρων, θα λήξουμε τη συνεδρίαση και η συζήτηση των τροπολογιών θα γίνει στην απογευματινή συνεδρίαση. 
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχουμε τονίσει πάρα πολλές φορές σ’ αυτήν την Αίθουσα ότι παρά τις επιφυλάξεις που είχαμε για τους Ολυμπιακούς Αγώνες, γιατί θεωρούσαμε ότι άλλες ήταν οι προτεραιότητες και οι υποχρεώσεις της χώρας μας, δεν σταματήσαμε ούτε στιγμή από τότε που η χώρα μας τους ανέλαβε να θεωρούμε ότι είναι ένα μεγάλο αθλητικό γεγονός και να επιμένουμε ότι χρειάζεται πολύ δουλειά, χρειάζεται προσοχή και χρειάζονταν από τότε να αφήσουμε τους πανηγυρισμούς και να προσπαθήσουμε με σταθερά βήματα και σωστό προγραμματισμό να περιορίσουμε όσο το δυνατόν τις απώλειες, να μη διογκώσουμε τις ευνοϊκές ρυθμίσεις και τις διατάξεις για τα μεγάλα οικονομικά συμφέροντα, να δώσουμε το μήνυμα στην ανθρωπότητα μιας άλλης διεξαγωγής και διαχείρισης των Ολυμπιακών Αγώνων μέσα στο πνεύμα που δίδαξε ο αρχαίος μας πολιτισμός και να ξεφύγουμε και από τα θέματα της εμπορευματοποίησης αλλά και από άλλα προβλήματα τα οποία παρουσιάζονται κατά τις διοργανώσεις αυτές. Τελικά δεν πήγαν καλά τα πράγματα. 
      Ο προϋπολογισμός που είχε εξαγγελθεί τριπλασιάστηκε, τετραπλασιάστηκε και ακόμη δεν ξέρουμε πού έχει φτάσει. Και από την άλλη πλευρά, έχουμε φτάσει στο παραπέντε αναγκασμένη και η νέα Κυβέρνηση έρχεται να φέρει αυτό το νομοσχέδιο και σ’ αυτό το νομοσχέδιο να προσθέσει άλλες εννέα πολύ σημαντικές τροπολογίες. Είναι όλα, λοιπόν, αυτά μέτρα της τελευταίας στιγμής, πρόχειρα και έτσι αποδεικνύουν για μια ακόμα φορά ότι η αταξία και η αναποτελεσματικότητα του κράτους, καλά κρατεί. 
      Από την άλλη πλευρά, είχαμε τονίσει και δεν χρειαζόμασταν βέβαια να διαβάσουμε –που σωστή είναι- την τελευταία έκθεση του ΟΑΣΑ ότι μπροστά στο μεγάλο κόστος, στο ότι έχει γονατίσει η περιφέρεια για να γίνει η διεξαγωγή των Ολυμπιακών Αγώνων και να ευνοηθεί υπέρμετρα το Λεκανοπέδιο της Αττικής, έπρεπε τουλάχιστον να έχουμε ένα σαφή σχεδιασμό για το πώς θα αξιοποιήσουμε όλες αυτές τις ολυμπιακές εγκαταστάσεις, τουτέστιν δηλαδή το μόχθο και τις στερήσεις για μια ακόμα φορά του ελληνικού λαού. Ακόμη δεν έχουμε αυτό το πρόγραμμα και αυτήν τη στιγμή μαλώνουμε αν θα είναι στην πλήρως ιδιωτικοποιημένη εταιρεία «ΟΛΥΜΠΙΑΚΑ ΑΚΙΝΗΤΑ ΑΕ» γενικός διευθυντής η πρόεδρος και αν θα έλθει στη Βουλή μόνο και μόνο για να τον επικυρώσουμε με τον τρόπο που τους επικυρώνουμε. Δεν το υποτιμώ αυτό, αλλά υποτιμούμε όλη αυτήν τη συζήτηση και όλη αυτήν την αγωνία που έχουμε όλοι μας και ο ελληνικός λαός ακόμη περισσότερο για το πώς θα αξιοποιήσουμε από δω και πέρα τις ολυμπιακές εγκαταστάσεις, ο,τιδήποτε απ’ αυτά τα πολλά και σημαντικά έργα που έχουν γίνει στο Λεκανοπέδιο Αττικής για τους Ολυμπιακούς Αγώνες. 
      Διαπιστώνουμε και διαπιστώνει και η έκθεση του ΟΑΣΑ ότι υπάρχουν προβλήματα στο περιβάλλον, τεράστια προβλήματα. Παρ΄ όλο που η ΔΟΕ έχει συμπεριλάβει ως τρίτο πυλώνα στους Ολυμπιακούς Αγώνες το περιβάλλον, τελικά στο Λεκανοπέδιο Αττικής το περιβάλλον ήταν ο μεγάλος χαμένος. Και αυτήν τη στιγμή είναι χαμένο ακόμη και απ’ αυτές τις επείγουσες ρυθμίσεις. Δεν έχω δει μια επείγουσα ρύθμιση για την αποκατάσταση στοιχειωδώς του πρασίνου σ’ αυτές τις εγκαταστάσεις. Θα μπορούσε να γίνει, να εξευρεθούν και κάποια χρήματα. Είμαστε δηλαδή εντελώς έξω ακόμη και απ’ το πνεύμα που προσπάθησε να δώσει η ΔΟΕ στις τελευταίες διοργανώσεις των Ολυμπιακών Αγώνων. 
      Ανεργία. Αγωνία για την ανεργία που θα αφήσουν οι Ολυμπιακοί Αγώνες μετά, μεγάλες περιφερειακές ανισότητες κοκ. Επομένως εδώ πρέπει να συζητήσουμε σωστά για το άρθρο 16 επί της ουσίας. Πώς πρέπει να λειτουργήσει αυτή η εταιρεία και τι θα αξιοποιήσει και πώς θα το αξιοποιήσει. Και αυτό μπορούσαμε να το κάνουμε, αλλά τελικά τα δύο μεγάλα κόμματα δεν το θέλουν αυτό γιατί θέλουν τα «ΟΛΥΜΠΙΑΚΑ ΑΚΙΝΗΤΑ ΑΕ» να κλείνουν κάθε φορά τις μεγάλες τρύπες του προϋπολογισμού.
      Αρχίζω, λοιπόν, από το άρθρο 1 και θα καταλήξω βέβαια στο άρθρο 16 και αν δεν μου φτάσει ο χρόνος, θα πάρω για το άρθρο 16 και από τη δευτερολογία μου. Στο άρθρο 1, λοιπόν, όπως είπα και στην επιτροπή, πραγματικά και κάθε μη ειδικός σκέφτεται με αγωνία πώς θα γίνει να εκδοθούν αυτές οι 6 υπουργικές αποφάσεις , να δημιουργηθούν οι επιτροπές και ακόμη σε εργοτάξια που είναι ανοικτά να προλάβουν να δουν τις μελέτες, να δουν τις εγκαταστάσεις, να κάνουν τους ελέγχους της πυρασφάλειας και να δώσουν τελικά αυτό το περιβόητο πιστοποιητικό, αυτές τις άδειες που βεβαίως και πρέπει να υπάρχουν και που βεβαίως πρέπει να δοθούν με μεγάλη προσοχή. Διότι τελικά, εμείς κυρίες και κύριοι συνάδελφοι, έτσι τη θεωρούμε την ασφάλεια στους Ολυμπιακούς Αγώνες, ασφάλεια στον προσερχόμενο πολίτη στις εγκαταστάσεις των Ολυμπιακών Αγώνων να μπορέσει να δει μέσα απ’ αυτές τις εγκαταστάσεις μ’ αυτή την ασφάλεια και την άνεση τους Ολυμπιακούς Αγώνες και όχι με τις διάφορες ομπρέλες και μάλιστα την τελευταία, την ομπρέλα του ΝΑΤΟ. Αργήσαμε, λοιπόν, για τον έλεγχο της ασφάλειας των εγκαταστάσεων.
      Αυτές βέβαια είναι παλιές αμαρτίες, αλλά νομίζω ότι και η νέα Κυβέρνηση έχει κάποια ευθύνη. Έπρεπε από την αρχή να έχει συστήσει αυτές τις επιτροπές, από τον Μάρτιο, από την αρχή της εκλογής της να έχει ξεκινήσει και τουλάχιστον γι’ αυτά τα έργα τα οποία είχαν τελειώσει να έχει τελειώσει τώρα μ’ αυτό το θέμα των ελέγχων και αδειών. Δεν ακούσαμε τέτοια στοιχεία, ποιες άδειες δηλαδή έχουν δοθεί και ποιες όχι.
      Τώρα να πάμε στο άρθρο 2. Υπάρχουν πράγματι μεγάλες καθυστερήσεις για να τακτοποιηθεί αυτό το θέμα των διαφημίσεων, ένα θέμα που ταλαιπωρεί τη χώρα ούτως ή άλλως -παράνομο κλπ.- και δεν ήλθε τώρα την τελευταία στιγμή των Ολυμπιακών Αγώνων για να τακτοποιήσει κάποτε η πολιτεία αυτό το θέμα των παράνομων ιδιωτικών διαφημίσεων. Οπουδήποτε ακόμη και δίπλα σε πινακίδες που δείχνουν δρόμους κλπ., βασικές δηλαδή πινακίδες για την ασφάλεια της οδήγησης, βλέπουμε και ιδιωτικές πινακίδες με διαφημίσεις. Καμία τάξη δεν υπάρχει σ’ αυτό επί σειρά ετών. Γι’ αυτές τις πινακίδες, λοιπόν, λέμε και εμείς ότι έπρεπε να είχαν τακτοποιηθεί.
      Αλλά εδώ με το άρθρο 2 έχουμε φθάσει στην άλλη μεριά, να ευνοούμε τόσο πολύ αυτούς τους χορηγούς και τις διαφημιστικές πινακίδες που πρέπει να τοποθετήσουν, και έτσι φθάνουμε -όπως επανειλημμένα είπα- να βάζουμε και πινακίδες στα ιδιωτικά κτίρια χωρίς όχι μόνο να ζητούμε την άδεια αυτών των ανθρώπων –για κάτι συνταγματικά κατοχυρωμένο- αλλά και αν δεν δώσουν την άδεια ή δεν διευκολύνουν τα συνεργεία για τους ελέγχους και την εγκατάσταση αυτών των πινακίδων, να τους οδηγούμε και στο Μονομελές Πρωτοδικείο. 
      Εγώ θα έλεγα, κυρία Υπουργέ –δεν θα χάσετε τίποτα- να αφαιρέσετε τις λέξεις «ή και ιδιωτικά» στην παράγραφο 13β΄ για τα ιδιωτικά κτίρια. Έτσι θα βγάλετε και τις παραγράφους -νομίζω- δ΄ και ε΄ που καθορίζουν πώς θα επιλυθούν οι διαφορές μεταξύ της «ΑΘΗΝΑ 2004» και των ιδιωτών. Αυτά είναι αστεία πράγματα. Νομίζω ότι μπορούν να απαλειφθούν και να μην κάνουμε συζήτηση γι’ αυτά τα θέματα.
      Το άρθρο 3 συνεχίζει και αυτό να περιορίζει τις ελευθερίες της πολιτικής έκφρασης των Ελλήνων πολιτών που είναι απαραίτητη να υπάρχει και τον Αύγουστο και ιδιαίτερα το Σεπτέμβριο. Έγινε εδώ αρκετή συζήτηση αλλά πρέπει να ξέρετε ότι, πράγματι, από τις αρχές του Σεπτεμβρίου όλα τα πολιτικά κόμματα, όλοι οι πολιτικοί φορείς κάνουν τα φεστιβάλ τους. Και η νεολαία του δικού μου κόμματος θα κάνει φεστιβάλ και το Ελληνικό Κοινωνικό Φόρουμ θα κάνει τις εκδηλώσεις του και ένα σωρό άλλοι φορείς, διότι τα προβλήματα είναι πολλά και διότι έτσι έχει συνηθίσει ο πολιτικός μας κόσμος το Σεπτέμβριο να κάνει αυτές τις εκδηλώσεις. Εδώ, λοιπόν, θα πρέπει να λυθεί μια και καλή αυτό το θέμα και να μη μείνει μόνο σε επίπεδο υποσχέσεων.
      Όσον αφορά το άρθρο 3 για τις εγκαταστάσεις και κυρίως τις εγκαταστάσεις πρατηρίων καυσίμων που θα γίνουν τελευταία στιγμή από ιδιωτικές επιχειρήσεις, διαβάζω εδώ την περιγραφή αυτών των εγκαταστάσεων και βεβαίως καταλήγω ότι πρόκειται για εγκαταστάσεις σημαντικής επικινδυνότητας. Δεν δικαιολογείται, λοιπόν, ότι στη συνέχεια αναφέρονται αόριστα τα λαμβανόμενα μέτρα προστασίας του περιβάλλοντος και πυρασφάλειας και μάλιστα υπάρχουν οι λέξεις «οι ελάχιστες προδιαγραφές λειτουργίας». Εγώ ζητώ να απαλειφθεί αυτό. Θα υπάρξουν, θα ελεγχθούν με βάση τις προδιαγραφές λειτουργίας που έχει η κείμενη νομοθεσία. 
      Στο επόμενο κεφάλαιο έρχεστε να κλείσετε οποιεσδήποτε επιχειρήσεις έχουν σχέση με αυτά τα θέματα, εύφλεκτα υλικά κλπ. Και εδώ θα κάνουμε εγκαταστάσεις την τελευταία στιγμή –δεν ξέρω βέβαια και πώς θα ελεγχθούν- και μάλιστα με τις ελάχιστες προδιαγραφές; Δεν συμφωνούμε, λοιπόν, σ’ αυτό και εκεί εμείς, όπως είπα και πριν, θεωρούμε ότι υπάρχουν τα θέματα ασφάλειας που πρέπει να τηρηθούν.
      Δεν μας εξηγήσατε για τις μετακινήσεις με τα μέσα μαζικής μεταφοράς των πολιτών που κατοικούν ή είναι επισκέπτες ή είναι τουρίστες σε αυτές τις περιοχές που υπάρχουν οι ολυμπιακές διαδρομές, τι εισιτήριο θα πληρώνουν, πώς θα μετακινούνται κοκ. Υπάρχουν οι κάρτες για τις Ζώνες Ελεγχόμενης Στάθμευσης των ΙΧ, όμως τελικά δεν ξέρουμε πώς θα μετακινούνται οι πολίτες με τα μέσα μαζικής μεταφοράς.
     Όσον αφορά το άρθρο 4, θεωρώ ότι είναι υπερβολικές οι ποινές για την περίπτωση προσβολής των ολυμπιακών συμβόλων κλπ. Και εδώ προσθέτετε και κάτι άλλο και λέτε «και ιδιαίτερα όποιου άλλου θίγεται απ’ αυτήν εδώ την κατάσταση». Δηλαδή, αν ένας μικροπωλητής βγάλει ένα μπλουζάκι που θα είναι παρόμοιο με τα μπλουζάκια των χορηγών κλπ., θα πληρώσει 8.000 ευρώ; Για όνομα του Θεού! Δηλαδή, πού εξωθείτε και τους μικροεπιχειρηματίες σε αυτές τις περιοχές των ολυμπιακών εγκαταστάσεων και τους μικροπωλητές; Περιμένουν και αυτοί να έχουν ένα μερίδιο και όχι να έχουν τόσο υψηλά πρόστιμα. 
      Θα έπρεπε να είναι λίγο προσεκτική η διατύπωση στο άρθρο 4. Και εμείς λέμε ότι όσο είναι δυνατόν δεν πρέπει να υπάρχει προσβολή των συμβόλων κλπ. Αλλά εδώ δεν φαίνεται καθαρά σε τι συνίσταται αυτή η προσβολή κι αν δεν έχει σχέση με το ότι κάποιος χορηγός, κάποιος τρίτος δηλαδή, δεν θεωρεί ότι θίγεται από κάποιον άλλον που ενδεχομένως του υπέκλεψε κάτι.
      Όσον αφορά το άρθρο 10 για τις ρυθμίσεις του Υπουργείου Εμπορικής Ναυτιλίας για τα λιμάνια κλπ., θέλω να πω ότι σε μια περίοδο αιχμής –υπάρχει και μια αντίστοιχη τροπολογία που επεκτείνει ακόμα περισσότερο τα πράγματα- δεν είναι δυνατό να φθάσουμε μέχρι και την πλήρη απαγόρευση όλων των μετακινήσεων, των μέσων κλπ., τα οποία θα υπάρχουν ιδιαίτερα στο Λιμάνι του Πειραιά και της Ραφήνας. Δεν μπορεί να αφεθεί τόσο ανοικτό αυτό το θέμα. Θα πρέπει να υπάρξει ο προγραμματισμός. Θα πρέπει να ξέρουμε τι γίνεται. Βρισκόμαστε στην αιχμή της τουριστικής περιόδου και βέβαια οι άνθρωποι οι οποίοι θα πάνε στα νησιά και οι τουρίστες των νησιών θα πρέπει να εξασφαλίσουν με άνεση τις μετακινήσεις τους, προκειμένου να παρακολουθήσουν και τους Ολυμπιακούς Αγώνες. Αυτή η δυνατότητα γεωγραφικά και φυσικά, δόξα τω Θεώ, έχει δοθεί στη χώρα μας με τον καλύτερο τρόπο. Μπορούν, λοιπόν, και τις διακοπές τους να κάνουν και τους αγώνες να παρακολουθήσουν. Άρα όλες αυτές οι μετακινήσεις θα πρέπει να γίνουν με μεγάλη άνεση και να μη δυσχεραίνονται.
      Έρχομαι τώρα στις μετακινήσεις και τις αποσπάσεις του προσωπικού. Επειδή η περιφέρεια στενάζει από προσωπικό, θέλω να πω ότι αν πάρετε προσωπικό από την περιφέρεια και το κρατήσετε μέχρι τις 30 Νοεμβρίου που λέτε εδώ –τέλειωσε ο τέταρτος και ο πέμπτος χρόνος για το Γ΄ ΚΠΣ κι ένα σωρό άλλων υποχρεώσεων. Επίσης πρέπει να εξασφαλίσετε σ’ αυτούς τους ανθρώπους ότι θα τους πληρώσετε τα έξοδά τους, πράγμα που δεν διασφαλίζεται εδώ …
      (Στο σημείο αυτό κτυπάει το κουδούνι λήξεως του χρόνου ομιλίας της κ. Βουλευτού)
      Κύριε Πρόεδρε, θέλω κι εγώ την ανοχή των πέντε λεπτών που δόθηκε και στους άλλους συναδέλφους. 
      Και από την άλλη πλευρά να επιστρέψουν νωρίτερα στις υπηρεσίες τους γιατί υπάρχουν κι άλλες δουλειές που πρέπει να κάνουν. Μέχρι τέλος του Σεπτεμβρίου θα το έβλεπα εύλογο. 
      Έρχομαι τώρα στο άρθρο 16. Εδώ φαίνεται ότι ούτε οι συνάδελφοι από το ΠΑΣΟΚ, αλλά ούτε και οι συνάδελφοι από τη Νέα Δημοκρατία έχουν μνήμη. Ευτυχώς υπάρχουν τα Πρακτικά της Βουλής και υπάρχουν και οι νόμοι. Μη μας λέτε, λοιπόν, ότι κάνετε μια εταιρεία του δημόσιου τομέα. 
      Με το νόμο που ήρθε το Δεκέμβριο του 2003, τον ν.3207 και στην παράγραφο 7 λέτε ότι με την παράγραφο 2 του προηγούμενου νόμου -που είχε συσταθεί και ανώνυμη εταιρεία του Δημοσίου «ΟΛΥΜΠΙΑΚΑ ΑΚΙΝΗΤΑ ΑΕ»- η  εταιρεία αυτή δεν ανήκει πλέον στο δημόσιο και στον ευρύτερο δημόσιο τομέα και λειτουργεί κατά τις διατάξεις του ιδιωτικού δικαίου και διέπεται από τις διατάξεις του παρόντος νόμου κλπ.  
      Και συνεχίζει: «Η εταιρεία δύναται πριν και κατά τη διάρκεια και ως το πέρας των Ολυμπιακών Αγώνων να συνάπτει συμβάσεις που αφορούν τη λειτουργία των περιουσιακών στοιχείων που της έχουν ανατεθεί ή θα της ανατεθούν κατά τις κείμενες διατάξεις του παρόντος νόμου. Εάν για την εξυπηρέτηση των σκοπών της εταιρείας απαιτηθεί η απόκτηση κυριότητας από αυτήν ενός ή περισσοτέρων στοιχείων η κυριότητα αποκτάται με πράξη του υπουργικού συμβουλίου».
      Επομένως δεν ισχύει κι αυτό που είπατε και εσείς, κυρία Υπουργέ, όταν σας ζήτησα να καταθέσετε εδώ ένα σχέδιο. Ποιες είναι αυτές οι εγκαταστάσεις που θα αξιοποιηθούν μ’ αυτόν τον τρόπο; Μου είπατε ότι είχε κατατεθεί στον ιδρυτικό νόμο που είχε καταθέσει το ΠΑΣΟΚ. Μα δεν υπάρχει τίποτα. Όλες οι διατάξεις, η μια μετά την άλλη, δημιουργούν μια ρευστότητα. Οποιαδήποτε στιγμή οι διατάξεις που προηγήθηκαν σας δίνουν τη δυνατότητα οτιδήποτε να το βαφτίσετε ολυμπιακό έργο.
      Και δεν τα λέω εγώ αυτά τώρα, τα έλεγε και ο κ. Παυλόπουλος στην αρχική συζήτηση αυτού του νομοσχεδίου ...
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Και εγώ τα έλεγα.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να σας διαβάσω τι ακριβώς έλεγε ο κ. Παυλόπουλος …
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Και εγώ τα έλεγα και συνεχίζω να τα λέω. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έλεγε: «Δεν έχει κανέναν περιορισμό σε ό,τι αφορά τη διαφάνεια. Υπερκαλύπτει και την Κτηματική Εταιρεία του δημοσίου και μπορεί να διαχειρίζεται όλα τα ακίνητα που θα βαφτιστούν ή μπορεί να βαφτιστούν ολυμπιακά ακίνητα.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
Θεωρείτε…» -μετά από διάφορα άλλα που λέει εξίσου σημαντικά- «…ότι αυτό το πράγμα είναι δυνατόν ποτέ να περάσει από τη Βουλή και να μην εξεγερθούν συνειδήσεις;»
     Επομένως δεν υπήρχε κανένα πρόγραμμα και αυτό το οποίο υπήρχε μετακυλύεται συνεχώς με τις διατάξεις που ακολούθησαν όσον αφορά στο ποια θέματα θα χειριστεί αυτή η εταιρεία.
     Αυτές, λοιπόν, τις διατάξεις, κυρία Υπουργέ, δεν τις απαλείφετε. Τις διατάξεις της παραγράφου 7 του ν. 3207 και την παράγραφο 12 του άρθρου 7 - δεν τις απαλείφετε. Εξακολουθεί να υπάρχει αυτό το φαύλο καθεστώς και επιμένω ότι είναι φαύλο. Φαυλότητα και αδιαφάνεια χαρακτηρίζει αυτές τις διατάξεις. Δεν μπορούμε να συνεννοηθούμε σ’ αυτήν την Αίθουσα; Το αν θα είναι γενικός διευθυντής ή αν θα είναι πρόεδρος, αυτό είναι το ζήτημα και της Κυβέρνησης και της Αξιωματικής Αντιπολίτευσης, κύριοι συνάδελφοι; Αυτό είναι το πρόβλημα το οποίο θέτετε; Δεν έχετε κανένα άλλο πρόβλημα;
     Επομένως συμφωνείτε και οι δύο. Συμπίπτετε σ’ αυτήν τη νεοφιλελεύθερη επιλογή σας για μία εταιρεία πλήρως ιδιωτικοποιημένη, χωρίς πρόγραμμα, χωρίς να φέρετε στη Βουλή τα στοιχεία για το ποια είναι αυτά τα ακίνητα που θα διαχειρισθεί. Αυτήν την ευαισθησία έπρεπε να έχετε στην Ελληνική Βουλή. Εκχωρείτε τα πάντα σε μία ιδιωτική εταιρεία -δεν μας λέτε ποια είναι αυτά τουλάχιστον, για να ξέρουμε και εμείς και να ξέρει και ο ελληνικός λαός- και στο διηνεκές το υπηρεσιακό συμβούλιο θα της δίνει αυτής της εταιρείας ό,τι θέλει. 
     (Στο σημείο αυτό κτυπάει το κουδούνι λήξεως του χρόνου ομιλίας της κ. Βουλευτού)
     Τελειώνω, κύριε Πρόεδρε.
     Μάλιστα δίνετε τη δυνατότητα με τον προηγούμενο νόμο να μεταφέρονται, να παραχωρούνται στην εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΕ» ολυμπιακές εγκαταστάσεις, κλπ, δηλαδή μεταφέρεται σιγά-σιγά η εταιρεία «ΟΛΥΜΠΙΑΚΑ ΑΚΙΝΗΤΑ ΑΕ» στην εταιρεία «ΟΛΥΜΠΙΑΚΑ ΑΚΙΝΗΤΑ ΑΕ». Μα τα είχε τακτοποιήσει όλα η προηγούμενη Κυβέρνηση. Ιδιωτικοποίησαν  και τη μία, ιδιωτικοποίησαν και τα «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΕ», είχε δρομολογηθεί και την εισαγωγή της στο Χρηματιστήριο και όλα έβαιναν καλώς.
     Και εσείς αυτή τη στιγμή, κυρία Υπουργέ, δεν ανατρέπετε τίποτα. Όχι μόνο δεν ανατρέπετε τίποτα, αλλά δεν μας ενημερώνετε κιόλας τουλάχιστον εσείς για το ποιες εγκαταστάσεις έχετε καταγράψει και με ποιον τρόπο θα τις αξιοποιήσετε, έστω μέσα και απ’ αυτόν τον ιδιωτικό φορέα, για τον οποίο βέβαια εμείς δεν συμφωνήσαμε ποτέ.
     ΠΡΟΕΔΡΕΥΩΝ (Γεώργιος Σούρλας): Κυρία Πετραλιά, θα θέλατε να πάρετε το λόγο τώρα;
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, θα ήθελα να ακούσω όλους τους συναδέλφους και στο τέλος να μιλήσω.
     ΠΡΟΕΔΡΕΥΩΝ (Γεώργιος Σούρλας): Εντάξει, κυρία Υπουργέ.
     Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Πολύδωρας. 
     Ορίστε, κύριε Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ:  Κύριε Πρόεδρε, θα ήθελα να κάνω μία σύντομη παρέμβαση, προκειμένου να διευκρινίσω τη θέση της Νέας Δημοκρατίας στα δύο επίμαχα ζητήματα στο άρθρο 13 και στο άρθρο 16.
     Ειδικότερα για το άρθρο 13, απαντώ στον κ. Σπηλιόπουλο πιο αναλυτικά και φυσικά στο Τμήμα. Η σειρά των νομικών γεγονότων είναι η εξής: Οι άνθρωποι ηργάζοντο εν αρχή με σύμβαση καθ’ ημέραν πρόσληψη, καθ’ ημέραν απόλυση. Απ’ αυτήν την εργασιακή σχέση μετακινήθησαν με απόσπαση συννόμως στη Γενική Γραμματεία Αθλητισμού. Ο νόμος Πεπονή του 1994 βάναυσα, μεροληπτικά και άδικα εξήρεσε από την τακτοποίηση αυτούς τους εργαζομένους στη Γενική Γραμματεία Αθλητισμού. 
     Πολιτική αδικία ή πολιτικός χουλιγκανισμός των ημερών εκείνων…
     ΘΕΟΔΩΡΟΣ ΠΑΓΚΑΛΟΣ: Του Πεπονή;
     ΒΥΡΩΝ ΠΟΛΥΔΩΡΑΣ: Της κυβέρνησης.
     ΘΕΟΔΩΡΟΣ ΠΑΓΚΑΛΟΣ: Πολιτικός χουλιγκανισμός του κ. Πεπονή;
     ΒΥΡΩΝ ΠΟΛΥΔΩΡΑΣ: Σας παρακαλώ, κύριε Πάγκαλε. Όχι με εμένα ευφυολογήματα ευτελή. 
      ΠΡΟΕΔΡΕΥΩΝ (Γεώργιος Σούρλας): Να σταματήσει ο διάλογος με τον κ. Πάγκαλο. 
      Κύριε Πολύδωρα, να απευθύνεσθε στο Προεδρείο.
      ΒΥΡΩΝ ΠΟΛΥΔΩΡΑΣ: Τι να κάνω;
      Η Κυβέρνηση, εφαρμοστής του νόμου Πεπονή, προέβη σε πολιτικό βαρβαρισμό με το να εξαιρέσει αυτούς τους εβδομήντα πέντε. Και δεν το λέω εγώ αυτό. Λέει: «’Εκτοτε τίθενται, από το 1994, σε επιδικία». Και λέω τη λέξη «επιδικία» για να κατοχυρωθεί ο όρος «κατατάσσονται σήμερα».
      Δεν σας παίρνω για Τριβωνιανό.
      Στις 18.3.1996 αποφαίνεται το Νομικό Συμβούλιο του Κράτους Β΄ Τμήμα, στη συνεδρίαση στις 27.2.1996 ότι οι άνθρωποι αυτοί κακώς βρίσκονται μη τακτοποιημένοι, σύμφωνα με το νόμο και το Τμήμα του Νομικού  Συμβουλίου του Κράτους λέει συγκεκριμένα: «Στη συγκεκριμένη περίπτωση παραβίασε η αρχή, κατά ομόφωνη περί τούτου γνώμη του Τμήματος, τη συνταγματικά κατοχυρωμένη ίση μεταχείριση των Ελλήνων πολιτών…»
      Αυτή η γνωμοδότηση γίνεται δεκτή από τον Υπουργό κ. Φούρα. Αυτή είναι η σειρά των νομικών γεγονότων. Και ενώ εγένετο δεκτή, παραδόξως η υπόθεση μετατίθεται στην Ολομέλεια του Νομικού Συμβουλίου του Κράτους και παρατύπως.
      Καταθέτω στα Πρακτικά και τη γνωμοδότηση του Νομικού Συμβουλίου του Β΄ Τμήματος.
      (Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το «παρατύπως» αποφαίνεται ο κ. Ανδρέας Λοβέρδος, Γενικός Γραμματέας, υπηρεσιακός παράγων της διοίκησης και ο αντιπρόεδρος του Νομικού Συμβουλίου του Κράτους του Υπουργείου Εσωτερικών. Και λένε: «Είναι υποχρεωτική η εφαρμογή της γνωμοδότησης από τη Γενική Γραμματεία Αθλητισμού και δεν είναι δυνατή η εξέταση του θέματος από την Ολομέλεια».
      Κούφια γνωμοδότηση εξέδωκε, όπως εξηγώ σε σας, η Ολομέλεια του Νομικού Συμβουλίου του Κράτους, διότι είχε γίνει αποδεκτή η γνωμοδότηση του Τμήματος. Το ίδιο λέει και ο κ. Λοβέρδος. Καταθέτω και αυτές τις δύο γνώμες στα Πρακτικά.
     (Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Μετά ταύτα έρχεται το νομοσχέδιο Φούρα, που εκδηλώνει όλη την πολιτική βούληση για την τακτοποίηση των αδικηθέντων, όπου αποκρούει πάλι τη σχετική διάταξη ο Υπουργός των Εσωτερικών. 
     Των πραγμάτων ούτως εχόντων και βλέποντας τη μακρά επιδικία δικαιολογείται και επιβάλλεται ο όρος «κατατάσσονται» και εκφράζεται αυτή η πολιτική βούληση από πλευράς κυβερνητικής πλειοψηφίας –και σας ζητώ να το δείτε κι εσείς έτσι- για την τακτοποίηση-κατάταξη αυτών των εβδομήντα πέντε αδικηθέντων τότε.
     Αυτή είναι η θέση μας για το άρθρο 13 και νομίζω ότι εξηγεί πειστικά όλο το θέμα από νομικής πλευράς και πολιτικής, όπως συζητούμε σήμερα στο Τμήμα.
     Για το άρθρο 16 έχω την ικανοποίηση να δηλώσω ότι η κ. Πετραλιά κράτησε ζωντανό το άρθρο 49, εν σχέσει προς την παρουσίαση, ακρόαση και έκφραση γνώμης από την αρμόδια επιτροπή της Βουλής για τον πρόεδρο της εν λόγω εταιρίας. Κατά τα λοιπά, ζητώ να αποκρουστούν κάποιες αιτιάσεις ότι δεν αναγράφεται ο σκοπός της εταιρίας. Αναγράφεται, είναι ο ίδιος σκοπός και μάλιστα με διασφάλιση. Αυτή είναι η οξεία διατύπωση από πλευράς στηρικτικής ρητορικής  της διατάξεως, ότι μιλούμε για περισσότερη διαφάνεια, για σοβαρότερη κατοχύρωση των συμφερόντων του δημοσίου μέσα από το άρθρο 16.
     Πώς; Ο σκοπός είναι εδώ και μάλιστα σημειώνετε, κύριε Πρόεδρε,  «εξαιρουμένων των πράξεων πώλησης ή ανταλλαγής ακινήτων». Θέλω να εκτιμηθεί η πρόνοια του νομοθέτη, δηλαδή του συντάκτη της διατάξεως για την κατασφάλιση των συμφερόντων του δημοσίου στο απόλυτο, που είναι η κυριότητα, που είναι η ιδιοκτησία των ακινήτων του δημοσίου, προκειμένου περί των ολυμπιακών ακινήτων.
      Είναι σημαντικό να εκτιμήσουμε το γεγονός ότι αποσαφηνίζεται το τι έχουμε τελικά, διευθύνοντα σύμβουλο ή γενικό διευθυντή. Δεν θέλω να σας εγκαλέσω για τίποτα, αλλά υπήρχε μία ασάφεια στους όρους, η οποία συνεπήγετο πολύ σοβαρές νομικές εκκρεμότητες. Γινόταν λόγος για διευθύνοντα σύμβουλο και για γενικό διευθυντή. Τώρα τακτοποιείται αυτό το ορολογικό ζήτημα με το γενικό διευθυντή, τον οποίον ορίζει όσον αφορά τα καθήκοντά του, τη θητεία του, τις λειτουργίες και αρμοδιότητές του κατά το σαφέστερο και διαφανέστερο τρόπο.
      Επιπλέον, για τα ζητήματα προσωπικού, για τα οποία μπορεί να έχετε επιφυλάξεις, σας λέμε ότι θα γίνονται διαφανώς, με προκήρυξη που ορίζει τα προσόντα και υπόκειται σε δημόσιο έλεγχο. Εννοείται ότι αυτή η δημόσια προκήρυξη για το προσωπικό υπόκειται και σε όλους τους νομικούς ελέγχους και τις δικαστικές γραμμές. Δηλαδή, είναι πολύ σοβαρό το σύνολο των προθέσεων της Κυβέρνησης, όπως αυτές αποτυπώνονται μέσα στο κείμενο, για την ομαλότερη λειτουργία και τη διευθέτηση των εκκρεμοτήτων της εταιρείας «ΟΛΥΜΠΙΑΚΑ ΑΚΙΝΗΤΑ». Τέλος.
      Εκτός από το άρθρο 49 για το οποίο εκκρεμεί η έκφραση γνώμης από την επιτροπή για τον πρόεδρο, μπορούμε να πούμε καθαρά ότι τώρα ολόκληρη η λειτουργία της εταιρείας υπόκειται στον έλεγχο της Βουλής, όταν υποχρεώνει την εταιρεία να υποβάλει έκθεση στη Βουλή περί των πεπραγμένων, περί των πράξεων και των συμφωνιών που συνήψε κλπ.
      Συνεπώς είναι άλλο θέμα το εάν για ζήτημα αρχής, όπως το ΚΚΕ ή ο Συνασπισμός, διατυπώσουμε μία άλλη άποψη για το εάν δεχόμαστε τέτοιες λειτουργικές και αναπτυξιακές επιχειρήσεις και εταιρείες και είναι άλλο θέμα εάν εμείς τα δύο κόμματα αποδεχόμαστε την αρχή της διαχειριστικής εταιρείας γι’ αυτό το πολύτιμο περιουσιακό στοιχείο των συμφερόντων του δημοσίου, όπως είναι τα ολυμπιακά ακίνητα, και εάν νομοθετούμε για το πιο ευέλικτο σχήμα για την καλύτερη αξιοποίηση αυτών των πολύτιμων περιουσιακών στοιχείων για το δημόσιο υπό τους όρους της διαφάνειας, της δημοσιότητας και της νομιμότητας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε και εμείς, κύριε Πολύδωρα, γιατί ήσασταν πολύ σύντομος.
	Το λόγο έχει ο Δ΄ Αντιπρόεδρος της Βουλής, ο κ. Φίλιππος Πετσάλνικος, ο οποίος δεν είναι γραμμένος στον κατάλογο, αλλά μπορεί να προηγηθεί μετά από συνεννόηση και με τους κυρίους συναδέλφους.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Σας ευχαριστώ, κύριε Πρόεδρε.
      Κυρία Υπουργέ, θα ξεκινήσω την ομιλία μου με μία γενική παρατήρηση. Αυτό το νομοσχέδιο είναι αναγκαίο για να ρυθμίσει διάφορες εκκρεμότητες ενόψει των Ολυμπιακών Αγώνων, αλλά θα έπρεπε να υπάρχει μεγαλύτερη προσοχή στη διατύπωση μίας σειράς διατάξεων. Λυπάμαι που το λέω, αλλά το νομοσχέδιο διακρίνεται από μία πάρα πολύ κακή και πολύ πρόχειρη νομοτεχνική επεξεργασία και θα σας αναφέρω ένα παράδειγμα. Στη διατύπωση του άρθρου 2 στην παράγραφο 9 συμπλέκεται η αιτιολογική έκθεση με το ρυθμιστικό κείμενο του νόμου. Συγκεκριμένα λέει η παράγραφο 9 του άρθρου 2 τα εξής: «Λόγω του κατεπείγοντος χαρακτήρα της προετοιμασίας των Ολυμπιακών και Παραολυμπιακών Αγώνων η άμεση απομάκρυνση κλπ. δύναται να ζητείται και από τον εισαγγελέα». 
      Κυρία Υπουργέ, μία τέτοια διατύπωση δεν μπαίνει ποτέ σε κείμενο νόμου. Η φράση «λόγω του κατεπείγοντος» κλπ. είναι αναφορά που πρέπει να υπάρχει στην εισηγητική έκθεση του αντίστοιχου άρθρου. Ειλικρινά σας λέω ότι δεν έχω ξανασυναντήσει τέτοιες διατυπώσεις μέσα σε κείμενα άρθρων. Σας παρακαλώ πολύ να το δείτε, γιατί μπορεί να γίνει κάποια βελτίωση από τους συνεργάτες σας και να αφαιρεθεί αυτή η διατύπωση, γιατί η νομοθετική εργασία είναι μία πάρα πολύ σημαντική λειτουργία.
      Επίσης έχω την αίσθηση ότι δεν επροσέχθησαν σε ορισμένες άλλες διατυπώσεις οι κίνδυνοι που υπάρχουν ως προς την αντισυνταγματικότητα. Και εδώ θα σας φέρω ένα συγκεκριμένο παράδειγμα. Στο άρθρο 2 παράγραφο 8 το οποίο ποινικοποιεί περιπτώσεις αυθαίρετης διαφήμισης, ορίζεται ότι η δήμευση των μέσων τέλεσης των εγκλημάτων είναι ανεξάρτητη από την καταδίκη του κατηγορουμένου. 
      Και αυτή η διατύπωση είναι πρωτοφανής. Δεν γνωρίζετε ως Κυβέρνηση ότι μια τέτοια ρύθμιση αντίκειται στο συνταγματικά κατοχυρωμένο δικαίωμα της ιδιοκτησίας; Τι θα γίνει για παράδειγμα στην περίπτωση που ο κατηγορούμενος κριθεί αθώος; Κριθεί εντελώς αθώος, ας το πω έτσι, παραδείγματος χάρη λόγω έλλειψης υπαιτιότητας; Τι θα γίνει στην περίπτωση αυτή; 
      Λέτε ότι η δήμευση είναι ανεξάρτητη από την καταδίκη του κατηγορουμένου, αλλά δεν ρυθμίζετε την περίπτωση αθώωσής του; Και αυτό θα πρέπει να είχε απασχολήσει και να είχε προβληματίσει τους συνεργάτες σας. Μπορεί να γίνει διόρθωση και σ’ αυτήν την περίπτωση. Αλλά δεν μπορεί να μείνουν οι διατυπώσεις αυτές στο νομοσχέδιο, σε λίγο θα ψηφίσουμε τα άρθρα. 
      Έρχομαι τώρα στο άρθρο 13. Για το άρθρο 13 δεν υπάρχουν δικαιολογίες. Σαφώς και η Επιστημονική Επιτροπή της Βουλής  σας λέει ξεκάθαρα ότι εδώ έχουμε μία πρόσληψη. Δεν έχει σημασία εάν στην διατύπωση ενός κειμένου που έρχεται εδώ υπάρχει η λέξη «κατάταξη». Η ουσία της ρύθμισης αυτής είναι η πρόσληψη και εκεί σαφέστατα η Επιστημονική Επιτροπή της Βουλής λέει ότι συναντά το σχετικό άρθρο του Συντάγματος, την απαγορευτική διάταξη του Συντάγματος. Τη συναντά, δηλαδή προσκρούει, δηλαδή αντιτίθεται στη συνταγματική διατύπωση, η οποία άλλωστε έγινε για να μην υπάρχουν προβλήματα, όπως υπήρχαν στο παρελθόν ασάφειας και αμφιβολίας. Σαφώς στο άρθρο αυτό συγκρούεται η ρύθμιση αυτή με το Σύνταγμα. 
      Θέλατε να λύσετε διαφορετικά το θέμα το εργασιακό αυτών των απασχολουμένων; Θα μπορούσατε να σκεφθείτε μοριοδότηση με βάση την εμπειρία τους κλπ., έτσι ώστε να συμπεριληφθούν σε άλλες προκηρύξεις, σε άλλες διαδικασίες. Αλλά εδώ προκειμένου να τηρήσετε κάποια υπόσχεση που έχετε δώσει σε αυτήν την ομάδα των εργαζομένων, διατρέχετε τον κίνδυνο –επαναλαμβάνω- του μη σεβασμού του Συντάγματος. 
      Και έρχομαι τώρα στο άρθρο 16. Πρώτα απ’ όλα, δεν μπορώ να αντιληφθώ την επιμονή σας στο να καταργείτε τη δυνατότητα να εκφέρει η Βουλή γνώμη, όπως προεβλέπετο στον μέχρι τώρα ισχύοντα νόμο για την τοποθέτηση για το πρόσωπο του γενικού διευθυντή της εταιρίας «ΟΛΥΜΠΙΑΚΑ ΑΚΙΝΗΤΑ». Γιατί αυτή η επιμονή σας; Έγινε εδώ αλλαγή; Κάνατε ή δεν κάνατε αλλαγή; Εγώ δεν έχω υπόψη μου ότι έχει γίνει αλλαγή.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Σαφώς και τοποθετήθηκα και είπα ότι ορθόν είναι ο πρόεδρος να περνάει…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Για το γενικό διευθυντή μιλάμε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ο γενικός διευθυντής είναι υπάλληλος. Αλλά εάν θέλετε, κύριε συνάδελφε, να σας διευκρινίσω κάποια πράγματα, θα σας πω παρ’ όλο που ήθελα να το πω στη συνέχεια, στην ομιλία μου, ότι είχατε βάλει κατ’ αρχήν το διευθύνοντα σύμβουλο, ο οποίος ορθώς περνούσε βάσει του άρθρου 49 της Βουλής από τη Βουλή. Όταν κάνατε τη νέα τροποποίηση του νόμου, σύμφωνα με την οποία βγάλατε τελείως -αλλά τελείως πλέον- από το δημόσιο τη συγκεκριμένη εταιρία, καταργήσατε το διευθύνοντα σύμβουλο και μπήκε ο γενικός διευθυντής. Όταν εγώ ρώτησα τον κ. Καρτάλη, υπάρχει και ο διευθύνων σύμβουλος και ο γενικός διευθυντής, η απάντηση που πήρα ήταν ότι καταργείται ο διευθύνων σύμβουλος και υπάρχει ο γενικός διευθυντής.
      Ο γενικός διευθυντής, λοιπόν, ως απλός υπάλληλος που δεν μετέχει του διοικητικού συμβουλίου καν, δεν υπάρχει λόγος να περνά από τη Βουλή. Να περνά ο πρόεδρος από τη Βουλή, γιατί αυτός έχει την ευθύνη, δεν την έχει ο υπάλληλος.
      Θα σας πω και κάτι άλλο, κύριοι συνάδελφοι, γιατί πάρα πολλοί λέτε από χθες για το θέμα αυτό του άρθρου 49. Εσείς είχατε θεσμοθετήσει το διευθύνοντα σύμβουλο ή αν θέλετε ακόμη και το γενικό διευθυντή να περνάει από το άρθρο 49 της Βουλής. Αφού το θέλατε αυτό, γιατί δεν τροποποιήσατε τον Κανονισμό της Βουλής από το 2002 που έχει γίνει η συγκεκριμένη εταιρία, ώστε να περνάτε και το διευθύνοντα σύμβουλο και το γενικό διευθυντή από τη Βουλή;
      Ρητώς αναφέρει το άρθρο 49 του Κανονισμού της Βουλής εδώ τα εξής: Είναι συγκεκριμένες οι εταιρίες εκείνες των οποίων οι πρόεδροι ή οι διευθύνοντες σύμβουλοι περνούν από τη Βουλή.
Εδώ δεν υπάρχει εταιρεία «ΟΛΥΜΠΙΑΚΑ ΑΚΙΝΗΤΑ» μέσα στο άρθρο. Εγώ τώρα το είδα. Αν, λοιπόν, θέλατε και «κόπτεσθε» γιατί εμείς δεν έχουμε περάσει το γενικό διευθυντή, εσείς γιατί δεν περάσατε κανέναν από το 2002 και δεν κάνατε καν την πρόταση να προστεθεί η συγκεκριμένη εταιρεία στον Κανονισμό της Βουλής; Το άρθρο αναφέρει «αποκλειστικώς»…
	ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, για μία παρέμβαση ζήτησε το λόγο η κυρία Υπουργός και κάνει αγόρευση.
	ΠΡΟΕΔΡΕΥΩΝ (Γεώργιος Σούρλας): Κυρία Πετραλιά, ο Κανονισμός…
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Θα επανέλθω αργότερα. 
      ΠΡΟΕΔΡΕΥΩΝ (Γεώργιος Σούρλας): Θα κρατηθεί ο χρόνος. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το άρθρο αναφέρει «αποκλειστικώς». Αν θέλατε, λοιπόν, να περνάγατε το διευθύνοντα σύμβουλο ή το γενικό διευθυντή, θα το είχατε κάνει από το 2002. 
      ΠΡΟΕΔΡΕΥΩΝ (Γεώργιος Σούρλας): Θα ήθελα να θυμίσω στο Τμήμα ότι έχει το δικαίωμα να παρεμβαίνει Υπουργός ή Βουλευτής όταν ο ομιλητής το επιτρέπει και το Προεδρείο συναινεί σ’ αυτό. Η παρέμβαση δεν μπορεί να είναι πάνω από πέντε λεπτά. 
      Με την ευκαιρία θα πω ότι η κ. Πετραλιά ορθώς μίλησε γιατί μίλησε όρθια και ο Κανονισμός υπαγορεύει ότι όλοι εδώ, στο Κοινοβούλιο, όταν μιλούν, πρέπει να είναι όρθιοι. Μόνο στις Διαρκείς Επιτροπές μιλούν καθήμενοι. Έτσι, λοιπόν, θα θυμίζουμε κάθε φορά τον Κανονισμό για να τον εμπεδώνουμε και για να συμμορφωνόμαστε σ’ αυτόν. 
      Συνεχίστε, κύριε συνάδελφε.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Όρθια μίλησε, αλλά δε νομίζω ορθώς και μίλησε επί μακρόν. Αυτό είναι το πρόβλημα. Ορθώς δεν ομιλήσατε, κυρία Πετραλιά, όρθια ομιλήσατε.
      Θα έλεγα «ευχαριστώ» για το μικρό «μάθημα» από την κυρία Υπουργό περί του Κανονισμού της Βουλής, αλλά θα μου επιτρέψετε, κυρία Πετραλιά, να σας διαβάσω τι λέει το άρθρο 49 α του Κανονισμού της Βουλής επί λέξει: «Ο ασκών την εποπτεία επί της δημόσιας επιχειρήσεως της Τραπέζης ή του οργανισμού κοινής ωφελείας γνωστοποιεί στον πρόεδρο της επιτροπής την πρόθεσή του να προβεί ή να προτείνει το διορισμό συγκεκριμένου προσώπου ως προέδρου του διοικητικού συμβουλίου ή ως διοικητού ή ως διευθύνοντος συμβούλου ή γενικού διευθυντή, αν δεν υπάρχει διευθύνων σύμβουλος». 
      Πριν από λίγο μας είπατε για τη στιχομυθία που είχατε με τον κ. Καρτάλη. Ο κ. Καρτάλης σας είπε ότι η εταιρεία αυτή δε θα έχει διευθύνοντα σύμβουλο, αλλά γενικό διευθυντή. Άρα, λοιπόν, μετά από αυτήν την επεξήγηση που είχατε πάρει από τον κ. Καρτάλη, θα έπρεπε σαφώς να μην κάνετε παρέμβαση και θα έπρεπε να αφήσετε ως έχει τη μέχρι τώρα διάταξη για να υπάρχει η δυνατότητα έκφρασης γνώμης της αρμόδιας επιτροπής της Βουλής για το γενικό διευθυντή. Είναι σαφές. Ο Κανονισμός της Βουλής λέει ότι όταν δεν υπάρχει διευθύνων σύμβουλος, τότε η διαδικασία αυτή ακολουθείται για το γενικό διευθυντή και αυτό ρύθμιζε ο μέχρι σήμερα ισχύων νόμος. 
      Κυρία Υπουργέ, επαναλαμβάνω ότι δεν αντιλαμβάνομαι…
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):…
      ΠΡΟΕΔΡΕΥΩΝ (Γεώργιος Σούρλας): Κυρία Πετραλιά, παρακαλώ όχι άλλες διακοπές. Θα τα πείτε όλα μετά.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Αν έχετε την καλοσύνη, να ολοκληρώσω. 
      Δεν μπορώ να αντιληφθώ κάτι, κυρία Πετραλιά. Δε σας δημιουργεί πρόβλημα η περισσότερη διαφάνεια. Εδώ, όμως, δημιουργεί πολλά ερωτηματικά αυτή η επιμονή σας για λιγότερη διαφάνεια γιατί η ακρόαση, η έγκριση κλπ της αρμόδιας επιτροπής γίνεται για να υπάρχει περισσότερη διαφάνεια. 
      Θα αναφέρω ένα παράδειγμα: Φαντάζεστε στην Κτηματική Εταιρεία του Δημοσίου να έρχεται μόνο ο πρόεδρος της εταιρείας και να μην έρχεται ο διευθύνων σύμβουλος για ακρόαση από την αρμόδια επιτροπή; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα τα δύο-τρία λεπτά της παρεμβάσεως της κ. Υπουργού για να ολοκληρώσω.
      ΠΡΟΕΔΡΕΥΩΝ (Γεώργιος Σούρλας): Κύριε Αντιπρόεδρε, ξέρετε ότι δεν κρατείται ο χρόνος όταν επιτρέπει ο ομιλητής μία παρέμβαση και αυτό δεν το λέω μόνο για σας, αλλά γενικότερα. Πάντως θα υπάρξει ανοχή από το Προεδρείο.
      Συνεχίστε, κύριε Πετσάλνικε.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρία Πετραλιά, δεν αντιλαμβάνομαι –και παρακαλώ να με παρακολουθήσετε στο σημείο αυτό- την επιμονή σας να αλλάξετε τη διαδικασία που ισχύει μέχρι τώρα. Οδηγείτε σε λιγότερη διαφάνεια ή σε έλλειψη διαφάνειας με το να μην έρχεται ο γενικός διευθυντής εδώ και αυτό σε συνδυασμό με κάτι άλλο…
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ο πρόεδρος θα είναι το πρόσωπο…
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): ... ότι καταργείτε τα προσόντα που προέβλεπε ο προηγούμενος νόμος, δηλαδή να υπάρχει ένα πτυχίο, να υπάρχει διοικητική εμπειρία, να υπάρχουν γνώσεις ξένων γλωσσών κλπ.
      Γιατί τα αλλάζετε αυτά; Τι θέλετε να φέρετε στην εταιρεία αυτή, ποιο πρόσωπο; Θα είναι κακό η Βουλή να τον ακροαστεί και να δώσει την έγκρισή της η αρμόδια επιτροπή;
      Όσο γι’ αυτό που είπατε ότι η εταιρεία αυτή δεν υπάγεται στις εταιρείες του δημοσίου με την ευρεία έννοια του τομέα που προβλέπει το σχετικό άρθρο του Κανονισμού, ο Κανονισμός, όταν ψηφίστηκε το συγκεκριμένο άρθρο, είχε υπόψη συγκεκριμένες εταιρείες.
      Θα σας φέρω ένα παράδειγμα από το Υπουργείο Δικαιοσύνης: Όταν ως Υπουργός Δικαιοσύνης πέρασα στο νόμο με τον οποίο ιδρύετο η Υπηρεσία Εσωτερικών Υποθέσεων των φυλακών, δηλαδή ελέγχου των σωφρονιστικών καταστημάτων, το άρθρο δεν προέβλεπε αυτήν την υπηρεσία.
      Ο ιδρυτικός όμως νόμος της υπηρεσίας προέβλεψε την υποχρέωση να έρχεται εδώ η πρόταση του Υπουργού Δικαιοσύνης και να γίνεται η ακρόαση όπως έγινε για τον εισαγγελέα κ. Δαδούκη που ομοφώνως ενεκρίθη όπως γνωρίζετε σε αυτήν την υπηρεσία.
      Άρα, λοιπόν, δεν χρειάζεται πρώτα να κάνουμε τροποποίηση του κανονισμού για να προβλέπεται και η συγκεκριμένη ανώνυμη εταιρεία του ευρύτερου δημόσιου τομέα για να μπορεί να ισχύσει αυτή η διαδικασία. Δεν αντιλαμβάνομαι την επιμονή σας σε αυτό.
      Τέλος, θα κλείσω με την παρατήρησή μου σε ό,τι αφορά τη διαδικασία πρόσληψης του προσωπικού. Γιατί και εδώ καταργείτε τις διατάξεις του νόμου που ισχύει μέχρι τώρα και που διασφαλίζει τη διαφάνεια. Όλοι και εσείς και εμείς περισσότερο απ’ όλους εμάς ο έλληνας πολίτης που μας ακούει, είμαι σίγουρος ότι θέλει διαφάνεια ειδικά στο θέμα των προσλήψεων, στον δημόσιο τομέα με την ευρεία έννοια. Γι’ αυτό ακούω και από τον συνάδελφό σας Υπουργό Εσωτερικών, Δημόσιας Διοίκησης και Αποκέντρωσης τον κ. Παυλόπουλο, να λέει ότι το ΑΣΕΠ θα περιφρουρηθεί και πιθανά ακόμη να ενισχυθεί η αρμοδιότητά του. Αυτές όμως οι ειδικές ρυθμίσεις έρχονται σε ευθεία αντίθεση με αυτές τις διαβεβαιώσεις που δίδονται από άλλα μέλη της Κυβέρνησης σε ό,τι αφορά την διαφάνεια και τις διαδικασίες από το ΑΣΕΠ. 
      Εδώ καταργείτε, λοιπόν, την κατοχύρωση των διαφανών διαδικασιών σε ό,τι αφορά τη στελέχωση της ανώνυμης εταιρείες «ΟΛΥΜΠΙΑΚΑ ΑΚΙΝΗΤΑ ΑΕ» και ειλικρινά μένετε έκθετοι ως προς την επιδίωξη αυτής της διάταξής σας. Γιατί να μην γνωρίζει ο καθένας έλληνας πολίτης με ποια διαδικασία, με ποια προσόντα για ποιο λόγο προσλαμβάνεται ο α και όχι ο β. 
      ΜΑΡΙΟΣ ΣΑΛΜΑΣ: Στην «ΑΤΤΙΚΟ ΜΕΤΡΟ» έτσι προσλάβατε;
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Συζητάμε γι’ αυτήν την ανώνυμη εταιρεία. Όταν έρθει θέμα άλλης ανώνυμης εταιρείας ευχαρίστως να επαναλάβω και εκεί αυτό που πιστεύω ακράδαντα.
      Η άποψη η δική μας είναι ότι θα πρέπει να υπάρχουν οι διαδικασίες σε όλες τις περιπτώσεις του δημόσιου τομέα με την ευρεία έννοια. Και αν μέχρι τώρα δεν έχει υπάρξει η δυνατότητα πλήρους κάλυψης, εμείς πρώτοι επιμένουμε να διευρυνθούν οι αρμοδιότητες του ΑΣΕΠ.
      Εδώ όμως έρχεστε εσείς τώρα και συρρικνώνετε στην ουσία τον έλεγχο. Τι σας ενοχλεί  να βάλετε ότι «υπό την εποπτεία του ΑΣΕΠ» θα γίνονται αυτές οι διαδικασίες; 
      Όλες αυτές οι διατυπώσεις, κύριε Υπουργέ, οδηγούν στο συμπέρασμα ότι με το νομοσχέδιο αυτό δεν λύνονται μόνο θέματα, τα οποία πρέπει όντως να λυθούν, αλλά δυστυχώς προσπαθείτε να περάσετε διάφορες άλλες λύσεις που οδηγούν σε λιγότερη διαφάνεια ή μάλλον σε αδιαφάνεια.
      Λυπάμαι πολύ ότι για όλους αυτούς τους λόγους δεν είναι δυνατόν να ψηφίσουμε τα συγκεκριμένα αυτά άρθρα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Τμήμα ότι οι Υπουργοί Δικαιοσύνης και Οικονομίας και Οικονομικών, κατέθεσαν σχέδιο νόμου «Τροποποίηση διατάξεων του Κώδικα Οργανισμού των Δικαστηρίων και κατάστασης Δικαστικών Λειτουργών (κ.ν. 1756/1988) και άλλες διατάξεις».
      Παραπέμπεται στην αρμόδια Διαρκή Επιτροπή.
      Κύριοι συνάδελφοι, απ’ ότι φαίνεται από τον αριθμό των ομιλητών Βουλευτών, των Κοινοβουλευτικών Εκπροσώπων, των εισηγητών αλλά και των δευτερολογιών, αν έχουμε υπέρβαση του χρόνου του δεκάλεπτου θα πάμε μέχρι τις 16.00 και στις 18.00 αρχίζει η απογευματινή συνεδρίαση.
      Παράκληση, λοιπόν, να περιοριστείτε αν είναι δυνατόν στα δέκα λεπτά. Λέγω παράκληση γιατί δόθηκε μια ανοχή από το Προεδρείο στους προηγούμενους ομιλητές και επομένως δεν δικαιούται κανείς να το επιβάλλει αυτό.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θέλω πρώτα απ’ όλα να τονίσω ότι επιβεβαιώνεται με τον  πιο απόλυτο τρόπο ότι η νέα Κυβέρνηση δεν έχει κανένα σχεδιασμό και στρατηγική για τη μεταολυμπιακή χρήση των ολυμπιακών εγκαταστάσεων. Και αυτό είναι ένα μείζον θέμα, διότι αφορά τεράστιες υποδομές οι οποίες θα στηρίξουν την ανάπτυξη του αθλητισμού, του πολιτισμού, αλλά και ο ελληνικός λαός που τόσα πολλά πλήρωσε για την προετοιμασία των ολυμπιακών αγώνων περιμένει και την οικονομική ανταπόδοση. Πρέπει δηλαδή πολλές από τις εγκαταστάσεις να μπορέσουν να αξιοποιηθούν οικονομικά, αναπτυξιακά και εμπορικά για να έχουμε και το ανάλογο οικονομικό αντίκρισμα για το κοινωνικό σύνολο.
      Δυστυχώς, η Κυβέρνηση, προεκλογικά κατήγγειλε ότι η κυβέρνηση του ΠΑΣΟΚ δεν είχε τέτοιο σχέδιο, ενώ είχε κατατεθεί ολοκληρωμένο σχέδιο και κατηγοριοποίηση των ολυμπιακών εγκαταστάσεων σε τέσσερις κατηγορίες ανάλογα με τα χαρακτηριστικά τους, τη δυναμικότητα και το ρόλο που έχουν περιφερειακά, εθνικά ή τοπικά σε συνεργασία με τις αθλητικές ομοσπονδίες, την Τοπική Αυτοδιοίκηση και τις τοπικές κοινωνίες, είχε χαράξει ένα ολοκληρωμένο σχέδιο μεταολυμπιακής διαχείρισης και βεβαίως είχε προχωρήσει και στη θεσμοθέτηση της συγκεκριμένης εταιρείας τη μετατροπή της οποίας σήμερα συζητούμε για τη χρήση αυτή. Ελπίζουμε ότι πολύ γρήγορα αυτό θα το πράξει η Κυβέρνηση. Βέβαια ο χρόνος τρέχει και πρέπει αμέσως μετά από τους Παραολυμπιακούς να αρχίσει η ανάπτυξη αυτού του σχεδίου. Σήμερα πάντως σε όλη τη διάρκεια της συζήτησης δεν το διαπιστώσαμε αυτό, ούτε φυσικά φαίνεται πουθενά στο συζητούμενο νομοσχέδιο και στην εισηγητική του έκθεση. Εμείς θα περιμένουμε από την Κυβέρνηση αυτό το σχέδιο και θα προκαλέσουμε το διάλογο με τις ομοσπονδίες, τις τοπικές κοινωνίες και την αυτοδιοίκηση, είτε για να μην υπάρξει επαναπροσδιορισμός των βασικών χαρακτηριστικών και των αρχών μεταολυμπιακής χρήσης των ολυμπιακών εγκαταστάσεων είτε και όποια τροποποίηση να έχει τη συμφωνία των φορέων αυτών.
      Το δεύτερο που θα ήθελα να θίξω και να ξαναρωτήσω την κυρία Υπουργό –και  θέλω να εξαντλήσει όλες τις δυνατότητες που έχει σήμερα εδώ εκπροσωπώντας την Κυβέρνηση και είμαι βέβαιος ότι προσωπικά θα ήθελε να το κάνει- είναι ένα ερώτημα που απασχολεί πάρα πολύ τη Διεθνή Έκθεση της Θεσσαλονίκης. Όπως ξέρετε, έχει παραχωρήσει το ΕΣΚΑ, το εκθεσιακό της κέντρο στην Αθήνα για ολυμπιακή χρήση. Δίπλα σε αυτό έχει αναγερθεί και ένα πρότυπο κέντρο ηλεκτρονικού τύπου. Δύο και περισσότερα χρόνια δεν αναπτύσσει εκθεσιακές δραστηριότητες η HELLEXPO ΔΕΘ στην Αθήνα. Αυτό είναι εις βάρος και των δραστηριοτήτων της και του κύρους της, της διεθνούς εικόνας της, αλλά βεβαίως και των εσόδων της, της κερδοφορίας της. Δυστυχώς, παρ’ ότι η κυβέρνηση του ΠΑΣΟΚ είχε δεσμευτεί με τους αρμόδιους Υπουργούς ότι θα επιστραφεί ή το ΕΣΚΑ ή ένα τμήμα αντίστοιχου στεγασμένου χώρου του Κέντρου Τύπου στη Διεθνή Έκθεση Θεσσαλονίκης, για να ξεκινήσει τον προγραμματισμό της πριν την ολοκλήρωση των Ολυμπιακών Αγώνων και ξέρουμε όλοι ότι ένα εκθεσιακό έτος χρειάζεται τουλάχιστον ένα έτος προετοιμασίας -δεν είναι καντίνα για να τη μετακινείς και να τη στήνεις από το πρωί μέχρι το βράδυ σε διαφορετικό σημείο και να οργανώνει την οικονομική και εμπορική της δραστηριότητα- για να ετοιμάσει το εκθεσιακό καλεντάρι της επόμενης χρονιάς, το 2004 έχει πλέον χαθεί. Είναι αβέβαιο αν θα δοθεί το ΕΣΚΑ ή κάποιο τμήμα του Κέντρου Τύπου, διότι η νέα Κυβέρνηση δεν δεσμεύεται.
      Περιμένω αυτήν τη δέσμευση, κυρία Υπουργέ, σήμερα γιατί τα Μέσα Μαζικής Ενημέρωσης στη Θεσσαλονίκη το έχουν αναδείξει αυτό το θέμα. Οι φορείς, η Τοπική Αυτοδιοίκηση τα προηγούμενα χρόνια έκαναν και κινητοποιήσεις πιέζοντας την κυβέρνηση του ΠΑΣΟΚ να δεσμευτεί και αυτή είχε δεσμευτεί. Περιμένουμε, λοιπόν, αυτή τη δέσμευση και από εσάς σήμερα, για να είναι κατεύθυνση για την εταιρεία πολύ γρήγορα και πριν τους Ολυμπιακούς Αγώνες να δηλώσει προς την HELLEXPO ΔΕΘ ότι παραχωρείται το ΕΣΚΑ ή τμήμα του Ηλεκτρονικού  Κέντρου Τύπου, για να μπορέσει να προετοιμάσει τουλάχιστον για το δεύτερο εξάμηνο του 2005 την εκθεσιακή της δραστηριότητα. Διαφορετικά είναι ζοφερό το μέλλον της Διεθνής Έκθεσης Θεσσαλονίκης, όταν μάλιστα έχουν ήδη οργανωθεί μεγάλα ιδιωτικά εκθεσιακά κέντρα στην Αθήνα. 
      Θα ήθελα να ακούσω και τους συναδέλφους της Νέας Δημοκρατίας από τη Θεσσαλονίκη τι έχουν να πουν για το θέμα αυτό. Πράγματι και χθες τους κάλεσα και σήμερα. Τι έχουν να πουν; Γιατί πρωταγωνίστησαν στο να ενισχυθεί και να υποστηριχθεί η HELLEXPO ΔΕΘ  και βεβαίως να δεσμευθεί η προηγούμενη κυβέρνηση η οποία δεσμεύθηκε για την επιστροφή του ΕΣΚΑ. Δεν τους ακούω όμως σήμερα να μιλούν για το θέμα αυτό. Είμαι βέβαιος ότι έχουν την ίδια ευαισθησία με εμένα. Δεν ξέρω πόσο η Κυβέρνηση τους έχει πειθαρχημένους και δεν τους επιτρέπει να εκφράσουν τη γνώμη τους. Θα ήθελα να ακούσω τη γνώμη τους. Θα μας απασχολήσει βέβαια το θέμα στη Θεσσαλονίκη στα επόμενα εικοσιτετράωρα. 
      Το τρίτο θέμα που θα ήθελα να θίξω, κύριε Πρόεδρε, αφορά το άρθρο 16. Η κυρία Υπουργός επιχείρησε προηγουμένως κάποιες διευκρινίσεις και εγώ προσπάθησα να της πω να μη συνεχίσει, διότι αυτοπαγιδεύεται με τις διευκρινίσεις που δίνει.
      Το άρθρο 49 α΄ είναι πολύ συγκεκριμένο. Περιγράφει βεβαίως τις εταιρείες, οι οποίες είναι κατ’ αρχάς υποχρεωμένες, ο πρόεδρος ή ο διευθύνων σύμβουλος ή ο γενικός διευθυντής δεν αποκλείει καμία από τις τρεις αυτές θέσεις, από τους τρεις αυτούς τίτλους να τους πω έτσι, να περνούν ανάλογα με το τι διαθέτει κάθε εταιρεία, είναι υποχρεωμένες να περνούν από τη Βουλή. Αυτό δεν σημαίνει ότι μία εταιρεία που έγινε μεταγενέστερα από την ψήφιση αυτού του Κανονισμού, δεν μπορεί με το νομοθέτημα να ορισθεί ότι πρέπει και αυτή να περνά από την αρμόδια επιτροπή της Βουλής. Ίσα-ίσα, κυρία Υπουργός, με αυτόν τον τρόπο δείχνει και το Κοινοβούλιο, αλλά και η πολιτεία την αυξημένη της ευαισθησία για τη διαφάνεια. Αυτά που κατά κόρον λέγατε στο συζητούμενο αντίστοιχο νομοσχέδιο και εσείς χαρακτηρίζατε –και έχουμε μπροστά μας τα Πρακτικά της Βουλής- κατ’ εξοχήν αμαρτωλό αυτό το νομοσχέδιο για τα ολυμπιακά ακίνητα με εκείνες τις διατάξεις. Φαντάζεστε τώρα με την εξαίρεση από την επιτροπή της Βουλής, με τις εξαιρέσεις των παραγράφων ιγ΄ και ιη΄, όπου καταργείται το πλαφόν για τις προσλήψεις μέχρι είκοσι ατόμων για την εταιρεία αυτή και αφήνετε ανεξέλεγκτο πλέον στο ΔΣ να προσλαμβάνει όσους θέλει με όποια κριτήρια θέλει, χωρίς κανένα έλεγχο και χωρίς να στέλνει τον κατάλογο των προσληφθέντων στο ΑΣΕΠ για τελική επικύρωση και έλεγχο. Ή με τη διάταξη της παραγράφου ιη΄ του άρθρου 16, που αφαιρεί τη διαχείριση ουσιαστικά, πλην της ακίνητης περιουσίας που δεν μπορεί να την πουλήσει, κάθε άλλη διαχείριση, αγορά, προμήθεια, εμπορική μίσθωση της εταιρείας αυτής με τις εγκαταστάσεις της σε όλη την Ελλάδα, αποκλειστικά στο ΔΣ κατ’ παρέκκλιση όλων των κανονισμών και κάθε νομοθεσίας.
      Κυρία Υπουργέ, εάν χαρακτηρίσατε αμαρτωλή την «ΟΛΥΜΠΙΑΚΑ ΑΚΙΝΗΤΑ» με αυτούς τους περιορισμούς και τις δεσμεύσεις, σημαντικούς και ουσιαστικούς, τότε πώς θα χαρακτηρίσετε σήμερα το δικό σας νομοθέτημα, ή πώς θα μας επιτρέψετε εμάς να χαρακτηρίσουμε το δικό σας νομοθέτημα με αυτές τις διαγραφές και με αυτές τις εξαιρέσεις; Εγώ θα πω πως πράττετε ακριβώς αυτό που καταγγέλλατε.
      Δεν ξέρω αν ήταν στις προθέσεις σας, ούτε πιστεύω ότι είναι στις προθέσεις σας, ότι θέλετε να κάνετε χαριστικές συμβάσεις ή αδιαφανείς διαδικασίες προσλήψεων. Αντικειμενικά όμως ανοίγετε το δρόμο. Θεσμοθετείτε τη λεωφόρο της αμαρτίας για τα Ολυμπιακά Ακίνητα. 
      (Θόρυβος στην Αίθουσα)
      Αφού είπαμε, βγαίνει το πλαφόν των είκοσι ατόμων για τις προσλήψεις, ανεξέλεγκτα, όσους θέλουν. Θα κρίνουν πόσες ανάγκες έχουν και θα προσλαμβάνουν.
      (Θόρυβος στην Αίθουσα)
      Μα εμείς ακριβώς για να μην είναι ανεξέλεγκτη η ανώνυμη εταιρεία, προσδιορίζουμε τις ανάγκες της και είπαμε μέχρι είκοσι το πολύ. Εσείς το καταγγείλατε, ως αυθαίρετες και ανεξέλεγκτες κομματικές προσλήψεις.
      Τώρα κατά μείζονα λόγο είναι ανεξέλεγκτες και κομματικές προσλήψεις, όταν δεν υπάρχει ούτε ΑΣΕΠ, ούτε κριτήριο.
      Δεύτερον με τη ιη΄ παράγραφο του άρθρου 16, εξαιρείτε από κάθε περιορισμό και κάθε κανόνα, τις μισθώσεις, τις προμήθειες, τις αγορές και όλες τις άλλες συνεργασίες. Τότε δεν ανοίγετε διάπλατα τη λεωφόρο της αμαρτίας; Εγώ λέω ότι δεν είναι στην πρόθεσή σας, αλλά ο πειρασμός για τη διοίκηση αυτή είναι μεγάλος.
      Τουλάχιστον, κυρία Υπουργός, επειδή το είπατε προηγουμένως, εγώ το δέχομαι και νομίζω ότι και η παράταξή μας δεν θα έχει καμία αντίρρηση. Φέρτε μία τροπολογία όπου ο πρόεδρος -δεν έχει καμία σημασία αν λέγεται γενικός διευθυντής ή διευθύνων σύμβουλος, όπου ο πρόεδρος θα περνά από την επιτροπή της Βουλής. Όμως αυτό σημαίνει ότι αυτός ο πρόεδρος πλέον θα έχει ουσιαστικές αρμοδιότητες στην «ΟΛΥΜΠΙΑΚΑ ΑΚΙΝΗΤΑ» και όχι ο γενικός διευθυντής. Διότι θα είναι σχήμα οξύμωρο να περνά από τη Βουλή ο πρόεδρος και τις ουσιαστικές αρμοδιότητες να τις έχει ο γενικός διευθυντής. Δεν σταματούμε στον τύπο. Στην ουσία έχουμε σταματήσει και θα ψηφίσουμε τη διάταξη με πολύ χαρά αν φέρετε μία τροπολογία στο θέμα αυτό.
      Θα κλείσω, κύριε Πρόδρε, πολύ γρήγορα με το θέμα της τροπολογίας γύρω από την αποπληρωμή των εξόδων για το ΝΑΤΟ. Βεβαίως θα έλθει και η σχετική τροπολογία.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν μιλάμε για ΝΑΤΟ. Δεν αφορά το ΝΑΤΟ.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Δεν είναι προτιμότερο να το συζητήσουμε το απόγευμα αυτό…
      ΙΩΑΝΝΗΣ ΜΑΓΚΡΙΩΤΗΣ: Βεβαίως. Το απόγευμα.
      ΠΡΟΕΔΡΕΥΩΝ (Γεώργιος Σούρλας): …και να διευκρινίσει και η κυρία Υπουργός…
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Εγώ θα ήθελα να πω στον κύριο συνάδελφο ότι δεν αφορά το ΝΑΤΟ.
      ΠΡΟΕΔΡΕΥΩΝ (Γεώργιος Σούρλας): …και να έχετε άνεση χρόνου, κύριε Μαγκριώτη, να τα πείτε αναλυτικά;
      ΙΩΑΝΝΗΣ ΜΑΓΚΡΙΩΤΗΣ: Εγώ, κύριε Πρόεδρε, έχω ολοκληρώσει με αυτό λέγοντας μόνο μία φράση. 
      Στη συγκεκριμένη τροπολογία θα συζητήσουμε το θέμα αυτό. Αφορά, όμως, το ΝΑΤΟ κυρία Υπουργέ και το ξέρετε καλά. Απλώς δεν το αναφέρουμε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν αφορά το ΝΑΤΟ. Τις Ειδικές Δυνάμεις.
      ΙΩΑΝΝΗΣ ΜΑΓΚΡΙΩΤΗΣ: Τις Ειδικές Δυνάμεις του ΝΑΤΟ.
      ΠΡΟΕΔΡΕΥΩΝ (Γεώργιος Σούρλας): Ας αφήσουμε τη συζήτηση αυτή για το απόγευμα.
      ΙΩΑΝΝΗΣ ΜΑΓΚΡΙΩΤΗΣ: Εντάξει, κυρία Υπουργέ, καταλαβαίνω τους λόγους για τους οποίους το λέτε. Θα τους πούμε μετά.
      Θέλω, λοιπόν, να πω ότι από τους Ολυμπιακούς Αγώνες που οι Έλληνες πολίτες, όλα τα πολιτικά κόμματα, όλοι μας προσδοκούμε τα μέγιστα και στα αγωνιστικά αποτελέσματα, αλλά και στην αναβάθμιση του διεθνούς κύρους της χώρας -ειδικά και μετά τη μεγάλη επιτυχία της Εθνικής Ομάδας στο Ευρωπαϊκό Πρωτάθλημα- περιμένουμε βεβαίως και την οικονομική ανταπόδοση -διότι είναι πολύ μεγάλη επένδυση- ιδιαίτερα ο φορολογούμενος Έλληνας πολίτης που πλήρωσε αδρά την προετοιμασία και την οργάνωση των Ολυμπιακών Αγώνων. Και θα είναι αυτό κριτήριο αξιολόγησης του πολιτικού κόσμου και πρώτα-πρώτα της σημερινής Κυβέρνησης, αλλά και όλων μας, για τις δεσμεύσεις μας για την ηθική, για την αθλητική, αλλά και για την οικονομική και κοινωνική ανταπόδοση μιας τέτοιας μεγάλης επιχείρησης, αν θα την απολαύσει ο λαός, αν τα ευεργετήματα θα επιστρέψουν στον Έλληνα πολίτη. Αυτό είναι το μέλημά μας και αυτή είναι η αφετηρία του ελέγχου που κάνουμε προς την Κυβέρνηση, αλλά και των θετικών μας προτάσεων.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Συλβάνα Ράπτη.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Ανησυχούμε πάρα πολύ όλοι για το θέμα των Ολυμπιακών Αγώνων. Και η ανησυχία μας αυτή έγινε ακόμα μεγαλύτερη όταν είδαμε τον τρόπο με τον οποίο διαχειρίστηκε την υπόθεση της νίκης της Εθνικής Ομάδας Ποδοσφαίρου η Κυβέρνηση.
      Η ανησυχία μας αυτή έγινε μεγαλύτερη διότι διαπιστώσαμε ότι πραγματοποιήθηκε μία μη διαχείριση. Και η μη διαχείριση, για να μην πω η κακή διαχείριση, πραγματοποιήθηκε για έναν πολύ απλό λόγο κατά τη γνώμη μας. Γιατί δεν υπήρξε η δυνατότητα, η ικανότητα -ερωτηματικό- της πρόβλεψης του τι επρόκειτο να συμβεί. Ήταν ένα γεγονός το οποίο συμβαίνει για πρώτη φορά στα χρονικά στην πατρίδα μας και οι αρμόδιοι δεν μπόρεσαν να προβλέψουν τον αντίκτυπο, την εμβέλεια που θα είχε και άρα το πλήθος που θα κατέβαινε στους δρόμους. Το πλήθος αυτό έμεινε ανεξέλεγκτο, γι’ αυτό και υπήρχαν οι καταστάσεις που υπήρξαν και δημιουργήθηκαν με αποτέλεσμα να μη χαρεί ο κόσμος πραγματικά αυτήν τη μεγάλη επιτυχία.
      Άκουσα προηγουμένως από συναδέλφους ότι δεν υπήρχε αστυνόμευση. Όντως δεν υπήρχε αστυνόμευση. Αυτή είναι και η δική μου εκτίμηση. Το θέμα είναι το εξής: Έπρεπε ή δεν έπρεπε να υπάρχει; Μήπως έπρεπε να υπάρχει ελεγχόμενη αστυνόμευση, ένας σχεδιασμός τέτοιος που να επιτρέψει και στους παίκτες και την Εθνική Ομάδα να φτάσουν εγκαίρως στο Παναθηναϊκό Στάδιο, αλλά και πραγματικά να γίνει η διαχείριση των πολιτών, η διαχείριση του πλήθους με τρόπο σωστό, καλό και ωφέλιμο για όλους;
      ΜΑΡΙΟΣ ΣΑΛΜΑΣ: Αυτά είναι επί των άρθρων, κύριε Πρόεδρε;
      ΣΥΛΒΑΝΑ ΡΑΠΤΗ: Διότι έχω την αίσθηση ότι, τελικώς, κανείς δεν χάρηκε με τον τρόπο αυτό και όσο θα έπρεπε αυτήν την επιτυχία, μία επιτυχία που έστω και αν εμείς δεν τη συνδέσαμε με τους Ολυμπιακούς Αγώνες, τη συνέδεσαν τα ξένα πρακτορεία ειδήσεων, τη συνέδεσαν τα ξένα κράτη. Και αυτό είναι ένα ερωτηματικό. Υπήρξε ή δεν υπήρξε πρόθεση να συνδυαστούν τα δύο γεγονότα;
      Και αυτό γιατί το ρωτώ; Το ρωτώ γιατί πάρα πολύ απλά λειτούργησε αυτή η επιτυχία της Εθνικής Ποδοσφαίρου ως χορηγός διαφήμισης, χορηγός αυτοπεποίθησης στο πλαίσιο της χώρας και στο πλαίσιο του εξωτερικού.
      Κι έρχομαι εδώ μοιραία στο θέμα των χορηγών. Στους χορηγούς δίνουμε γη και ύδωρ. Και το ερώτημα είναι: Παίρνουμε κάτι παραπάνω; Διότι τους δίνουμε συνεχώς και περισσότερα χωρίς να διασφαλίζεται το τι ακριβώς παραπάνω θα πάρουμε εμείς, τι θα επιστρέψει στον ελληνικό λαό.
      Πέραν αυτών, θέλω να δώσω συγχαρητήρια στην κυρία Υπουργό. Λυπάμαι που δεν είναι εδώ για να τα δεχθεί. Τα συγχαρητήριά μου αφορούν στην απόσυρση του άρθρου 11, ένα άρθρο για το οποίο κάναμε αρκετή κουβέντα και στην Επιτροπή Μορφωτικών Υποθέσεων, ένα άρθρο που ήταν ουσιαστικά φωτογραφική ρύθμιση. Η δικαιολογία δε, που ακούστηκε και στην Επιτροπή Μορφωτικών Υποθέσεων, ότι αφορούσε μερικά άτομα, τέσσερα, πέντε, έξι άτομα, ήταν πραγματικά λίγη. Γιατί το θέμα δεν είναι το πόσα άτομα αφορά μία φωτογραφική ρύθμιση. Το θέμα είναι να μην έρχονται φωτογραφικές ρυθμίσεις και μάλιστα σε τέτοιου είδους νομοσχέδια, όπως ήταν αυτό που έχει πραγματικά πολύ μεγάλη βαρύτητα.
      Χαιρόμαστε που αποσύρθηκε το άρθρο 11 κατόπιν των πιέσεων που αναγκαστήκαμε να ασκήσουμε. Και χαιρόμαστε γιατί πραγματικά θα ήταν πρόκληση για τους χίλιους περίπου ανθρώπους που έδωσαν εξετάσεις τον Ιούνιο για να καταλάβουν μία από τις ογδόντα πέντε θέσεις που διατίθεντο.
      Στο ίδιο μήκος κύματος καλούμε να κινηθεί η ηγεσία του Υπουργείου Πολιτισμού και όσον αφορά άλλα δύο άρθρα: Το άρθρο 13 και το άρθρο 16, για τα οποία καλύφθηκα από την επιχειρηματολογία που ανέπτυξαν οι συνάδελφοί μου προηγουμένως.
      Ο λόγος που εμείς θέλουμε να αποσυρθούν και το άρθρο 13 και το άρθρο 16 είναι γιατί πραγματικά αυτό το νομοσχέδιο θα άξιζε να είχε την καθολική αποδοχή του Ελληνικού Κοινοβουλίου. Εμείς είμαστε έτοιμοι εάν αποσυρθούν το  άρθρο 13 και το άρθρο 16 να δώσουμε τη συναίνεσή μας.
      Πέραν αυτών υπάρχει ακόμη και το άρθρο 12 που αφορά στις μετακινήσεις υπαλλήλων εξαιτίας αναγκών που προκύπτουν από τους Ολυμπιακούς Αγώνες.
      Στο σημείο αυτό εγώ θέλω να ενημερώσω για το εξής: Στο Υπουργείο Οικονομίας και Οικονομικών πραγματοποιήθηκαν πριν από δύο εβδομάδες περίπου αποσπάσεις και μεταθέσεις τελωνειακών υπαλλήλων ακόμη και δοκίμων, κατηγορίας πανεπιστημιακής, σε τελωνεία αιχμής λόγω των Ολυμπιακών Αγώνων. Οι άνθρωποι αυτοί μετακινήθηκαν εκεί και τους δόθηκε ο λόγος των αρμοδίων ότι θα επιστρέψουν.
      Επειδή είμαστε σε μία εποχή που η Κυβέρνηση έχει δείξει ότι ο λόγος της δεν είναι συμβόλαιο πιστεύω ότι οι άνθρωποι αυτοί πρέπει να κατοχυρωθούν. Και αυτό θα μπορούσε να γίνει εάν στο άρθρο 12 προσθέταμε ότι οι μεταθέσεις και του Υπουργείου Οικονομίας και Οικονομικών -που πραγματοποιήθηκαν εν όψει των Ολυμπιακών Αγώνων- διέπονται από τις διατάξεις αυτού του άρθρου και ότι οι υπάλληλοι μετά τη λήξη της προθεσμίας που προσδιορίζεται στην παράγραφο 2, θα επιστρέψουν αυτοδίκαια στην υπηρεσία τους.
      Πρέπει να σημειώσουμε εδώ ότι η προθεσμία αυτή είναι η 30ή Νοεμβρίου -αναφέρεται μέσα- όπου υπερβαίνει βέβαια κατά πολύ τις ανάγκες της τελωνειακής υπηρεσίας για τους Ολυμπιακούς Αγώνες. Και αυτό δημιουργεί και κάποιες υποψίες, αν θέλετε εντός ή εκτός εισαγωγικών.
      Σε κάθε περίπτωση, επαναλαμβάνω ότι για μας θα ήταν σημαντικό αν θα μπορούσε αυτό το νομοσχέδιο να έχει τη συνολική υπερψήφιση. Για μας το θέμα είναι να αποσυρθούν το άρθρο 13 και το άρθρο 16 όπως ακριβώς έκανε η κυρία Υπουργός αποδεχόμενη να αποσύρει το άρθρο 11.
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Νικόλαος Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
      Θα εστιάσω τις παρατηρήσεις μου στο άρθρο 2 και στο άρθρο 16.
      Το άρθρο 2 περιέχει μια διάταξη η οποία δίδει ξαφνικά, χωρίς κανέναν προγραμματισμό, νέα προνόμια σε όσους κατέστησαν χορηγοί των Ολυμπιακών Αγώνων του 2004. Κατ’ αρχήν θα πρέπει να γνωρίζουμε ότι όλο το πρόγραμμα των ιδιωτικών χορηγιών ενδεχομένως δεν απέδωσε τόσο πολύ όσο αρχικά είχε υπολογιστεί. Αλλά και όσες ιδιωτικές χορηγίες έγιναν, κατά ένα πολύ σημαντικό μέρος, κατά το 40% τουλάχιστον, είναι συμμετοχή του δημοσίου διότι έχουν το φορολογικό προνόμιο της έκπτωσης από τη φορολογία κατά το ποσό της χορηγίας. Και ένα πολύ σημαντικό μέρος των χορηγιών στο σύνολό τους αποτελείται ούτως ή άλλως από επιχειρήσεις του ευρύτερου δημόσιου τομέα και κατά συνέπεια ένα σημαντικό μέρος του συνόλου των χορηγιών δίδεται είτε μέσω των φορολογικών κινήτρων είτε μέσω των ΔΕΚΟ από το κράτος.
      Συνεπώς η προτεινόμενη διάταξη αφορά λίγους και ιδίως ιδιωτικές επιχειρήσεις. 
      Δεν μπορώ να κατανοήσω πώς είναι δυνατόν να ερχόμαστε και να νομοθετούμε δίνοντας προνόμια αιφνιδιαστικά παραμονές των αγώνων, πράγμα το οποίο δε νομίζω ότι θα συγκινήσει και θα προσελκύσει νέους χορηγούς. Άρα απλώς θέλουμε να εξυπηρετήσουμε όσους ήδη έγιναν χορηγοί απολαμβάνοντας τα φορολογικά και τα άλλα κίνητρα τα οποία είχαν και με βάση τα οποία υπέγραψαν συμβάσεις με την οργανωτική επιτροπή. 
      Ο χώρος των διαφημίσεων που θα αντικατασταθεί τώρα με διαφημίσεις των χορηγών, προφανώς καλύπτεται από κάποιους άλλους οι οποίοι θα χάσουν τη διαφημιστική επένδυση που έχουν κάνει.
Αυτοί θα αποζημιωθούν; Εάν αποζημιωθούν, ποιος θα καταβάλλει το τίμημα της αποζημίωσης; Εάν δεν αποζημιωθούν και το κάνουν οικειοθελώς, παραχωρώντας πολύτιμο διαφημιστικό χώρο στους χορηγούς, τότε γιατί χρειάζεται να κάνουμε νομοθετική ρύθμιση και δεν αφήνουμε να το διαπραγματευτούν οι ίδιοι με τους χορηγούς;
      Υπάρχει κάτι σε αυτήν τη διάταξη που δεν στέκει. Ή είναι συμβατική υποχρέωση, οπότε δεν χρειάζεται να νομοθετήσουμε ή είναι οικειοθελής συμμόρφωση των νυν διαφημιζομένων επιχειρήσεων, οπότε πάλι δεν χρειάζεται νομοθετική ρύθμιση ή υποχρεώνουμε διαφημιζόμενες επιχειρήσεις να φύγουν από τους χώρους που έχουν καταλάβει μέχρι τώρα με ανάλογες συμβάσεις.
      Κατά συνέπεια είναι εύλογο να προσδοκά κανείς ότι αυτές οι επιχειρήσεις θα ζητήσουν αποζημίωση. Ποιος θα την καταβάλει; Η Οργανωτική Επιτροπή; Το ελληνικό Δημόσιο; Μα το ελληνικό Δημόσιο ήδη έχει δώσει πάρα πολλά κίνητρα στους χορηγούς. Θα δώσει και άλλα; Επομένως πιστεύω ότι η παράγραφος αυτού του άρθρου πρέπει να αποσυρθεί.
      Έρχομαι τώρα στο άρθρο 16. Το άρθρο 16 αποτελεί για εμένα, κυρίες και κύριοι συνάδελφοι, την επιτομή της στροφής 180 μοιρών, την οποία βλέπουμε σε πάρα πολλά θέματα πολιτικής που εφαρμόζει η Νέα Δημοκρατία μετά τις εκλογές, σε σύγκριση με αυτά τα οποία έλεγε πριν.
      Την εταιρεία «Ολυμπιακά Ακίνητα» την έκανε το ΠΑΣΟΚ, βλέποντας αρκετό καιρό πριν τη χρησιμότητά της για τη μεταολυμπιακή αξιοποίηση των εγκαταστάσεων, διότι εδώ και πολύ καιρό το ΠΑΣΟΚ έχει θέσει σε κίνηση ένα μηχανισμό, ένα σχέδιο, ένα πρόγραμμα για το πώς θα μπορέσει να συνεχιστεί η ανάπτυξη και μετά τους Ολυμπιακούς Αγώνες.
      Θυμάμαι τότε πάρα πολύ καλά ότι η Νέα Δημοκρατία προανήγγειλε το τέλος της οικονομικής ανάπτυξης, μόλις σβήσουν τα φώτα του σταδίου και έλεγε ότι η ελληνική οικονομία θα μπει σε ένα πολύ σκοτεινό τούνελ μετά τον Αύγουστο του 2004. Στην προσπάθειά της να το πετύχει αυτό, κατήγγειλε, υπονόμευε και διαφωνούσε με οποιαδήποτε προσπάθεια προαγωγής αυτής της ιδέας, της μεταολυμπιακής αξιοποίησης των εγκαταστάσεων.
      Σήμερα «είδε το φως το αληθινό». Μετέτρεψε τα «αμαρτωλά ακίνητα» τα οποία είχε καταγγείλει τότε, το «παραμάγαζο», όπως το αποκαλούσε, την «αντισυνταγματική ρύθμιση» όπως την είχε καταγγείλει, σε ένα ιδεώδες εργαλείο, το οποίο λέει ότι θα μπορεί να συμβάλλει πολύ ουσιαστικά στην ανάπτυξη μετά τους Ολυμπιακούς Αγώνες. Μάλιστα!
      Κατ’ εμέ τουλάχιστον είναι απολύτως ευπρόσδεκτη αυτή η στροφή των 180 μοιρών, αυτή η πλήρης πολιτική ανάνηψη για ένα θέμα για το οποίο είχε προκαλέσει η Νέα Δημοκρατία μεγάλες ενστάσεις και μεγάλες εντάσεις. Περίμενα βέβαια ότι θα αναγνωρίσει αυτήν τη στροφή 180 μοιρών και υποθέτω ότι στην ομιλία της, η κυρία Υπουργός ενδεχομένως θελήσει να το πράξει.
      Υπάρχουν, όμως, ορισμένα θέματα, τα οποία εμποδίζουν τον καλοπροαίρετο παρατηρητή και αναλυτή αυτών των διατάξεων να δει ότι γίνεται αυτή η αναγνώριση και η αποδοχή της εταιρείας «Ολυμπιακά Ακίνητα», με πρόθεση να βοηθήσει την ανάπτυξη της χώρας, διότι ενώ θα έπρεπε να αυξήσουμε το βαθμό πληροφόρησης, διαφάνειας και λειτουργίας, έτσι ώστε να την κάνουμε ακόμα πιο αποτελεσματική, εμείς την περιορίζουμε.
      Αναφέρομαι συγκεκριμένα στο θέμα του γενικού διευθυντή και στο εάν εγκρίνεται ή όχι η πρόσληψή του από τη Βουλή. Πρώτα από όλα, αυτή η πρόβλεψη πήγαινε πακέτο με τα προσόντα τα οποία προδιέγραφε, που κατ’ ελάχιστον θα έπρεπε να είχε ο γενικός διευθυντής. Σας διορθώνω γι’ αυτό που είπατε προηγουμένως, δηλαδή, ότι είναι υπάλληλος ο γενικός διευθυντής. Δεν είναι υπάλληλος ο γενικός διευθυντής. Ο γενικός διευθυντής σύμφωνα και με το δικό σας άρθρο, προσλαμβάνεται από το Διοικητικό Συμβούλιο –υποθέτω  με ανταγωνιστική διαδικασία- και με σύμβαση εργασίας τριών ετών. Άρα δεν είναι υπάλληλος, όπως είπατε προηγουμένως.
      Δεύτερον, τα προσόντα τα οποία περιλάμβανε ο νόμος του ΠΑΣΟΚ, τον οποίο εσείς με τόση δριμύτητα καταγγέλλατε, είναι ελάχιστα: να ξέρει μία ξένη γλώσσα, γιατί υποθέτω ότι θα πρέπει να μιλήσει με κάποιους ξένους επενδυτές, να έχει ένα πτυχίο, γιατί πρέπει να έχει στοιχειώδεις γνώσεις οικονομίας και να έχει μια εμπειρία στην οργάνωση επιχειρήσεων. Αυτά είναι τα υπερ-αυτονόητα πράγματα.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Εννοείται, κύριε Χριστοδουλάκη!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Λέγαμε μετά, επειδή τα «Ολυμπιακά Ακίνητα» και η ολυμπιακή ανάπτυξη είναι ένα θέμα εθνικό και όχι κομματικό, θα πρέπει και η Βουλή να λαμβάνει γνώση και να εγκρίνει αυτή τη διαδικασία. 
      Εσείς τι κάνετε; Καταργείτε τα προσόντα…
      ΘΕΟΔΩΡΟΣ ΠΑΓΚΑΛΟΣ: Κυρία Υπουργέ, οι σύμβουλοί σας να μη σχολιάζουν τους ομιλητές γελώντας. Δεν συνηθίζεται!
    ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, μου επιτρέπετε; Ο ομιλητής  είναι τέτοιου επιπέδου και αντίληψης που δεν χρειάζεται ούτε τη συνηγορία του Προεδρείου ούτε τη δική σας.
    ΘΕΟΔΩΡΟΣ ΠΑΓΚΑΛΟΣ: Συνηγορώ υπέρ της Βουλής και υπέρ των δικαιωμάτων της.  Οι σύμβουλοι πρέπει να είναι σιωπηλοί και ανέκφραστοι. 
    ΠΡΟΕΔΡΕΥΩΝ (Γεώργιος Σούρλας): Αλλά έχετε έναν αξιόλογο συνάδελφο στο Βήμα, ο οποίος έχει έλεγχο του οπτικού πεδίου και βλέπει τις αντιδράσεις της κυρίας Υπουργού.
    ΘΕΟΔΩΡΟΣ ΠΑΓΚΑΛΟΣ: Σας παρακαλώ να με βοηθήσετε σε αυτό, γιατί είναι υπέρ της Βουλής και υπέρ της κυρίας Υπουργού, για να ελέγξει τους συμβούλους της.
    ΠΡΟΕΔΡΕΥΩΝ (Γεώργιος Σούρλας): Βεβαίως υπέρ και της κυρίας Υπουργού και υπέρ του κ. Χριστοδουλάκη ο οποίος έχει οπτικό πεδίο και βλέπει.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έλεγα ότι είναι προφανές γιατί συμβαίνει αυτό το παράδοξο, η Νέα Δημοκρατία να μη θέλει τη διαδικασία της Βουλής. Διότι απλούστατα αφαιρεί τα ελάχιστα απαιτούμενα προσόντα. Άρα θα ρίσκαρε να φέρει έναν γενικό διευθυντή χωρίς αυτά τα ελάχιστα προσόντα για να τον δει και να τον καμαρώσει η Βουλή; Αντί να επιδιώκει να ενισχύσει τα προσόντα και τις διαδικασίες επιλογής και να γίνει αυτή η επιλογή όσο γίνεται πιο συναινετικά, την κάνει μία σκοτεινή και ανεξέλεγκτη διαδικασία, με μοναδική απόφαση του Διοικητικού Συμβουλίου. Αυτή είναι η απάντηση στο ερώτημα. Δεν χρειάζονται προσόντα και να μην το μάθει η Βουλή. Αυτό είναι μία απόκρυψη των σχεδίων που έχετε για τα Ολυμπιακά Ακίνητα. Ποια θα είναι αυτά; Σ’ αυτό μας φωτίζει η επόμενη διάταξη που εισάγεται με την παράγραφο ιγ΄ του άρθρου 16, όπου εκεί αφορά τις προσλήψεις του προσωπικού.
      Προσλήψεις προσωπικού προέβλεπε και το προηγούμενο νομοσχέδιο του ΠΑΣΟΚ. Έλεγε, όμως, δύο πράγματα. Ότι όσοι προσληφθούν θα εποπτεύονται κατά τις διαδικασίες από το ΑΣΕΠ και δεν θα υπερβαίνουν τα είκοσι άτομα. Αυτές τις δύο μαγικές λέξεις τις καταργεί η τροποποίηση που φέρνει η Νέα Δημοκρατία. Δεν υπάρχει πουθενά κανείς αριθμητικός περιορισμός, άρα μπορούμε να μιλάμε για μία ανεξέλεγκτη δεξαμενή προσλήψεων και δεύτερον, καταργεί την εύλογη και πολύ απλή και λυσιτελή εποπτεία του ΑΣΕΠ. Γιατί; Για να τις κάνουμε μόνοι μας, όπως θέλουμε. Και οι προσλήψεις αυτές θα είναι πολλές, ανεξέλεγκτες, χωρίς να υπάρχει κανείς απολύτως φραγμός και επιχειρησιακό σχέδιο. Λυπάμαι αλλά με τις τροποποιήσεις αυτές που κάνει, περιορίζοντας τη διαφάνεια, αφαιρώντας από τη Βουλή το δικαίωμα να αξιολογεί και να επιλέγει το γενικό διευθυντή –πράγμα που απολύτως προβλέπεται από το άρθρο 49α του Κανονισμού- δεν δίνει τη δυνατότητα να διαμορφωθεί μία εθνική στρατηγική ανάπτυξης μετά τους Ολυμπιακούς Αγώνες και υποτάσσει αυτό το μεγάλο εθνικό θέμα, αυτό για το οποίο κατεβλήθησαν τόσοι πόροι από το Δημόσιο, από τους φόρους του ελληνικού λαού, σε κομματικές σκοπιμότητες.
     Ακούσαμε προς απάντηση όλων αυτών των επιχειρημάτων, ότι και το ΠΑΣΟΚ δεν έγραψε στον Κανονισμό της Βουλής την εταιρεία «Ολυμπιακά Ακίνητα». Μα είναι δυνατόν να λέγεται αυτό; Δεν γνωρίζουμε όλοι ότι ο Κανονισμός αυτός βγήκε τον Ιανουάριο του 2002, όπως λέει στο εξώφυλλό του και ο νόμος του ΠΑΣΟΚ πέρασε το Μάιο του 2002; Πώς θα είχε γίνει η εγγραφή; Προφανώς στη νεότερη έκδοση του Κανονισμού θα μπει. Ήταν δυνατόν ο εκτυπούμενος τον Ιανουάριο του 2002  να έχει την εταιρεία που ψηφίστηκε τον επόμενο Μάϊο; Είναι σοβαρό επιχείρημα για να λέμε γιατί το ΠΑΣΟΚ δεν το τύπωσε; Μα το ΠΑΣΟΚ πέρασε νόμο που το λέει ρητά με προσόντα και με διαδικασία επιλογής. Και λυπάμαι ότι αυτές οι δύο τροποποιήσεις είναι που κάνουν μία κατά τα άλλα ενδιαφέρουσα προσπάθεια, επιτέλους να αποδεχθείτε και εσείς τη χρησιμότητα και τη λυσιτέλεια αυτής της εταιρείας «Ολυμπιακά Ακίνητα», να την αποδεχθούν όλοι για το καλό του τόπου και όχι για κομματικές σκοπιμότητες.
     Σας ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Η κ. Αριάδνη Μπινοπούλου- Μανούσου.
     Πρέπει να θυμίσω πως όταν παρέχεται ο χρόνος των δέκα λεπτών, μπορεί να μιλάει κανείς από το Βήμα.
    ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Να δικαιολογηθώ; Θέλω να πάρω τον άερα του Βήματος.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Την τιμή του Βήματος.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ευχαριστώ πολύ, κύριε συνάδελφε.
      Κύριε Πρόεδρε, όπως πολύ εύστοχα τόνισε κατά τη χθεσινή συνεδρίαση ο Κοινοβουλευτικός μας Εκπρόσωπος κ. Βύρων Πολύδωρας, αυτό το σχέδιο νόμου είναι ένα νοικοκύρεμα όλων των εκκρεμοτήτων που είχαν σωρευθεί μέχρι σήμερα και αφορούν τους Ολυμπιακούς και τους Παραολυμπιακούς Αγώνες. Και όχι μόνο. Αυτό το νοικοκύρεμα ισχύει και για άλλα θέματα που αναφέρονται στις «άλλες διατάξεις» και συγκεκριμένα στο άρθρο 15, στο οποίο θα αναφερθώ.
      Με το άρθρο 12 του ν. 3212/2003 τροποποιήθηκε το άρθρο 26 του ν. 2831/2000 που αφορούσε μεταβατικές διατάξεις και ορίστηκε ότι σε περίπτωση μεταβολής των όρων δόμησης, οι εκκρεμούσες άδειες εκδίδονται ή αναθεωρούνται με τις παλιές διατάξεις το πολύ έξι μήνες μετά την ισχύ των νέων διατάξεων. Με την παράγραφο 5, του άρθρου 23 του ιδίου νόμου, ειδικότερα για τις άδειες που ήδη ήταν σε εκκρεμότητα, για έκδοση ή για αναθεώρηση την ημέρα της δημοσίευσης αυτού του νόμου, ορίστηκε ότι το εξάμηνο ισχύει από την έναρξη της ισχύος του ν. 3212, ήτοι στις 31.12.2003. Δηλαδή, οι άδειες που ήταν ήδη σε εκκρεμότητα στις 31.12.2003, έπρεπε να εκδοθούν ή να αναθεωρηθούν μέχρι τις 30 Ιουνίου 2004.
      Όμως, αυτός ο χρόνος των έξι μηνών δεν ήταν επαρκής. Απαιτήθηκε ενάμισυ μήνας μέχρι να λάβουν οι αρμόδιες υπηρεσίες τις ερμηνευτικές εγκυκλίους, για να μπορούν να εφαρμόσουν το νόμο και να προωθήσουν τις άδειες. Αυτός ο ενάμισι μήνας πέρασε άπραγος. Μετά μεσολάβησαν και οι δύο εκλογικές  αναμετρήσεις στις 7 Μαρτίου και στις 13 Ιουνίου, που ήταν ανασχετικός παράγων για την προώθηση των αδειών. Αυτούς τους λόγους επικαλείται και η εισηγητική έκθεση, για να δικαιολογηθεί την επιπλέον παράταση των έξι μηνών. Βέβαια, συμφωνώ μ’ αυτούς τους λόγους. Άλλωστε και το άρθρο 26 του ν. 2831/2000 πριν τροποποιηθεί με το νόμο 3212 προέβλεπε χρονικό διάστημα ενός έτους για την έκδοση αυτών των οικοδομικών αδειών. Αυτά αφορούν όλη την επικράτεια.
      Για το Νομό Κυκλάδων που θα βαρεθείτε, θα κουραστείτε να με ακούτε να μιλώ γι’ αυτό γιατί πραγματικά είναι ένας νόμος που θέλει ιδιαίτερη μεταχείριση, υπάρχει ένας ακόμα σοβαρότερος λόγος. Αυτός ο λόγος φέρει το όνομα «ΣΧΟΠ», δηλαδή, Συμβούλια Χωροταξίας Οικισμού και Περιβάλλοντος. Αυτά ήταν μία επινόηση του πρώην Υπουργού Αιγαίου κ. Σηφουνάκη και ταλαιπώρησαν αφάνταστα το Νομό Κυκλάδων σε τέτοιο σημείο που δεν αντέχαμε άλλο. Ο συνάδελφος του πρώην Υπουργού, πρώην Νομάρχης και σημερινός μας συνάδελφος κ. Ρήγας τον απεκάλεσε persona non grata για τις Κυκλάδες. Εσείς κύριε Πάγκαλε που έχετε κάνει Υπουργός Εξωτερικών, καταλαβαίνετε τη βαρύτητα αυτού του όρου. Καταλαβαίνετε λοιπόν πόσο πολύ είχαμε δεινοπαθήσει.
      Αυτό το σχήμα ήταν το μόνο συμβούλιο που έχει άρτιο αριθμό μελών. Δηλαδή, δίνει μια παντοδυναμία στον Πρόεδρο. Δεν έχει δεύτερο βαθμό κρίσης και συνήρχετο μία φορά το μήνα.
      Τα λέω όλα αυτά γιατί έχω ένα αίτημα προς τον κύριο Υπουργό. Το υπό ψήφιση άρθρο αναφέρει ότι η έκδοση οικοδομικής άδειας ή η αναθεώρηση σύμφωνα με τις ισχύουσες διατάξεις, γίνεται σε ένα έτος από την έκδοση ισχύος του νόμου.
Η έναρξη του νόμου ήταν από 31/12/2003, οπότε έχουν περάσει ήδη έξι μήνες και μας δίνει άλλο ένα εξάμηνο. Οι επαφές που είχα με το Υπουργείο ΠΕ.ΧΩ.Δ.Ε. είχαν αρχίσει από τον Απρίλιο και νόμιζα ότι αυτό το νομοσχέδιο, αυτή η τροποποίηση όπως έχει εισαχθεί τώρα, θα μπορούσε να αρχίσει να μετράει από 1η Ιουλίου. Όμως αυτό δεν έγινε. Μάλιστα ήδη σήμερα ακόμα συζητιέται και πρέπει να περάσει και στην Εφημερίδα της Κυβέρνησης. Χάνουμε ακόμα ένα μήνα. Εισηγούμαι, λοιπόν, παρακαλώ και προτείνω αντί για ένα χρόνο να οριστούν δεκατέσσερις μήνες τουλάχιστον.
      Υπάρχουν άδειες που κατετέθησαν στην Πολεοδομία της Σύρου το 2001, εγκρίθηκαν και προωθήθηκαν στο ΣΧΟΠ. Το ΣΧΟΠ τις έφερε για συζήτηση τον Οκτώβριο του 2003. Τις απέπεμψε για διόρθωση και έκτοτε δεν έχουν εισαχθεί ξανά. Δεν προλαβαίνουν να εισαχθούν.
      Επίσης θα ήθελα να αναφερθώ και σε κάτι άλλο. Το άρθρο της τροποποίησης, δηλαδή, το άρθρο 23 του ν. 3212, εισήχθη στην Επιτροπή και έλεγε τα εξής: «Στις περιπτώσεις αυτές, η προθεσμία που προβλέπεται στην παράγραφο του άρθρου τάδε, τάδε του νόμου αυτού για την έκδοση της οικοδομικής άδειας ή την αναθεώρησή της σύμφωνα με τις προϊσχύουσες διατάξεις, ορίζεται σε ένα έτος από την έναρξη ισχύος του νόμου αυτού». Εισήχθη στην επιτροπή με τη διατύπωση που μόλις σας ανέφερα. Διάβασα όλες τις ομιλίες των συναδέλφων που συμμετείχαν στην Επιτροπή και δεν είδα να αναφερθούν σ’ αυτό το άρθρο. Μετά, λοιπόν, τη συζήτηση αυτού του νομοσχεδίου στην Επιτροπή, συμπληρώθηκε το άρθρο αυτό με μία παράγραφο η οποία λέει τα εξής: «…δώδεκα μήνες από την έναρξη ισχύος του νόμου αυτού, εφόσον οι σχετικές αιτήσεις για την έκδοση οικοδομικής άδειας έχουν υποβληθεί μετά την 1/1/2002 και μέχρι την έναρξη ισχύος του νόμου αυτού». Αυτό είχε ως αποτέλεσμα να μην μπορούν να προωθηθούν άδειες οι οποίες είχαν κατατεθεί πριν το 2002.
      Νομίζω ότι αυτό είναι άδικο γιατί με το παράδειγμα που σας ανέφερα, δηλαδή ότι υπήρξαν άδειες οι οποίες είχαν κατατεθεί στο ΣΧΟΠ από το 2001 και εισήχθησαν για συζήτηση το 2003 και ακόμα δεν έχουν τελειώσει γιατί παραπέμφθησαν για διόρθωση, νομίζω ότι είναι ορθό και δίκαιο να μη θέσουμε αυτόν τον περιορισμό. Υπήρχε ένας αριθμός αδειών -200, 300 άδειες- οι οποίες εκκρεμούσαν και είναι φυσικό να θέλουν όλοι οι άνθρωποι να έχουν την ίδια μεταχείριση και να θέλουν όλοι να περάσουν τις άδειες τους, σ’ αυτό το χρονικό διάστημα που δίνεται.
      Κλείνοντας θα ήθελα να παρακαλέσω μέχρι την τελική ψήφιση αυτού του άρθρου, να λάβει γνώση ο αρμόδιος Υπουργός, μήπως υπάρξει περίπτωση διαγραφής αυτής της παραγράφου. 
      Κύριε Πρόεδρε, κυρίες και κύριοι συνάδελφοι, θα ήθελα απ’ αυτό το Βήμα της Βουλής να αναφερθώ σ’ αυτές τις ιστορικές στιγμές του αθλητισμού που περνάει η πατρίδα μας. 
      Βρέθηκα στις κερκίδες του Πόρτο και της Λισσαβόνας κατά τη διάρκεια του Ημιτελικού και Τελικού Αγώνα του Κυπέλλου Ευρώπης. Βλέποντας τις χιλιάδες των Ελλήνων που παροτρύναμε και συμπαραστεκόμασταν στα παιδιά μας που έδιναν την ψυχή τους γι’ αυτό τον Αγώνα, αισθάνθηκα έντονα ότι όλοι μας λίγο ή πολύ, ο καθένας με τον τρόπο του, συμβάλαμε στην κατάκτηση του ονείρου.
      Σήμερα ημέρα συζήτησης του τελευταίου νομοσχεδίου που αφορά τους Ολυμπιακούς και Παραολυμπιακούς Αγώνες στη χώρα μας, θα ήθελα να τονίσω πόσο καθοριστική για την επιτυχία των Αγώνων είναι η παρουσία όλων μας στους χώρους διεξαγωγής των αθλημάτων.
      Οφείλουμε όχι μόνο να είμαστε όλοι παρόντες αλλά και κύριο μέλημά μας είναι να πείσουμε όσο το δυνατόν περισσότερους να παρευρίσκονται στους Αγώνες. Κατά τη διάρκεια διεξαγωγής των Αγώνων, τα ελληνικά γήπεδα πρέπει να γεμίσουν. Η ελληνική ψυχή είναι αυτή που θα χαρίσει στη χώρα μας την παγκόσμια αναγνώριση.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωνσταντίνος Καϊσερλής.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, στους τέσσερις μήνες της θητείας μας έχω αρχίσει να προβληματίζομαι στο κατά πόσον υπάρχει συνέπεια μεταξύ λόγων και πράξεων της Κυβέρνησης.
      Θα σας πω ένα μικρό παράδειγμα. Σ’ αυτήν την Αίθουσα μόλις προχθές από το στόμα του κυρίου Υπουργού Εμπορικής Ναυτιλίας ειπώθηκε ότι δεν θα υπάρξουν αυξήσεις στα εισιτήρια των ακτοπλοϊκών γραμμών που συνδέουν την ηπειρωτική χώρα με τα νησιά και χθες μάθαμε και ακούσαμε ότι αυξάνονται τα εισιτήρια της οικονομικής θέσης κατά 350 δραχμές έκαστο.
      Ακούμε, κύριε Πρόεδρε, συνεχώς σ’ αυτήν την Αίθουσα για σεμνότητα, για ταπεινότητα, για διαφάνεια, για ηθική στην πολιτική. Προσωπικά άκουγα τον Υπουργό Εσωτερικών κ. Παυλόπουλο στην προσπάθειά του να μας πείσει –και δεν σας κρύβω ότι εγώ εν μέρει πείστηκα- για την αναγκαιότητα της έκδοσης προεδρικού διατάγματος και όχι νομοθετικής ρύθμισης για την τακτοποίηση χιλιάδων εργαζομένων στο δημόσιο, επειδή, όπως έλεγε, θα πρέπει να τύχουν της επεξεργασίας του Συμβουλίου Επικρατείας οι διατάξεις και άρα για την κρίση του Συμβουλίου Επικρατείας ως προς τη συνταγματικότητα ή μη των ρυθμίσεων.
      Σήμερα βλέπω σ’ αυτό το σχέδιο νόμου ο κ. Παυλόπουλος, που μας μιλούσε για προεδρικό διάταγμα, να υπογράφει το άρθρο 13 του σχεδίου νόμου, για να τακτοποιήσει με νομοθετική ρύθμιση και όχι με προεδρικό διάταγμα, άρα με κρίση συνταγματικότητας, περίπου διακόσιους πενήντα εργαζόμενους, ενώ γνωρίζει -και το λέει η Επιστημονική Επιτροπή της Βουλής- ότι αυτή η διάταξη έχει τα στοιχεία της αντισυνταγματικότητας.
      Τι ζητά να τακτοποιήσει; Διακόσιους πενήντα εργαζόμενους, που προσλήφθηκαν στο ΠΡΟΠΟ με αποφάσεις ημερομισθίων του 199 και σταμάτησαν να εργάζονται με αποφάσεις του Νομικού Συμβουλίου το 1994, πριν περίπου από δέκα χρόνια. Από τις 250.000 θα τακτοποιηθούν με το π.δ. περίπου 10.000 μετά από ένα χρόνο.
      Αντίθετα σήμερα με το άρθρο 13 μέσα σε μία ημέρα τακτοποιούνται υπάλληλοι που προσλήφθηκαν ως ωρομίσθιοι στο ΠΡΟΠΟ και όχι στο βασικό κορμό του δημοσίου ή στους δήμους πριν από δέκα, δεκαπέντε χρόνια. 
      Κύριε Πρόεδρε, θα πω κάτι καθαρά προσωπικό. Λυπάμαι γιατί δεν ταυτίζονται τα έργα των κυβερνητικών στελεχών με τα λόγια τους. Στα λόγια είναι μελιστάλαχτοι αλλά στα έργα υπάρχει η σκοπιμότητα και το κομματικό συμφέρον, γι’ αυτό και καταψηφίζω στο σύνολο όλα τα άρθρα του σχεδίου νόμου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο.
       ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, θα ήθελα να ξεκινήσω από μια συγκεκριμένη διάταξη, τη διάταξη του άρθρου 10 και πιο συγκεκριμένα της πρώτης παραγράφου. Πρόκειται για κάτι που αφορά προφανώς το Υπουργείο Εμπορικής Ναυτιλίας. Εξάλλου το άρθρο 10 φέρνει τον τίτλο «Ρυθμίσεις Υπουργείου Εμπορικής Ναυτιλίας». Περί τίνος πρόκειται;
      Το Λιμενικό Σώμα προσπαθεί εδώ και χρόνια να δημιουργήσει στην παραλία της Ελευσίνας μια επισκευαστική βάση. Στην πραγματικότητα πρόκειται για ένα μικρό ναυπηγείο. Επειδή όπως γνωρίζετε, η περιοχή είναι βαρύτατα βιομηχανική, έχει υποστεί μια αλλοίωση των συνθηκών του περιβάλλοντος και στη θάλασσα και στον αέρα, επειδή με πλήθος νόμων και διαταγμάτων απαγορεύονται επενδύσεις τέτοιου χαρακτήρα, υπήρξε καθολική αντίδραση της τοπικής κοινωνίας. Αυτή εκφράζεται και με αποφάσεις του νομαρχιακού συμβουλίου και της Δυτικής Αττικής και το Δήμου Ελευσίνας και επομένως η επένδυση δεν μπορούσε να προχωρήσει.
      Έχετε εκεί, λοιπόν, μία υπόθεση που αφορά το Λιμενικό Σώμα και στην πραγματικότητα πρόκειται για μια προσπάθεια δημιουργίας νέου ναυπηγείου σε μια περιοχή, η οποία έχει χωροθετηθεί με επίσημες ενέργειες και έγγραφα του κράτους για να υπάρξει αστική και τουριστική ανάπτυξη. Ήδη στο χώρο αυτό όπου υπήρχαν βιομηχανίες, οι οποίες ευτυχώς έπαψαν να λειτουργούν, ο «Κρόνος» και η «Ίρις», έχουν γίνει κέντρα διασκεδάσεως, μία μεγάλη μαρίνα και έχει σχεδιαστεί μια ολόκληρη συνοικία εκατόν εβδομήντα και πλέον κατοικίες του Οργανισμού Εργατικής Κατοικίας. Πρόκειται για περιοχή αστικής και τουριστικής ανάπτυξης. Εκεί ακριβώς το Λιμενικό Σώμα θέλει να πάει να ανοίξει ναυπηγείο, ενώ ο όλος σχεδιασμός της πολιτείας, όχι δικός μου σχεδιασμός ή ενός συγκεκριμένου κόμματος, όπως ισχύει μέχρι αυτή τη στιγμή, προβλέπει τη μετατόπιση και του υφισταμένου λιμένος δεξιά όπως κοιτάμε τη θάλασσα προς τα Μέγαρα, δηλαδή ή στο χώρο της παραλιακής ζώνης του νυν ΠΥΡΚΑΛ, το οποίο προορίζεται κάποια στιγμή να απομακρυνθεί από την περιοχή. Είναι μια προσπάθεια η οποία είναι εκτός πάσης λογικής, πάσης ορθολογιστικής έννοιας του χώρου. Εκδηλώνει μία νοοτροπία αυθαιρεσίας, εκδηλώνει μία ασυναρτησία ανάμεσα στις δημόσιες υπηρεσίες γιατί δεν μπορεί το Υ.ΠΕ.ΧΩ.Δ.Ε. να προγραμματίζει μια περιοχή για τουριστική και οικιστική ανάπτυξη και ένα άλλο Υπουργείο να θέλει να κάνει εκεί ναυπηγείο. Έρχεστε σήμερα και το εξαιρείτε απ’ όλες τις κείμενες διατάξεις για να μη δεσμεύεστε από το νόμο, για να μη δεσμεύεστε από τις κείμενες διαδικασίες. Και να με συγχωρήσετε πάρα πολύ, κυρία Υπουργέ, αν επιμείνετε θα σας πω ότι προσπαθείτε να εξαπατήσετε τη Βουλή. Γιατί το άρθρο που μας φέρατε λέει ότι στη θέση «Καλιμπάκι» εντάσσεται και χωριοθετείται ως «περιοχή υποδομής έργων ολυμπιακής υποδομής -πάει και η ελληνική γλώσσα στη ρύμη των κατασκευαστών αυτής της διάταξης- για την κατασκευή των αναγκαίων εγκαταστάσεων και λοιπών έργων υποστήριξης της επισκευαστικής βάσης του Λιμενικού Σώματος». Τι σχέση έχει η επισκευαστική βάση του Λιμενικού Σώματος με την ολυμπιακή υποδομή; 
      Κατ’ αρχήν υποθέτω αν χρειάζεται να επισκευάζονται τα σκάφη του Λιμενικού Σώματος διότι το Λιμενικό Σώμα θα συμβάλλει στην ασφάλεια των Ολυμπιακών Αγώνων, αυτό θα γίνει στις υφιστάμενες εγκαταστάσεις. Θέλετε να μας πείτε ότι τριάντα επτά ημέρες πριν τους Ολυμπιακούς Αγώνες θα νομοθετήσετε εδώ επισκευαστική βάση η οποία θα έχει σημασία για τη διεξαγωγή των Ολυμπιακών Αγώνων; Για όνομα του Θεού και της Παναγίας!
      Είναι προφανές ότι η διάταξη αυτή δεν έχει καμία σχέση με το νομοσχέδιο. Δεν έχει σχέση με τους Ολυμπιακούς Αγώνες. Είναι μια προσπάθεια της ηγεσίας του Υπουργείου Εμπορικής Ναυτιλίας, απορώ δε για την απλοϊκότητα και τη βαναυσότητα της διάταξης και προφανώς νομίζω ότι, ο κύριος Υπουργός Εμπορικής Ναυτιλίας, τον οποίον εκτιμώ θα έχει παρασυρθεί από τους υπαλλήλους του, οι οποίοι δεν φημίζονται για την ευφυΐα τους, θα μου επιτρέψετε να πω, για να εισαγάγει αυτήν τη διάταξη.
      Τελικώς θέλω να σας πω: Ως Κυβέρνηση από το πρωί μέχρι το βράδυ λέτε και σας ακούω με πολλή προσοχή γιατί είναι έμμονη ιδέα μου ότι πρέπει επιτέλους οι νόμοι που ψηφίζονται απ’ αυτή τη Βουλή να εφαρμοστούν. Αυτό, κυρία Υπουργέ, δεν θα εφαρμοστεί ποτέ. Διότι βεβαίως το κράτος μπορεί δια της βίας να εφαρμόσει οποιονδήποτε νόμο αλλά μη μου πείτε ότι θα στείλετε μία μεραρχία να καταλάβει την Ελευσίνα ή το στόλο να την αποκλείσει από θαλάσσης για να επιβάλλει σε μια κοινωνία ευπαθέστατη, η οποία έχει ζωηρή ευαισθησία για όλα τα θέματα περιβάλλοντος, να επιβάλλετε ένα ναυπηγείο κατάμουτρα στο κέντρο της πόλεως, εκεί όπου υπάρχει ελπίδα η πόλη να βγει προς τη θάλασσα και να αναπτύξει κάποιου είδους ανθρώπινη ζωή. Είναι μία διάταξη την οποία θα σας συμβούλευα και θα σας παρακαλούσα να την αποσύρετε απ’ αυτό το νομοσχέδιο και αν θέλει ο συνάδελφός σας, ο Υπουργός Εμπορικής Ναυτιλίας, επιτέλους πάση θυσία το ναυπηγείο στην Ελευσίνα, ας έρθει εδώ να το υποστηρίξει και να μας πει τα δικά του επιχειρήματα. Δεν έχει καμία σχέση με το νομοσχέδιό σας, καμία σχέση με τους Ολυμπιακούς Αγώνες.
      Έρχομαι στα υπόλοιπα. Με μεγάλη χαρά βλέπω πως σε θέματα τα οποία ατελώς ή μερικώς είχαν προδιαγραφεί στη συζήτηση που είχαμε κάνει επί του πρώτου νομοσχεδίου των εξαιρετικών διατάξεων για τους Ολυμπιακούς Αγώνες -την οποία θα θυμάστε, αφού είχατε παίξει σημαντικό ρόλο ως εκφραστής της Αξιωματικής Αντιπολιτεύσεως τότε- και τα οποία βλέπατε τότε με δυσπιστία, αντιρρήσεις και επιφυλάξεις, τώρα βλέπω ότι προχωρείτε παραπέρα. Προσαρμόζετε αυτά τα θέματα στις ανάγκες των Ολυμπιακών Αγώνων. Χαίρομαι ιδιαίτερα γι’ αυτό. Αυτό σημαίνει ότι γηράσκουμε αεί διδασκόμενοι. Όχι προφανώς εσείς αλλά όλοι οι υπόλοιποι.
      Επίσης θα ήθελα να σας πω ότι υπάρχουν άλλες διατάξεις για τις οποίες δε θα μιλήσω εις βάθος. Θα μιλήσουν γι’ αυτές άλλοι συνάδελφοι. Άλλωστε δεν έχω και το χρόνο. Αναφέρομαι στις διατάξεις του άρθρου 2. Έχετε μελετήσει το άρθρο 2; Έχει μελετηθεί από έγκυρους νομικούς; Δεν υπάρχει πρόβλημα οικογενειακού ασύλου; Δεν υπάρχει πρόβλημα αντισυνταγματικότητας ορισμένων διατάξεων; 
      Αντιλαμβάνομαι ότι βρισκόμαστε σε μια εποχή, όπου κυριαρχεί το εμπορευματικό στοιχείο των Ολυμπιακών Αγώνων, παρόλο που είπαμε πως θα κάνουμε Αγώνες χωρίς εμπορευματικό στοιχείο. Εγώ δεν πίστεψα σε κάτι τέτοιο, αλλά εν πάση περιπτώσει το είχαμε πει. Το εμπορευματικό στοιχείο επελαύνει και καταλύει τα πάντα. Είναι, όμως, δυνατόν να μπει στο σπίτι του άλλου; Είναι δυνατόν να αναστείλει διαδικασίες μέσα από τις οποίες ο άλλος προσπαθεί να προασπίσει το οικογενειακό του άσυλο, τα στοιχειώδη συμφέροντά του ή την ιδιοκτησία του; Με συγχωρείτε πάρα πολύ, αλλά θεωρώ ότι το άρθρο 2 είναι διάτρητο από συνταγματικής απόψεως και προφανώς, αν υπάρξουν κάποιοι οι οποίοι θέλουν να ενοχλήσουν για οποιοδήποτε λόγο -είτε για καλώς εννοούμενους δικούς τους λόγους και συμφέροντα είτε επειδή θέλουν να δημιουργήσουν φασαρία- θα βρουν εκεί πολύ πρόσφορο έδαφος για να ενοχλήσουν και εσάς και γενικότερα την προετοιμασία των Ολυμπιακών Αγώνων, την οποία όλοι υποστηρίζουμε και επιθυμούμε να προφυλάξουμε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η αναπληρωτής Υπουργός Πολιτισμού κ.Φάνη Πάλλη-Πετραλιά.
	ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρίες και κύριοι συνάδελφοι, ακούστηκε αρκετές φορές μέσα σ’ αυτήν την Αίθουσα η φράση «την τελευταία στιγμή». Θα επαναλάβω και εγώ αυτήν τη φράση. Ναι «την τελευταία στιγμή» ερχόμαστε να νομοθετήσουμε πράγματα τα οποία έπρεπε να έχουν ήδη νομοθετηθεί. Ερχόμαστε σήμερα να ψηφίσουμε ένα νομοσχέδιο για τους Ολυμπιακούς Αγώνες το οποίο θα έπρεπε να ισχύει εδώ και καιρό. Δεν είναι κανείς μας ευτυχής γι’ αυτό, αλλά δεν μπορούμε να κάνουμε διαφορετικά. Καθυστερήσεις υπήρξαν. Δεν είναι η ώρα ούτε να κάνουμε κριτική ούτε να επιμερίσουμε ευθύνες. Ένας είναι ο στόχος όλων μας: να πετύχουν οι Αγώνες. Θα πετύχουν οι Αγώνες, γιατί μπορούμε να κάνουμε καλούς και ασφαλείς Αγώνες και γιατί έχουμε αποδείξει ότι όλοι  οι Έλληνες, όταν είμαστε ενωμένοι και βάζουμε ένα στόχο, τα καταφέρνουμε πάντοτε.
	(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
	Προς αυτήν την κατεύθυνση κινούμεθα όλοι και σε καμία περίπτωση το έργο το οποίο έγινε από την προηγούμενη κυβέρνηση σαφέστατα –και είμαι κατηγορηματική σε αυτό- δεν το μηδενίζουμε. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πότε αλλάξατε;
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Έγινε έργο.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μα δεν τα έχει διαλύσει όλα το ΠΑΣΟΚ;
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δε με παρακολουθείτε, όπως φαίνεται, κύριε συνάδελφε. Το έχω πει επανειλημμένως απ’ αυτό το Βήμα και στις προγραμματικές δηλώσεις της Κυβέρνησης. Αλίμονο αν δεν είχε γίνει έργο! Έχω τον κ. Πάγκαλο απέναντί μου και οφείλω να πω ότι, όταν ήταν Υπουργός ο κ. Πάγκαλος, ο οποίος έφερε και νόμους -και θα του απαντήσω σε λίγο στο θέμα της διαφήμισης- όλοι ένα στόχο είχαμε. Ότι υπάρχουν καθυστερήσεις και μάλιστα μεγάλες, ναι υπάρχουν. Ότι υπήρξαν μεγάλες παραλείψεις, ναι υπήρξαν. Ότι δεν υπήρξαν προβλέψεις για θέματα τα οποία έπρεπε να έχουν λυθεί, ναι δεν υπήρξαν.
      Αυτή τη στιγμή δεν δίνουμε μάχη με το χρόνο, δίνουμε μάχη ώρα με την ώρα για να είμαστε έτοιμοι. Έπρεπε όπως είπα και χθες, τώρα να συντονίσουμε όλες τις εγκαταστάσεις, όλες τις ενέργειες, για να δούμε πώς θα λειτουργήσει όλο αυτό το σύστημα, το οποίο με ανησυχεί, όπως ανησυχεί όλους μας. Και αντί να κάνουμε αυτό το test invent, ακόμη περνάμε καλώδια ρεύματος στους υποσταθμούς της ΔΕΗ στο ΟΑΚΑ, ακόμη διαμορφώνουμε περιβάλλοντες χώρους. Ακόμη χθες τελείωναν οι αγωγοί των ομβρίων υδάτων στην καρδιά των Ολυμπιακών Αγώνων, στο ΟΑΚΑ, γιατί δεν είχαν γίνει επειδή δεν είχαν προβλεφθεί. Και αντί να φθάνουμε τώρα στο σημείο να βάζουμε λουλούδια, εμείς ακόμα κτίζουμε και διαμορφώνουμε τους περιβάλλοντες χώρους, γιατί από τις περισσότερες εργολαβίες στη δημοπράτηση είχαν μείνει εκτός, όπως ο περιβάλλων χώρος στο ΣΕΦ, ένας χώρος που θα έπρεπε να είναι έτοιμος από τους πρώτους.
      Θα προσπαθήσω να απαντήσω σε όλες τις ερωτήσεις που έγιναν.
      Ως προς το θέμα των αδειών: Κατά κόρον ακούσθηκε «καθυστερήσατε για το θέμα των αδειών». Μα δε βρήκαμε τίποτα.  Οι επιτροπές και οι ομάδες και οι συζητήσεις έπρεπε να είχαν ξεκινήσει τουλάχιστον ένα χρόνο πριν.
      Είπατε, κύριε εισηγητά, «γιατί δεν εκδίδονται οριστικές άδειες». Δεν εκδίδονται για έναν απλό λόγο, κύριε συνάδελφε: Για να λειτουργήσουν οι εγκαταστάσεις εκδίδονται νόμιμες άδειες, σύμφωνα με την κείμενη νομοθεσία, αλλά τώρα υπάρχουν ολυμπιακές προσαρμογές. Επί παραδείγματι, χρειάζεται άδεια το εστιατόριο που θα τρώνε είκοσι χιλιάδες αθλητές και συνοδοί στο Ολυμπιακό Χωριό. Θα βγάλουμε την άδεια και θα την κρατήσουμε για μετά; Είναι ποτέ δυνατόν να λειτουργήσει αυτό το εστιατόριο; Τότε, όλοι θα κατηγορούμεθα ότι πάμε να κάνουμε κάποιες χαριστικές ρυθμίσεις. Δεν είναι δυνατόν να παραμείνει η άδεια εστιατορίου για είκοσι χιλιάδες άτομα στο Ολυμπιακό Χωριό. Είναι δυνατόν να παραμείνει η άδεια, παραδείγματος χάρη, της εστίασης στο κωπηλατοδρόμιο; Άλλωστε αυτά τα εστιατόρια είναι με τέντες -υπάρχουν και θέματα υγιεινής, μπαίνει και ο ΕΦΕΚ- δεν έχουν κτισθεί, γι’ αυτό εκδίδονται «ειδικές άδειες». Επειδή είχατε κάνει την πρόταση, επικοινώνησα και με όλα τα άλλα συναρμόδια Υπουργεία, το έθεσα στις υπηρεσίες. Ξέρετε κάτι; Θα βόλευε πάρα πολύ την Κυβέρνηση να είχε για όλες αυτές τις εγκαταστάσεις μόνιμες άδειες. Δε θα υπήρχε καλύτερο δώρο. Το πρόβλημα των ολυμπιακών και αθλητικών εγκαταστάσεων είναι πάντα οι άδειές τους. Άλλο που δεν θα ήθελε η Κυβέρνηση να έχει μόνιμες άδειες, κύριε συνάδελφε. Αλλά αυτό δεν μπορεί να γίνει, γιατί δεν μπορεί να υπάρχει ασφάλεια μετά τους Ολυμπιακούς Αγώνες. Θα δοθούν συγκεκριμένες άδειες για συγκεκριμένους χώρους και υπάρχει το θέμα των ολυμπιακών προσαρμογών. Η Οργανωτική Επιτροπή του «ΑΘΗΝΑ 2004» ζητάει τις άδειες. Απόφαση της δικής σας κυβέρνησης ήταν να υπάρξει η Οργανωτική Επιτροπή της «ΑΘΗΝΑ 2004» και να έχει τις αρμοδιότητες και τις παρεμβάσεις τις οποίες έχει.
      Κατά κόρον ακούσθηκε για το θέμα των χορηγών, ότι δίνουμε στους χορηγούς προνόμια.
      Εδώ θα ήθελα να ρωτήσω και τον κ. Πάγκαλο που ήταν Υπουργός και έφερε και σχετικό νόμο, να μου απαντήσει -επιτρέψτε μου, κύριοι συνάδελφοι- εάν όλα αυτά δεν προκύπτουν από τη σύμβαση την οποία υπέγραψε η «ΑΘΗΝΑ 2004» με τη ΔΟΕ, αν  ήταν συμβατικές υποχρεώσεις. Στους δικούς σας νόμους φέρατε όλα αυτά  τα θέματα των χορηγών.
      Να θυμίσω και κάτι άλλο. Οι νόμοι τους οποίους εσείς είχατε φέρει και είχατε ψηφίσει είχαν καταλυτική και καταληκτική ημερομηνία το Δεκέμβριο του 2001 για τις διαφημίσεις. Από εκεί και πέρα οι διαφημιστές δεν είχαν δικαίωμα να συνάπτουν διαφημιστικά συμβόλαια, κάτι βεβαίως το οποίο ήταν όντως εξωπραγματικό. Δικοί σας νόμοι ήταν όλα αυτά. Ερχόμαστε, λοιπόν, σήμερα στο παρά πέντε να ρυθμίσουμε αυτά που δεν είχε ρυθμίσει η προηγούμενη κυβέρνηση ως προς το θέμα της υπαίθριας διαφήμισης.
      Η «Αθήνα 2004» και έχει συζητήσει και έχει συμφωνήσει και με μεγάλη ομάδα, κυρίως, όμως, νομίζω με τους εκπροσώπους των διαφημιστών. Υπάρχουν οι συμφωνίες γι’ αυτά. Εδώ έχουμε και μια διαφορά. Με την προηγούμενη νομοθεσία του ΠΑΣΟΚ τα τέλη τα εισέπραττε η «ΑΘΗΝΑ 2004» -για να δώσω και την απάντηση- ενώ με το συγκεκριμένο άρθρο που φέρνουμε παίρνουν ποσοστό και οι διαφημιστικές εταιρείες κατόπιν συμφωνίας και με την «ΑΘΗΝΑ 2004» και οι Οργανισμοί Τοπικής Αυτοδιοίκησης.
      Άρα, λοιπόν, βελτιωτικό είναι αυτό το άρθρο και όχι, όπως εσείς το λέτε, χαριστικό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πού το λέει αυτό, κυρία Υπουργέ; 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αυτό που σας λέω είναι η επίσημη θέση, είναι ένα άρθρο στο οποίο έχει συμφωνήσει η Οργανωτική Επιτροπή της «ΑΘΗΝΑ 2004».
      Όσον αφορά τις πεντακόσιες θέσεις πινακίδων και επειδή έγινε συζήτηση από εσάς, κύριε συνάδελφε, γι’ αυτές οι πεντακόσιες θέσεις της «ΑΘΗΝΑ 2004» δε θα καταβληθεί το τέλος. Είναι οι πεντακόσιες θέσεις που διατηρεί η «ΑΘΗΝΑ 2004», όπως μπορεί να το κάνει. Οι άλλες πεντακόσιες θέσεις που αναφέρονται στο Υπουργείο Πολιτισμού δεν είναι κάτι καινούργιο. Ο προηγούμενος νόμος προέβλεπε χίλιες θέσεις για το Υπουργείο Πολιτισμού και την Πολιτιστική Ολυμπιάδα. Επειδή όμως, δεν μπορούμε οικονομικά -αν θέλετε- να κάνουμε μια διαφημιστική καμπάνια διότι το ταμείο είναι μείον στο Υπουργείο Πολιτισμού, γι’ αυτό το λόγο μειώνουμε τις θέσεις από χίλιες που είχαν προβλεφθεί σε πεντακόσιες.
      Ως προς τα πανό και αυτά που είπατε για τις καλύψεις των κτηρίων, αυτό είναι μια ολυμπιακή πρακτική. Είναι κάτι που έχει συμφωνηθεί και που μέσα στη σύμβαση αναφέρεται η εικόνα της πόλης «the look of the city», είναι τα διάφορα πανό τα οποία θα μπουν. 
      Όσον δε αφορά το θέμα που συζητήθηκε -και σας το απάντησα και στην Επιτροπή- δηλαδή το θέμα της καλύψεως ορισμένων σπιτιών, κτηρίων κ.λπ., πρέπει να πω ότι η «ΑΘΗΝΑ 2004» -γιατί αυτά είναι αρμοδιότητες της «ΑΘΗΝΑ 2004», δεν είναι αρμοδιότητες της Κυβέρνησης, δεν είναι αρμοδιότητες του Υπουργείου Πολιτισμού- με τη δική του υπηρεσία έχει κάνει τις συμφωνίες με τους ιδιοκτήτες σχεδόν σε όλες τις περιπτώσεις.
      Όμως, υπάρχει ένα θέμα. Υπάρχουν κάποια εγκαταλελειμμένα κτήρια, τα οποία πραγματικά είναι και αντιαισθητικά. Το θέμα αυτό καλύπτεται μέσω του νόμου, ώστε κτίρια τα οποία είναι αντιαισθητικά και σε πολλές περιπτώσεις μπορεί να είναι εγκαταλελειμμένα να μπορούν να καλυφθούν. Αυτό είναι γύρω από τις αθλητικές εγκαταστάσεις.
      Στα λιμάνια και στα αεροδρόμια δεν δίνονται περισσότερα προνόμια απ’ ό,τι προηγουμένως.
      Υπάρχει μέσα πάλι στη σύμβαση με τη φιλοξενούσα πόλη. Υπάρχει μέσα από το marketing αυτό που λέγεται μέσα στη σύμβαση το marketing plan agreement με τη ΔΟΕ. Υπάρχουν όροι, υπάρχουν κανονισμοί και δεν είναι η στιγμή να συζητήσουμε γιατί δεχθήκαμε αυτούς τους όρους.
      Εγώ η ίδια απ’ αυτά τα έδρανα έχω κάνει κριτική και γι’ αυτή τη σύμβαση τη λεγόμενη host city contract, διότι θεωρώ ότι σε πολλές περιπτώσεις είναι μια λεόντειος σύμβαση. Είναι, όμως, η ώρα τώρα στο παραπέντε κυριολεκτικά να συζητάμε γιατί αποδεχθήκαμε αυτή τη συγκεκριμένη σύμβαση, γιατί δεν κάναμε μια άλλη διαπραγμάτευση; Εγώ θα πω και κάτι άλλο το οποίο έχω πει  επανειλημμένως. Προσωπικά θεωρώ ότι είχαμε το δικαίωμα και τη δυνατότητα, όπως το έκαναν και άλλες χώρες όταν πήραν Ολυμπιακούς Αγώνες, να διαπραγματευθούμε μετά από την ανάληψη και να κάνουμε αθλητικές εγκαταστάσεις και σε άλλα μέρη της Ελλάδος. Γιατί, δηλαδή, δεν μπορούσαμε να κάνουμε στα Γιάννενα το κωπηλατοδρόμειο;  Θα καθήσουμε τώρα και θα αρχίσουμε μια συζήτηση τι δεν κάνατε ή τι δεν κάναμε αν θέλετε όλοι μαζί; Αυτή την ώρα δεν έχουμε αν θέλετε και την πολυτέλεια για όλα αυτά και δεν έχουμε και τη διάθεση να κάνουμε καμία τέτοια συζήτηση και δεν πρέπει να κάνουμε αυτή τη συζήτηση.
      (Στο σημείο αυτό κτυπάει το κουδούνι ληξεως του χρόνου ομιλίας της κυρίας Υπουργού)
      Κύριε Πρόεδρε, θα πρέπει ίσως να είμαι πιο σύντομη για να δώσω απαντήσεις αλλά έχω ακόμη αρκετά να πω.  Θα μου δώσετε λίγο χρόνο για να δώσω κάποιες απαντήσεις όσο πιο γρήγορα γίνεται;
      ΠΡΟΕΔΡΕΥΩΝ (Ιωάννης Τραγάκης):  Θα σας δώσω κυρία Υπουργέ αλλά θα παρακαλούσα να συντομεύετε όσο το δυνατόν.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ευχαριστώ. Η αλήθεια είναι ότι μακρηγορώ νομίζοντας ότι έχω 25 λεπτά.
      Θα έρθω στα δύο επίμαχα θέματα. Καταρχήν στο άρθρο 13 που αναριθμείται σε 12. Νομίζω ότι εξαντλήθηκε από την πλευρά και των ομιλητών όλων των παρατάξεων και θέλω να πω ότι ουσιαστικά πρόκειται για ένα θέμα ηθικής τάξεως μια άρση αδικίας. Είχαν προσληφθεί οι άνθρωποι αυτοί και είχαν απολυθεί μια βδομάδα πριν από το Πάσχα του 1994. Μετά από τη συνεννόηση τα επόμενα έτη και αφού για το θέμα είχαμε όλοι συμφωνήσει, είχε συμφωνήσει ο κ. Φούρας, είχε υπογράψει ο κύριος εισηγητής και είχαν υπογράψει όλοι για την επαναπρόσληψη των ατόμων αυτών, ο κ. Φούρας πήρε πίσω το άρθρο αυτό. Συμφωνήσαμε μετά και με τον κ. Βενιζέλο και με τον κ. Λιάνη να έρθει πάλι σε άλλο νομοσχέδιο και να προχωρήσει το θέμα ώστε να λυθεί. Ήρθε λοιπόν, ψηφίστηκε αλλά η εφαρμογή του νόμου, περιόρισε τη δυνατότητα σ’ όσους είχαν προσληφθεί μετά το Πάσχα του 1994, με αποτέλεσμα 75 άτομα για δέκα μέρες να έχουν και πάλι μείνει εκτός. Αν αυτό δεν είναι άρση αδικίας, κυρίες και κύριοι συνάδελφοι, τι άλλο είναι; Είναι ακριβώς η άρση της αδικίας η οποία υπήρχε. Και μιλάμε για άτομα τα οποία -και υπάρχει γνωμοδότηση πάνω σ’ αυτό- κάλυπταν πάγιες και διαρκείς ανάγκες. 
      Ποια ήταν η πρακτική; Το πενθήμερο με την απόσπασή τους στη Γενική Γραμματεία Αθλητισμού. Και ήταν πολλοί εκείνοι οι οποίοι κάτω απ’ αυτές τις διαδικασίες και λειτουργούσαν και εργάζονταν και δέκα χρόνια στη Γενική Γραμματεία Αθλητισμού.
      Μεταθέσεις: Να ξεκαθαρίσω και να είμαι απόλυτη σ’ αυτό. Οι μεταθέσεις έχουν απώτατο όριο το Νοέμβριο του 2004. Και να απαντήσω στην κ. Ράπτη γιατί άκουσα για το θέμα των τελωνειακών ότι έχει γίνει συμφωνία με τους τελωνειακούς. Έχει γίνει συνάντηση με τους συγκεκριμένους και είναι ένας μικρός αριθμός οι οποίοι συμφώνησαν. Συμφώνησαν να μετατεθούν διότι είναι ειδικοί, μιλούν ξένες γλώσσες, θα πάνε στις πύλες της χώρας, θα πάνε σε ειδικά τελωνεία γιατί είναι απαραίτητοι αυτοί.
Δεν είναι δυνατόν να γίνουν αποσπάσεις για τον απλούστατο λόγο ότι η πλειοψηφία αυτών είναι δόκιμοι. Είναι κατηγορηματικό ότι το μάξιμουμ θα είναι το τέλος Νοεμβρίου.
      «Ολυμπιακά Ακίνητα». Ό,τι έλεγα τότε το λέω και τώρα. Θεωρώ ότι όλη η ρύθμιση η οποία γίνεται ένα και μόνο στόχο έχει και αυτός ο στόχος είναι, κύριοι συνάδελφοι, η μεγαλύτερη διαφάνεια.
      Για το γενικό διευθυντή, τα έχω πει αρκετές φορές και ίσως για να κερδίσω χρόνο, να μην τα επαναλάβω. Με το δεύτερο νόμο είχατε φέρει ένα διευθύνοντα σύμβουλο, ο οποίος βέβαια δεν πέρασε ποτέ από τη Βουλή. Αυτό είναι μία άλλη ιστορία. Με τον τρίτο νόμο ο διευθύνων σύμβουλος αντικαταστάθηκε από το γενικό διευθυντή. Όταν θέλησα να αλλάξω το Διοικητικό Συμβούλιο της «Ολυμπιακά Ακίνητα», προσπαθώντας νομικά και με τους νομικούς να βγάλουμε άκρη ήταν μπερδεμένα τα πράγματα. Τους δικούς σας ανθρώπους, οι οποίοι συνέταξαν και ήταν και πρόεδροι σ’ αυτό το Διοικητικό Συμβούλιο, ρώτησα το εξής: Υπάρχει και διευθύνων σύμβουλος; Υπάρχει και γενικός διευθυντής; Και η απάντηση, την οποία πήρα, ήταν ότι υπάρχει γενικός διευθυντής…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Που περνάει από τη Βουλή.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Και η νομική ατέλεια ήταν ότι ενώ είχε προβλεφθεί ο γενικός διευθυντής, δεν είχαν γίνει οι διορθώσεις που αφορούσαν το διευθύνοντα σύμβουλο. Και υπήρχαν τα του διευθύνοντος συμβούλου στο νέο νόμο που δεν προέβλεπε διευθύνοντα σύμβουλο. Αυτό είναι όλο.
      Πρέπει εδώ να πω ότι εμείς …
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, παρακαλώ να συντομεύσετε λίγο.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): …δεν έχουμε καμία αντίρρηση. Εγώ θεωρώ ότι είναι πιο σημαντικό να περάσει ο πρόεδρος από τη Βουλή, βάσει του άρθρου 49. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και ο γενικός διευθυντής. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ο γενικός διευθυντής μπορεί να αλλάξει ανά πάσα στιγμή. Ο γενικός διευθυντής δεν μετέχει, κύριε συνάδελφε, στο διοικητικό συμβούλιο, ενώ ο διευθύνων σύμβουλος μετείχε, γι’ αυτό περνούσε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Άμα θέλετε, μετέχει και ο γενικός διευθυντής.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Να σας πω και κάτι; Είπατε πριν, κύριε Χριστοδουλάκη, ότι μα, δεν μπορεί να έχει κάποια προσόντα …
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, μου επιτρέπετε … 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Απάντηση δίνω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Μου επιτρέπετε μία διακοπή πάνω σε αυτό το θέμα, γιατί έγινε και χθες η ίδια παρεξήγηση και θέλω να διευκολύνω τη συζήτηση;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Οι προσερχόμενοι στην Επιτροπή του άρθρου 49α΄ της Βουλής ορίζονται από τον Κανονισμό της Βουλής ...
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αυτό ήθελα να πω.
      ΠΡΟΕΔΡΕΥΩΝ (Ιωάννης Τραγάκης): Επομένως, αυτό για να γίνει θέλει τροποποίηση του Κανονισμού.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και μπορεί να είναι και ο γενικός διευθυντής. Έτσι δεν είναι, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Και να ορισθεί νομοθετικά, άμα δεν γίνει η τροποποίηση …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι αλλά μπορεί να είναι και ο γενικός διευθυντής.
      ΠΡΟΕΔΡΕΥΩΝ (Ιωάννης Τραγάκης): Δεν είναι απαραίτητο να είναι και οι γενικοί διευθυντές διευθύνοντες σύμβουλοι ...
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, αλλά λέω ότι το άρθρο 49α’ δίνει τη δυνατότητα, εάν θέλει η Κυβέρνηση και ο νομοθέτης να πηγαίνουν και οι γενικοί διευθυντές στη Βουλή. Έτσι δεν είναι; 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το άρθρο 49 α΄, επιτρέψτε μου να πω, λοιπόν …
      ΠΡΟΕΔΡΕΥΩΝ (Ιωάννης Τραγάκης): Δεν ορίζει συγκεκριμένα αλλά θέλει τροποποίηση του Κανονισμού.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριοι συνάδελφοι, το μίνιμουμ είναι ο γενικός διευθυντής να έχει πτυχία και να ξέρει ξένες γλώσσες. Είναι το μίνιμουμ που μπορεί να ζητήσει κανείς από ένα γενικό διευθυντή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί το βγάλατε;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Μα, το μίνιμουμ είναι αυτό, κύριε συνάδελφε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτό λέμε και εμείς. Γιατί το βγάλατε;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Εμείς αυτό που κάνουμε αυτή τη στιγμή είναι να καταστήσουμε τον πρόεδρο υπεύθυνο και ουσιαστικά αυτός να διοικεί. Ο πρόεδρος θα διοικήσει. Το διοικητικό συμβούλιο θα διοικήσει.
      Και επειδή κόπτεστε τώρα να πω ότι αν θέλατε να φέρετε το γενικό διευθυντή, βάσει του άρθρου 49α΄ ή να φέρετε και το διευθύνοντα σύμβουλο, θα είχατε κάνει αίτημα στη Βουλή για να ζητήσετε από το 2002 που φέρατε το νόμο, να περιληφθεί μέσα στον Κανονισμό της Βουλής. Διότι ο Κανονισμός της Βουλής λέει «αποκλειστικώς» και αν δείτε έχει και αστεράκια πότε έχει ζητηθεί να προστεθεί κάθε εταιρεία. Εγώ όχι μόνο αστεράκι, αλλά ούτε κατάθεση στα Πρακτικά της Βουλής, επειδή το έψαξα, δεν είδα. Άρα δεν είχατε πρόθεση. Αν θέλατε από το 2002 μέχρι σήμερα, μάλλον είχατε το χρόνο να ζητήσετε από τη Βουλή να προστεθεί η «Ολυμπιακά Ακίνητα».
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θέλει τροποποίηση ο Κανονισμός, κυρία Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το ζητήσατε; Γιατί δεν το ζητήσατε το 2002; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί ο κ. Πελτσάνικος ζήτησε τροποποίηση που έφερε τον πρόεδρο, που σας ανέφερα;
      Αν το είχατε ζητήσει, θα είχε γίνει μία νέα έκδοση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί ο κύριος Πετσάλνικος έφερε τον πρόεδρο;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Γιατί δεν είναι μέσα.
      Θα ήθελα να πω μάλιστα κάτι τώρα στην κ. Ξηροτύρη. Επειδή, κυρία συνάδελφε, με ρωτήσατε ποια είναι τα «Ολυμπιακά Ακίνητα», θα σας παραπέμψω -και θα το καταθέσω στη Βουλή- στην κοινή υπουργική απόφαση των Υπουργών κυρίων Χριστοδουλάκη και Βενιζέλου, η οποία είναι απόφαση της 31 Οκτωβρίου του 2003, βάσει της οποίας αυτά είναι τα «Ολυμπιακά Ακίνητα».
      Θα ήθελα να πω κιόλας ότι αυτό έγινε και τότε, ακριβώς γιατί βάσει αυτού ζητήθηκε από τον κ. Χριστοδουλάκη και το δάνειο του ενάμισι δισεκατομμυρίου ευρώ από την Ευρωπαϊκή Τράπεζα Επενδύσεων.
      (Στο σημείο αυτό η Αναπληρώτρια Υπουργός Πολιτισμού κ. Φάνη Πετραλιά-Πάλλη καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Συντομεύετε, κυρία Πετραλιά.
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Τελειώνω, κύριε Πρόεδρε, σε ένα λεπτό. 
      Επειδή κατά κόρον ακούστηκε το θέμα του ΑΣΕΠ για τα «Ολυμπιακά Ακίνητα», ότι καταργούμε το ΑΣΕΠ, κύριοι συνάδελφοι, με το νόμο που εσείς είχατε φέρει, το ΑΣΕΠ απλώς εκοινοποιούντο στο ΑΣΕΠ και θα σας πω γιατί. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρία Υπουργέ…
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Θα σας πω.
      Αν λειτουργούσε το ΑΣΕΠ και αν πράγματι θέλατε να υπάρχει ο έλεγχος του ΑΣΕΠ και αν όντως ήλεγχε το ΑΣΕΠ, τότε την 1η Μαρτίου 2004 έξι μέρες πριν από τις εκλογές δε θα είχε το ΑΣΕΠ συναινέσει να προσληφθούν έξι άτομα και δικηγόρος νομικός σύμβουλος παρά πρωτοδίκαι με μισθό δύο χιλιάδες διακόσια ευρώ καθαρά μηνιαία. Την 1η Μαρτίου κάνατε τις προσλήψεις. Εάν λοιπόν λειτουργούσε το ΑΣΕΠ, κανένα ΑΣΕΠ δεν θα πέρναγε προσλήψεις την 1η Μαρτίου, πέντε μέρες πριν από τις εκλογές.
      Ας μην στρουθοκαμηλίζουμε, λοιπόν, και ας μην προσπαθούμε να δημιουργούμε θέματα εκεί που δεν υπάρχουν. 
      Επειδή ο κ. Μαγκριώτης έθεσε το θέμα της μετα-ολυμπιακής χρήσης, αυτό που θα ήθελα να πω είναι ότι η μετα-ολυμπιακή χρήση είναι κάτι που ιδιαίτερα μας απασχολεί και μας απασχολούσε και εκ των προτέρων. Αυτό που θέλαμε εμείς και αυτό που ψάξαμε, ήταν να βρούμε το πρόγραμμά σας για τη μεταολυμπιακή χρήση. Τι είναι η μεταολυμπιακή αξιοποίηση; Γιατί θεωρούμε ότι πρέπει να κεφαλαιοποιηθούν. Πολύ σωστά τα είπατε. Τα προσυπογράφω όλα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τα προσυπογράφετε αλλά στη θεωρία.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Μήπως εσείς ή ο κ. Μαγκριώτης που με τόσο πάθος αναφερθήκατε σ’ αυτά, έχετε το σχέδιο της μεταολυμπιακής αξιοποίησης γιατί εμείς δεν το βρήκαμε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το βρήκατε και στο Υπουργείο Πολιτισμού και στο Υπουργείο Οικονομικών.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν το βρήκαμε στο Υπουργείο Πολιτισμού, δεν το βρήκαμε στα «Ολυμπιακά Ακίνητα», δε βρήκαμε συζητήσεις, δε βρήκαμε συμφωνίες, δε βρήκαμε τίποτα ούτε μία απόφαση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αφού έχει ανακοινωθεί, να σας το στείλουμε.
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, σας παρακαλώ ολοκληρώστε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Εννοείτε ότι τα πήρατε μαζί σας; Όταν μου λέτε να μας το στείλετε, σημαίνει ότι τα πήρατε μαζί σας. Αν τα έχετε, στείλτε τα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, μου επιτρέπετε μία διακοπή;
      ΠΡΟΕΔΡΕΥΩΝ (Ιωάννης Τραγάκης): Όχι, σας παρακαλώ, αφήστε την κυρία Υπουργό να τελειώσει. Δε θέλω διάλογο. Δε θα τελειώσουμε ποτέ και η ώρα είναι προχωρημένη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έχει ανακοινωθεί δημόσια από τον κ. Βενιζέλο και από εμένα σε συνέντευξη Τύπου σε ειδικά φυλλάδια. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι, αυτά που ανακοινώθηκαν.
      Κύριε Χριστοδουλάκη, ακούστε. Χαίρομαι γιατί επιμένετε να μας το στείλετε. Άρα σημαίνει ότι υπάρχει. Απλώς εμείς δεν βρήκαμε τίποτα. Δεν βρήκαμε τα αντίγραφα ή μπορεί κατά λάθος με τα χαρτιά σας να τα πήρατε και αυτά. Άμα τα έχετε, στείλτε τα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μα τόσες απογραφές κάνατε. Δεν το βρήκατε;
      ΠΡΟΕΔΡΕΥΩΝ (Ιωάννης Τραγάκης): Μην απαντάτε, κυρία Υπουργέ, δε θα τελειώσουμε ποτέ. Ολοκληρώστε, γιατί θα διακόψω.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Η μεταολυμπιακή αξιοποίηση είναι για μας πρώτιστος στόχος. Κυρία. Ξηροτύρη, σας έχω απαντήσει για κάτι που μου είπατε. Έχω κι άλλα να πω, κύριε Πρόεδρε, αλλά νομίζω ότι αργότερα μπορώ να αναφερθώ σ’ αυτά.
      ΘΕΟΔΩΡΟΣ ΠΑΓΚΑΛΟΣ: Για το Ναυπηγείο της Ελευσίνας, κυρία Υπουργέ;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Για το Ναυπηγείο της Ελευσίνας, πρέπει να σας πω, κύριε συνάδελφε, ότι είναι ένα θέμα για το οποίο πρέπει να μιλήσω με το Υπουργείο Εμπορικής Ναυτιλίας. Δεν μπορώ να σας απαντήσω. Είναι ένα θέμα το οποίο δεν το γνωρίζω. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία, τότε το απόγευμα.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Θα κάνω την επαφή -δεν πρόλαβα ακόμα- με το Υπουργείο Εμπορικής Ναυτιλίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ.
      Ο κ. Σαλμάς έχει το λόγο για τρία λεπτά, για να δευτερολογήσει. Θα δώσω σε όλους τρία λεπτά για δευτερολογία.
      ΜΑΡΙΟΣ ΣΑΛΜΑΣ: Σήμερα μάς δίνεται η αφορμή, κύριε Πρόεδρε, να περιγράψουμε ένα καινούργιο σύνδρομο. Είναι το σύνδρομο του ενθουσιώδους αντιπολιτευομένου.
      Αυτό το σύνδρομο λέει το εξής: Ό,τι έχουμε γράψει στο σπίτι μας ή έχουμε προσυνεννοηθεί να το πούμε στη Βουλή, ερχόμαστε και το λέμε, χωρίς να υπάρχει καθόλου ακρόαση στο τι λένε οι υπόλοιποι εισηγητές ή οι συνάδελφοι που μιλάνε.
      Για να ξεκαθαρίσουμε το θέμα για τα «Ολυμπιακά Ακίνητα», για το αν θα περνά ο γενικός διευθυντής στη Βουλή, ήθελα να πω τα εξής: Ο Κανονισμός του 49Α΄είναι σαφέστατος. Ή ο πρόεδρος ή ο διευθύνων σύμβουλος ή ο γενικός διευθυντής, όπου δεν υπάρχει διευθύνων σύμβουλος, να περνάει στη Βουλή. 
      Σας είπε η Υπουργός, ο πρόεδρος να περνάει. Δεν καλύπτεστε; Τέλειωσε η κουβέντα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όχι, δεν καλυπτόμαστε. Πρέπει να διατυπωθεί.
      ΜΑΡΙΟΣ ΣΑΛΜΑΣ: Εσείς, κύριε Χριστοδουλάκη, προηγουμένως, όταν μιλούσε ο Υπουργός, ψιθυρίσατε «θέλουμε να περνάει και ο γενικός διευθυντής». Ας το κάνατε, όταν ήσασταν εσείς αρμόδιος Υπουργός. Δεν το κάνατε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το νομοθετήσαμε. 
      ΠΡΟΕΔΡΕΥΩΝ (Ιωάννης Τραγάκης): Κύριε Σαλμά, να απευθύνεστε στο Προεδρείο, σας παρακαλώ πολύ.
      ΜΑΡΙΟΣ ΣΑΛΜΑΣ: Δεν το κάνατε. Ούτε όταν έγινε ο Κανονισμός της Βουλής, το κάνατε. 
      Ο Κανονισμός, κύριε Πρόεδρε, είναι σαφής. Η Υπουργός είπε ότι θα περνάει ο πρόεδρος από τη Βουλή. Τελειώνει η κουβέντα. Τώρα θέλει ο κ. Χριστοδουλάκης να περνάει και ο γενικός διευθυντής και ο διευθύνων σύμβουλος. Δεν τα έκαναν, δεν τα είπαν, όταν φτιαχνόταν ο Κανονισμός.
      Οφείλετε να πείτε ότι συμφωνείτε, διότι η πρώτη σας ένσταση ήταν ότι δεν περνάει κανένας από τη Βουλή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πότε εκδόθηκε ο Κανονισμός που έχετε;
      ΜΑΡΙΟΣ ΣΑΛΜΑΣ: Το 2002.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ποιο μήνα;
      ΜΑΡΙΟΣ ΣΑΛΜΑΣ: Θέλετε και μήνα; Ποιο είναι το θέμα σας για να σας το απαντήσω;
      ΠΡΟΕΔΡΕΥΩΝ (Ιωάννης Τραγάκης): Κύριε Σαλμά, μην μπαίνετε σε διάλογο.
      ΜΑΡΙΟΣ ΣΑΛΜΑΣ: Δε μιλώ για το αν πρέπει να περνάει ή όχι. 
      ΠΡΟΕΔΡΕΥΩΝ (Ιωάννης Τραγάκης): Για να απαντήσω εγώ στον κ. Χριστοδουλάκη, θα πω ότι έγινε νεότερη τροποποίηση του Κανονισμού και δε συμπεριελήφθη. Άρα τι θέλετε; Ακούστε το, αφού θέλετε τις ημερομηνίες.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευαισθησία χρειάζεται, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Σαλμά.
      ΜΑΡΙΟΣ ΣΑΛΜΑΣ: Ετέθησαν, κύριε Πρόεδρε, δύο θέματα. Το πρώτο θέμα είναι ότι το άρθρο 49Α΄ προσδιορίζει για ποιες εταιρίες του δημοσίου, τράπεζες ή κοινωφελή ιδρύματα, οφείλει να περνάει κάποιος από τους τρεις από τη Βουλή. Εμείς δεχόμαστε να περνάει ο πρόεδρος, παρ’ ότι δεν καθορίζεται εδώ σ’ αυτές τις συγκεκριμένες…
      ΙΩΑΝΝΗΣ ΜΑΓΚΡΙΩΤΗΣ: Κάτι πήραμε θετικό. Πιέσαμε και κάτι επιτέλους δεσμευτήκατε. 
      ΜΑΡΙΟΣ ΣΑΛΜΑΣ: Βεβαίως, εμείς κάνουμε διάλογο. 
      ΠΡΟΕΔΡΕΥΩΝ (Ιωάννης Τραγάκης): Κύριε Σαλμά και κύριε Μαγκριώτη, σας παρακαλώ πολύ.
      Μη ρωτάτε, κύριε Σαλμά, και ολοκληρώστε τις σκέψεις σας. Να μη γράφεται τίποτα στα Πρακτικά, σας παρακαλώ πολύ.
      ΜΑΡΙΟΣ ΣΑΛΜΑΣ: Κάπου πρέπει να καταλήξετε. Ή κάτι κάναμε και ακούσαμε και εμείς και το βάλαμε αυτό που λέτε ή δε συμφωνείτε. Αποφασίστε τι θα κάνουμε. 
      Επομένως για τους χορηγούς που ετέθη το θέμα της συνταγματικότητος για το άρθρο 2, κατά πόσο είναι αντισυνταγματικό να μπαίνει κανείς στην οικία, στην ιδιοκτησία του άλλου, ήθελα να κάνω μία διευκρίνιση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ δώστε μου το χρόνο που μου πήραν οι κύριοι συνάδελφοι.
      ΠΡΟΕΔΡΕΥΩΝ (Ιωάννης Τραγάκης): Βεβαίως, έχετε το λόγο για δύο λεπτά.
      ΜΑΡΙΟΣ ΣΑΛΜΑΣ: Έκανα την ίδια διευκρίνιση και στην Επιτροπή, όταν συζητήθηκε το νομοσχέδιο αλλά δε διαβάζετε τα Πρακτικά της Επιτροπής. Θα σας το πω, λοιπόν, πάλι.
      «Η πρόβλεψη της δυνατότητας τοποθέτησης εκ μέρους της Οργανωτικής Επιτροπής Ολυμπιακών Αγώνων «ΑΘΗΝΑ 2004» πανό σε ιδιωτικά κτήρια θεσπίζει για λόγους δημοσίου συμφέροντος περιορισμό της ιδιοκτησίας και μάλιστα προσωρινού χαρακτήρα και χωρίς ουσιώδη στέρηση της χρήσης και κάρπωση του κτηρίου, αφού η ανάρτηση τέτοιων πανό κατά τα λοιπά, απαγορεύεται».
      Αναφέρεται, όμως, σ’ αυτές τις περιπτώσεις όπου οι ίδιοι οι κύριοι επικαρπωτές ή νομείς των ακινήτων παραβιάζουν την υποχρέωση συντήρησης των κτηρίων που τους βαρύνει, βάσει του άρθρου που εσείς ξεχνάτε. Υπάρχει ένας νόμος του 1985, ο 1512, όπου το άρθρο 1 λέει τι υποχρεώσεις έχει ο κάθε ιδιοκτήτης ενός ακινήτου να το συντηρεί σε ευπρεπή επίπεδα.
      Σ’ αυτές τις περιπτώσεις, λοιπόν, αυτών των ανθρώπων που δεν έχουν τηρήσει τις διατάξεις του νόμου που σας προανέφερα, υπάρχουν πολύ ελαφρύτερες επεμβάσεις, από ό,τι προβλέπει αυτός ο νόμος. Να τις διαβάσετε και να έρθετε το απόγευμα να μας το πείτε.
      Η συνδρομή, λοιπόν, της οικείας αστυνομικής αρχής κατά την εκτέλεση των πράξεων που προβλέπει αυτός ο νόμος υπάρχει και στον προηγούμενο νόμο του 1985.
      Δεν πρέπει να υποκρινόμαστε για αυτούς τους εβδομήντα ή εβδομήντα πέντε ανθρώπους που πρόκειται να καταταγούν. Σας διαβάσαμε από τα Πρακτικά τι έλεγε ο κ. Φούρας, ο τότε Υφυπουργός Αθλητισμού. Το είχε ενσωματώσει σε νομοσχέδιο του 1999, ενώ είχε περάσει ομόφωνα από την Επιτροπή Μορφωτικών Υποθέσεων. Ένα χρόνο αργότερα έρχεται τροπολογία δέκα Βουλευτών του ΠΑΣΟΚ, του κ. Βούγια, του κ. Σμυρλή, του κ.Μακρυπίδη και άλλων συναδέλφων, προκειμένου να μονιμοποιηθούν αυτοί οι άνθρωποι. Έρχεται ο κ. Λιάνης, ο οποίος είπε και στη Βουλή αλλά και στους ίδιους ότι πρέπει να αποκατασταθούν. 
      Εσείς, όμως, είπατε χθες ότι δεν είναι ο κατάλληλος χρόνος. Όταν ερχόταν, όμως, πριν από δυο χρόνια ο κ. Λιάνης για να μονιμοποιήσει κάποιους άλλους συμβασιούχους στα πλαίσια ενός άλλου ολυμπιακού νομοσχεδίου, δεν τα λέγατε αυτά. Λέτε τώρα ότι θα μπορούσε να προβλεφθεί στα πλαίσια του προεδρικού διατάγματος. Χθες απεφάνθη το Συμβούλιο της Επικρατείας και είπε για αυτούς που ήταν εν ενεργεία μέχρι τρεις μήνες πριν από την κατάθεση του προεδρικού διατάγματος. Ως εκ τούτου αφού συμφωνείτε επί της ουσίας και είστε υπέρ των εργαζομένων, δεν θα πρέπει να διαφωνείτε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριοι συνάδελφοι, το Προεδρείο οφείλει μία απάντηση στον κ. Χριστοδουλάκη. Σύμφωνα με την υπ’ αριθμόν 6573/4060 απόφαση της Ολομέλειας της Βουλής, σχετικά με την τροποποίηση διατάξεων του Κανονισμού της Βουλής στις 26 Ιουνίου του 2003, η μόνη αλλαγή που γίνεται με το άρθρο 4 αυτής της απόφασης για το άρθρο 49Α του Κανονισμού της Βουλής, είναι ότι προστίθεται μία περίπτωση και μόνο, η Επιτροπή Λογιστικής Τυποποίησης και Ελέγχων (ΕΛΤΕ) και τίποτα άλλο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ο νόμος ήταν δικός μας.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Σπηλιόπουλος για τρία λεπτά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, είναι θετικό το ότι η κυρία Υπουργός, δέχθηκε κάποιες προτάσεις και έκανε αρκετές αλλαγές. Απέσυρε μάλιστα και ορισμένες διατάξεις του νομοσχεδίου. Εγώ το θεωρώ θετικό.
      Όμως, αυτή η εξέλιξη μαζί με τα όσα ακούστηκαν στην Ολομέλεια, μας κάνει να είμαστε περισσότερο βέβαιοι γι’ αυτό που είπαμε στην αρχή, ότι δηλαδή είναι ένα νομοσχέδιο απαραίτητο μεν για να αντιμετωπιστούν πολλά θέματα των Ολυμπιακών Αγώνων, αλλά είναι ένα νομοσχέδιο πολύ προχειρογραμμένο και κυρίως εξυπηρετεί μικροκομματικές σκοπιμότητες. Σας το είπαμε και τώρα είναι αυτή η άποψή μας πολύ πιο ισχυρή.
      Θα ήθελα να κάνω μόνο μία παρατήρηση, γιατί οι συνάδελφοι έχουν καλύψει όλα τα θέματα. Ο πρώην Υπουργός Δικαιοσύνης είπε προηγουμένως ότι, χωρίς να το αναφέρει ο Κανονισμός της Βουλής στο άρθρο 49Α, οργανισμό τον οποίον έφτιαξε, τον έστειλε στη Βουλή με τη διαδικασία αυτού του άρθρου. Αυτό τι δείχνει; Δείχνει μια δημοκρατική ευαισθησία και ένα σεβασμό προς τη Βουλή, κάτι το οποίο και εμείς απαιτήσαμε. Άλλωστε η διάταξη του άρθρου 49Α ήταν σαφώς καθορισμένη από το νομοσχέδιο της Κυβέρνησης του ΠΑΣΟΚ. 
      Γιατί, λοιπόν, να αφαιρεθεί; Αυτή ήταν και ένσταση μας και είναι θετική αυτή η διόρθωση που κάνετε τώρα και το ενσωματώνετε πάλι στο νομοσχέδιο.
      Τελειώνοντας θα ήθελα να κάνω μία παρατήρηση σε σχέση με τις διαφημίσεις. Είπαμε ότι αυτό το νομοσχέδιο είναι σημαντικό για να αφαιρεθούν κάποιες πινακίδες κ.λπ., αλλά δίδονται υπερβολικά επιπλέον προνόμια στους χορηγούς. Εδώ είναι η αντίρρησή μας. Σας ανέφερα συγκεκριμένα τις καινούργιες πεντακόσιες θέσεις, χωρίς κανένα τέλος, όπως αναφέρεται στο νομοσχέδιο ότι «από τη χρήση ή μη των ανωτέρω θέσεων δεν γεννώνται δικαιώματα τρίτων». Ποιοι, λοιπόν, θα πάρουν απ’ αυτά τα τέλη; Κανένας ούτε η Τοπική Αυτοδιοίκηση ούτε κανένας άλλος.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αυτά ήταν συμφωνημένα από πριν.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν ήταν συμφωνημένα αλλά αφορούν συμφωνίες που κάνατε μετά από το Μάρτιο του 2004. Κυρίως δε για τις διαφημίσεις μέσα στα αεροδρόμια και στα λιμάνια των ολυμπιακών πόλεων δεν ήταν καν συμφωνίες ή συζητήσεις με τη ΔΟΕ. Αυτά έρχονται εκ των υστέρων, είναι απαιτήσεις των χορηγών, στις οποίες υποκύψατε και γι’ αυτό φέρατε αυτές τις διατάξεις σήμερα. Πρόκειται για διατάξεις που έρχονται ακόμα και μέσα στα σπίτια μας και, όπως σας είπε πριν από λίγο ο κ. Πάγκαλος, είναι αμφιβόλου συνταγματικής νομιμότητας.
      Κύριε Πρόεδρε, θεωρώ τελικά ότι δεν τελειώνουμε με τον καλύτερο τρόπο για το νομοσχέδιο αυτό που θα έπρεπε να έχει την υποστήριξη όλων των πτερύγων της Βουλής.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      Το λόγο έχει ο κ. Γκατζής για τρία λεπτά.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ο χρόνος των τριών λεπτών δεν είναι χρόνος δευτερολογίας, γιατί είμαι εισηγητής αλλά θα προσπαθήσω να ολοκληρώσω μέσα σ’ αυτό το χρόνο. 
      Κυρία  Υπουργέ, όσον αφορά το άρθρο 14 έχω κάποιες προτάσεις από τους δικαιούχους γης του Ολυμπιακού Χωριού. Θα σας τις καταθέσω. Εμείς την πρώτη και την τρίτη παρατήρηση καθώς και τις προτάσεις που κάνουν, τις εγκρίνουμε. Θα ήθελα να δώσετε σημασία, γιατί πραγματικά έχουν δίκιο σ’ αυτές τις περιπτώσεις.
      Προχωρώ τώρα στο άρθρο 16 για το οποίο δε μίλησα στην πρωτολογία μου. Πραγματικά εδώ φαίνεται ότι και το ΠΑΣΟΚ και η Νέα Δημοκρατία συμφωνούν σε έναν τομέα, ότι τα «Ολυμπιακά Ακίνητα» θα περάσουν κάτω από τη διαχείριση μιας επιτροπής με διαχειριστικά κριτήρια, οικονομοτεχνικά κλπ. καθαρώς του ιδιωτικού τομέα. Όταν μίλησε ο κ. Πετσάλνικος είπε, μιλάμε για δημόσιο τομέα. Ο νόμος που ψηφίσατε, κύριοι του ΠΑΣΟΚ, λέει ξεκάθαρα ότι δεν έχει καμία σχέση με το δημόσιο ή και τον ευρύτερο δημόσιο τομέα η επιχείρηση Α.Ε. «ΟΛΥΜΠΙΑΚΑ ΑΚΙΝΗΤΑ» που δημιουργήσατε. Και οι δύο στοχεύετε ουσιαστικά στη διαχείριση κάτω από τον έλεγχο μιας διορισμένης ουσιαστικά διοίκησης, η οποία θα εκτελεί πολιτική της Κυβέρνησης. Είναι ξεκάθαρο αυτό.
      Σε όλα τα άλλα που στέκεστε τα διαδικαστικά του προέδρου, του γραμματέα κλπ., έχουν βεβαίως τη σημασία τους αλλά δεν είναι εκεί το πρωτεύον ζήτημα. Το πρωτεύον είναι ότι όλα τα ακίνητα του δημοσίου θα περάσουν κάτω από τον έλεγχο μιας επιτροπής, που θα είναι διορισμένοι από την Κυβέρνηση και μάλιστα και για τις προσλήψεις και για τον έλεγχο και για την όλη διαχείριση και για τις εκχωρήσεις και για τις συμβάσεις θα αποφασίζει αυτή αποκλειστικά, χωρίς παρέμβαση της Κυβέρνησης.
      Σε σας υπήρχε ο μαϊντανός της εποπτείας του κυβερνητικού συμβουλίου, μάλιστα του Υπουργού Οικονομικών και του αρμόδιου Υπουργού. Ο μαϊντανός της εποπτείας, τίποτε άλλο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ουσιαστική δεν ήταν; 
      ΝΙΚΟΛΑΟΣ ΓΚΑΤΖΗΣ: Όχι. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Γιατί; 
      ΝΙΚΟΛΑΟΣ ΓΚΑΤΖΗΣ:Όχι διότι εκχωρούσατε πάλι όλα τα δικαιώματα και είχατε την εποπτεία. Και όταν σας φέρναμε εδώ ερωτήσεις για τέτοιου είδους επιχειρήσεις μας λέγατε, μα είναι ιδιωτική επιχείρηση. Δεν τα θυμάσθε, κύριε Χριστοδουλάκη; Εσείς τα λέγατε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όσα προεβλέποντο .
      ΝΙΚΟΛΑΟΣ ΓΚΑΤΖΗΣ:Πού είναι ο κ. Πάγκαλος που μιλάει για αριστερή πολιτική, ότι δήθεν συνεργάζεται και το ΚΚΕ, να μας πει ότι ψήφισε για το λιμάνι του Πειραιά…
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, προς το Προεδρείο ν’ απευθύνεσθε παρακαλώ.
      ΝΙΚΟΛΑΟΣ ΓΚΑΤΖΗΣ: Πήρατε απόφαση να κάνετε ξενοδοχειακές επιχειρήσεις στο λιμάνι. Όχι ότι  συμφωνούμε φυσικά με αυτή τη διάταξη που γίνεται…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν ολοκλήρωσα, κύριε Πρόεδρε. Είμαι εισηγητής. Ένας είμαι από το κόμμα μου, δε θα μου στερήσετε και το λόγο, με βάση τον Κανονισμό της Βουλής. Δεν είναι τρία λεπτά η δευτερολογία, σας παρακαλώ.
      ΠΡΟΕΔΡΕΥΩΝ (Ιωάννης Τραγάκης): Για να μην επιμένετε, σας θυμίζω ότι είχατε μιλήσει είκοσι ένα λεπτά στην αρχή. 
      ΝΙΚΟΛΑΟΣ ΓΚΑΤΖΗΣ: Όλοι μίλησαν, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Άλλως το όλοι, επικαλεστήκατε τον Κανονισμό. Αφού επικαλείστε τον Κανονισμό, υπήρχε συμφωνία.
      ΝΙΚΟΛΑΟΣ ΓΚΑΤΖΗΣ: Κοιτάξτε, κύριε Πρόεδρε, ο Πρόεδρος που άρχισε τη συζήτηση είπε δεκαπέντε λεπτά με ανοχή και θα προσδιορίσω εγώ το χρόνο.
      ΠΡΟΕΔΡΕΥΩΝ (Ιωάννης Τραγάκης): Συνεχίστε στο θέμα μας, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Θα ήθελα, λοιπόν, να σταθώ και σε ορισμένα άλλα που έχει αυτό το άρθρο 16, το οποίο πραγματικά είναι σκανδαλώδες. Μέσα από όλες αυτές τις διαδικασίες προβλέπεται -τουλάχιστον αυτά τα στοιχεία έχουμε- να πωληθούν ορισμένες δραστηριότητες από τα μεγάλα ολυμπιακά έργα, τα οποία είναι πολλαπλών χρήσεων -διάφορες αίθουσες- και να δοθούν σε ιδιώτες. Τις μεγάλες αίθουσες, τις αθλητικές εγκαταστάσεις κλπ. θα τις έχει το δημόσιο και εδώ τι γίνεται; Ιδιωτικοποιούμε τα κέρδη τα οποία μπορούν τελικά να κάνουν μία απόσβεση των μεγάλων δαπανών και κρατικοποιούμε τις δαπάνες. Μόνο το Στάδιο του Βόλου, κυρία Υπουργέ, για να λειτουργήσει χρειάζεται 700 εκατομμύρια ετησίως. Και σας λέω, ελάτε, θα τα δώσουμε στην Τοπική Αυτοδιοίκηση. Πώς θα λειτουργήσει; Πού θα τα βρει η Τοπική Αυτοδιοίκηση τα 700 εκατομμύρια ετησίως; Αυτό είναι το ένα.
      Το δεύτερο. Υπάρχει σήμερα προσωπικό καθαριότητας -το Ολυμπιακό Στάδιο, Στάδιο Ειρήνης και Φιλίας κ.π.- και εσείς υπογράφετε συμβάσεις με ιδιώτες, έχοντας αυτό το προσωπικό, χωρίς αντικείμενο.
	Εμείς εσάς ελέγχουμε για το 2004. Δεν είναι μόνο αυτό, είναι χίλια δύο άλλα που μπορούμε να δούμε και δυστυχώς υπάρχουν άνθρωποι οι οποίοι έχουν εξειδικευτεί σ’ αυτές τις λειτουργίες και βρίσκονται εκτός υπηρεσίας και θα πληρώνονται. Εδώ πρέπει κανείς να λάβει υπόψη του ότι τα χρήματα δεν είναι κανενός να τα σκορπάει έτσι, είναι των Ελλήνων και θα πρέπει να τα διαφυλάξουμε με κάθε τρόπο.
	Τελειώνω με ένα τελευταίο. Κυρία Υπουργέ, επικαλείσθε τη διαφάνεια. Δεν έχω καμία αμφιβολία ότι προσωπικά μπορεί να το θέλετε αυτό. Το νομοσχέδιο, όμως, δεν το λέει. Δεν μπορεί ο έλεγχος να γίνεται από την ίδια την υπηρεσία. Δεν μπορεί το προσωπικό να προσλαμβάνεται εκτός ΑΣΕΠ. Δεν μπορεί τα πρακτικά του υπηρεσιακού συμβουλίου να μην πηγαίνουν στο ΑΣΕΠ. Δεν μπορεί τελικά ο διευθυντής και ο πρόεδρος να έχουν τέτοιες μεγάλες αρμοδιότητες εκτός ελέγχου Κοινοβουλίου, γιατί δεν αρκεί η ετήσια έκθεση. Εδώ μιλάμε για καθημερινές δράσεις και για μία περιουσία του ελληνικού λαού που ξεπερνάει τα τριάμισι τρισεκατομμύρια δραχμές και που σήμερα τα πληρώνει και θα τα ξαναπληρώσει,γιατί δεν έχουν τελειώσει.
	(Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	ΠΡΟΕΔΡΕΥΩΝ (Ιωάννης Τραγάκης): Η κ. Ξηροτύρη έχει το λόγο για τρία λεπτά.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι γεγονός ότι και μ’ αυτό το νομοσχέδιο συνεχίζονται πράγματι οι εκχωρήσεις στα μεγάλα συμφέροντα και συνεχίζονται οι περιορισμοί και στις ελευθερίες κίνησης των πολιτών και οι περιορισμοί στους μικρομεσαίους επιχειρηματίες που περίμεναν κι αυτοί να έχουν κάποιο όφελος από την τέλεση των Ολυμπιακών Αγώνων στην Αθήνα.
Θα επιμείνω, κυρία Υπουργέ, για τις διαφημίσεις ότι οι πεντακόσιες θέσεις που δημιουργείτε επιπλέον είναι προνόμιο προς τους χορηγούς και μάλιστα, όπως σας είπα επανειλημμένα, γίνονται σε βάρος ακόμη και των ιδιωτικών κτηρίων. Αν θέλετε να καλλωπίσετε κάποιες ημιτελείς οικοδομές, μπορείτε να αφήσετε αυτό τον όρο γι’ αυτές τις οικοδομές να κάνει συνεννόηση η Οργανωτική Επιτροπή του 2004, εφόσον είναι ιδιωτικές και να βρουν μία λύση και για τα ιδιωτικά κτήρια που κατοικούνται, να μην υπάρχουν εδώ. Δε σας ζητήσαμε και πολλά άλλα πράγματα, γιατί το να σας ζητήσουμε την «ΟΛΥΜΠΙΑΚΑ ΑΚΙΝΗΤΑ ΑΕ» να μην την κάνετε ιδιωτική, όπως λέγατε σαν Αξιωματική Αντιπολίτευση, αυτό είναι ανέφικτο. Τουλάχιστον κάντε κάποιες τέτοιες μικροβελτιώσεις. Βγάλτε τα κατοικημένα ιδιωτικά κτήρια και τις επόμενες παραγράφους που στέλνουν τους ιδιώτες στο Μονομελές Πρωτοδικείο, γιατί δε δέχονται. Μη μου λέτε τώρα ότι έκανε συμφωνία και δε θα προκύψει ανάγκη.
	Εμάς μας καλείτε αυτή τη στιγμή να νομοθετήσουμε ότι ο ιδιώτης που δε θέλει πανό χορηγού, που δε θέλει την κόκα-κόλα ως χορηγό στο μπαλκόνι του, θα πρέπει να προσέλθει στο Μονομελές Πρωτοδικείο. Εμείς δε θέλουμε να νομοθετήσουμε αυτό το πράγμα και κακώς κάνετε που μας το φέρνετε στη Βουλή. Αφήστε την «ΑΘΗΝΑ 2004» να δει τι θα κάνει. 
	Όσο για τα θέματα της ασφάλειας των ολυμπιακών εγκαταστάσεων και αυτών που γίνονται άρον-άρον, εμείς λέμε ότι στο άρθρο 3 μπορείτε να αφαιρέσετε τον όρο «ελάχιστες προδιαγραφές λειτουργίας», να γίνει ό,τι προβλέπεται από τις κείμενες διατάξεις. Όπως και στο άρθρο 4, λέμε ότι είναι υπερβολικά τα πρόστιμα και μπορείτε κι εδώ να αφαιρέσετε, καθώς και κάθε άλλου προσώπου που βλάπτεται.
	Θα πω δύο λόγια για το άρθρο 16. Πραγματικά πιο ανούσια και πιο παραπλανητική συζήτηση και στην Επιτροπή και στην Ολομέλεια σήμερα από τα δύο μεγάλα κόμματα δεν έχω ξανακούσει, κύριοι συνάδελφοι. Επί της ουσίας δε συζητήθηκε τίποτα ούτε κι αυτό που ζητήσαμε ούτε η ιδιωτική εταιρεία. Σαφώς πλέον δεν είναι δημόσιου συμφέροντος.
      Δεν είναι δημοσίου συμφέροντος η εταιρεία. Και πουθενά δεν προβλεπόταν η υποχρέωση για υπουργικές αποφάσεις που είπατε, προκειμένου να καταγραφούν τα ακίνητα κ.λπ. που θα αξιοποιηθούν. Όλα είναι ρευστά. Αν υπάρχει μια υπουργική απόφαση, αυτό δε σημαίνει τίποτα, κυρία Υπουργέ, και δε σημαίνει τίποτα τι θα κάνετε και εσείς μετά από αυτά.
      Όσον αφορά για τη συζήτηση που έγινε για το Γενικό Διευθυντή κ.λπ. προέκυψε ότι και αυτή η συζήτηση ήταν τσάμπα, γιατί και αυτός ήταν φάντασμα από την προηγούμενη Κυβέρνηση στις επιτροπές της Βουλής.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 18, καθώς και της υπουργικής τροπολογίας με γενικό αριθμό 80 και ειδικό 2 της 1.7.2004.
      Έχει υποβληθεί αίτηση ονομαστικής ψηφοφορίας για το άρθρο 16 του νομοσχεδίου, της οποίας το κείμενο έχει ως εξής:
      «ΑΙΤΗΣΗ
      ΔΙΕΞΑΓΩΓΗΣ ΟΝΟΜΑΣΤΙΚΗΣ ΨΗΦΟΦΟΡΙΑΣ)
      Οι υπογράφοντες βουλευτές ζητούμε να διεξαχθεί ονομαστική ψηφοφορία επί του άρθρου 16, του νομοσχεδίου του Υπουργείου Πολιτισμού «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις», ΚτΒ, Μέρος Α, άρθρο 72.
      Οι αιτούντες Βουλευτές
      Σπηλιόπουλος Κων/νος
      Νασιώκας Έκτορας
      Μαγριώτης Γιάννης
      Τσουρή Ελπίδα
      Γρηγοράκος Λεωνίδας
      Σαλαγιάννης Νίκος
      Λιντζέρης Δημήτρης
      Ράπτη Συλβάνα
      Καϊσερλής Κων/νος»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμό για την υποβολή της.
      Ο κ. Κωνσταντίνος Σπηλιόπουλος. Παρών.
      Ο κ. Έκτορας Νασιώκας. Παρών.
      Ο κ. Ιωάννης Μαγκριώτης. Παρών.
      Η κ. Ελπίδα Τσουρή. Παρούσα.
      Ο κ. Λεωνίδας Γρηγοράκος. Παρών.
      Ο κ. Νικόλαος Σαλαγιάννης. Παρών.
      Ο κ. Δημήτριος Λιντζέρης. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
      ( Δ Ι Α Κ Ο Π Η )
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Ιωάννης Τραγάκης): Επαναλαμβάνεται η διακοπείσα συνεδρίαση.
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα το απόγευμα ημέρα Πέμπτη 8 Ιουλίου 2004 και ώρα 18.00΄ με αντικείμενο εργασιών του Τμήματος νομοθετική εργασία: ονομαστική ψηφοφορία επί του άρθρου 16, ψήφιση των υπόλοιπων άρθρων και συζήτηση και ψήφιση των υπολοίπων άρθρων και συζήτηση και ψήφιση των τροπολογιών του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις» και στη συνέχεια συζήτηση και ψήφιση των τροπολογιών.
      Λύεται η συνεδρίαση.
      Ώρα λήξης: 15.10΄
ΣΥΝΕΔΡΙΑΣΗ ΤΜΗΜΑΤΟΣ 8-7-04		ΣΕΛ.- 201 -

