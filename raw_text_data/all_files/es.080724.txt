      
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΙΒ’
Πέμπτη 24 Ιουλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Συζήτηση για τον Εορτασμό 34 χρόνων από την Ημέρα της αποκατάστασης της Δημοκρατίας, σελ.
2. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Πολιτισμού, σχετικά με την κρατική ορχήστρα Ελληνικής Μουσικής κ.λπ., σελ.
β) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λήψη μέτρων για τη μείωση της τιμής των ακτοπλοϊκών εισιτηρίων κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την ανεπάρκεια δομών και λειτουργιών στον τομέα της Ψυχικής Υγείας στην Κρήτη κ.λπ., σελ.
δ) Προς την Υπουργό Απασχόλησης και Κοινωνικής Προστασίας, σχετικά με την επαναλειτουργία των εργοστασίων της εταιρείας Ενωμένη Κλωστοϋφαντουργία Α.Ε., τη διατήρηση όλων των θέσεων απασχόλησης, την πληρωμή δεδουλευμένων κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Εναρμόνιση της ελληνικής νομοθεσίας με την Οδηγία 2006/43/ΕΚ περί υποχρεωτικών ελέγχων των ετήσιων και των ενοποιημένων λογαριασμών, για την τροποποίηση των Οδηγιών 78/660/1983/ΕΟΚ και 83/349/ΕΟΚ του Συμβουλίου και για την κατάργηση της Οδηγίας 84/253/ΕΟΚ του Συμβουλίου και άλλες διατάξεις», σελ.
2. Κατάθεση Σχεδίου Νόμου.
Οι Υπουργοί Εσωτερικών, Οικονομίας και Οικονομικών, Απασχόλησης και Κοινωνικής Προστασίας, Εθνικής Παιδείας και Θρησκευμάτων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών», σελ.

ΟΜΙΛΗΤΕΣ
Α. Για τον Εορτασμό της αποκατάστασης της Δημοκρατίας:
AΪΒΑΛΙΩΤΗΣ Κ., σελ.
ΚΑΝΤΑΡΤΖΗΣ Α., σελ.	
ΚΟΥΡΑΚΗΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΣΙΟΥΦΑΣ Δ., σελ.
ΣΤΥΛΙΑΝΙΔΗΣ Ε., σελ.

Β. Επί Διαδικαστικού θέματος:
ΚΟΥΣΕΛΑΣ Δ., σελ.
ΠΑΠΑΔΗΜΗΤΡΙΟΥ Ε., σελ.
ΣΟΥΡΛΑΣ Γ., σελ.

Γ. Επί των επικαίρων ερωτήσεων:
ΑΪΒΑΛΙΩΤΗΣ Κ., σελ.
ΒΟΥΛΓΑΡΑΚΗΣ Γ., σελ.
ΚΑΛΑΝΤΖΑΚΟΥ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΑΦΑΖΑΝΗΣ Π., σελ.
ΛΙΑΠΗΣ Μ., σελ.
ΜΑΡΙΝΟΣ Γ., σελ.
ΣΤΡΑΤΑΚΗΣ Ε., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΔΡΑΓΑΣΑΚΗΣ Ι., σελ.
ΙΩΑΝΝΙΔΗΣ Ι., σελ.
ΚΑΛΑΝΤΖΑΚΟΥ Σ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΟΓΛΟΥ Θ., σελ.
ΚΟΥΣΕΛΑΣ Δ., σελ.
ΝΑΣΙΩΚΑΣ Ε., σελ.
ΟΡΦΑΝΟΣ Γ., σελ.
ΠΑΠΑΘΑΝΑΣΙΟΥ Ι., σελ.
ΠΑΠΟΥΤΣΗΣ Χ., σελ.
ΠΟΛΑΤΙΔΗΣ Η., σελ.
ΣΗΦΟΥΝΑΚΗΣ Ν., σελ.
ΣΟΥΡΛΑΣ Γ., σελ.
ΤΟΓΙΑΣ Β., σελ.
ΧΑΡΑΚΟΠΟΥΛΟΣ Μ., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ  Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΙΒ΄
      Πέμπτη 24 Ιουλίου 2008
      Αθήνα, σήμερα στις 24 Ιουλίου 2008, ημέρα Πέμπτη και ώρα 9.35΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ. 
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση. 
      Παρακαλείται  ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον  κ. Γεώργιο Μαρίνο, Βουλευτή Εύβοιας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στον κίνδυνο αποκλεισμού ατόμων με αναπηρία από προκήρυξη του Ο.Α.Ε.Δ., εξαιτίας των μειωμένων συνεδριάσεων των Υγειονομικών Επιτροπών του Ι.Κ.Α..
      2) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ερυθρών Νομού Αττικής ζητεί την πλήρη κάλυψη με προσωπικό του Αστυνομικού Σταθμού της περιοχής του.
      3) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Ρεφούλιας Αντώνης ζητεί την υποχρεωτική ύπαρξη συνοδού,στις μεταφορές των μαθητών της πρωτοβάθμιας εκπαίδευσης.
      4) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Ξενοδόχων Εύβοιας ζητεί την άρση των γραφειοκρατικών εμποδίων, στην έκδοση βίζας προς οργανωμένες ομάδες επισκεπτών από την Ουκρανία προς τη χώρα μας.
      5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την εξασφάλιση των απαιτούμενων κονδυλίων για την κάλυψη άμεσα των κενών οργανικών θέσεων του Πυροσβεστικού Σώματος κ.λπ..
      6) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ζητεί την άμεση λειτουργία των Σφαγείων της Αταλάντης.
      7) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δικηγορικός Σύλλογος Λαμίας ζητεί την ίδρυση Διοικητικού Εφετείου στη Λαμία.
      8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας σχετικά με τον τρόπο διανομής των επιδοτήσεων στους αγρότες της Κρήτης.
      9) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Συνταξιούχων Εθνικής Τράπεζας της Ελλάδας διαμαρτύρεται για την προώθηση ρύθμισης με την οποία διαλύεται το Επικουρικό Ταμείο των εργαζομένων και συνταξιούχων της πιο πάνω Τράπεζας. κ.λπ..
      10) Ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ και η Βουλευτής Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία το Κοινοτικό Συμβούλιο Φολεγάνδρου ζητεί την παραχώρηση του ΒΚ 462 ακινήτου στην Κοινότητά του.
      11) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Νήσου Ρόδου και Δωδεκανήσου ζητεί την άμεση επισκευή του κτιρίου που στεγάζεται το Πυροσβεστικό Κλιμάκιο της Καρπάθου.
      12) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ, Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού διαμαρτύρεται για τα στοιχεία των προϋπολογισμών Ν.Α.Τ.-ΚΑΑΝ που αφορούν στις συντάξεις του Ν.Α.Τ. για τα έτη 2009-2011.
      13) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Νίκαιας Νομού Λάρισας διαμαρτύρεται για την καθυστέρηση της καταβολής αποζημίωσης στους πληγέντες αγρότες της περιοχής, από την παρατεταμένη ξηρασία της άνοιξης του 2007.
      14) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία τα Σωματεία Εργαζομένων Σ.Ε.Β.Α.Θ.και Σ.Ε.Π.Ε.Κ. τη διασφάλιση των θέσεων εργασίας των μελών του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9022/24-3-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/689/11-4-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 9022/24.3.08 ερώτησης του Βουλευτή κ. Βαΐτση Αποστολάτου και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Τα τελευταία χρόνια οι Υπηρεσίες του Υπουργείου Πολιτισμού έχουν επιτελέσει σημαντικότατο έργο στον τομέα εκσυγχρονισμού των μουσείων, τόσο σε επίπεδο κτηριακών υποδομών και ηλεκτρομηχανολογικού εξοπλισμού, όσο και σε επίπεδο αναδιοργάνωσης των μονίμων εκθέσεών τους, σύμφωνα με τις σύγχρονες μουσειολογικές και μουσειογραφικές προδιαγραφές. Ενδεικτικά αναφέρονται ορισμένα παραδείγματα των τελευταίων χρόνων:
      Εκσυγχρονισμός και επανέκθεση Εθνικού Αρχαιολογικού Μουσείου
      Επανέκθεση Μουσείου Ασιατικής Τέχνης
      Εκσυγχρονισμός και επανέκθεση Αρχαιολογικού Μουσείου Θεσσαλονίκης
      Επανέκθεση Αρχαιολογικού Μουσείου Βόλου
      Δημιουργία Βυζαντινού Μουσείου Φθιώτιδας στην Υπάτη
      Εκσυγχρονισμός και επανέκθεση Αρχαιολογικού Μουσείου Σχηματαρίου
      Εκσυγχρονισμός και επανέκθεση Αρχαιολογικού Μουσείου Καρπάθου
      Επίσης πολλά είναι τα μουσεία, τα οποία βάσει του χρονοδιαγράμματος και της πορείας των εργασιών τους, ολοκληρώνονται και αποδίδονται στο κοινό το 2008. Ενδεικτικά αναφέρονται:
      Αρχαιολογικό Μουσείο Μεσσηνίας
      Αρχαιολογικό Μουσείο Πύργου Ηλείας
      Νέο Μουσείο Ακροπόλεως
      Νέο Αρχαιολογικό Μουσείο Πέλλας
      Αρχαιολογικό Μουσείο Θηβών
      Αρχαιολογικό Μουσείο Βραυρώνας
      Αρχαιολογικό Μουσείο Χαιρώνειας
      Αρχαιολογικό Μουσείο Καλύμνου
      Αρχαιολογικό Μουσείο Ρόδου
      Νέο Αρχαιολογικό Μουσείο Πατρών
      Τα σημαντικά βήματα για τη διαμόρφωση και εδραίωση της σύγχρονης εικόνας των μουσείων συνεχίζονται, και εν όψει της Δ΄ Προγραμματικής Περιόδου 2007-2013 το Υπουργείο Πολιτισμού προτίθεται να υποβάλει προς ένταξη, πρόταση μουσειακών έργων, που θα αφορούν είτε σε δημιουργία νέων μουσείων είτε σε βελτίωση υπαρχόντων.
      Ως προς το θέμα των πιστώσεων για τις λειτουργικές ανάγκες και τις εργασίες συντήρησης και επισκευής των μουσείων, σας ενημερώνουμε ότι οι σχετικές δαπάνες εντάσσονται κάθε χρόνο στο Επιχειρησιακό Σχέδιο των Κεντρικών, Περιφερειακών, Ειδικών Περιφερειακών Υπηρεσιών του Υπουργείου Πολιτισμού.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 8850/19-3-2008 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. Φ21/124/ΑΣ903δις/11-4-2008 έγγραφο από την Υπουργό Εξωτερικών η ακόλουθη απάντηση:
      «Στο πλαίσιο προετοιμασίας του Υπουργείου Εξωτερικών για την θέση σε ισχύ του Πληροφοριακού Συστήματος Θεωρήσεων- VIS, το οποίο θα αρχίσει να εφαρμόζεται σταδιακά από τα κράτη μέλη Σένγκεν, από τα τέλη Μαΐου 2009, βρίσκονται σε εξέλιξη τα ακόλουθα δύο έργα:
      - Ανάπτυξη Πληροφοριακού Συστήματος και Προμήθειας Εξοπλισμού για το Εθνικό Σύστημα Θεωρήσεων (Ν- VIS).
      - Ανάπτυξη Δικτύου NETVIS για το Εθνικό Σύστημα Θεωρήσεων (N-VIS).
      Ταυτόχρονα βρίσκονται σε εξέλιξη τα ακόλουθα έργα:
      - Παροχή υπηρεσιών Συμβούλου Τεχνικής Υποστήριξης, διάρκειας 20 μηνών, από τον Μάιο του 2007.
      - Κατασκευή Πρωτεύοντος και Βοηθητικού Κέντρου Επεξεργασίας Δεδομένων (server room) στην Αθήνα και τη Θεσσαλονίκη, για την υλοποίηση του Ευρωπαϊκού Πληροφοριακού Συστήματος Θεωρήσεων VIS.
      Ο προϋπολογισμός των δύο έργων VIS περιλαμβάνει επίσης:
      - Εκπαίδευση στελεχών του Υπουργείου που θα εμπλακούν στη χρήση των εφαρμογών του Πληροφοριακού Συστήματος Ν-VIS και στη χρήση του βιομετρικού εξοπλισμού καθώς και στη διαχείριση του Δικτύου NETVIS.
      Επισημαίνεται, ότι υπάρχει και η δυνατότητα εξ αποστάσεως εκπαίδευσης, για την κάλυψη των αναγκών διαρκούς εκπαίδευσης των στελεχών των Προξενικών Αρχών.
      Ειδικότερα, οι αρμόδιες υπηρεσίες του Υπουργείου καθώς και οι συναρμόδιες αρχές συντονίζουν τη δράση τους και προετοιμάζουν ένα κοινό σχέδιο δράσης, με κύριο στόχο την αποτελεσματική αντιμετώπιση των εξής, μεταξύ άλλων, θεμάτων που σχετίζονται με την εφαρμογή του VIS:.
      - Ενίσχυση, όπου χρειάζεται, και εξειδίκευση του προσωπικού των Προξενικών Αρχών, λόγω νέων απαιτήσεων στην διαδικασία έκδοσης θεωρήσεων (αυτοπρόσωπη παρουσία για λήψη δακτυλικών αποτυπωμάτων και ψηφιακής φωτογραφίας, κ.α.).
      - Προσαρμογή των κτηριακών εγκαταστάσεων των Προξενικών Αρχών στις ανάγκες της νέας διαδικασίας έκδοσης θεωρήσεων, εφόσον αυτό είναι επιτρεπτό.
      Για την αντιμετώπιση των νέων συνθηκών, το Υπουργείο Εξωτερικών, με κριτήριο τις επιτόπιες ανάγκες, εξετάζει κάθε δυνατή λύση, σε σχέση με την αξιοποίηση εναλλακτικών προτάσεων, η συζήτηση των οποίων συνεχίζεται στο πλαίσιο της Ευρωπαϊκής Ένωσης.
      Είναι βέβαιο, ότι καταβάλλεται κάθε προσπάθεια, ώστε η Ελλάδα να είναι έτοιμη να εφαρμόσει το νέο αυτό σύστημα, σύμφωνα με τις υποχρεώσεις της για την τήρηση των προθεσμιών που σχετίζονται με την εφαρμογή του VIS. Παράλληλα, λαμβάνεται μέριμνα να εξασφαλισθεί, κατά το δυνατό, ότι η εφαρμογή του δεν θα επηρεάσει αρνητικά τη λειτουργία των Προξενικών Αρχών και, βεβαίως, τη δυνατότητα να χορηγούνται τουριστικές και άλλες θεωρήσεις Σέvγκεν από τις ελληνικές Προξενικές Αρχές.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      3. Στην με αριθμό 6683/20-2-2008 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1720Β/10-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Το σχέδιο Π. Δ/τος που ρυθμίζει θέματα σχετικά με τη συγκρότηση και λειτουργία των οργάνων διοίκησης, την οργανωτική διάρθρωση κατά τομέα δράσης, την κατάσταση προσωπικού και την οικονομική διαχείριση του Εθνικού Οργανισμού Εναλλακτικής Διαχείρισης Συσκευασιών και Άλλων Προϊόντων (Ε.Ο.Ε.Δ.Σ.Α.Π.), έχει ήδη προωθηθεί για γνωμοδότηση στο Συμβούλιο της Επικρατείας. Επιπλέον, το σχέδιο Π.Δ. που ρυθμίζει την οργάνωση των υπηρεσιών, τις αρμοδιότητες τους, τον αριθμό οργανικών θέσεων του προσωπικού, την κατανομή σε ειδικότητες και τα απαιτούμενα προσόντα για την κάλυψη των θέσεων του Ε.Ο.Ε.Δ.Σ.Α.Π., βρίσκεται στη διαδικασία υπογραφής από τους συναρμόδιους υπουργούς.
      Σύμφωνα με το Ν. 2939/01 (Α΄179), μέχρι την έναρξη λειτουργίας του Ε.Ο.Ε.Δ.Σ.Α.Π., οι αρμοδιότητες του ασκούνται από το Γραφείο Εναλλακτικής Διαχείρισης Συσκευασιών/άλλων προϊόντων (Γ.Ε.Δ.Σ.Α.Π.) της Δ/νσης Περιβαλλοντικού Σχεδιασμού του ΥΠΕΧΩΔΕ και την Επιτροπή Παρακολούθησης της Εναλλακτικής Διαχείρισης (Ε.Π.Ε.Δ.).
      Η εναλλακτική διαχείριση των δημοτικών αποβλήτων συσκευασίας είναι υποχρεωτική για τους ΟΤΑ, οιΙ οποίοι οφείλουν να συνεργάζονται με εγκεκριμένα συστήματα, καταρτίζοντας μεταξύ τους εξαετείς συμβάσεις στις οποίες μεταξύ άλλων καθορίζονται τα επιχειρησιακά σχέδια και τα κριτήρια χρηματοδότησης των Δήμων. Στο άρθρο 20 του ιδίου Νόμου ρυθμίζονται οι κυρώσεις που επιβάλλονται στην περίπτωση που δεν τηρούνται οι διατάξεις του νόμου αυτού. Να επισημανθεί ότι το Γ.Ε.Δ.Σ.Α.Π., λαμβάνοντας υπόψη μια σειρά προβλήματα που αντιμετωπίζει η Τοπική Αυτοδιοίκηση, επεξεργάζεται σε συνεργασία με το ΣΣΕΔ-ΑΝΑΚΥΚΛΩΣΗ νέα σενάρια συνεργασίας με τους ΟΤΑ, με σκοπό την εύρυθμη εφαρμογή της εναλλακτικής διαχείρισης στη χώρα μας.
      Η συμμετοχή του κοινού στο διαχωρισμό των αποβλήτων στην πηγή είναι καθοριστικής σημασίας, προκειμένου να επιτυγχάνεται υψηλό επίπεδο ανακύκλωσης και ανάκτησης υλικών. Για την προσαρμογή της στάσης και συμπεριφοράς των καταναλωτών στην εναλλακτική διαχείριση, με στόχο την περαιτέρω προώθηση της ανακύκλωσης και την αποτελεσματικότερη ανάπτυξη των συστημάτων εναλλακτικής διαχείρισης, υλοποιούνται διαρκώς προγράμματα ενημέρωσης - ευαισθητοποίησης από το ΥΠΕΧΩΔΕ και τα εγκεκριμένα συστήματα, τόσο των συσκευασιών όσο .και των άλλων προϊόντων. Εκτός από την έκδοση φυλλαδίων και προωθητικών δράσεων μέσω ραδιοφώνου και τηλεοράσεως, επισημαίνεται η ανάπτυξη προγράμματος ανακύκλωσης στα σχολεία, με κοινή δράση του ΥΠΕΧΩΔΕ και των συστημάτων για την εναλλακτική διαχείριση των συσκευασιών, αποβλήτων ειδών ηλεκτρικού - ηλεκτρονικού εξοπλισμού, και φορητών ηλεκτρικών στηλών. Επίσης, έχει τεθεί σε εφαρμογή πιλοτικό πρόγραμμα για την εφαρμογή της ανακύκλωσης στις Δημόσιες Υπηρεσίες και φορείς του ευρύτερου δημοσίου τομέα. Σημειώνουμε ότι, το ΥΠΕΧΩΔΕ έχει αναρτήσει ειδική ιστοσελίδα για την ανακύκλωση (www.minenv.gr) στην οποία παρέχονται πληροφορίες για το θεσμικό πλαίσιο, τη λειτουργία και την πορεία ανάπτυξης των συστημάτων και ενημερωτικές εκδηλώσεις για την προώθηση της ανακύκλωσης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      4. Στην με αριθμό 8925/20-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 1777Β/10-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε τα εξής:
      Α) Τον Μάρτιο του 2004 ο αριθμός των ανοικτών υποθέσεων που παρέλαβε η σημερινή πολιτική ηγεσία του ΥΠΕΧΩΔΕ ανερχόταν πράγματι σε 58 υποθέσεις.
      Το ζήτημα της έγκαιρης και ολοκληρωμένης ενσωμάτωσης, όσο και οι απαραίτητες ενέργειες για την πλήρη εφαρμογή του κοινοτικού περιβαλλοντικού δικαίου, βρίσκονται πολύ υψηλά στις προτεραιότητες της πολιτικής ηγεσίας του Υ.ΠΕ.ΧΩ.Δ.Ε..
      Αποτέλεσμα αυτής της πολιτικής, είναι ότι, στην παρούσα χρονική περίοδο, εξετάζονται συνολικά, μόνο 32 υποθέσεις καταγγελιών αρμοδιότητας Υ.ΠΕ.ΧΩ.Δ.Ε..
      Β) Για τη μακροπρόθεσμη αντιμετώπιση της ατμοσφαιρικής ρύπανσης στα αστική κέντρα της χώρας έχουν ληφθεί και είναι σε εξέλιξη μέτρα περιορισμού των εκπομπών ρύπων από όλες τις πηγές ρύπανσης. Συνοπτικά αναφέρονται τα σημαντικότερα από τα μέτρα αυτά:
      - Εφαρμογή των Βέλτιστων Διαθέσιμων Τεχνολογιών σε βιομηχανικές δραστηριότητες. 
      - Μείωση των εκπομπών οργανικών πτητικών ενώσεων από βιομηχανικές και βιοτεχνικές εγκαταστάσεις.
      - Εντατικοποίηση της λειτουργίας της Υπηρεσίας Επιθεωρητών Περιβάλλοντος.
      - Προώθηση της χρήσης του φυσικού αερίου στον οικιακό και βιομηχανικό τομέα.
      - Χρήση φιλικότερων καυσίμων προς το περιβάλλον από οχήματα π.χ. χρήση φυσικού αερίου στα λεωφορεία.
      - Προώθηση χρήσης οχημάτων νέων τεχνολογιών (π.χ. υβριδικά οχήματα).
      - Έλεγχοι εκπομπών από οχήματα και εγκαταστάσεις καύσης.
      - Εφαρμογή του θεσμού της Κάρτας Ελέγχου Καυσαερίων (ενίσχυση του θεσμού με την ίδρυση ιδιωτικών ΚΤΕΟ).
      - Επιπλέον για τη Θεσσαλονίκη λαμβάνονται μέτρα που αφορούν στον περιορισμό της χρήσης των ιδιωτικής χρήσης οχημάτων και τη βελτίωση της κυκλοφορίας.
      * Βελτίωση της διαχείρισης των δρομολογίων των Μέσων Μαζικής Μεταφοράς.
      * Κατασκευή ΜΕΤΡΟ.
      * Χρήση ειδικών λωρίδων για τα μέσα μαζικής μεταφοράς.
      * Κατασκευή υποθαλάσσια ς αρτηρίας.
      - Μέτρα μείωσης των εκπομπών οργανικών πτητικών ενώσεων με την εφαρμογή συστήματος ανάκτησης ατμών. 
      - Μέτρα για τη βελτίωση της ποιότητας των καυσίμων.
      - Εφαρμογή νέας τιμολογιακής πολιτικής για αποφυγή νοθείας πετρελαίου κίνησης με θέρμανσης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις (Άρθρο 29, παράγραφος 1, 130 παράγραφος 8 του Κανονισμού της Βουλής):
      Πρώτη, θα συζητηθεί η τέταρτη επίκαιρη ερώτηση, η με αριθμό 40/21-7-2008 του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Πολιτισμού, σχετικά με την Κρατική Ορχήστρα Ελληνικής Μουσικής κ.λπ..
      Η επίκαιρη ερώτηση του κ. Κωνσταντίνου Αϊβαλιώτη σε περίληψη έχει ως εξής:
      «Τα χρέη «πνίγουν» την Κρατική Ορχήστρα Ελληνικής Μουσικής σύμφωνα με τα όσα κατήγγειλε ο Καλλιτεχνικός Διευθυντής της και κορυφαία μορφή του Ελληνικού Πολιτισμού κ. Σταύρος Ξαρχάκος.
      Όπως τόνισε ο κ. Ξαρχάκος στη διάρκεια Συνέντευξης Τύπου, η Ορχήστρα βαρύνεται με χρέη 2,5 εκατομμυρίων ευρώ προς το Ι.Κ.Α., την Εφορία και αλλού, εξαιτίας της καθυστέρησης χρηματοδότησης της τα τελευταία τρία χρόνια, όπως όριζε η προγραμματική της σύμβαση με το ΥΠ.ΠΟ..
      Κατόπιν τούτου ερωτάσθε:
      Για ποιόν λόγο έχει φθάσει η Κ.Ο.Ε.Μ. (η οποία έχει τιμήσει το όνομα του Ελληνικού Πολιτισμού διεθνώς) στα πρόθυρα του κλεισίματος και πώς θα αντιδράσει το ΥΠ.ΠΟ. με τρόπο άμεσο προκειμένου να αποφευχθεί το ενδεχόμενο «λουκέτου» στην Κ.Ο.Ε.Μ.;»
      Ο Υπουργός Πολιτισμού κ. Λιάπης έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, από την πρώτη μέρα που ανέλαβα το Υπουργείο Πολιτισμού ξεκαθάρισα πως βασικός άξονας της πολιτικής μας θα ήταν η ορθολογική οικονομική διαχείριση. Για το λόγο αυτό δήλωσα ότι δεν θα προβαίνω στη σύναψη προγραμματικών συμφωνιών χωρίς πρώτα να έχουν εξασφαλιστεί τα σχετικά κονδύλια. Επίσης, γι’ αυτόν το λόγο ανακοίνωσα την κατάργηση και του ειδικού λογαριασμού.
      Είναι σαφές, πως αν και θα το ήθελα πολύ, το Υπουργείο Πολιτισμού δεν μπορεί να ικανοποιήσει πλήρως όλα τα αιτήματα για χρηματοδότηση και αυτό διότι δεν διαθέτουμε όλα τα απαραίτητα κονδύλια που απαιτούνται. Οι δαπάνες έχουν περικοπεί και θα πρέπει να μάθουμε να λειτουργούμε με τα κονδύλια που διαθέτουμε κάθε φορά που μας εγκρίνει το Υπουργείο Οικονομικών. Άλλωστε δεν πρέπει να ξεχνάμε ποτέ ότι αυτά τα χρήματα ανήκουν στον ελληνικό λαό και με φειδώ και περίσκεψη πρέπει να τα διαχειριζόμαστε. 
      Όσον αφορά τώρα το θέμα που ανέκυψε με την Κρατική Ορχήστρα Ελληνικής Μουσικής το Υπουργείο Πολιτισμού, αναγνωρίζοντας ακριβώς την προσφορά της Κ.Ο.Ε.Μ. όλα αυτά τα χρόνια, σταθερά τη χρηματοδοτεί και αναλογικά προς τις υπόλοιπες μεγάλες ορχήστρες που επίσης χρηματοδοτούμε.
      Από το 2004 μέχρι σήμερα, κύριε Αϊβαλιώτη, έχει λάβει περίπου 3.000.000 ευρώ. Φέτος ήδη έχει πάρει 250.000, εκκρεμεί η δεύτερη δόση τον επόμενο μήνα για άλλες 250.000 και η τρίτη δόση άλλες 150.000 μέχρι το τέλος του χρόνου, σύνολο δηλαδή για το 2008 650.000, όσες ακριβώς πήρε και πέρυσι και κάτι περισσότερο που είχε πάρει πρόπερσι, που κυμαινόταν γύρω στις 500.000 με 520.000 ευρώ. Αυτή λοιπόν είναι η αλήθεια. Εκταμιεύουμε με άλλα λόγια 650.000 ευρώ για φέτος. 
      Για να έχετε ακριβέστερη εικόνα, λαμβάνει πάνω από το 1/3 σε χρηματοδότηση από όσα επιχορηγείται η Κρατική Ορχήστρα Αθηνών. Δηλαδή δεν μιλάμε για ένα ευκαταφρόνητο ποσό.
      Επίσης, για να καταλάβετε τα μεγέθη, θα σας πω ότι η Κ.Ο.Ε.Μ. απασχολεί δύο άτομα επί θητεία, επτά αορίστου χρόνου και δώδεκα άτομα ως καλλιτεχνικό προσωπικό με σύμβαση έργου, έργου ορισμένου χρόνου, δηλαδή απασχολεί είκοσι ένα άτομα. Και η Κρατική Ορχήστρα Αθηνών έχει οκτώ διοικητικούς υπαλλήλους, ογδόντα επτά μονίμους και είκοσι μονίμους με σύμβαση αορίστου χρόνου, δηλαδή απασχολεί εκατόν δέκα πέντε άτομα. Μία σχέση ένα προς έξι σχεδόν όσον αφορά τους εργαζόμενους, ενώ αντίθετα η οικονομική τους σχέση είναι μόλις ένα προς τρία. Αυτή είναι η πραγματικότητα. 
      	Επιτρέψτέ μου να καταθέσω στα Πρακτικά τον πίνακα με τις χρηματοδοτήσεις προς όλες τις μεγάλες ορχήστρες από το 2000 μέχρι σήμερα. Πράγματι, λοιπόν, υπήρξε αυτή η προγραμματική σύμβαση με την Κ.Ο.Ε.Μ. η οποία, κύριε Αϊβαλιώτη, από πέρσι έχει λήξει. Εμείς παρ’ όλα αυτά συνεχίζουμε και φέτος να την επιχορηγούμε. Αυτή είναι η πραγματικότητα είτε κάποιοι θέλουν να τη δουν είτε όχι, μία πραγματικότητα που δεν επιδέχεται διαστρεβλώσεις. 
      	Μία άλλη πραγματικότητα είναι ότι αδυνατεί σήμερα το Υπουργείο Πολιτισμού να πληρώσει σωρευμένα χρέη περασμένων ετών. Θα χρειαζόταν ένας επιπλέον προϋπολογισμός. Εγώ εκτελώ τον προϋπολογισμό που βρήκα, έναν προϋπολογισμό με συγκεκριμένες και απολύτως περιορισμένες δαπάνες.
      	Σας ευχαριστώ.
      	(Στο σημείο αυτό ο Υπουργός Πολιτισμού κ. Μιχαήλ-Γεώργιος Λιάπης καταθέτει για τα Πρακτικά τον προαναφερθέντα πίνακα ο οποίος έχει ως εξής:
      (ΝΑ ΦΩΤΟΓΡΑΦΗΘΕΙ Ο ΠΙΝΑΚΑΣ ΣΕΛ. 7)
      	ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Αϊβαλιώτης έχει το λόγο.
      	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      	Ο καλύτερος Ευρωβουλευτής της Νέας Δημοκρατίας από καταβολής συμμετοχής του κόμματός σας στην Ευρωβουλή ήταν ο Σταύρος Ξαρχάκος. Αυτό δεν το λέω εγώ επειδή ήμουν στενός συνεργάτης του και επειδή με τιμά με τη φιλία του για χρόνια. Το λέω, γιατί ο Σταύρος Ξαρχάκος είναι εμβληματική φυσιογνωμία του Ελληνικού Πολιτισμού, είναι ο ένας από τους δύο εν ζωή μεγαλύτερους Έλληνες συνθέτες -ο άλλος είναι ο Μίκης Θεοδωράκης- και μαζί με τον αείμνηστο Μάνο Χατζηδάκι είναι από τους τρεις πιο εμπορικούς Έλληνες συνθέτες διεθνώς. 
      	Ως στενός συνεργάτης, λοιπόν, του Σταύρου Ξαρχάκου, κύριε Υπουργέ, έζησα την Κ.Ο.Ε.Μ., την Κρατική Ορχήστρα Ελληνικής Μουσικής, από πολύ κοντά. Θυμάμαι τις συναυλίες της στην αίθουσα συναυλιών του Ευρωπαϊκού Κοινοβουλίου. Κρεμόταν ο κόσμος σαν σταφύλια για να ακούσει Σταύρο Ξαρχάκο και ελληνική μουσική. Θυμάμαι τις συναυλίες στο Κάρνεγκι Χολ, θυμάμαι τη συναυλία στο Αυτοκρατορικό Θέατρο της Κομπιένης στο Παρίσι. Όπου πήγαινε, λοιπόν, αυτή η ορχήστρα διεθνώς τιμούσε τον Ελληνικό Πολιτισμό. Θυμάμαι τον σημερινό Πρόεδρο της Ευρωβουλής, τον κ. Πέτερινγκ, να μη χάνει συναυλία αυτής της ορχήστρας. Θυμάμαι τους επιτρόπους της Ευρωπαϊκής Ένωσης να κάθονται πάντα δίπλα μου ή πιο πέρα και να παρακολουθούν τις συναυλίες της Κρατικής Ορχήστρας Ελληνικής Μουσικής. 
      	Τώρα τι βλέπουμε; Ο Σταύρος Ξαρχάκος σε συνέντευξή του –την έχω μπροστά μου- λέει ότι δεν υπάρχει πολιτική για τον πολιτισμό. Ο Σταύρος Ξαρχάκος δεν είναι στέλεχος του ΛΑ.Ο.Σ., ήταν για πεντέμισι χρόνια Βουλευτής και Ευρωβουλευτής της Νέας Δημοκρατίας. «Η χώρα από άποψη πολιτικού πολιτισμού θυμίζει σατραπεία», έτσι λέει, κύριε Υπουργέ. Μιλάει για περιφρονητική συμπεριφορά και καταλήγει: «Δεν νομίζω ότι ζούμε ούτε σε περσική σατραπεία, ούτε στη Ζιμπάμπουε». Αυτά είπε ο Σταύρος Ξαρχάκος σε συνέντευξη Τύπου που έδωσε και ανέφερε ότι η ορχήστρα έχει να πάρει επιδότηση από το 2005 και εκκρεμούν 3.042.000 ευρώ τα οποία δεν δόθηκαν. Δεν μπορεί να πληρώσει την Εφορία, δεν μπορεί να πληρώσει το Ι.Κ.Α., δεν μπορεί να πληρώσει τους υπαλλήλους, κάνουν επίσχεση εργασίας. Κλείνει η ορχήστρα. Ανέφερε στη συνέντευξή του ότι παραιτείται, κύριε Υπουργέ, στις 27 του μηνός ο Σταύρος Ξαρχάκος, στέλεχος της Νέας Δημοκρατίας επί σειρά ετών, όχι ο Αϊβαλιώτης. Μίλησε για καταγώγιο. Αν δεν λυθεί το πρόβλημα, ο Σταύρος Ξαρχάκος παραιτείται.
      	Δεν είναι μόνο αυτό. Έχω μπροστά μου την επιστολή του κ. Ιωάννη Παπαδάκη, Προέδρου του Διοικητικού Συμβουλίου της Κ.Ο.Ε.Μ. –δεν τον διόρισε ο Λαϊκός Ορθόδοξος Συναγερμός- ο οποίος αναφέρει: «Ο κ. Αλογοσκούφης ενέκρινε και υπέγραψε την απόφασή του για τα 2.000.000 ευρώ». Μένουμε με την απορία και το ερώτημα τι επιτέλους έχει γίνει με το εν λόγω ποσό.
      	Κύριε Υπουργέ, εδώ προκύπτει ένα ζήτημα. Ο κ. Αλογοσκούφης υπέγραψε για 2.000.000 ευρώ. Πού πήγαν αυτά τα 2.000.000 ευρώ; Έπρεπε να είχε πάρει η ορχήστρα 3.042.000 ευρώ από το 2005. Έχουμε 2008. Ο Πρόεδρος του Διοικητικού Συμβουλίου λέει ότι αγνοείται η τύχη 2.000.000 ευρώ. «Ανελήφθη στους ουρανούς» αυτό το ποσό; Πού έχει πάει; 
      	Βλέπω εδώ από απάντηση που ευγενώς μου στείλατε ότι δίνετε επιδοτήσεις, δίνετε χρήματα σε διάφορες διεθνείς οργανώσεις –euroimages- το 2006, 335.000 ευρώ και ένα σωρό άλλα μεταξύ των οποίων και σε τρία τουρκικά πανεπιστήμια. Ένα πανεπιστήμιο έχει έδρα Νεοελληνικών Σπουδών. Το Πανεπιστήμιο Μπογκάτζετσι στην Κωνσταντινούπολη και το Πανεπιστήμιο της Άγκυρας γιατί παίρνουν λεφτά από το Υπουργείο Πολιτισμού της Ελλάδας;
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	Σας παρακαλώ, απαντήστε μου, κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ, για να απαντήσει και ο Υπουργός.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ολοκληρώνω, κύριε Πρόεδρε.
      Απαντήστε μου, σας παρακαλώ, πού πήγαν τα 2.000.000 ευρώ που υπέγραψε ο κ. Αλογοσκούφης και εάν τελικά θα λυθεί αυτό το θέμα ή στις 27 του μηνός δεν θα υπάρχει καλλιτεχνικός διευθυντής στην Κρατική Ορχήστρα Ελληνικής Μουσικής. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αϊβαλιώτη.
      Το λόγο έχει ο Υπουργός Πολιτισμού κ. Λιάπης.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Σας έδωσα τα νούμερα, σας κατέθεσα και τον κατάλογο, μπορείτε να βγάλετε τα συμπεράσματά σας. Χρήματα δίδουμε εδώ και τέσσερα με πέντε χρόνια ανελλιπώς. Τη διαχείριση, όμως, την έχει η ίδια η Ορχήστρα που πρέπει να λειτουργεί με κριτήρια αποτελεσματικότητας, αξιολόγησης. 
      Σε κάθε περίπτωση, όμως, κύριε Αϊβαλιώτη, για την παρακολούθηση και την αξιολόγηση όλων των πραγματικών συμφωνιών -που δεν είναι μόνο αυτή, αλλά έχουμε στο Υπουργείο Πολιτισμού πάνω από διακόσιες, η συντριπτική πλειονότητα των οποίων έγινε επί ΠΑ.ΣΟ.Κ.- έχω συστήσει μία επιτροπή από τον Γενικό Γραμματέα, μία επιτροπή που με πολύ γρήγορους ρυθμούς θα ολοκληρώσει το έργο της και θα είμαστε σε θέση να δούμε αυτήν την κατάσταση όλων των προγραμματικών συμφωνιών σε μία νέα βάση. Προγραμματικές συμφωνίες που, εάν προσθέσουμε τα χρέη και τα ελλείμματά τους, σας επαναλαμβάνω, κύριε Αϊβαλιώτη, ότι χρειαζόμαστε έναν ολόκληρο προϋπολογισμό για το Υπουργείο Πολιτισμού.
      Θέλω, επίσης, να σας πω το εξής. Δεν πρέπει να ξεχνάμε ότι οι πολιτιστικοί φορείς πρέπει να ανοίγονται στην κοινωνία, να παρεμβαίνουν για να γίνεται αισθητή η καλλιτεχνική τους παρουσία. Βλέπουμε φορείς, κύριε Αϊβαλιώτη, που λαμβάνουν την κρατική επιχορήγηση ως βάση και αναπτύσσονται υγιώς. Αξιοποιούν τις δυνατότητες των χορηγιών, έχουν συστηματική δράση, φίλους και υποστηρικτές, γεμίζουν τα θέατρα, που είναι βασική προϋπόθεση επιτυχίας, έχουν καλλιτεχνική παρουσία στο εξωτερικό, προβάλλοντας τη χώρα μας και έχουν ουσιαστική επίδραση στην κοινωνία. Αυτό είναι το μοντέλο που εμείς θεωρούμε ως πρότυπο οργάνωσης. Είναι διεθνώς αποδεκτό, αν και ξέρω ότι ακόμη στη χώρα μας ορισμένοι έχουν μία εμμονή όσον αφορά την εξάρτηση του πολιτισμού από το κράτος. Υπάρχει και η ελεύθερη αγορά, υπάρχει ο νόμος της προσφοράς και της ζήτησης, υπάρχει η ορθή διαχείριση, υπάρχει ένας προϋπολογισμός τον οποίο γνωρίζουν εξαρχής όλοι και πρέπει να τον τηρούν ευλαβικά, διότι όλοι αναγνωρίζουν ότι οι πόροι του Υπουργείου Πολιτισμού είναι περιορισμένοι.
      Πιστεύω, λοιπόν, ότι η εποχή των «ελέω Θεού» επιχορηγουμένων ανήκει πλέον στο παρελθόν. Ο πολιτισμός δεν μπορεί να είναι ούτε μίζερος ούτε εσωστρεφής, διότι επιτελεί ρόλο στην κοινωνία. Από εδώ και πέρα, κύριε Αϊβαλιώτη, όλοι και όλα θα αξιολογούνται και με βάση την καλλιτεχνική τους προσφορά και το πολιτιστικό προϊόν που παράγουν θα χρηματοδοτούνται.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της δεύτερης με αριθμό 41/21-7-2008 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Γεωργίου Μαρίνου, προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λήψη μέτρων για τη μείωση της τιμής των ακτοπλοϊκών εισιτηρίων κ.λπ..
      Αναλυτικότερα, ο κ. Μαρίνος αναφέρει στην επίκαιρη ερώτησή του τα εξής:
      «Η πρόσφατη παραπομπή των δεκατεσσάρων ακτοπλοϊκών εταιρειών και της Ένωσης Επιχειρήσεων Ακτοπλοΐας, με την κατηγορία της οριζόντιας σύμπραξης μεταξύ τους για τον καθορισμό της τιμής των εισιτηρίων και των δρομολογίων, αποτελεί μια ακόμη επιβεβαίωση της άθλιας κατάστασης που έχει διαμορφωθεί στις ακτοπλοϊκές συγκοινωνίες.
      Η αντιλαϊκή πολιτική της Νέας Δημοκρατίας και του ΠΑ.ΣΟ.Κ., η εφαρμογή της πολιτικής της Ευρωπαϊκής Ένωσης που έγινε με τον ν.2932/2001 και η απελευθέρωση των ακτοπλοϊκών συγκοινωνιών έχουν οδηγήσει σε οδυνηρές συνέπειες, αφού όχι μόνο δεν μειώθηκαν οι τιμές των εισιτηρίων, όπως υποστήριζαν το ΠΑ.ΣΟ.Κ. και η Νέα Δημοκρατία, αλλά αντίθετα τα μέτρα αυτά επιδείνωσαν την κατάσταση και οδήγησαν στην εκρηκτική αύξηση των τιμών που ξεπερνούν το 400% από το 2001 μέχρι σήμερα, καθιστώντας απαγορευτική την χρήση των πλοίων από τους περισσότερους εργαζόμενους και στη δημιουργία μονοπωλίων στις ακτοπλοϊκές συγκοινωνίες που σήμερα το 83,5% ελέγχεται από τρεις επιχειρηματικούς ομίλους. 
      Επιπλέον, έχουν επιδεινωθεί τα επίπεδα ασφάλειας των πλοίων, ενώ έχουν μειωθεί και τα δρομολόγιά τους, καθιστώντας δυσμενέστερη την ακτοπλοϊκή σύνδεση των νησιών με την ηπειρωτική Ελλάδα και μεταξύ τους, ειδικά τους χειμερινούς μήνες.
      Οι ευθύνες των Κυβερνήσεων της Νέας Δημοκρατίας και του ΠΑ.ΣΟ.Κ. είναι ολοφάνερες. 
      Ερωτάται ο κύριος Υπουργός:
      Τι μέτρα θα πάρει για τη δραστική μείωση της τιμής των εισιτηρίων, για την καθημερινή απρόσκοπτη σύνδεση των νησιών με την ηπειρωτική Ελλάδα αλλά και μεταξύ τους, για την προστασία της ανθρώπινης ζωής στη θάλασσα και του θαλάσσιου περιβάλλοντος, καθώς και των εργασιακών–ασφαλιστικών δικαιωμάτων των ναυτεργατών».
      Στην επίκαιρη ερώτηση του κυρίου Μαρίνου θα απαντήσει ο Υπουργός Εμπορικής Ναυτιλίας, Αιγαίου και Νησιωτικής Πολιτικής, ο κ. Βουλγαράκης.
      Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κυρίες και κύριοι συνάδελφοι, έχει εξηγηθεί πολλές φορές στην Αίθουσα  αυτή ότι το Υπουργείο Εμπορικής Ναυτιλίας, Αιγαίου και Νησιωτικής Πολιτικής ουσιαστικά έχει ένα ρυθμιστικό ρόλο όσον αφορά την ακτοπλοΐα, τη διαμόρφωση των τιμών, αλλά και τις ακτοπλοϊκές συνδέσεις. Το λέω αυτό, γιατί με ενσωμάτωση της ευρωπαϊκής πολιτικής ήδη από το 2001 οι δρομολογήσεις, όπως γνωρίζετε, είναι ελεύθερες και οι τιμές των ακτοπλοϊκών εισιτηρίων πλέον διαμορφώνονται ελευθέρως. 
      Να επαναλάβω για άλλη μια φορά τη διαδικασία στους κυρίους συναδέλφους, προκειμένου να καταγραφεί στα Πρακτικά. Η κάθε ακτοπλοϊκή εταιρεία ελεύθερα δηλώνει πού επιθυμεί να βάλει τα πλοία της και ποιες συνδέσεις επιθυμεί να κάνει. Σε εκείνες τις περιπτώσεις που δεν υπάρχει κανένα ενδιαφέρον, είναι ευθύνη της πολιτείας να αναλάβει το κόστος, επιχορηγώντας αυτές τις συνδέσεις με αρκετά σημαντικά ποσά. Αυτές είναι οι αποκαλούμενες γραμμές δημόσιας υπηρεσίας. Επί αυτών των γραμμών δημόσιας υπηρεσίας το Υπουργείο έχει την ευθύνη του καθορισμού των τιμών για την οικονομική θέση επιβατών και των οχημάτων μέχρι 4,25 μέτρων. Αυτή είναι η υποχρέωση και η ευθύνη του Υπουργείου Εμπορικής Ναυτιλίας, Αιγαίου και Νησιωτικής Πολιτικής. 
      Κατά τα λοιπά οι ακτοπλοϊκές συνδέσεις, τα δρομολόγια διαμορφώνονται ελευθέρως με βάση τη βούληση των ακτοπλοϊκών εταιρειών κι εφόσον απαιτείται μέσα φυσικά από το Συμβούλιο Ακτοπλοϊκών Συγκοινωνιών, το οποίο έχει έδρα στο Υπουργείο Εμπορικής Ναυτιλίας και έτσι το Υπουργείο μπορεί να ελέγχει και να παρακολουθεί όλο το πρόγραμμα των ακτοπλοϊκών συνδέσεων.
      Οι τιμές, λοιπόν, των ναύλων στην οικονομική θέση επιβατών, αλλά και στα αυτοκίνητα μέχρι 4,25 μέτρα τα τελευταία δύο χρόνια δεν είχαν αναπροσαρμοστεί. Η αναπροσαρμογή η οποία έγινε, έγινε στα επίπεδα του 8%, κάτι το οποίο αθροιστικά ισοδυναμεί με τον πληθωρισμό, ο οποίος τα δύο τελευταία χρόνια, εάν είχε ενσωματωθεί στις τιμές των ναύλων, θα είχε συνυπολογιστεί στην οικονομική αυτή θέση. 
      Κατά τα λοιπά, οι τιμές έχουν διαμορφωθεί με βάση την ευθύνη των εταιρειών, βεβαίως μέσα από ένα μεγάλο διάλογο με το Υπουργείο. Γι’ αυτό το λόγο δεν έχουν ακολουθήσει οι τιμές των ναύλων τις εκρήξεις των τιμών του πετρελαίου, παρά το γεγονός ότι γνωρίζουν οι κύριοι συνάδελφοι πως το πετρέλαιο συμμετέχει έως και 70% στη διαμόρφωση του ναύλου, αφού είναι ένα συστατικό στοιχείο του κόστους.
      Παραπέρα, είναι γνωστό ότι το 2004 οι αρμοδιότητες της Ρυθμιστικής Αρχής Θαλασσίων Ενδομεταφορών πέρασαν στην ανεξάρτητη Επιτροπή Ανταγωνισμού. Η αιτίαση ήταν ότι αυτό το γεγονός κατέστρεψε ουσιαστικά τον ανταγωνισμό, δεν δούλεψε αυτή η επιλογή και κακώς έγινε. Σήμερα, όμως, υπάρχουν άλλες αιτιάσεις εναντίον της Κυβέρνησης, που λένε ότι η παρέμβαση της Επιτροπής Ανταγωνισμού ουσιαστικά αποδεικνύει ότι υπάρχει ένα καρτέλ στην ακτοπλοΐα.
      Κυρίες και κύριοι συνάδελφοι, πρέπει να επιλέξετε. Ή συμφωνείτε με το γεγονός ότι ορθώς οι αρμοδιότητες έφυγαν από τη Ρ.Α.Θ.Ε. και πήγαν στην Επιτροπή Ανταγωνισμού ή πρέπει να υιοθετήσετε τη γραμμή ότι αυτή η απόφαση πράγματι εξυπηρέτησε. 
      Ποια είναι η πραγματικότητα; Ότι με δική μου επιστολή ήδη από το Νοέμβριο, παρακολουθώντας τις ανακατατάξεις οι οποίες συμβαίνουν στο χώρο της ακτοπλοΐας, η Επιτροπή Ανταγωνισμού επελήφθη και παρακολούθησε όλες αυτές τις εξελίξεις και σήμερα υπάρχει η ανοικτή διαδικασία. Νομίζω ότι και στην Επιτροπή Παραγωγής και Εμπορίου είχαν τη δυνατότητα οι κύριοι συνάδελφοι να την παρακολουθήσουν για να δουν ότι πράγματι, υπάρχει μια ενεργός ανάμειξη της Επιτροπής, προκειμένου να αξιολογήσει εάν υπάρχουν εναρμονισμένες πρακτικές, εάν υπάρχει καρτέλ το οποίο έχει διαμορφωθεί και εάν οι τιμές ξεφεύγουν από τα περιθώρια που ο ανταγωνισμός καθορίζει. Συνεπώς θεωρώ ότι μέσα στο πλαίσιο της ευθύνης του Υπουργείου κάνουμε τη δουλειά μας με τον καλύτερο δυνατό τρόπο.
      Επίσης, θέλω να πω ότι υπάρχει ένας διαρκής έλεγχος για το αξιόπλοο των πλοίων, γι’ αυτό και φέτος έχουν σημειωθεί οι λιγότερες δυνατές καθυστερήσεις σε σχέση με το παρελθόν. Γι’ αυτό το λόγο, επιπλέον, βλέπετε ότι οι ακτοπλοϊκές συνδέσεις διεξάγονται κανονικά.
      Στη δευτερολογία μου θα πω ορισμένα πράγματα παραπάνω.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Μαρίνος έχει το λόγο.
      ΓΕΩΡΓΙΟΣ ΜΑΡΙΝΟΣ: Κύριε Υπουργέ, η πολιτική της Κυβέρνησης, όπως άλλωστε και η πολιτική των προηγούμενων κυβερνήσεων του ΠΑ.ΣΟ.Κ., συνεχώς «γεννά» χρυσά αβγά για το εφοπλιστικό κεφάλαιο! Η ακτοπλοΐα, όπως περιγράψατε εσείς, δηλαδή ένας στρατηγικής σημασίας τομέας, είναι στα χέρια του εφοπλιστικού κεφαλαίου και έχει απελευθερωθεί για να υπηρετηθούν καλύτερα οι ανάγκες του με ευθύνη της Ευρωπαϊκής Ένωσης, της Νέας Δημοκρατίας, του ΠΑ.ΣΟ.Κ., αλλά και των άλλων κομμάτων που είναι υπέρ της ελεύθερης κίνησης του κεφαλαίου.
      Ποιο το αποτέλεσμα; Μεγάλα κέρδη για τους εφοπλιστές, αυτό είναι αναμφισβήτητο. Οι πέντε μεγαλύτερες εταιρείες μετράνε το 2007 καθαρά κέρδη 145.000.000 ευρώ, ενώ εταιρείες επιδοτούνται παραδείγματος χάριν με 70.000.000 ευρώ το 2008, για να καλύψουν τις λεγόμενες άγονες γραμμές.
      Δεύτερο, μεγάλη αύξηση της τιμής των εισιτηρίων, αύξηση που την περίοδο 2001-2008 φτάνει τα 400% στη γραμμή Πειραιάς-Ικαρία ή 300% στη γραμμή Πειραιάς-Νάξος! Ήδη το ακτοπλοϊκό ταξίδι για μια λαϊκή οικογένεια είναι απαγορευτικό.
      Έχουμε γηρασμένα, επικίνδυνα πλοία, το 26% των οποίων είναι πάνω από τριάντα τριών χρονών με σοβαρούς κινδύνους για την ασφάλεια της ανθρώπινης ζωής στη θάλασσα. Έχουμε προβλήματα τακτικής σύνδεσης των νησιών με την ηπειρωτική Ελλάδα και βεβαίως εντατικοποίηση της δουλειάς για τους ναυτεργάτες, υποβάθμιση εργασιακών, ασφαλιστικών, μισθολογικών δικαιωμάτων.
      Αυτή είναι η κατάσταση. Η λειτουργία του καρτέλ είναι ο κανόνας. Δηλαδή, δεν πρόκειται για παραβίαση των κανόνων του ελεύθερου ανταγωνισμού, όπως ισχυρίζονται οι υποστηρικτές της καπιταλιστικής ανάπτυξης. Αυτό είναι μύθος. Γιατί ο ανταγωνισμός οδήγησε στα μονοπώλια και τα κάνει πιο επιθετικά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Χρειάζεται οργανωμένη, συντονισμένη πάλη, που θα διεκδικεί ασφαλείς, φτηνές, σύγχρονες, τακτικές ακτοπλοϊκές συγκοινωνίες, που θα είναι στα χέρια και στην υπηρεσία των λαϊκών δυνάμεων.
      Κύριε Υπουργέ, οι εφοπλιστές και η πολιτική που υπηρετεί τα συμφέροντά τους είναι το παλιό που αντιστέκεται. Αυτό διδάσκει η πολύχρονη πείρα που έχουμε. Αυτό πρέπει να συνειδητοποιηθεί πλατύτερα, για να γίνει ο αγώνας των εργαζομένων, ο αγώνας των ναυτεργατών πιο αποτελεσματικός.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρίνο.
      Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, θεωρώ περιττό να επαναλάβω το ποια διαδικασία ακολουθείται για τον προσδιορισμό της τιμής των ναύλων. Θέλω μόνο να υπενθυμίσω στο Τμήμα ότι με απόφαση της Κυβέρνησης όλοι οι κάτοικοι μικρών νησιών, δηλαδή κάτω των χιλίων κατοίκων, ταξιδεύουν εντελώς δωρεάν, με κόστος το οποίο αναλαμβάνει η πολιτεία.
      Θέλω, επίσης, να θυμίσω στη Βουλή ότι φέτος η Κυβέρνηση δίνει περίπου 20.000.000 ευρώ παραπάνω, προκειμένου να καλύψει συνδέσεις, οι οποίες στο παρελθόν δεν υπήρχαν. Και βλέπετε ότι φαινόμενα τα οποία είχαν σημειωθεί στο παρελθόν, δεν υπάρχουν, όπως ας πούμε κάτοικοι νησιών που δεν ψήφισαν στις τελευταίες δυο-τρεις εκλογές, διότι δεν υπήρχαν συνδέσεις, που σήμερα καλύπτονται ακτοπλοϊκά. Και φαντάζομαι ότι κάθε χρόνο θα γίνεται μια προσπάθεια τα πράγματα να είναι από το καλό στο καλύτερο. Αυτή είναι η πραγματικότητα.
      Από κει και πέρα, κύριοι συνάδελφοι, έχουμε ξεκαθαρίσει σε πάρα πολλές συζητήσεις που έχουμε πραγματοποιήσει με την Ένωση Ακτοπλόων ότι η ελληνική πολιτεία δεν θα ανεχθεί ούτε εναρμονισμένες πρακτικές ούτε υπερβάσεις τιμών πέραν των ορίων, τα οποία η ίδια η ζωή μπορεί να απαιτήσει.
      Και χαίρομαι, διότι οι εταιρείες έχουν ανταποκριθεί στο αίτημα αυτό. Μπορεί να υπάρχουν ενδεχομένως κάποιες εξαιρέσεις, τις οποίες οι πολίτες σημειώνουν και επιλέγουν άλλες. Από την άλλη πάλι πλευρά πρέπει να πω ότι ο ανταγωνισμός μέσα στο πλαίσιο αυτό λειτούργησε με βάση τις κατώτατες επιλογές σε σχέση με το ναύλο.
      Όσον αφορά τη διαδικασία ελέγχου των πλοίων, τα πιστοποιητικά ασφάλειας, τον κλάδο ελέγχου των εμπορικών πλοίων, υπάρχει συνεχής έλεγχος, γι’ αυτό είπα και στην πρώτη τοποθέτησή μου και επαναλαμβάνω ότι οι καθυστερήσεις οι οποίες έχουν σημειωθεί αυτή την περίοδο είναι οι ελάχιστες που έχουν συμβεί στο παρελθόν και στο τέλος της περιόδου θα δώσουμε αναλυτικότερα στοιχεία.
      Όσον αφορά το θέμα της προστασίας των εργασιακών δικαιωμάτων, οι Λιμενικές Αρχές, όπως ξέρετε, ελέγχουν την εφαρμογή των διατάξεων της ισχύουσας νομοθεσίας για το προσωπικό των πλοίων και σε περίπτωση που διαπιστωθεί παράβαση κινείται η διαδικασία επιβολής νόμιμων κυρώσεων και η αποκατάσταση των ελλείψεων που διαπιστώνονται από τον έλεγχο, σύμφωνα φυσικά με τις σχετικές οδηγίες που έχουμε δώσει στις Υπηρεσίες μας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της με αριθμό 42/21-7-2008 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με την ανεπάρκεια δομών και λειτουργιών στον τομέα της Ψυχικής Υγείας στην Κρήτη κ.λπ..
      Αναλυτικότερα ο κ. Στρατάκης αναφέρει στην επίκαιρη ερώτησή του:
      «Η τελευταία τραγωδία στο Νομό Ηρακλείου απέδειξε το μεγάλο έλλειμμα δομών και λειτουργιών, ώστε να παρέχονται υπηρεσίες ψυχικής υγείας στο βαθμό που τις έχουν ανάγκη οι ψυχικά ασθενείς και απαιτεί η τοπική κοινωνία.
      Οι κατά καιρούς αόριστες δεσμεύσεις της Κυβέρνησης, αλλά και η αδυναμία ολοκλήρωσης του προγράμματος «Ψυχαργώς», μετά την αποασυλοποίηση και τη διακοπή λειτουργίας εξειδικευμένων ιδρυμάτων είναι η αιτία τραγικών περιστατικών, όπως το πρόσφατο στο Νομό Ηρακλείου.
      Η κοινωνία του Νομού Ηρακλείου είναι ανάστατη γιατί μεμονωμένα μεν αλλά σοβαρά περιστατικά, για τα οποία δεν αναλαμβάνει το κράτος τις ευθύνες του, μπορεί να είναι η αιτία ακόμη και για τραγωδίες.
      Ερωτάται ο κύριος Υπουργός:
      Εάν προτίθεται η Κυβέρνηση να αναλάβει τις ευθύνες της αδράνειας της Πολιτείας για την κατάσταση που έχει δημιουργηθεί και έχει ως αποτέλεσμα την έλλειψη προστασίας και θεραπείας σε ανθρώπους που την έχουν ανάγκη, ώστε να μην βρίσκουν πρόσφορο έδαφος περιστατικά που παρατηρούνται σε καθημερινή βάση και ενδεχομένως να καταλήξουν σε νέες τραγωδίες».
      Στην επίκαιρη ερώτηση του κυρίου Στρατάκη θα απαντήσει ο Υφυπουργός Υγείας και Κοινωνικής Αλληλεγγύης, κ. Κωνσταντόπουλος.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, στην ερώτησή του ο Βουλευτής κ. Στρατάκης, αναφέρει ότι έχουμε μεγάλο έλλειμμα δομών στην Κρήτη. Αναφέρεται συγκεκριμένα στην αδυναμία ολοκλήρωσης του Προγράμματος «ΨΥΧΑΡΓΩΣ», καθώς και σε ένα μεμονωμένο αλλά σοβαρό περιστατικό στο Ηράκλειο και μιλάει για πρόσφορο έδαφος ανάπτυξης περιστατικών που παρατηρούνται σε καθημερινή βάση. 
      Όσον αφορά το μεγάλο έλλειμμα δομών, μετά την κατάργηση του Θεραπευτηρίου Ψυχικών Παθήσεων στα Χανιά, κύριε συνάδελφε, μόνο στα Χανιά λειτουργούν το Ψυχιατρικό Τμήμα Χανίων, το Κέντρο Ψυχικής Υγείας, η Κινητή Μονάδα Ψυχικής Υγείας, η Μονάδα Κατοίκων Φροντίδας, το Νοσοκομείο Ημέρας στο Κέντρο Ψυχικής Υγείας, ένα Κέντρο Ημέρας για την ψυχολογική υποστήριξη ασθενών με ογκολογικά νοσήματα, τέσσερα οικοτροφεία, πέντε ξενώνες, εφτά προστατευμένα διαμερίσματα. Αυτά μόνο στο Νομό Χανίων εξαιρώντας τα νομικά πρόσωπα ιδιωτικού δικαίου τα οποία αναπτύχθηκαν σε εφαρμογή του νόμου του 1999. 
      Όσον αφορά το δικό σας νομό, το Νομό Ηρακλείου, στο Γενικό Νοσοκομείο «Βενιζέλειο» υπάρχει ένα  Κέντρο Ψυχικής Υγείας, το Ιατροπαιδαγωγικό Κέντρο Ψυχικής Υγείας, ο Ξενώνας «ΨΥΧΑΡΓΩΣ» και το Ψυχιατρικό Τμήμα του Νοσοκομείου. Στο Πανεπιστημιακό υπάρχουν ξενώνας αποασυλοποίησης, δύο προστατευμένα διαμερίσματα, η Ψυχιατρική Κλινική του νοσοκομείου οξέων περιστατικών μέσης και βραχείας νοσηλείας και είναι υπό αποπεράτωση το Παιδοψυχιατρικό Τμήμα του νοσοκομείου και ο ξενώνας βραχείας παραμονής ενηλίκων. Έχει προγραμματιστεί επίσης η συγκρότηση Κινητής Μονάδας Ψυχικής Υγείας.  
      Αυτά στους δύο γειτονικούς νομούς. Επίσης, υπάρχει αντίστοιχο δίκτυο και στο Νομό Ρεθύμνου και στο Νομό Λασιθίου, όπου λειτουργούν μονάδες στο πλαίσιο της αποασυλοποίησης. 
      Όλα αυτά για την πρώτη σας παρατήρηση, ότι υπάρχει δηλαδή μεγάλο έλλειμμα δομών και λειτουργιών στην Κρήτη και αδυναμία ολοκλήρωσης του προγράμματος ΨΥΧΑΡΓΩΣ. Αυτά σας αναφέρω για τον πληθυσμό της Κρήτης συγκριτικά και με τους άλλους νομούς της Ελλάδας. Θέλω όμως να μου δώσετε και συγκριτικά στοιχεία με την υπόλοιπη νοτιανατολική Ευρώπη και όχι μόνο. Είμαστε υπερήφανοι για το Πρόγραμμα Αποασυλοποίησης και για το Πρόγραμμα Ψυχικής Υγείας. 
      Όσον αφορά το τραγικό μεμονωμένο περιστατικό που αναφέρατε, που όμως δεν είναι σε καθημερινή βάση κύριε Στρατάκη, θα σας καταθέσω σεβόμενος τα ατομικά στοιχεία του ασθενούς, την ενημέρωση της ψυχιάτρου της Κρήτης σχετικά με το μεμονωμένο αυτό γεγονός. Επίσης μελέτησα τα δημοσιεύματα του τοπικού τύπου και του Ηρακλείου και όλης της Κρήτης που αναφέρονται στο περιστατικό αυτό και γνωρίζουν πολύ καλά τι προσπάθειες έκαναν οι ψυχίατροι για το συγκεκριμένο περιστατικό για το οποίο φυσικά και εκφράζω την θλίψη μου σήμερα εκ μέρους της πολιτικής ηγεσίας του Υπουργείου Υγείας και Κοινωνικής Αλληλεγγύης. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υπουργέ, μόνο από τις 5 Ιανουαρίου 2007 σας έχω καταθέσει τέσσερις ερωτήσεις: Μία στις 5 Ιανουαρίου 2007, τη δεύτερη στις 22 Μαρτίου 2007, την τρίτη 20 Ιουνίου 2007 και την τέταρτη στις 9 Οκτωβρίου 2007. Σε όλες τις απαντήσεις που μας έχετε δώσει σ’ αυτές τις ερωτήσεις διαπιστώνεται το εξής, ότι ούτε το πρόγραμμα υλοποιείτε στο ακέραιο διότι οι πιστώσεις που έχετε στη διάθεσή σας δεν επαρκούν και πάντα υπάρχουν ελλείψεις αλλά το χειρότερο είναι  ότι όλο μας λέτε θα ολοκληρωθούν αυτές οι δομές. Και αυτά που μας είπατε εδώ τα έχω στην τελευταία απάντηση που μας έχετε δώσει. 
      Το πρόβλημα όμως δεν είναι αυτό, αν γίνουν κάποια πράγματα με βάση κάποιο πρόγραμμα ή αν έχουν γίνει κάποιες ψυχιατρικές κλινικές. Το πρόβλημα είναι άλλο και αυτό θέλω να καταλάβετε. Οι ανάγκες ενδεχομένως που υπάρχουν μετά την κατάργηση του Ιδρύματος στα Χανιά, την αποασυλοποίηση όπως λέτε, είναι πολύ περισσότερες από αυτές που καλύπτουν οι συγκεκριμένες δομές, γιατί αφενός δεν λειτουργούν σε πλήρη έκταση –γιατί δεν έχουν προσωπικό ή γιατί δεν υπάρχουν τα χρήματα- και αφετέρου δεν επαρκούν. 
      Αυτό είναι το μεγάλο πρόβλημα που υπάρχει σήμερα. Και, ναι μεν, αναφέρομαι σ’ ένα περιστατικό μεμονωμένο, όπως πολύ καλά το λέτε, το οποίο βέβαια ήταν τραγικό περιστατικό και το έζησα δυστυχώς και από πάρα πολύ κοντά, διότι έτυχε να είναι από την ιδιαιτέρα περιφέρεια που κατάγομαι, αλλά θέλω, όμως, να σας πω το εξής. Οι δημοσιογράφοι από τα ραδιόφωνα της Κρήτης επισημαίνουν καθημερινά παράπονα πολιτών ότι κινδυνεύουν από παρόμοιες περιπτώσεις. Και δεν σας κρύβω ότι αυτή η αγωνία έγκριτου  δημοσιογράφου της Κρήτης, με οδήγησε να καταθέσω αυτή την επίκαιρη ερώτηση. Διότι, εάν ένα περιστατικό έδωσε την αφορμή να εκφραστούν και άλλοι άνθρωποι, γύρω από αυτά τα φαινόμενα που παρουσιάζονται, καταλαβαίνετε ότι υπάρχει πρόβλημα.
      Εγώ θα έλεγα, λοιπόν και θα ζητούσα από την Κυβέρνηση, αν πραγματικά θέλει να προστατεύσει τους πολίτες, την κοινωνία της Κρήτης από τέτοια περιστατικά που μπορούν να συμβούν ανά πάσα στιγμή, δυστυχώς, να δει πως επεκτείνει αυτές τις δομές που έχει, πώς τις συμπληρώνει και τις ολοκληρώνει για να λειτουργούν επαρκώς που είναι το άλλο μεγάλο ζήτημα, διότι πραγματικά ο άνθρωπος αυτός πήγε δέκα φορές στο νοσοκομείο να τον κρατήσουν -τον πήγαν οι δικοί του- αλλά  δεν τον κρατούσαν, μέχρι που έκανε το έγκλημα.  Ε, αυτή είναι η κατάσταση που θέλουμε να αντιμετωπίσουμε, αν πραγματικά νοιαζόμαστε, για να υπάρχει μία κοινωνική ηρεμία και να μην δημιουργούνται τέτοιας μορφής προβλήματα.
      Με αυτό το σκεπτικό κατέθεσα την ερώτηση, κύριε Υπουργέ, και θα ήθελα, πέρα και έξω από τα νούμερα που μας αναφέρετε εδώ και την αναφορά σας σε συγκεκριμένες καταστάσεις που τα έχουμε και στα χαρτιά, να μας πείτε με ποιο τρόπο πραγματικά μπορείτε να καλύψετε το σύνολο των περιπτώσεων που έχουν ανάγκη, όπου άλλες είναι σοβαρές και άλλες λιγότερο σοβαρές, αλλά που η κοινωνία αντιλαμβάνεται ότι έχει μέσα της μία «βόμβα που μπορεί ανά πάσα στιγμή να εκραγεί. Και η Κυβέρνηση πρέπει να το αντιληφθεί, αν θέλει να ανταποκριθεί στις απαιτήσεις που υπάρχουν.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Στρατάκη.
      Ο κύριος Υπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Στρατάκη, οι δομές μας στην Κρήτη δεν είναι φαντάσματα. Υπάρχουν και μπορεί ο καθένας να τις επισκεφθεί. Τριάντα δύο δομές μόνο σε δύο νομούς. Δεν επαρκούν τριάντα δύο δομές -είτε αυτοί είναι ξενώνες είτε οτιδήποτε άλλο, είναι δομές κοινοτικής ψυχιατρικής- στη θέση ενός ψυχιατρείου που έκλεισε, με όλους τους εργαζόμενους που δούλευαν στο ψυχιατρείο, να εργάζονται πλέον, μετά την κατάλληλη εκπαίδευση, στις δομές κοινωνικής ψυχιατρικής;
      Για το συγκεκριμένο περιστατικό γνωρίζετε πολύ καλά ότι  η σημερινή ψυχιατρική δεν εγκλείει ασθενείς με βίαιο τρόπο στα ψυχιατρεία. Μόλις στις 27 Ιουνίου, μετά από επανειλημμένες επισκέψεις του ασθενούς μας στα ψυχιατρικά καταστήματα, ψυχίατρος επισκέφθηκε στο σπίτι τον ασθενή, στην Παναγία Παντιάδος, για να δει αν έπαιρνε τα φάρμακά του κανονικά. Το Δίκτυο Κοινοτικής Ψυχιατρικής δουλεύει απολύτως καλά. Πάντα θα υπάρχουν, όμως,  τέτοια μεμονωμένα περιστατικά που σας είπα, ιδιαίτερα από άτομα με διαταραγμένη ψυχική υγεία, τα οποία ενίοτε φθάνουν σε ακραία επιθετική συμπεριφορά.
      Θέλω να ξέρετε ότι το δημόσιο σύστημα της ψυχιατρικής μεταρρύθμισης δουλεύει άριστα, χωρίς κανένα έλλειμμα, χωρίς καμμία υποχρηματοδότηση και δυστυχώς ήταν άλλες επιλογές, το λεγόμενο ιδιωτικό σύστημα της ψυχιατρικής μεταρρύθμισης, το οποίο όντως έχει προβλήματα που τα ελέγχουμε. Και παρ’ ότι τα παραλάβαμε, τα συνεχίσαμε. Ορισμένα δουλεύουν καλά, ορισμένα όμως όχι. Άλλοι εμπιστεύτηκαν τον πιο ευαίσθητο χώρο που είναι ο χώρος της ψυχικής υγείας και της ψυχικής μεταρρύθμισης και αποασυλοποίησης σε ιδιώτες, παρά τη σοσιαλιστική τους ιδεολογία. Εμείς το συνεχίσαμε γιατί έτσι το βρήκαμε. Αλλά να ξέρετε ότι εκείνο έχει προβλήματα και όχι το δημόσιο. Κανένα πρόβλημα δεν έχει το δημόσιο σύστημα της ψυχιατρικής μεταρρύθμισης, ιδιαίτερα στην Κρήτη, αλλά και στα ψυχιατρικά νοσοκομεία όπου αυτά έκλεισαν, δηλαδή στην Πέτρα Ολύμπου, στην Κέρκυρα και στην Τρίπολη. 
      Θα συνεχιστεί η ψυχιατρική μεταρρύθμιση, παρά τα όποια προβλήματα υπάρχουν, με ακόμα πιο γρήγορους ρυθμούς. Θέλω να ξέρετε ότι όλη η παγκόσμια ψυχιατρική κοινότητα, ιδιαίτερα η ευρωπαϊκή, έχει δώσει τα εύσημα στη χώρα μας, για την πρόοδο που έχει επιτελέσει στο χώρο της ψυχιατρικής μεταρρύθμισης, στις δομές και στο χώρο της Κοινοτικής Ψυχιατρικής. Ιδιαίτερα στην Κρήτη θέλω να το δείτε καλύτερα, να τα επισκεφθείτε προσωπικά όλα αυτά τα δημόσια ιδρύματα, τα οποία έχουμε στήσει στη θέση του πρώην Ψυχιατρείου Χανίων.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Θα συζητηθεί η τρίτη με αριθμό 43/21-7-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη, προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την επαναλειτουργία των εργοστασίων της εταιρείας Ενωμένη Κλωστοϋφαντουργία Α.Ε., τη διατήρηση όλων των θέσεων απασχόλησης, την πληρωμή των δεδουλευμένων κ.λπ..
      Αναλυτικότερα η επίκαιρη ερώτηση του κ. Λαφαζάνη έχει ως εξής: «Οι εργαζόμενοι των εργοστασίων της εταιρείας Ενωμένη Κλωστοϋφαντουργία  Α.Ε. (Όμιλος Λαναρά) είναι ανάστατοι όχι μόνο γιατί είναι απλήρωτοι πάνω από δυο μήνες, αλλά και γιατί τα εργοστάσια της εταιρείας έχουν σταματήσει να λειτουργούν και υπάρχει ο κίνδυνος να κλείσουν οριστικά, αν δεν ληφθούν  άμεσα μέτρα.
      Η εταιρεία Ενωμένη Κλωστοϋφαντουργία Α.Ε. έχει εμφανίσει τα τελευταία χρόνια μια θεαματική βελτίωση της θέσης της, ενώ, με βάση τα σημερινά δεδομένα (παραγγελίες, σύναψη συμβολαίων με ξένους ομίλους, κ.λπ.), έχει μεγάλες δυνατότητες να αναδείξει μια δυναμική προοπτική. Η κύρια αιτία των σημερινών προβλημάτων της εταιρείας οφείλεται στην εκβιαστική άρνηση του βασικού μετόχου της, κ. Λαναρά, να συνεισφέρει, όπως είχε συμφωνηθεί, ώστε να ολοκληρωθεί η τελική φάση εξυγίανσής της.
      Επειδή δεν είναι δυνατόν βιομηχανικές επιχειρήσεις με εξαιρετικές προοπτικές και οι εργαζόμενοι σ’ αυτές να μετατρέπονται σε ομήρους εκβιαστικών κερδοσκοπικών μεθοδεύσεων ιδιοκτητών και σε εισπρακτικές τραπεζικές πρακτικές, με την Κυβέρνηση στο ρόλο του θεατή και του «επιτήδειου ουδέτερου» 
      Ερωτώνται οι κύριοι Υπουργοί:
      1. Σε τι επείγουσες ενέργειες σκοπεύουν να προβούν για την επαναλειτουργία όλων των εργοστασίων της Ενωμένης Κλωστοϋφαντουργίας, την εγγυημένη απασχόληση όλων των εργαζομένων και την άμεση πληρωμή των δεδουλευμένων τους; 
      2. Τι προτίθενται να πράξουν για να σταματήσει η εταιρεία να είναι όμηρος του βασικού μετόχου της, ώστε η λειτουργία της να μην αντιμετωπίσει νέες περιπέτειες στο μέλλον.».
      Στην επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, είναι γνωστό σε όλους που ασχολούνται με την υπόθεση της Ενωμένης Κλωστοϋφαντουργίας ότι τα προβλήματα που αντιμετωπίζει είναι μεγάλα και έχουν διογκωθεί περισσότερο από τις διεθνείς οικονομικές εξελίξεις, αλλά και την αιφνίδια απόφαση του βασικού μετόχου να μη συμβάλει στην αύξηση του μετοχικού κεφαλαίου της επιχείρησης όπως προέβλεπε το σχέδιο εξυγίανσης και αναδιάρθρωσης που συμφώνησε η εταιρεία και με τις τράπεζες.
      Η Κυβέρνηση από την πρώτη στιγμή ασχολήθηκε με το θέμα και βοήθησε ώστε να σωθεί η Ενωμένη Κλωστοϋφαντουργία κατά την πρώτη σοβαρή κρίση το 2004. Έγινε σειρά παρεμβάσεων. Απλώς, να σας υπενθυμίσω ότι δόθηκε έκτακτη οικονομική ενίσχυση, υπήρξε ένα ειδικό πρόγραμμα ολοκληρωμένης παρέμβασης για τη Νάουσα από τον Ο.Α.Ε.Δ., υπήρξε ένταξη σε πρόγραμμα μερικής απασχόλησης και πρόγραμμα ειδικής μηνιαίας εισοδηματικής ενίσχυσης της ανεργίας.
      Σήμερα τα εργοστάσια του ομίλου είναι πράγματι κλειστά και οι εργαζόμενοι σε επίσχεση.
      Μετά την τριμερή που πραγματοποιήθηκε στο Υπουργείο Απασχόλησης και Κοινωνικής Προστασίας διαπιστώθηκε πως όλοι, οι πάντες συμφωνήσαμε ότι προέχει να ανοίξουν τα εργοστάσια και να διατηρηθούν οι θέσεις εργασίας. Δεν μιλάμε για ένα και δυο άτομα. Μιλάμε για 1.172 εργαζόμενους.
      Το πρόβλημα της επιχείρησης αυτή την ώρα, όπως γνωρίζετε πολύ καλά, είναι χρηματοδοτικό και υπάρχει αίτημα στο Υπουργείο Οικονομίας και Οικονομικών να δοθεί εγγύηση του ελληνικού δημοσίου ύψους 35.000.000 ευρώ για να επαναλειτουργήσει και να προχωρήσει το επιχειρησιακό σχέδιο της εταιρείας.
      Εδώ και αρκετούς μήνες με πρωτοβουλία του Υπουργείου Οικονομίας και Οικονομικών, για την οποία έχουμε συνεχή ενημέρωση, πραγματοποιήθηκαν επαναλαμβανόμενες συναντήσεις και διαπραγματεύσεις με εκπροσώπους της εταιρείας, αλλά και των κυριότερων τραπεζών οι οποίες έχουν τα μεγαλύτερα ποσοστά απαιτήσεων.
      Η προσπάθεια απέτυχε, αφού ο βασικός μέτοχος αποσύρεται στην ουσία 27 Ιουνίου και δεν καταβάλλει το ποσό που ήταν μέρος της πρότασης για τη διευθέτηση με τις τράπεζες. Έκτοτε έχουν γίνει συσκέψεις αρκετές και στο Υπουργείο Οικονομίας και Οικονομικών, μία δε, παρουσία των εργαζομένων και του προέδρου της Γ.Σ.Ε.Ε.. Όλοι αποζητούν την καλύτερη λύση και δουλεύουν εποικοδομητικά προς αυτήν την κατεύθυνση.
      Θα ήθελα, όμως, στο σημείο αυτό να μου επιτρέψετε να σας δώσω και μια ευρύτερη εικόνα. Η κλωστοϋφαντουργία αποτελεί έναν από τους πιο νευραλγικούς κλάδους της σύγχρονης ελληνικής βιομηχανίας. Πιο συγκεκριμένα, ο κλάδος αυτός αποτελεί ένα σημαντικό κομμάτι της εγχώριας βιομηχανικής παραγωγής αντιπροσωπεύοντας περίπου το 7,5% του συνόλου της ελληνικής μεταποίησης. Παράλληλα σημαντικός είναι και ο αριθμός των άμεσα συσχετιζόμενων επιχειρήσεων σε πρωτογενή (γεωργικές καλλιέργειες) και δευτερογενή τομέα.
      Επιπλέον ο κλάδος αποτελεί έναν από τους σημαντικότερους και πιο εξωστρεφείς κλάδους της ελληνικής οικονομίας καθώς καλύπτει το 7,7% της αξίας των συνολικών εξαγωγών της χώρας, σε αντίθεση με τις εισαγωγές οι οποίες αποτελούν το 2,5% των συνολικών εισαγωγών.
      Βασικός στόχος των εγχώριων κλωστοϋφαντουργικών επιχειρήσεων στο ιδιαίτερα ανταγωνιστικό περιβάλλον που δραστηριοποιούνται είναι η ενίσχυση της θέσης τους στην αγορά, η οποία έχει δεχθεί σοβαρό πλήγμα. 
      Κλείνοντας την πρωτολογία μου θα σας πω ότι η Κυβέρνηση εξετάζει μια συνολική αντιμετώπιση των προβλημάτων της κλωστοϋφαντουργίας, μια κλαδική προσέγγιση. Περισσότερα στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
      Ο ερωτών συνάδελφος κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Υφυπουργέ, ξέρετε ότι οι εργαζόμενοι αυτή τη στιγμή είναι έξω από τη Βουλή και διαδηλώνουν οργισμένοι και ανάστατοι, διότι πάνω από δύο μήνες έχουν να πληρωθούν. Βλέπουν τα εργοστάσια να έχουν κλείσει και τον κίνδυνο να μείνουν στο δρόμο ορατό. 
      Εσείς αυτήν τη στιγμή δεν δώσατε καμμία ουσιαστική απάντηση και δεν αναλάβατε καμμία δέσμευση ως Κυβέρνηση απέναντι σ’ αυτούς τους εργαζόμενους, στις οικογένειές τους και απέναντι θα έλεγα σ’ ένα νευραλγικό κλάδο της ελληνικής οικονομίας, την ώρα που η παραγωγική βάση της χώρας διαλύεται και η Ελλάδα έχει μετατραπεί σε χώρα των τραπεζών και των υπηρεσιών.
      Ξέρω τις προσπάθειές σας. Το κλειδί το έχει το Υπουργείο Οικονομίας και Οικονομικών. Δυστυχώς το Υπουργείο Οικονομίας είναι όμηρος του κ. Λαναρά και των τραπεζιτών που ακολουθούν εισπρακτικές πολιτικές. Έτσι δεν πρόκειται να υπάρξει απάντηση στο πρόβλημα. 
      Δεν μπορεί να υπάρχει μια Κυβέρνηση η οποία εξυπηρετεί τους βασικούς μετόχους και τις τράπεζες. Η Κυβέρνηση δεν είναι δυνατόν να παρατηρεί και να παρατείνει το πρόβλημα και την εκκρεμότητα λέγοντας «θα». Δεν υπάρχει «θα». Άμεσες τώρα παρεμβάσεις και λύσεις, παρεμβάσεις οι οποίες δεν θα λειτουργήσουν με τρόπο ώστε οι διάφοροι αετονύχηδες που εκβιάζουν να ξαναπάρουν την επιχείρηση με λεφτά του δημοσίου.
      Χρειάζεται αυτήν τη στιγμή λύση, δέσμευση απέναντι στους εργαζόμενους, πρωτοβουλίες και άμεσα μέτρα. Το θέμα εκκρεμεί επί μήνες και το γνωρίζετε πάρα πολύ καλά. Έπρεπε ήδη να έχετε δράσει. Δεν είναι δυνατόν να αφήνετε στο όνομα της ελεύθερης αγοράς να κυριαρχούν σήμερα αυτοί οι οποίοι βουλιάζουν τις επιχειρήσεις, όταν αυτές είναι και δυναμικές και έχουν προοπτική, διότι ξέρετε πολύ καλά ότι αυτή η επιχείρηση, που είχε μεγάλες περιπέτειες, έχει αρχίσει να αναρρώνει, προχωράει θεαματικά προς βελτίωση και ξέρετε ότι υπάρχουν παραγγελίες και συμβόλαια που μπορεί να δώσουν δυναμική προοπτική.
      Βεβαίως υπάρχει θέμα κλαδικής πολιτικής στην κλωστοϋφαντουργία, η οποία έχει εγκαταλειφθεί εδώ και χρόνια. Αυτό που προέχει όμως σήμερα είναι να διασωθεί η «Ενωμένη Κλωστοϋφαντουργία», να αρχίσει αμέσως η λειτουργία της, να δουλέψουν οι εργαζόμενοι, να πάρουν τα δεδουλευμένα τους, να ανοίξει δρόμος για την προοπτική της, για μια δυναμική προοπτική. 
      Το λέω αυτό διότι το πρόβλημα αφορά όλη τη βόρεια Ελλάδα. Δεν αφορά μόνο χίλιους εκατό εργαζόμενους, αφορά τη ζωή και το μέλλον ολόκληρων πόλεων, όπως η Κομοτηνή, που αν κλείσουν η «Ενωμένη Κλωστοϋφαντουργία» ξέρετε ότι αυτές οι πόλεις θα βουλιάξουν κυριολεκτικά.
      Θέλουμε δεσμεύσεις αυτήν τη στιγμή. Αυτό χρειάζονται οι εργαζόμενοι, αυτό χρειάζεται ο τόπος, αυτό χρειάζεται η βΒόρεια Ελλάδα, αυτό χρειάζεται η βιομηχανική στήριξη της χώρας μας. Δεν είναι δυνατόν να αντιμετωπίζονται προβλήματα με «άλλα λόγια ν’ αγαπιόμαστε». Δεν υπάρχει περιθώριο για «θα». Έπρεπε το πρόβλημα να έχει λυθεί χθες. Αύριο είναι αργά. Σήμερα πρέπει να δοθούν λύσεις. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κύριε συνάδελφε, η Κυβέρνηση δεν μένει σε καμμία περίπτωση με σταυρωμένα τα χέρια, θέλω να είμαι κατηγορηματική σ’ αυτό. Το πρόβλημα αυτό διαρκεί μήνες. Επί μήνες ολόκληρους το Υπουργείο Οικονομίας πρωτίστως βρισκόταν σε μία διαδικασία διαπραγμάτευσης, έτσι ώστε να πετύχουμε το επιθυμητό αποτέλεσμα. Κανείς μας δεν θέλει να κλείσουν τα εργοστάσια. Όλοι γι’ αυτό αγωνιζόμαστε, να ανοίξουν τα εργοστάσια, να υπάρχουν δουλειές. 
      Έχετε δίκιο ότι καλύπτει ένα μεγάλο κομμάτι της βόρειας Ελλάδας. Η κλωστοϋφαντουργία είναι ένας νευραλγικός τομέας γι’ αυτό και πιστεύουμε ότι η κλαδική προσέγγιση είναι η πιο σφαιρική συνολική αντιμετώπιση του προβλήματος. Κοιτάζουμε, λοιπόν, ολόκληρο τον κλάδο σε συνεργασία με την Ευρωπαϊκή Ένωση. 
      Οι παρεμβάσεις μας φροντίζουμε να μην είναι αντικοινοτικές, διότι δεν πάμε για πυροσβεστική λύση, πηγαίνουμε για βιώσιμη λύση, γιατί μας ενδιαφέρουν οι εργαζόμενοι στους οποίους αναφέρεστε και οι εργαζόμενοι γνωρίζουν πως έχουν καταβληθεί τεράστιες προσπάθειες για να φθάσουμε στο επιθυμητό αποτέλεσμα.
      Θέλουμε, όπως σας είπα, να ανοίξουν τα εργοστάσια. Τώρα είμαστε στη μέση μιας πολύ κρίσιμης φάσης διαπραγμάτευσης και εξεύρεσης σωστής λύσης. Και υπογραμμίζω τη λέξη «σωστής», διότι θέσατε κι εσείς ορισμένα θέματα. 
      Εμάς μας ενδιαφέρει αυτή η λύση που θα υπάρξει για την «Ενωμένη Κλωστοϋφαντουργία» να είναι μια λύση, η οποία εξασφαλίζει το μέλλον της εταιρείας. Η παρέμβασή μας θα πρέπει να είναι τέτοια, εφόσον γνωρίζουμε ότι το μέλλον της εταιρείας και των εργαζομένων εξασφαλίζεται.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Γι’ αυτό και σας λέω ότι είμαστε σε μια κρίσιμη φάση διαπραγμάτευσης για σωστή λύση. Είμαι αισιόδοξη. Ξέρω τη δουλειά που γίνεται και θα ήθελα να το μεταφέρω και αυτό στους εργαζόμενους, γιατί ξέρω ότι είναι σήμερα εδώ από την Κομοτηνή –νομίζω ότι βρίσκονται στο Υπουργείο Οικονομίας- και να ξέρουν ότι δουλεύουμε συνεχώς προς αυτήν την κατεύθυνση.
      Ευχαριστώ. 
      ΠΡΟΕΔΡΟΣ (Δημήτριος Σιούφας): Ολοκληρώθηκε η συζήτηση των επικαίρων ερωτήσεων. 
      Κυρίες και κύριοι συνάδελφοι, γνωρίζετε όλοι ότι σήμερα συμπληρώνονται τριάντα τέσσερα χρόνια από την 24η Ιουλίου του 1974. Η ημέρα αυτή είναι Ημέρα της Δημοκρατίας και η Βουλή των Ελλήνων, συμμετέχουσα σε αυτόν τον εορτασμό, πριν αρχίσει η συζήτηση του νομοσχεδίου, θα αναφερθεί σ’ αυτήν την ημέρα, ημέρα τιμής και ημέρα Δημοκρατίας.
      Κυρίες και κύριοι συνάδελφοι, η 24η Ιουλίου είναι Ημέρα της Δημοκρατίας, ημέρα της επιστροφής της στην αρχαία πατρίδα της, γιορτή ελευθερίας για όλες τις Ελληνίδες και όλους τους Έλληνες. 
      Τιμούμε τους πρωταγωνιστές της Μεταπολίτευσης, τους αγωνιστές της αντιδικτατορικής πάλης, τους πεσόντες στις μάχες της Κύπρου. Τιμούμε τη δημοκρατική παράδοση αιώνων. Η δημοκρατία μας τιμά και στηρίζει κάθε δημοκράτη, όπου και αν βρίσκεται. 
      Ανανεώνουμε πάντα τέτοια μέρα όλοι οι Έλληνες και όλες οι Ελληνίδες τη δέσμευσή μας για συνεχή βελτίωση της ποιότητας της δημοκρατίας μας, για περαιτέρω εμπέδωση της διαφάνειας στο δημόσιο βίο, στις αποφάσεις και τη διαχείριση της εθνικής και δημόσιας περιουσίας, για διαρκή ενδυνάμωση της εθνικής συνεννόησης, της εθνικής ενότητας, της εθνικής ομοψυχίας.
      Στα τριάντα τέσσερα χρόνια που πέρασαν από το 1974 η Ελλάδα πέτυχε την ενσωμάτωσή της στην Ευρωπαϊκή Ένωση και μάλιστα στον ισχυρό πυρήνα της Οικονομικής και Νομισματικής Ένωσης. Οι Έλληνες πετύχαμε σε μεγάλο βαθμό την παγίωση της πολιτικής σταθερότητας, τη διασφάλιση της εθνικής συμφιλίωσης και τη σφυρηλάτηση της κοινωνικής συνοχής.
      Στο δρόμο που τώρα πορευόμαστε, έχουμε κοινή υποχρέωση να συνενώσουμε τις δυνάμεις μας για την αντιμετώπιση των συνεπειών της διεθνούς οικονομικής κρίσης, για τη διατήρηση υψηλών ρυθμών αειφόρου και υγιούς ανάπτυξης, για την περαιτέρω ενδυνάμωση των δημοκρατικών μας θεσμών, για την προστασία του περιβάλλοντος και της πολιτιστικής μας κληρονομιάς. 
      Έχουμε κοινή υποχρέωση αγώνα για την ενίσχυση του κοινωνικού κράτους, με κοινωνική συνοχή και κοινωνική δικαιοσύνη. Γα τις ατομικές ελευθερίες κάθε πολίτη. Υποχρέωση αλλά και δυνατότητα είναι η δημιουργία από όλους μας των όρων και των προϋποθέσεων για ένα καλύτερο αύριο. Υπέρτατη αποστολή μας είναι, να δώσουμε στη νέα γενιά τα ηθικά και υλικά εφόδια που χρειάζεται, για να κάνει τα όνειρά της πραγματικότητα και να κατακτήσει το μέλλον που της ανήκει. 
      Η ιστορική εμπειρία καταδεικνύει ότι οι Έλληνες, όταν είμαστε ενωμένοι και αποφασιστικοί, μπορούμε να βάζουμε υψηλούς στόχους και να τους πετυχαίνουμε. 
      Απλό και μεγάλο είναι το μήνυμα της σημερινής επετείου. Μήνυμα δημοκρατίας και ελευθερίας. Μήνυμα συμπόρευσης και οικοδόμησης για το εθνικό, κοινωνικό και συλλογικό καλό. Μήνυμα ενότητας αρχών, αξιών και ιδανικών. Μήνυμα άξιας πορείας του Ελληνισμού σε μια παγκοσμιοποιημένη ανθρωπότητα.
      Ευχαριστώ. 
      (Χειροκροτήματα)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Συμπληρώνονται όντως αυτές τις ημέρες τριάντα τέσσερα χρόνια από το καλοκαίρι των αντιφατικών συναισθημάτων του 1974. Και λέω για το καλοκαίρι των αντιφατικών συναισθημάτων, διότι ενώ στο τρίτο δεκαήμερο του Ιουλίου η δημοκρατία επέστρεφε στη χώρα με την πτώση της απριλιανής δικτατορίας, λίγες εβδομάδες πριν είχε σημειωθεί η τραγωδία της Κύπρου.
      Δεν μπορεί το μυαλό μας να γυρίζει πίσω στα χαρμόσυνα γεγονότα που αποτέλεσαν το τέλος της δικτατορίας και την αφετηρία του πιο μακρού σε διάρκεια και πιο αδιατάρακτου τμήματος δημοκρατίας και ελευθερίας του πολιτικού βίου του νεότερου ελληνικού κράτους, χωρίς να συμπεριλαμβάνουμε και τις πικρές μνήμες της κυπριακής τραγωδίας και να ενθυμούμεθα ότι όταν οι ισχυροί του κόσμου και οι συντεταγμένοι θεσμοί της διεθνούς κοινωνίας –ο Ο.Η.Ε. κ.λπ.- αναζητούν δικαίως εγκληματίες πολέμου για τα πρόσφατα γεγονότα της γιουγκοσλαβικής τραγωδίας, κάποιοι άλλοι εγκληματίες πολέμου της εισβολής και κατοχής, της θηριωδίας του Αττίλα στην Κύπρο, παραμένουν ατιμώρητοι και ασύδοτοι, για να προκαλούν.
      Πολλά έχουν γραφτεί και περισσότερα έχουν ειπωθεί σ’ αυτά τα τριάντα τέσσερα χρόνια που πέρασαν από τότε μέχρι σήμερα. Δεν υπάρχει καμμία αμφιβολία, όπως είπα και πριν, ότι και ο πολιτικός κόσμος έχει βγάλει τα συμπεράσματά του, διότι η δικτατορία δεν προέκυψε εν αιθρία. Οι επίορκοι συνταγματάρχες χρησιμοποίησαν ως άλλοθι και όχι ως ιστορική δικαιολογία τις υπερβολές, τις ακρότητες, το διχαστικό κλίμα που επικράτησε στη χώρα, πριν το πραξικόπημα της 21ης Απριλίου. Όμως, σε καμμία περίπτωση, τα λάθη της δημοκρατίας δεν δικαιολογούν το βιασμό και το στραγγαλισμό της που επήλθε την 21η Απριλίου, όπως είπα και πριν, από μία μικρή ομάδα ολίγων επίορκων Ελλήνων αξιωματικών.
      Αυτές οι επέτειοι, αν αξίζουν πριν απ’ όλα και πάνω απ’ όλα, αξίζουν για να αντιληφθούμε την υποχρέωση που έχουμε να ενημερώσουμε και να πληροφορήσουμε τους νεότερους για το τι συνέβη τότε, γιατί αυτά που συνέβησαν τότε έχουν άμεση σχέση και με την παθολογία της κοινωνίας μας και με την παθογένεια ορισμένων κακών στιγμών της λειτουργίας του πολιτεύματος, αλλά έχουν σχέση και με την επιρροή ξένων χωρών στη χώρα μας. Έχουν σχέση και με το ψυχροπολεμικό κλίμα της περιόδου και με μία πολύ ταραγμένη και βεβαρημένη ιστορική περίοδο που πέρασε η χώρα και ευρύτερα η περιοχή στην οποία ανήκει η Ελλάδα.
      Όμως, είναι χρήσιμες αυτές οι επέτειοι και για ένα ακόμη γεγονός, για να έχουμε μία ενδοσκόπηση, μία ενόραση, να κάνουμε έναν απολογισμό για το πώς βάδισε όλα αυτά τα χρόνια, πού πήγε, τι πέτυχε και τι προβλήματα έχει η δημοκρατία μας σήμερα. 
      Αναρωτιόμαστε, είναι τέλεια η δημοκρατία μας σήμερα; Ασφαλώς όχι. Υπάρχουν μεγάλες «μαύρες» τρύπες, σε ό,τι αφορά τα πολιτικά δικαιώματα και τη διεύρυνσή τους. Ωστόσο, οφείλουμε να πούμε ότι η χώρα μας έχει κατακτήσει ένα ευρύτατο πεδίο πολιτικών δικαιωμάτων που ασκούνται μέσα στο πλαίσιο που ορίζει το δημοκρατικό Σύνταγμα της ελληνικής πολιτείας. 
      Πάσχουμε σε πολλά σημεία, όπως στο σημείο των κοινωνικών δικαιωμάτων. Ενώ υποτίθεται ότι ο κόσμος προχωρεί, η ελληνική κοινωνία προχωρεί, παράγει περισσότερο, καταναλώνει περισσότερο, εν τούτοις βλέπουμε να διευρύνονται οι κοινωνικές αδικίες. Και αυτό είναι κάτι που ρίχνει βαριά τη σκιά του πάνω στο πολιτικό σύστημα και τους λειτουργούς του.
      Εάν, όμως, κύριε Πρόεδρε, κυρίες και κύριοι συνάδελφοι, το έτος 2008 αποτελεί σταθμό στην εξέλιξη του πολιτεύματος από την αποκατάσταση της δημοκρατίας το 1974 μέχρι σήμερα, αποτελεί σταθμό, διότι για πρώτη φορά μ’ αυτήν την ένταση και σ’ αυτό το βάθος, με αφορμή το σκάνδαλο «SIEMENS», αμφισβητείται ο πυρήνας της ηθικής νομιμοποίησης του δημοκρατικού πολιτεύματος. Αμφισβητείται η ηθική της δημοκρατίας.
      Γι’ αυτό εδώ πρέπει να σταθούμε, αν πραγματικά αξιολογούμε την προσφορά και τον αγώνα όλων αυτών που αγωνίστηκαν –και σωστά το αναφέρατε, κύριε Πρόεδρε- από την Αριστερά μέχρι τη Δεξιά, πολίτες που δεν ψηφίζουν κάποια από τα κόμματα που είναι στη Βουλή ή τα ψηφίζουν και τα υπερτιμούν –είναι δικαίωμά τους- εάν θέλουμε πραγματικά να αποτίσουμε, ως πολιτικός κόσμος, φόρο τιμής σ’ αυτούς που αγωνίστηκαν, θυσιάστηκαν, έπεσαν, ανάλωσαν ένα από τα ωραιότερα και σημαντικότερα τμήματα της ζωής τους, τη νεότητά τους, θα πρέπει να σταθούμε στο 2008, που τείνει να αποτελέσει το έτος μηδέν για το ελληνικό δημοκρατικό σύστημα από τη Μεταπολίτευση μέχρι και σήμερα. ‘Εχουμε μεγάλη ιστορική ευθύνη όλοι όσοι λειτουργούμε μέσα στο πολιτικό σύστημα αυτήν την περίοδο. 
      Η συγκάλυψη, πρέπει να το ξέρουμε όλοι, δεν θα αποτελέσει λύση. Θα οδηγήσει σε αλλεπάλληλες υποτροπές. Η αλήθεια λυτρώνει και την αλήθεια –οφείλουμε να το πούμε σε μια τέτοια κρίσιμη- την οφείλουμε πριν απ’ όλα στη δημοκρατία, στον ελληνικό λαό, σε όσους έδωσαν αγώνες, έπεσαν ή θυσιάστηκαν για να έχουμε δημοκρατία και ελευθερία σήμερα στην Ελλάδα, αλλά το οφείλουμε στη γενιά του σήμερα και στις γενιές του αύριο.
      Ευχαριστώ πολύ.
      (Χειροκροτήματα)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, σήμερα είναι ημέρα τιμής στον ελληνικό λαό που δεν αποδέχθηκε ποτέ την κατάλυση της δημοκρατίας. Που αντιστάθηκε. Που αγωνίστηκε ενάντια σε μια αμερικανοκίνητη, αλαζονική δικτατορία. Ένα καθεστώς επτά χρόνων, που είχε σαν αποτέλεσμα την οπισθοδρόμηση της χώρας, τη στέρηση των δημοκρατικών ελευθεριών και των δικαιωμάτων των πολιτών, αλλά και τις δραματικές εξελίξεις στο Κυπριακό, αποτέλεσμα των οποίων παραμένει το σημερινό όνειδος για την Ενωμένη Ευρώπη η διατήρηση της παράνομης στρατιωτικής κατοχής στο βόρειο τμήμα της Κυπριακής Δημοκρατίας. 
      Σήμερα, τριάντα τέσσερα χρόνια μετά την αποκατάσταση της δημοκρατικής νομιμότητας στην Ελλάδα, οφείλουμε να κάνουμε μια παύση περισυλλογής για το ποιο είναι το νόημα και ο σκοπός της δημοκρατίας, ποιος είναι ο ρόλος και η ευθύνη των λειτουργών της, ποιος είναι ο ρόλος και η ευθύνη των ίδιων των πολιτών.
      Χωρίς αμφιβολία είναι μεγάλες οι κατακτήσεις και οι σταθμοί της μεταπολιτευτικής περιόδου. Μιας περιόδου που σημαδεύτηκε από την ανοικοδόμηση των δημοκρατικών θεσμών, την αποκέντρωση των εξουσιών λαϊκής συμμετοχής αλλά και των μεγάλων προοδευτικών αλλαγών. Μιας περιόδου που σημαδεύτηκε από τη συμμετοχή της Ελλάδας στο ευρωπαϊκό γίγνεσθαι και μάλιστα της ισότιμης συμμετοχής της Ελλάδας. Αλλά είναι δύσκολο και θα έλεγα μοιάζει υποκριτικό, τριάντα τέσσερα χρόνια μετά, υπό αυτές τις συνθήκες, να πανηγυρίζει κανείς για την ποιότητα της δημοκρατίας μας.
      Η ποιότητα της δημοκρατίας μας καίγεται μαζί με τους τελευταίους πνεύμονες της χώρας. Η προοπτική της μοιάζει να ακρωτηριάζεται από τα επιτεύγματα του πολιτισμού μας και από τον τρόπο που τα διαχειριζόμαστε. Η ελευθερία μας μοιάζει να συρρικνώνεται μέσα στις γκρίζες ζώνες των φημών της αδιαφάνειας, των συμφερόντων, αλλά και τη χειραγώγηση της ενημέρωσης και της δικαιοσύνης. Σήμερα βρισκόμαστε αντιμέτωποι με μια βαθιά κρίση εμπιστοσύνης του πολίτη προς τους θεσμούς και προς την αξιοπιστία του πολιτικού συστήματος. 
      Οι Έλληνες βιώνουν μια συνεχώς διογκούμενη οικονομική κρίση. Οι κοινωνικές εγγυήσεις, που είχαν διασφαλιστεί τα προηγούμενα χρόνια, ψαλλιδίζονται. Οι στοιχειώδεις κοινωνικές παροχές υγείας, παιδείας και πρόνοιας απαξιώνονται. Η εργασιακή ανασφάλεια οξύνεται και η ακρίβεια υποβαθμίζει ραγδαία το επίπεδο διαβίωσης όχι μόνο των ασθενέστερων αλλά και των μεσαίων στρωμάτων.
      Η μέση ελληνική οικογένεια αναγκάζεται να προσφεύγει σε υπερδανεισμό με επαχθείς όρους, για να αντιμετωπίσει βασικές βιοτικές ανάγκες. Στις συνθήκες αυτές, μιας κρίσης οικονομικής, πολιτικής και κοινωνικής, μίας κρίσης αξιών, οι πολίτες βλέπουν με οργή να πληθαίνουν οι περιπτώσεις σκανδάλων και διαφθοράς, που αναδεικνύουν μια παθογένεια του πολιτικού μας συστήματος, παθογένεια που δυναμιτίζει την εμπιστοσύνη των πολιτών στη λειτουργία των θεσμών και την αξιοπιστία του πολιτικού λόγου και της πολιτικής δράσης. Η πολιτική αιχμαλωτίζεται από ειδικά συμφέροντα, από ισχυρούς οικονομικούς και εξωθεσμικούς παράγοντες, που αποφασίζουν με ιδιοτελή κριτήρια σε βάρος του δημοσίου συμφέροντος, σε βάρος του πολίτη. Αυτή η παθογένεια, όχι μόνο τροφοδοτεί μια βαθιά κρίση εμπιστοσύνης του πολίτη προς τους πολιτικούς θεσμούς, θέτοντας σε δοκιμασία τις αντοχές του πολιτικού συστήματος, αλλά επαπειλεί πρωτίστως την ικανότητα όλων των πολιτικών δυνάμεων να προχωρήσει ο καθένας στις δικές του ιδεολογικές και πολιτικές υπερβάσεις και να προωθήσει νέες, σύγχρονες, προοδευτικές ή οποιεσδήποτε άλλες λύσεις. 
      Κυρίες και κύριοι συνάδελφοι, είναι τεράστια η ευθύνη όλων μας που εκπροσωπούμε τους πολίτες που μας εξέλεξαν και κυρίως είναι τεράστια η ευθύνη όλων μας, όταν αποδεχόμαστε γύρω μας ο κόσμος να διατυπώνει την άποψη ότι είμαστε όλοι ίδιοι, γιατί δεν είμαστε όλοι ίδιοι. Και αυτό πρέπει να αναλογιζόμαστε κάθε φορά, όταν καθόμαστε σε αυτά τα  έδρανα της Βουλής. Δεν βρισκόμαστε εδώ για να περιφρουρήσουμε τη δική μας ευμάρεια και τη μακροημέρευση της δικής μας παράταξης, βρισκόμαστε εδώ για να υποστηρίξουμε τη δημοκρατία, λέγοντας ποιες είναι οι διαφορές μας, ποιες είναι οι αξίες μας. Ο καθένας μας ανήκει σε μία διαφορετική πολιτική παράταξη και η κάθε παράταξη έχει τις δικές της συγκεκριμένες αξίες,  ιδανικά, στοχεύσεις και λειτουργεί για τους πολίτες που εκπροσωπεί και τους εξέλεξαν, αλλά όλους μάς ενώνουν τα ιδανικά της δημοκρατίας. 
      Για τη σύγχρονη, λοιπόν, δημοκρατία έχουμε πολλά κοινά για να αγωνιστούμε. Στην εποχή μας, σε μία θυελλώδη εποχή ανακατατάξεων και ανατροπών, αντιμετωπίζουμε μια υφέρπουσα και επικίνδυνη, θα έλεγα, μετάλλαξη των αξιών, αντιμετωπίζουμε μια πρωτοφανή αναδιάταξη των προτεραιοτήτων της κοινωνίας μας, μία βίαιη επίθεση των οικονομικών συμφερόντων στο περιβάλλον, αλλά και στην πολιτική και στους πολιτικούς θεσμούς, αντιμετωπίζουμε τη διεύρυνση των κοινωνικών ανισοτήτων και της φτώχειας που αυξάνεται απειλητικά. Γι’ αυτό η σημερινή ημέρα είναι, πάνω απ’ όλα, ημέρα περισυλλογής και ευθύνης, κυρίως ημών των λειτουργών της δημοκρατίας, για να κατοχυρώσουμε στην κοινωνία μας προσφορά, αν θέλετε, για τις επόμενες γενιές, ένα σταθερό πλαίσιο αξιών και ιδανικών, δημοκρατικών θεσμών και κρατικών δομών, ένα νέο πρότυπο πολιτικής, οικονομικής και κοινωνικής πρακτικής. 
      Με δύο λόγια, κυρίες και κύριοι συνάδελφοι, στην τριακοστή τέταρτη επέτειο της αποκατάστασης της δημοκρατίας η χώρα μας χρειάζεται μια μεγάλη ανατροπή υπέρ του δημόσιου ήθους, υπέρ της ανεξαρτησίας του πολιτικού συστήματος, υπέρ της διαφάνειας και του κοινωνικού ελέγχου, χρειάζεται μια οριστική ρήξη με τις καταδικασμένες πρακτικές του παρελθόντος και μία νέα προοδευτική αλλαγή για την οργάνωση της ελληνικής κοινωνίας του μέλλοντος. Είμαι βέβαιος ότι όλες οι πολιτικές δυνάμεις έχουν πολλά να προτείνουν, ο καθένας από τη δική του ιδεολογική και πολιτική σκοπιά, για να τιμήσουμε πραγματικά τον αγώνα για την αποκατάσταση της δημοκρατίας. 
      Σας ευχαριστώ. 
      (Χειροκροτήματα)
       ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αχιλλέας Κανταρτζής. 
      ΑΧΙΛΛΕΑΣ ΚΑΝΤΑΡΤΖΗΣ: Κυρίες και κύριοι Βουλευτές, η σημερινή ημέρα είναι ημέρα μνήμης. Τιμάμε σήμερα τους αγώνες του λαού μας, όλων εκείνων που αγωνίστηκαν για την ανατροπή της αμερικανονατοϊκής φασιστικής, στρατιωτικής δικτατορίας που επιβλήθηκε στη χώρα μας με τα εγχώρια στηρίγματά τους. Ιδιαίτερα τιμάμε όλους εκείνους που σε δύσκολες συνθήκες κράτησαν αναμμένη τη φλόγα του αγώνα, χωρίς να υπολογίζουν κόπους και θυσίες. Αποδείχθηκε για μια ακόμη φορά ότι καμμία στρατιωτική δικτατορία, καμμία δικτατορία, όσο ισχυρή και αν φαίνεται, δεν είναι ανίκητη. Κατέρρευσε κάτω από τους αγώνες του λαού, αλλά και από την προδοσία της Κύπρου. Ο κυπριακός λαός πλήρωσε  βαρύ το τίμημα με το διπλό έγκλημα του πραξικοπήματος, που άνοιξε το δρόμο στην τουρκική εισβολή και κατοχή, εξυπηρετώντας με τον τρόπο αυτό τα σχέδια των Αμερικάνων και του ΝΑΤΟ για τον έλεγχο της ευρύτερης περιοχής της Ανατολικής Μεσογείου. Τριάντα τέσσερα χρόνια μετά το Κυπριακό παραμένει και σήμερα άλυτο. Το συντριπτικό «όχι» στο σχέδιο Ανάν δείχνει ότι οι λαοί με τον αγώνα τους και την αποφασιστικότητά τους μπορούν να δυσκολεύουν και να ανατρέπουν τους ιμπεριαλιστικούς σχεδιασμούς των ισχυρών. Βρισκόμαστε στο πλευρό του κυπριακού λαού για μία Κύπρο ενιαία, κυρίαρχη, ανεξάρτητη, χωρίς ξένα στρατεύματα και βάσεις, κοινή πατρίδα των Ελληνοκυπρίων και Τουρκοκυπρίων. 
      	Ο αγώνας κατά της δικτατορίας από τη σκοπιά των εργαζομένων ήταν αδιάσπαστα δεμένος με βαθύτερες ριζικές αλλαγές για τα δημοκρατικά δικαιώματα, για τα δικαιώματα στη δουλειά και για την κοινωνική προκοπή. Γι’ αυτό και θεωρούμε ότι αποτελεί πρόκληση η κατάσταση που έχει διαμορφωθεί στη χώρα μας την τελευταία περίοδο σε ένα βάθος χρόνου που οικοδομείται την τελευταία δεκαετία-δεκαπενταετία, όταν η συντριπτική πλειοψηφία των απεργιών -οι εννέα στις δέκα απεργίες- κηρύσσονται παράνομες, όταν η τρομοκρατία που ασκείται στους χώρους δουλειάς από την εργοδοσία και το κράτος κυριαρχεί και βασιλεύει, όταν έχει καταργηθεί κάθε εργατικό και λαϊκό δικαίωμα, όταν ενισχύονται οι μηχανισμοί καταστολής και οξύνεται ο αντικομμουνισμός. 
      Αυτή είναι μια τυπική δημοκρατία, μια δημοκρατία που ταιριάζει στην Ευρωπαϊκή Ένωση, την πλουτοκρατία και τα κόμματά της. Αυτό το πολιτικό σύστημα δεν μπορεί να δώσει τίποτα άλλο στους εργαζόμενους, δεν παίρνει από φκιασιδώματα με τη μία ή την άλλη μορφή διαχείρισης. Χρειάζεται ριζική αλλαγή του συσχετισμού των δυνάμεων, ώστε να ανοίξει ο δρόμος για ριζικές αλλαγές. 
      (Χειροκροτήματα)
      	ΠΡΟΕΔΡΟΣ (Δημήτριος Σιούφας): Το λόγο έχει ο εκπρόσωπος του Συνασπισμού Ριζοσπαστικής Αριστεράς κ. Αναστάσιος Κουράκης. 
      	ΑΝΑΣΤΑΣΙΟΣ ΚΟΥΡΑΚΗΣ: Κύριε Πρόεδρε, κυρίες και κύριοι συνάδελφοι, σήμερα τιμούμε την επέτειο για την αποκατάσταση της δημοκρατίας, καθώς και όλους όσοι αγωνίστηκαν, βασανίστηκαν και έχασαν τη ζωή τους στον αγώνα ενάντια στην επτάχρονη τυραννία. 
      Δεν μπορούμε, όμως, δυστυχώς να πούμε ότι ο αγώνας τους δικαιώθηκε στο σύνολό του. Όχι μόνο γιατί εξακολουθεί να υπάρχει στρατός κατοχής σε έδαφος της Κύπρου και να μην έχει ακόμη επιτευχθεί μια δίκαιη και βιώσιμη λύση προς όφελος των Ελληνοκυπρίων και Τουρκοκυπρίων μέσω μιας κοινοτικής διζωνικής ομοσπονδίας, αλλά γιατί η δημοκρατία μας περιστέλλει τα κοινωνικά δικαιώματα αντί να τα διευρύνει και η ζώνη της φτώχειας αγκαλιάζει ολοένα και μεγαλύτερα στρώματα του πληθυσμού και γιατί για πρώτη φορά έχουμε μια γενιά, που γνωρίζει πως θα έχει λιγότερα ασφαλιστικά δικαιώματα από την προηγούμενη, πιο επισφαλείς θέσεις εργασίας, λιγότερο μέλλον. 
      Ακόμη γιατί το περιβάλλον σε σχέση με αυτό του 1974 είναι σε χειρότερη κατάσταση, με τη λίμνη Κορώνεια να σβήνει, με τα καμένα δάση να προορίζονται για οικιστική αξιοποίηση, με τον ποταμό Αχελώο να απειλείται να εκτραπεί παράλληλα με την εκτροπή του μέτρου και του «φρονείν». 
      Όλες και όλοι όσες και όσοι πάλεψαν, κύριοι συνάδελφοι, για την αποκατάσταση της δημοκρατίας, δεν αντιπάλεψαν μόνο για να φύγουν οι συνταγματάρχες. Αυτοί οι αγωνιστές, που δεν είναι σήμερα μαζί μας, δεν θα αισθάνονταν καθόλου δικαιωμένοι, αν έβλεπαν ότι χθες πέρασε από τη Βουλή η κατάργηση της αυτοδιοίκησης της δικαιοσύνης, ότι εκδιώχθηκε ο πρόεδρος της ανεξάρτητης επιτροπής για το μαύρο χρήμα, ότι είμαστε απλοί θεατές στο κλείσιμο του εργοστασίου της «SIEMENS» στη Θεσσαλονίκη και των κλωστοϋφαντουργίων του Λαναρά σε όλη την Ελλάδα και εκατοντάδες εργαζόμενοι είναι αντιμέτωποι με το φάσμα της πείνας και της εξαθλίωσης και αυτήν τη στιγμή είναι έξω από το κτήριο της Βουλής και διαδηλώνουν για το δικαίωμα στην εργασία. 
      Ακόμη, είναι κρίμα που η προφητική δύναμη της μεταπολιτευτική περιόδου δεν αξιοποιήθηκε για το καλό του τόπου, καθώς τα δύο μεγάλα κόμματα, οι δύο μεγάλοι σχηματισμοί, που ήρθαν στην Κυβέρνηση, υπηρέτησαν πιστά την κοινωνία της αγοράς, την εκποίηση του δημόσιου χώρου, την περιστολή των κοινωνικών ελευθεριών στο όνομα της ασφάλειας και την αντιμετώπιση της βίας. 
      Ποια βία, όμως, κυρίες και κύριοι συνάδελφοι, είναι μεγαλύτερη από εκείνη που στερεί από τους ανθρώπους τo δικαίωμα στην εργασία, τις ίσες ευκαιρίες στη μόρφωση, στον πολιτισμό, στο καθαρό περιβάλλον; Γιατί τα εργατικά «ατυχήματα» δεν είναι βία; Η απαξίωση των δημόσιων νοσοκομείων και οι άνθρωποι που πεθαίνουν στο δρόμο, γιατί δεν υπάρχει κρεβάτι εντατικής θεραπείας και οι γιατροί πρέπει να αποφασίσουν -γιατί είναι λίγα τα κρεβάτια και μεγάλες οι ανάγκες- ποιοι θα πεθάνουν, δεν είναι βία; 
      Οι ανεκπλήρωτες υποσχέσεις στους πυρόπληκτους δεν είναι βία; Ο αποκλεισμός και η κακομεταχείριση των μεταναστών δεν είναι βία; Οι άθλιες συνθήκες στις φυλακές και στα κρατητήρια, που είναι ίδιοι χώροι οι περισσότεροι από αυτούς με αυτούς που υπήρχαν επί επταετίας, δεν είναι βία; Και όση βία άσκησε το τανκ που έριξε την πόρτα του Πολυτεχνείου, άλλη τόση ασκεί σήμερα το Υπουργείο Παιδείας με το να μην προσφέρει τη δυνατότητα σε μεγάλη μερίδα γονιών που δεν έχουν την οικονομική δυνατότητα να σπουδάσουν το παιδί τους μετά το λύκειο.
      Ναι, κύριοι συνάδελφοι και αυτό βία είναι. Το «ΨΩΜΙ-ΠΑΙΔΕΙΑ-ΕΛΕΥΘΕΡΙΑ» του Πολυτεχνείου έγινε ψωμί για όσους μπορούν ακόμη με 400 ή 600 ευρώ να το εξασφαλίζουν, παιδεία για όσους μπορούν να πληρώσουν τα παιδιά τους και ελευθερία όσο δεν τους πιάνουν οι κάμερες στις διαδηλώσεις, στους εργασιακούς χώρους και δεν τους φακελώνουν με τα βιομετρικά δεδομένα.
      Ο Συνασπισμός Ριζοσπαστικής Αριστεράς, τριάντα τέσσερα χρόνια μετά την αποκατάσταση της δημοκρατίας, πιστεύει, αγαπητοί συνάδελφοι, ότι η ιστορική μνήμη δεν είναι μουσειακό έκθεμα. Υπάρχει και ζει στο βαθμό που ανανεώνεται και αναβαπτίζεται στα οράματα και τις ανάγκες της εποχής. Και η σημερινή απαίτηση δεν είναι να γυρίσουμε στην προδικτατορική εποχή. Η σημερινή απαίτηση είναι να ανατραπεί η κοινωνία όπου όλα πωλούνται και όλα αγοράζονται μέσα στη λογική του νεοφιλελευθερισμού, που είναι ο σύγχρονος καπιταλισμός της σύγχρονης κυριαρχίας των αγορών και των χρηματιστηρίων, της αποδόμησης του κοινωνικού κράτους, της μαζικής ανεργίας, της κατάργησης των εργασιακών δικαιωμάτων, της φτώχειας.
      Ο Συνασπισμός Ριζοσπαστικής Αριστεράς τιμά την επέτειο, καθώς εντείνει τις προσπάθειές του για περισσότερα δικαιώματα για όλους, για σταθερή εργασία, ασφάλιση, για δωρεάν παιδεία και υγεία, συμμετοχή στα πολιτιστικά αγαθά, προστασία και αναβάθμιση του περιβάλλοντος.
      Το σημερινό μνημόσυνο πρέπει να γίνει υπόσχεση και πράξη και για την Κύπρο και για την Ελλάδα.
      Σας ευχαριστώ.
      (Χειροκροτήματα)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Κωνσταντίνος Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι Βουλευτές, νομίζω ότι τέτοιες ημέρες το μυαλό, σε όσους τουλάχιστον έχουν μνήμες από εκείνη την εποχή, πάει πίσω σε αυτές τις μνήμες και ήθελα έτσι να μοιραστώ μαζί σας μια προσωπική εμπειρία.
      Θυμάμαι, τριάντα τέσσερα χρόνια πέρασαν από εκείνο το σκληρό, ζεστό καλοκαιριάτικο πρωινό στη Σύρο, όπου ζούσα τότε, όταν μάθαμε την ανατριχιαστική είδηση για την εισβολή των Τούρκων στην Κύπρο. Ακόμα και σε εμάς που ήμασταν τότε μικρά παιδιά, το νέο δημιούργησε αυτό το αποκρουστικό αίσθημα του φόβου, της ανασφάλειας, ιδίως όταν με το ζόρι ακούγαμε από το ραδιόφωνο, το οποίο ήταν γεμάτο παράσιτα, τις ειδήσεις από την Αθήνα. Για τηλεόραση ούτε λόγος, γιατί στις Κυκλάδες, όταν φυσάει ή τουλάχιστον τότε, η τηλεοπτική εικόνα χανόταν.
      Είχες, λοιπόν, ένα αφόρητο συναίσθημα εκείνες τις ημέρες. Ένιωθες σαν κάποιες γιγάντιες μυλόπετρες να λιανίζανε τα κορμιά της Ελλάδας και της Κύπρου. Νεκροί, πρόσφυγες, αγνοούμενοι, εθνικός εξευτελισμός. Αυτή, δυστυχώς, ήταν η κληρονομιά της επταετίας και σε όλους νομίζω ότι έχει μείνει η εικόνα του μικρού ξυπόλητου παιδιού, το Κυπριωτόπουλο, εκείνο το παιδάκι από τη Κύπρο, το οποίο θλιμμένο κοιτάει ίσια στο κέντρο του φακού και μας θυμίζει τις ευθύνες μας. Είναι μια πολύ σκληρή φωτογραφία.
      Η δημοκρατία, λοιπόν, θεμελιώθηκε πάνω στο αίμα των Ελλήνων της Κύπρου, στις εκκλησιές, στο βόρειο κατεχόμενο τμήμα που είναι στάβλοι ή αποθήκες. Είδα ανοιγμένους τάφους με τα ίδια μου τα μάτια στην Κυρήνεια, όταν πήγαινα με αποστολές του Ευρωπαϊκού Κοινοβουλίου. Είδα τα γκρεμισμένα και έρημα σπίτια στην Αμμόχωστο, σε μια από τις ωραιότερες πόλεις της Μεσογείου, που ζει φυλακισμένη πίσω από ένα σκουριασμένο συρματόπλεγμα.
      Θυμάμαι, όμως και τα χαιρέκακα βλέμματα των ψευτοαστυνομικών και των Τούρκων ασφαλιτών στο ψευδοκράτος, που μονίμως ακολουθούσαν τον μόνο Έλληνα που έπαιρνε μέρος στις αποστολές του Ευρωκοινοβουλίου, οι οποίοι ένιωθαν περήφανοι για τα κατορθώματα του Αττίλα. Θυμάμαι τον αγωνιστή αξιωματικό και ήρωα του αντιδικτατορικού αγώνα, το Σπύρο Μουστακλή, που τον γνώρισα στη Σύρο, θυμάμαι τη χήρα του Νικηφόρου Μανδηλαρά, θυμάμαι τη χαροκαμένη μάνα του Αλέκου Παναγούλη, η οποία έχασε δύο παλικάρια μέσα στην επταετία. Εύχομαι στο επόμενο μνημόσυνο του να υπάρχουν και άλλοι εν ενεργεία Βουλευτές οι οποίοι θα μετάσχουν. Νομίζω ότι σήμερα το μυαλό μας πηγαίνει στους ήρωες της δημοκρατίας.
      Όμως, όταν πριν τριάντα τέσσερα χρόνια περιμέναμε με αναμμένα κεριά τον Κωνσταντίνο Καραμανλή και λίγο αργότερα τον Ανδρέα Παπανδρέου, δεν περιμέναμε να φτάναμε στη σημερινή Ελλάδα, δεν περιμέναμε να βουλιάζει η Ελλάδα στην αποφορά των σκανδάλων, δεν περιμέναμε μια κοινωνία με δύο εκατομμύρια νεόπτωχους, δεν περιμέναμε ο κάθε πολίτης να νιώθει την ανυπαρξία του κράτους μιας δημοκρατικής πολιτείας και τη διαφθορά. Δεν μπορεί να μένει αβοήθητος ένας πολίτης, να χρειάζεται να λαδώσει για να κάνει ρουσφέτια, αριστερά και δεξιά.
      Στη δημοκρατική πολιτεία ο πολίτης πρέπει να έχει δουλειά. Δεν μπορεί να βλέπει να περνούν οι μήνες και τα χρόνια και να μένει άνεργος. Δεν μπορεί να πληρώνει για τη δωρεάν παιδεία και η παιδεία τελικά να αποδεικνύεται πανάκριβη. Δεν μπορεί να βλέπει ξεχαρβαλωμένες τις δημόσιες υπηρεσίες, να κάνει μήνες να τον δει γιατρός, όπως γινόταν στην Ορεστιάδα και στο Διδυμότειχο, που υπηρέτησα τη στρατιωτική μου θητεία και το είδα από κοντά. 
      Αν θέλουμε το δυνάμωμα και την εμβάθυνση της δημοκρατίας, έχουμε χρέος να ξεριζώσουμε τις αιτίες υπονόμευσής της, να προστατεύσουμε το κύρος όσων έχουν τιμηθεί με την ψήφο των πολιτών απομονώνοντας το σάπιο και το βρώμικο. Χρειάζεται να μην κουκουλώνουμε τα σκάνδαλα, να αναδεικνύουμε το ρόλο της δικαιοσύνης, χρειάζεται η Βουλή να είναι το μόνο κέντρο της δημοκρατίας και όχι τα παράκεντρα, τα οικονομικά συμφέροντα, οι επιχειρηματίες και οι ξένοι απεσταλμένοι κάθε είδους.
       Η δημοκρατία μας πρέπει να εμπεδώνει θεσμούς, λειτουργίες και υπεράσπιση των εθνικών μας συμφερόντων,  ώστε να σέβεται την Ελλάδα ο κάθε Ερντογάν και ο κάθε Γκρουέφσκι. Σε μας υπάρχει η δύναμη, υπάρχει η βούληση να το κάνουμε και πρέπει να θυμόμαστε νομίζω τα οράματα της γενιάς της Μεταπολίτευσης, της γενιάς του ’74, που είχε ως στόχο μία περήφανη και δυνατή Ελλάδα, σεβαστή από φίλους και αντιπάλους. Ας ελπίσουμε ότι την επόμενη χρονιά που θα γιορτάζουμε τα τριάντα πέντε χρόνια από την αποκατάσταση της δημοκρατίας, όλα αυτά τα οράματα της γενιάς της Μεταπολίτευσης, της γενιάς του ’74 να έχουν γίνει πράξη. 
      Ευχαριστώ.
      (Χειροκροτήματα)
      ΠΡΟΕΔΡΟΣ (Δημήτριος Σιούφας): Ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης έχει το λόγο εκ μέρους της Κυβέρνησης.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, υπάρχουν γεγονότα στην ιστορική πορεία ενός κράτους, που ξεπερνούν το επίκαιρο της δεδομένης χρονικής στιγμής και υπερβαίνουν την εφήμερη πραγματικότητα στο πλαίσιο της οποίας εκδηλώνονται. Ανάγονται σε σύμβολα, αναδεικνύοντας την ιδιοσυγκρασία του κάθε λαού και ενσαρκώνοντας τις ιδέες και τις αρχές που συγκροτούν το αξιακό τους σύστημα. 
      Ένα από αυτά τα γεγονότα που σημάδεψαν τη μετέπειτα διαδρομή του ελληνικού λαού αποτελεί η αποκατάσταση της δημοκρατίας το 1974 και η έναρξη της μεταπολιτευτικής περιόδου της ιστορίας του ελληνικού κράτους. 
      Στη χώρα που γέννησε τη δημοκρατία ως πολίτευμα και που πρώτη ανέπτυξε θεσμούς και πλαίσια, τα οποία στηρίζονται στην ελευθερία και τη λαϊκή κυριαρχία, η ανατροπή του δικτατορικού καθεστώτος του 1967 μετετράπη σε σύμβολο πάλης κατά του ολοκληρωτισμού και αντίστασης προς την κατάφωρη καταπάτηση των ανθρωπίνων δικαιωμάτων. 
      Το δημοκρατικό φρόνιμα που διαχρονικά συνόδευε και χαρακτήριζε τους Έλληνες, βρήκε το 1974 την τέλεια δικαίωσή του οδηγώντας σε μία από τις κορυφαίες στιγμές της νεότερης ελληνικής ιστορίας. 
      Σήμερα γιορτάζουμε πανηγυρικά τριάντα τέσσερα χρόνια δημοκρατικής λειτουργίας της ελληνικής πολιτείας σε έναν χώρο που είναι  άρρηκτα δεμένος με το επίτευγμα της συγκεκριμένης επετείου, καθώς οφείλει την ίδια την ύπαρξή του στα αγαθά της δημοκρατικής διακυβέρνησης.
      Βρισκόμαστε εδώ για να θυμηθούμε τα γεγονότα και τα πρόσωπα εκείνης της ταραχώδους για τον Ελληνισμό περιόδου, για να αναλογιστούμε με νηφαλιότητα και χρονική αποστασιοποίηση τους χειρισμούς, τις ενέργειες, τις επιλογές αλλά και τα λάθη μίας εποχής που άφησε έκτοτε ανεξίτηλο το στίγμα της στα πολιτικά πράγματα του τόπου.
      Η σημερινή ημέρα έχει διπλή σήμανση για τον Ελληνισμό. Αφ’ ενός οι απερίσκεπτες ενέργειες της χούντας των Αθηνών σε βάρος του δημοκρατικά εκλεγμένου Αρχηγού της Κυπριακής Δημοκρατίας, του Εθνάρχη Μακαρίου, ο οποίος δεν συναινούσε στα σχέδια των συνταγματαρχών, αλλά και τελικά η απόπειρα ανατροπής του, είχαν ως θλιβερή συνέπεια την εισβολή των τουρκικών στρατευμάτων στην Κύπρο. 
      Πεντέμισι μέρες μετά το πραξικόπημα σε βάρος του Αρχιεπισκόπου Μακαρίου η Τουρκία με το πρόσχημα της εγγυήτριας δύναμης επεμβαίνει στις 20 Ιουλίου του 1974 και επιτίθεται στο νησί με αποτέλεσμα την κατάληψη του 24% του κυπριακού εδάφους.  
      Μερικές μέρες μετά, στις 14 Αυγούστου 1994, η τραγωδία του κυπριακού λαού ολοκληρώνεται με την παράνομη κατάληψη άλλου 14% του εδάφους της Κύπρου και τη συνακόλουθη ματαίωση των αγώνων των Κυπρίων για ελευθερία και ανεξαρτησία.
      Οι τριγμοί που υπέστη το ήδη απελπιστικά κλονισμένο καθεστώς του δικτάτορα Ιωαννίδη μετά την τουρκική εισβολή στην Κύπρο κράτησαν μόνο τέσσερις μέρες, όπου η Ελλάδα βιώνει το απόλυτο κενό εξουσίας και στο τέλος τους το καθεστώς κατέρρευσε σύσσωμο. 
      Μέσα σε αυτές τις έκρυθμες και δύσκολες για τον Ελληνισμό συνθήκες, η συγκυρία απαιτεί δυναμική, άμεση και επιδέξια αντιμετώπιση της κατάστασης. 
      Σ’ αυτό το κομβικό σημείο, όπου η Ελλάδα αναζητά ένα χαρισματικό ηγέτη ο οποίος θα την ανασύρει από τα συντρίμμια της διάλυσης και θα την επαναφέρει στο δρόμο της δημοκρατίας και της προόδου, ο Κωνσταντίνος Καραμανλής αναδεικνύεται ως η μόνη προσωπικότητα που μπόρεσε να αρθεί στο ύψος των περιστάσεων. Οι ηγετικές αρετές, η φιλοπατρία και η αποφασιστικότητά του αποτελούν τα ερείσματα πάνω στα οποία ο ελληνικός λαός εναποθέτει τις ελπίδες του για ανασυγκρότηση και ευημερία. 
      Η απελευθέρωση των πολιτικών κρατουμένων, η αποκατάσταση των διωχθέντων από τη χούντα, η επαναφορά του Συντάγματος του 1952 και η αναγνώριση του Κομμουνιστικού Κόμματος Ελλάδος αποτελούν μερικές μόνο από τις ενέργειες που ενίσχυσαν την επισφαλή τότε δημοκρατία και εδραίωσαν την εθνική συμφιλίωση, οδηγώντας στο δημοψήφισμα της 8ης Δεκεμβρίου του 1974 στο οποίο ο ελληνικός λαός πανηγυρικά αποφάσισε ότι το πολίτευμα της χώρας είναι η αβασίλευτη προεδρευόμενη δημοκρατία. 
      Από τη συντριπτική επικράτησή του στις εκλογές της 17ης Νοεμβρίου του 1974 μέχρι το 1980 οπότε και εκλέγεται Πρόεδρος Δημοκρατίας, η ισχυρή προσωπικότητα του Κωνσταντίνου Καραμανλή αποτελεί εχέγγυο για τη διασφάλιση του δημοκρατικού πολιτεύματος και την εύρυθμη λειτουργία των θεσμών του. Με τον τρόπο αυτόν ο Κωνσταντίνος Καραμανλής βάζει τις βάσεις και οδηγεί τη χώρα μας στην ευρωπαϊκή οικογένεια, επιταχύνοντας την ανάπτυξη και ενισχύοντας τη διεθνή θέση της χώρας. 
      Αυτό όμως που έχει σημασία να επισημάνουμε είναι ότι από τη Μεταπολίτευση μέχρι σήμερα έχει καλλιεργηθεί στον ελληνικό λαό μία δημοκρατική λογική και μία νέα νοοτροπία, έτσι ώστε ο κάθε πολίτης να θεωρεί την υπεράσπιση του πολιτεύματος όχι μόνο εθνική αλλά και προσωπική του υπόθεση, που δικαιώνει ιστορικά τους αγώνες γενεών Ελλήνων, από την αρχαιότητα μέχρι τις μέρες μας. Ο Έλληνας στο νου και στην ψυχή του αισθάνεται τη δημοκρατία ως κεκτημένο του, ως θεμελιώδες και αναφαίρετο δικαίωμα, που συνάδει και συμβαδίζει με την εθνική αξιοπρέπεια του Ελληνισμού. 
      Ο εορτασμός της τριακοστής τέταρτης επετείου από την αποκατάσταση της δημοκρατίας, εορτασμός που επαναλαμβάνεται κάθε χρόνο, δεν πρέπει να θεωρηθεί ποτέ ότι γίνεται καθ’ υποχρέωση της εκάστοτε πολιτικής τάξης στην Ελλάδα. Ο εορτασμός αυτός αποτελεί υποχρέωση όλων μας έναντι της ιστορίας και της δημοκρατίας μας, έναντι της κοινωνίας μας και των παιδιών μας. 	
      Χρέος όλων μας είναι να υπενθυμίζουμε στον ελληνικό λαό τα πλεονεκτήματα της δημοκρατίας αλλά και τις υποχρεώσεις που συνεπάγεται η συμμετοχή στα κοινά, η ενεργός εμπλοκή στις δημοκρατικές διαδικασίες και η περιφρούρηση της ποιότητας του πολιτεύματός μας. 
      Επιπλέον, η σημερινή επέτειος αποτελεί μία πρώτης τάξεως ευκαιρία να υπενθυμίσουμε προς τη διεθνή κοινότητα το μέγα εθνικό μας ζήτημα, αυτό της παράνομης εισβολής, της συνεχιζόμενης κατοχής και του παράνομου εποικισμού της Κύπρου. Πάγια στάση όλων των ελληνικών κυβερνήσεων είναι η εξεύρεση μιας συμφωνημένης, δίκαιης και βιώσιμης λύσης του κυπριακού ζητήματος σύμφωνης με τις αποφάσεις του Οργανισμού Ηνωμένων Εθνών και της αρχές της Ευρωπαϊκής Ένωσης, μιας λύσης που θα βασίζεται σε μία διζωνική δικοινοτική ομοσπονδία με μία εθνική κυριαρχία, μία διεθνή προσωπικότητα και μία ιθαγένεια. 
      Κυρίες και κύριοι συνάδελφοι, οι κοινωνίες που στηρίζονται σε ισχυρά ερείσματα δεν ξεχνούν ανθρώπους που προσέφεραν στην πατρίδα πολύτιμες υπηρεσίες, δεν λησμονούν περιστατικά που σημάδεψαν την ιστορία τους παρέχοντας διδάγματα διαχρονικής αξίας όχι μόνο για την ενίσχυση της εθνικής τους αυτογνωσίας, αλλά κυρίως για την πληρέστερη κατανόηση του παρόντος και την ασφαλέστερη χάραξη των πολιτικών του μέλλοντος. 
      Η Βουλή των Ελλήνων τιμά τους αγώνες του απανταχού Ελληνισμού και υπόσχεται ότι θα επιτελέσει στο έπακρο τα υψηλά καθήκοντα για τη διασφάλιση των δημοκρατικών ιδεωδών σε Ελλάδα και Κύπρο. Τα γεγονότα του 1974 πάνω απ’ όλα μας δίδαξαν ότι ως κράτος οφείλουμε να ενώνουμε τις δυνάμεις μας, να συντονίζουμε τις προσπάθειές μας σε συλλογικούς στόχους. Κοινή υποχρέωσή μας είναι η συνεργασία μας με σκοπό την ενίσχυση της κοινωνικής συνοχής και την ενδυνάμωση της εθνικής ομοψυχίας. 
      Κοινή πρόκληση για όλους μας είναι να εμπνεύσουμε στις νέες γενιές Ελλήνων την πίστη σε αρχές, αξίες και ιδανικά που δυνάμωσαν και ανέδειξαν την Ελλάδα. Με σύνεση, ευθύνη αλλά και τόλμη, με μετριοπάθεια αλλά και αποφασιστικότητα και πάνω απ’ όλα με εθνική συνεννόηση και οραματισμό, αποδεικνύοντας ότι είμαστε άξιοι κληρονόμοι ενός οικουμενικού πολιτισμού, που δίδαξε στον κόσμο τις αρχές της δημοκρατίας, κατακτούμε το μέλλον, αναδεικνύοντας ότι η νέα Ελλάδα δεν επαναπαύεται στις δάφνες του παρελθόντος αλλά λειτουργεί ως εκπρόσωπος ενός μεγάλου, διαχρονικού και δυναμικού πολιτισμού, που έχει να προσφέρει ακόμη πάρα πολλά, τόσο στον τόπο μας όσο και στην ανθρωπότητα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΠΡΟΕΔΡΕΥΩΝ (Γεώργιος Σούρλας): Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εναρμόνιση της ελληνικής νομοθεσίας με την οδηγία 2006/43/ΕΚ περί υποχρεωτικών ελέγχων των ετήσιων και των ενοποιημένων λογαριασμών, για την τροποποίηση των οδηγιών 78/660/1983/ΕΟΚ και 83/349/ΕΟΚ του Συμβουλίου και για την κατάργηση της οδηγίας 84/253/ΕΟΚ του Συμβουλίου και άλλες διατάξεις».
      Κυρίες και κύριοι συνάδελφοι, το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα. 
      Κύριε Υπουργέ, θέλετε να αναφερθείτε σε νομοτεχνικές βελτιώσεις; Εάν είναι πολλές, θα παρακαλέσω να τις καταθέσετε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, θα τις καταθέσω. Είναι πράγματι νομοτεχνικές οι βελτιώσεις. Λείπει το «και», αντικαθίσταται μία λέξη κ.λπ..
      ΠΡΟΕΔΡΕΥΩΝ (Γεώργιος Σούρλας): Να τις καταθέσετε για τα Πρακτικά και να διανεμηθούν αμέσως στους συναδέλφους. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Δεν αλλάζει πουθενά η ουσία. Είναι λεκτικές διορθώσεις.
      (Στο σημείο αυτό ο Υφυπουργός Οικονομίας και Οικονομικών κ.  Ιωάννης Παπαθανασίου καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      (Να φωτογραφηθεί η σελ. 73)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, πρόκειται περί κοινής συζήτησης τροπολογιών και άρθρων; 
      ΠΡΟΕΔΡΕΥΩΝ (Γεώργιος Σούρλας): Ναι, βεβαίως, κοινή συζήτηση άρθρων και τροπολογιών. Εάν χρειαστεί χρόνος παραπάνω, θα δοθεί. Δεν θα υπάρξει καμμία πίεση χρόνου, ιδιαίτερα για τους εισηγητές.
      Το λόγο έχει ο εισηγητής της Πλειοψηφίας κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Θα ήθελα ξεκινώντας, κύριε Πρόεδρε, και εγώ με τη σειρά μου να χαιρετίσω τη σημερινή σημαντικότατη επέτειο, την επέτειο της Αποκατάστασης της Δημοκρατίας και παράλληλα να πω ότι σήμερα η δημοκρατία μας μετά από τριάντα τέσσερα χρόνια είναι μια δημοκρατία ισχυρή, μια δημοκρατία η οποία δεν κινδυνεύει ούτε από εσωτερική ούτε από εξωτερική επιβολή. Όμως σίγουρα χρειάζεται ευρύτερη συζήτηση. Αυτό θα ήταν καλό να γίνει στα πλαίσια της διακομματικής επιτροπής, όπως άλλωστε προτάθηκε από τον Πρωθυπουργό, έτσι ώστε να έχουμε μια ποιοτικότερη, μια καλύτερη δημοκρατία.
       Μπαίνοντας τώρα στο νομοσχέδιο, να πω ότι χθες είχαμε τη δυνατότητα να το συζητήσουμε επί της αρχής αναλυτικά και σε πολύωρη διαδικασία. Σήμερα έχουμε τη συζήτηση κατ’ άρθρον και βέβαια τις τροπολογίες. Είναι ένα πολύ μεγάλο νομοσχέδιο, ένα νομοσχέδιο που έχει διαρθρωθεί σε δώδεκα κεφάλαια και περιλαμβάνει σαράντα έξι άρθρα. Παράλληλα, κατατέθηκαν και έξι τροπολογίες, από τις οποίες οι δύο ήδη έχουν συζητηθεί στην αρμόδια Επιτροπή Οικονομικών της Βουλής.
      Το κεφάλαιο 1 περιλαμβάνει το αντικείμενο του νομοσχεδίου, τους ορισμούς και τα άρθρα 1 και 2. Στο άρθρο 1 υπάρχει αναλυτική αναφορά στο αντικείμενο του νομοσχεδίου, που ορίζει ότι αυτό είναι η εναρμόνιση της ελληνικής νομοθεσίας με τις διατάξεις της οδηγίας 43/2006 του Ευρωπαϊκού Κοινοβουλίου.
      Το άρθρο 2 δίνει συγκεκριμένους ορισμούς για να γίνονται κατανοητοί και να μην υπάρχουν προβλήματα σχετικά με το τι είναι υποχρεωτικός έλεγχος, νόμιμος ελεγκτής, ελεγκτικό γραφείο, ελεγκτική οντότητα τρίτης χώρας, ελεγκτής τρίτης χώρας, ελεγκτής ομίλου, δίκτυο συνδεδεμένο μέλος ελεγκτικού γραφείου, έκθεση ελέγχου, διεθνή ελεγκτικά πρότυπα, διεθνή λογιστικά πρότυπα, οντότητες δημοσίου ενδιαφέροντος, μη επαγγελματίας κύριος εταίρος και κανονιστική πράξη της Ε.Λ.Τ.Ε..
      Το κεφάλαιο 2 το  οποίο περιλαμβάνει τα άρθρα 3 έως 12, αναφέρεται στα σχετικά με τη χορήγηση αδείας, τη συνεχή εκπαίδευση και την αμοιβαία αναγνώριση. Ορίζει εκτός των άλλων ότι αρμόδια αρχή για τη χορήγηση επαγγελματικής αδείας είναι η Ε.Λ.Τ.Ε., δηλαδή η Επιτροπή Λογιστικής Τυποποίησης και Ελέγχων.
      Για κάποια από τα απαραίτητα προσόντα μεταξύ των οποίων είναι και η εντιμότητα ορίζει τα σχετικά το άρθρο 5 με την ανάκληση της επαγγελματικής αδείας.
      Το άρθρο 6 αναφέρεται στα προσόντα και είναι ένα άρθρο για το οποίο έγινε η μεγαλύτερη κουβέντα χθες. Είναι ένα άρθρο που ορίζει ότι υπάρχει δυνατότητα ακόμη και σε απόφοιτο δευτεροβάθμιας εκπαίδευσης κάτω από συγκεκριμένες προϋποθέσεις και μετά από εξεταστικές διαδικασίες να πάρει την άδεια του ορκωτού λογιστή.
      Βέβαια, έγινε χθες μια πάρα πολύ σημαντική τροπολογία στο συγκεκριμένο άρθρο από τον αρμόδιο Υφυπουργό κ. Παπαθανασίου, ο οποίος προσέθεσε ότι η πρακτική άσκηση για τους απόφοιτους δευτεροβάθμιας εκπαίδευσης διπλασιάζεται και από τρία χρόνια που είναι για τους απόφοιτους πανεπιστημιακής εκπαίδευσης γίνεται έξι για τους απόφοιτους δευτεροβάθμιας εκπαίδευσης. Με αυτό τον τρόπο πιστεύω ότι απαλύνεται ακόμη περισσότερο η ένσταση που υπήρχε από πολλούς συναδέλφους σχετικά με το συγκεκριμένο ζήτημα.
      Το άρθρο 7 αφορά τις επαγγελματικές εξετάσεις και ορίζει ότι οι εξετάσεις αυτές διεξάγονται όπως μέχρι τώρα από πενταμελή επιτροπή τριών πανεπιστημιακών καθηγητών και δύο εκπροσώπων του Σ.Ο.Ε.Λ.. Δεν αλλάζει κάτι δηλαδή.
      Το άρθρο 8 αναφέρεται στον έλεγχο των θεωρητικών γνώσεων και πρακτικής εφαρμογής, ορίζοντας εκτός των άλλων και τα μαθήματα στα οποία εξετάζονται οι υποψήφιοι για το Σώμα Ορκωτών Λογιστών – Ελεγκτών.
      Το άρθρο 9 ορίζει τις απαλλαγές.
      Το άρθρο 10 αναφέρεται στην πρακτική άσκηση και υπάρχει ακριβώς αυτό που ανέφερα, ότι διπλασιάζεται η πρακτική άσκηση για τους απόφοιτους δευτεροβάθμιας εκπαίδευσης που έχουν πετύχει τις θεωρητικές εξετάσεις και από τρία χρόνια γίνεται έξι.
      Και το άρθρο 11 αναφέρεται στη συνεχή εκπαίδευση, στη δια βίου εκπαίδευση των ορκωτών λογιστών – ελεγκτών, ενώ το άρθρο 12, με τα οποίο κλείνει το δεύτερο κεφάλαιο, αναφέρεται στη χορήγηση αδείας σε νόμιμους ελεγκτές από άλλα κράτη-μέλη.
      Το κεφάλαιο 3 αναφέρει τα σχετικά με την εγγραφή στο μητρώο και περιλαμβάνει τα άρθρα 13 έως 18, από τα οποία το άρθρο 13 αναφέρεται στο δημόσιο μητρώο που είναι υποχρεωμένη να τηρεί η Ε.Λ.Τ.Ε., η Επιτροπή Λογιστικής Τυποποίησης και Ελέγχου, η οποία όμως μπορεί με κανονιστική πράξη να αναθέτει τα διαδικαστικά θέματα τηρήσεως του μητρώου σε αρμόδιο επαγγελματικό φορέα, με λίγα λόγια στο Σ.Ο.Ε.Λ., που άλλωστε άλλος αρμόδιος επαγγελματικός φορέας δεν υπάρχει.
      Το άρθρο 14 ορίζει τα σχετικά με την εγγραφή των νόμιμων ελεγκτών στο μητρώο ελεγκτών.
      Το άρθρο 15 ορίζει τα σχετικά με την εγγραφή των ελεγκτικών γραφείων στο μητρώο ελεγκτών.
      Το άρθρο 16 ορίζει τα σχετικά με την ενημέρωση των πληροφοριών του μητρώου ελεγκτών.
      Το άρθρο 17 ορίζει τα σχετικά με την τεκμηρίωση της ευθύνης για την παροχή των πληροφοριών του μητρώου ελέγχου και το άρθρο 18 τη γλώσσα τήρησης του μητρώου ελεγκτών, που είναι η ελληνική.
      Στο κεφάλαιο 3 ορίζονται εκτός των άλλων ότι η τήρηση του μητρώου πρέπει να είναι δημόσια, οι προϋποθέσεις με τις οποίες μπορούν να εγγραφούν οι ελεγκτές ή τα ελεγκτικά γραφεία και βεβαίως η υποχρέωση που έχει αυτός που είναι υπεύθυνος για την τήρηση του μητρώου.
      Το κεφάλαιο 4 περιλαμβάνει τα σχετικά με την επαγγελματική δεοντολογία, την ανεξαρτησία, την αντικειμενικότητα, την εμπιστευτικότητα και το επαγγελματικό απόρρητο. Περιλαμβάνει τα άρθρα 19 έως 22.
      Το άρθρο 19 αναλυτικά μιλάει σχετικά με τον κώδικα επαγγελματικής δεοντολογίας.
      Το άρθρο 20 με την ανεξαρτησία και την αντικειμενικότητα που πρέπει να έχουν οι ελεγκτές, αλλά και τα ελεγκτικά γραφεία.
      Το άρθρο 21 μιλάει για την εμπιστευτικότητα και το επαγγελματικό απόρρητο.
      Το άρθρο 22 μιλάει για την ανεξαρτησία των νόμιμων ελεγκτών όταν υποχρεωτικοί έλεγχοι διενεργούνται στο όνομα και για λογαριασμό ελεγκτικού γραφείου, ενώ το άρθρο 23 μιλάει για τα σχετικά με την αμοιβή των υποχρεωτικών ελέγχων.
      Το κεφάλαιο 5 περιλαμβάνει τρία άρθρα, το 24, το 25 και το 26 και αναφέρεται στα ελεγκτικά πρότυπα και στις εκθέσεις ελέγχου, καθώς επίσης το άρθρο 25 και στους υποχρεωτικούς ελέγχους των ενοποιημένων οικονομικών καταστάσεων.
      Το κεφάλαιο 6 αναφέρεται στον ιδιωτικό έλεγχο και περιλαμβάνει ένα άρθρο, το άρθρο 27 που αναφέρεται αναλυτικά στο σύστημα ποιοτικού ελέγχου.
      Το κεφάλαιο 7 αναφέρεται στην πειθαρχική και αστική ευθύνη, την οποία έχουν οι ελεγκτές και οι ελεγκτικές εταιρείες και περιλαμβάνει δύο άρθρα, το άρθρο 28, που μιλάει για το σύστημα πειθαρχικής διαδικασίας και πειθαρχικού ελέγχου, και το άρθρο 29, που αναφέρεται στην αστική ευθύνη και στην ασφαλιστική κάλυψη.
      Το κεφάλαιο 8 αναφέρεται στη δημόσια εποπτεία και τη συνεργασία μεταξύ των κρατών-μελών και ορίζει με τα άρθρα 30 τις αρχές της δημόσιας εποπτείας, 31 τη συνεργασία εποπτικών αρχών σε επίπεδο χωρών-μελών, 32 αναγνώριση ρυθμιστικών διατάξεων κρατών-μελών, 33 το επαγγελματικό απόρρητο και συνεργασία κρατών-μελών.
      Το κεφάλαιο 9 αναφέρεται στον ορισμό και την παύση και ειδικότερα το άρθρο 34 στον ορισμό του νόμιμου ελεγκτή του ελεγκτικού γραφείου. Το άρθρο 35 στην παύση και παραίτηση του νόμιμου ελεγκτικού γραφείου.
      Το κεφάλαιο 10 αναφέρεται στους υποχρεωτικούς ελέγχους οντοτήτων δημοσίου ενδιαφέροντος.
      Ειδικότερα, το άρθρο 36 αναφέρεται στην έκθεση διαφάνειας, το άρθρο 37 στην Επιτροπή Ελέγχου, το άρθρο 38 στην ανεξαρτησία και το άρθρο 39 στον ποιοτικό έλεγχο, στον οποίο υπόκεινται οι ελεγκτές και τα ελεγκτικά γραφεία.
      Το κεφάλαιο 11 περιλαμβάνει το άρθρο 40 που αναφέρεται στην άδεια άσκησης επαγγέλματος σε ελεγκτές τρίτων χωρών, το άρθρο 41 που αναφέρεται στην εγγραφή στο μητρώο ελεγκτών και εποπτεία ελεγκτών και ελεγκτικών οντοτήτων τρίτων χωρών, το άρθρο 42 που αναφέρεται στη συνεργασία με τις αρμόδιες αρχές τρίτων χωρών, το άρθρο 43 που έχει μεταβατική διάταξη, καθώς επίσης και το άρθρο 44 που περιέχει τις καταργούμενες διατάξεις.
      Τέλος, είναι το κεφάλαιο 12 που περιλαμβάνει δύο άρθρα, τα άρθρα 45 και 46, που αναφέρονται γενικότερα στις άλλες διατάξεις.
      Εκτός από τα συγκεκριμένα δώδεκα κεφάλαια και τα σαράντα έξι άρθρα του συγκεκριμένου νομοσχεδίου, έχουμε την κατάθεση από πλευράς Κυβέρνησης έξι τροπολογιών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά ακόμη, κύριε Πρόεδρε, γιατί αναφέρομαι στις τροπολογίες.
      Η πρώτη τροπολογία είναι μία πάρα πολύ σημαντική τροπολογία. Αναφέρεται στη δημιουργία του προγράμματος «ΠΡΟΕΡΓΑΣΙΑ» του Ο.Α.Ε.Δ.. Είναι ένα πρόγραμμα, το οποίο αποσκοπεί στη συστηματική προετοιμασία ανέργων ηλικίας μέχρι τριάντα ετών, απόφοιτων τουλάχιστον της υποχρεωτικής εκπαίδευσης, εν όψει της σταθερής ένταξής τους στην αγορά εργασίας και το οποίο έρχεται να απαντήσει σε ένα μεγάλο κοινωνικό πρόβλημα, στην αντιμετώπιση του προβλήματος της ανεργίας. Σύμφωνα μ' αυτό και για πρώτη φορά, καθιερώνεται αποζημίωση ίση με τον κατώτατο μισθό, όπως κάθε φορά αυτός ο μισθός προσδιορίζεται με βάση την εθνική συλλογική σύμβαση εργασίας, καθώς και πλήρης ασφαλιστική κάλυψη με την υπαγωγή των εργαζομένων στην ασφάλιση του Ι.Κ.Α.-Ε.Τ.Α.Μ. για τους κλάδους συντάξεως, ασθένειας σε είδος και κινδύνου ατυχήματος. 
      Συνεπώς, είναι μια σημαντική τροπολογία. Δίνει τη δυνατότητα σε αρκετές χιλιάδες ανέργους να μπορέσουν να απασχοληθούν. Πιστεύω ότι είναι μία πολύ σημαντική μετεξέλιξη των γνωστών προγραμμάτων «STAGE», γιατί για πρώτη φορά δίνει αποζημίωση ίση με τον κατώτατο μισθό, αλλά και δεύτερον, γιατί υπάρχει και η πλήρης ασφαλιστική κάλυψη, κάτι που είναι κάτι πολύ σημαντικό.
      Παράλληλα, η συγκεκριμένη τροπολογία έχει δύο ακόμη άρθρα. Το δεύτερο άρθρο αναφέρεται σε διαδικαστικά θέματα λειτουργίας του Ι.Κ.Α. και στη σύσταση νέου τοπικού υποκαταστήματος Ι.Κ.Α.-Ε.Τ.Α.Μ. στον Άγιο Μηνά Ηρακλείου με ταυτόχρονη κατάργηση του τοπικού υποκαταστήματος Ι.Κ.Α.-Ε.Τ.Α.Μ. Καμινίων.
      Με το άρθρο 3 της τροπολογίας ανακαθορίζεται η χωρική αρμοδιότητα των Ταμείων Είσπραξης Εσόδων Ι.Κ.Α.-Ε.Τ.Α.Μ. και αφορά τα υποκαταστήματα του Ι.Κ.Α. Χολαργού, Κηφισιάς, Ηρακλείου, Αργυρούπολης, Νέας Ζωής, Άνω Λιοσίων, Πετρούπολης, Αγίας Τριάδας και Σταυρούπολης. 
      Με βάση αυτά τα τρία άρθρα, στα οποία αναφέρεται η τροπολογία, και σε σχέση με το πρώτο άρθρο που αφορά τη δημιουργία του προγράμματος «ΠΡΟΕΡΓΑΣΙΑ» του Ο.Α.Ε.Δ. δημιουργείται δαπάνη ύψους περίπου 81.000.000, η οποία θα αντιμετωπιστεί από πιστώσεις του προϋπολογισμού του Ο.Α.Ε.Δ.. 
      Στα υπόλοιπα άρθρα, που αφορούν θέματα καλύτερης λειτουργίας των υπηρεσιών του Ι.Κ.Α., δεν δημιουργείται δαπάνη, πλην της δαπάνης ποσού 2.880.000 ευρώ που δημιουργείται από την προσαύξηση του αριθμού των ελεγκτών ιατρών και οδοντιάτρων του Ι.Κ.Α.-Ε.Τ.Α.Μ., λόγω ένταξής τους στον υφιστάμενο αριθμό και των ιατρών οδοντιάτρων του Τ.Α.ΞΥ., δηλαδή του Ασφαλιστικού Ταμείου Ξενοδοχοϋπαλλήλων, των οποίων η διαδικασία ανάληψης υπηρεσίας είναι σε εξέλιξη.
      Η δεύτερη τροπολογία αφορά τα μέτρα, τα οποία έχουν ήδη γίνει πραγματικότητα και με την τροπολογία αυτή περιβάλλονται πλέον και με τη μορφή τυπικού νόμου. Είναι όλα αυτά τα οικονομικά μέτρα που ελήφθησαν για την ανακούφιση και τη στήριξη από πλευράς πολιτείας των κατοίκων που επλήγησαν από τον πρόσφατο σεισμό της 8ης Ιουνίου στους Νομούς Αχαΐας, Ηλείας και Αιτωλοακαρνανίας με βάση τις σχετικές αποφάσεις των Υπουργών Οικονομίας και Οικονομικών και Υγείας και Κοινωνικής Αλληλεγγύης. Θυμίζω ότι τα άμεσα αυτά μέτρα συνίσταντο στην καταβολή, χωρίς γραφειοκρατικές διαδικασίες, ενός ποσού 3.000 ευρώ για κάθε οικογένεια για την αντιμετώπιση των άμεσων πρώτων αναγκών και ποσού 10.000 ευρώ για την αντικατάσταση της οικοσκευής υπό συγκεκριμένες προϋποθέσεις. Με βάση αυτή την τροπολογία, δημιουργούνται δαπάνες, οι οποίες προϋπολογίζονται στο ύψος των 25.000.000 ευρώ περίπου, που βεβαίως θα καλυφθούν από τον τακτικό προϋπολογισμό.
      Η τρίτη τροπολογία αναφέρεται στους εκδότες ομολόγων και στην κατοχύρωση αυτών που αγοράζουν τα ομόλογα αυτά. Συγκεκριμένα, ορίζεται ότι σε περίπτωση πτώχευσης του εκδότη οι ομολογιούχοι και λοιποί δανειστές που εξασφαλίζονται με το νόμιμο ενέχυρο, ικανοποιούνται ως προς το μη εξοφλούμενο από το κάλυμμα μέρος των απαιτήσεών τους όπως και οι ανέγγυοι πιστωτές από τη λοιπή περιουσία του εκδότου.
      Με λίγα λόγια είναι μια τροπολογία, η οποία δεν δημιουργεί απολύτως κανένα κόστος στον εθνικό προϋπολογισμό, αλλά αντίθετα με αυτόν τον τρόπο κατοχυρώνει τους ομολογιούχους και τους δανειστές, έτσι ώστε, αν για τον οποιοδήποτε λόγο δεν πληρωθεί το ομόλογο, υπάρχει μια πτώχευση, οι εκδότες του ομολόγου είναι υπεύθυνοι για όλη την περιουσία τους. 
      Η τέταρτη τροπολογία έχει τρία συγκεκριμένα άρθρα και αναφέρεται, πρώτον, στους εκτελεστικούς φορείς του Ο.Α.Σ.Α., στην Ε.ΘΕ.Λ., Η.Λ.Π.Α.Π. και Η.Σ.Α.Π., οι οποίοι έχουν κινήσει τη διαδικασία για την ασφαλιστική τους κάλυψη. Όμως, ενδεχομένως, να υπάρξει ένα μικρό χρονικό διάστημα, γιατί από την ημέρα διεξαγωγής της διαδικασίας αυτής, έως ότου υπογραφεί η νέα ασφαλιστική σύμβαση, υπάρχει περίπτωση λόγω ενστάσεων, να υπάρχει ένα μικρό κενό. Για το κενό, λοιπόν, αυτό χρονικό διάστημα, οι ανωτέρω εκτελεστικοί φορείς συγκοινωνιακού έργου έχουν τη δυνατότητα και υποχρεούνται να εκπληρώνουν τις υποχρεώσεις τους έναντι των προσώπων που τυχόν θα ζημιωθούν.
      Το άρθρο 2 αναφέρεται στην Υπηρεσία Πολιτικής Αεροπορίας, η οποία παλαιότερα αποτελούσε νομικό πρόσωπο δημοσίου δικαίου, στη συνέχεια όμως, μετατράπηκε σε δημόσια υπηρεσία. Ενώ παλαιότερα είχε διοικητικό συμβούλιο στη συνέχεια διορίζεται με προεδρικό διάταγμα διοικητής και υποδιοικητής με τριετή θητεία. Δίνεται, λοιπόν, η δυνατότητα τώρα και σε δημοσίους υπαλλήλους να αναλάβουν τη θέση του διοικητή ή του υποδιοικητή και μετά τη λήξη της τριετούς θητείας και εφόσον η τότε κυβέρνηση αποφασίσει ότι δεν υπάρχει λόγος να ανανεωθεί η θητεία τους, μπορούν να ξαναγυρίσουν στις υπηρεσίες τους.
      Το τρίτο άρθρο αναφέρεται σε εξυγίανση της Ολυμπιακής Αεροπορίας και μιλάει συγκεκριμένα για ρύθμιση που καλύπτει κενά που αφορούν τη λειτουργία της Ολυμπιακής Αεροπορίας. Εντάσσεται στα πλαίσια αυτά. Και δίνεται η δυνατότητα, η Ολυμπιακή Αεροπορία, οι θυγατρικές της και η «PANTHEON Α.Ε.»  να μπορούν να λειτουργήσουν, χωρίς να δημιουργούνται προβλήματα στη λειτουργία τους.
      Τέλος έχουμε δύο τροπολογίες, οι οποίες είναι αθλητικού ενδιαφέροντος. Είναι μια τροπολογία που αφορά τη διπλή ανάπλαση του γηπέδου, δηλαδή του Ελαιώνα του Παναθηναϊκού και παράλληλα, του πρώην γηπέδου του Παναθηναϊκού της Λεωφόρου Αλεξάνδρας. Αφορά την μετατροπή της σύμβασης, θα έλεγα και την ευθύνη που αναλαμβάνει ο δήμος να παρακολουθεί και να υπεισέλθει παράλληλα στα δικαιώματα και τις υποχρεώσεις της εκμισθώτριας δημοτικής εταιρείας ειδικού σκοπού που μέχρι τώρα έχει συσταθεί. Είχε συσταθεί μια ανώνυμη εταιρεία, «Διπλή Ανάπλαση Βοτανικός-Λεωφόρος Αλεξάνδρας Α.Ε.» και τώρα υπεισέρχεται στις ευθύνες και τα δικαιώματα ο ίδιος ο Δήμος Αθηναίων, γιατί έχει τη δυνατότητα να παρακολουθήσει πολύ καλύτερα τη λειτουργία αυτή.
      Η επόμενη τροπολογία αφορά τη δυνατότητα που δίνεται στη Γενική Γραμματεία Αθλητισμού να παραχωρήσει κατά χρήση στο ερασιτεχνικό σωματείο της Λάρισας μια αθλητική έκταση, προκειμένου η Π.Α.Ε. Λάρισα να ανεγείρει ένα σύγχρονο αθλητικό κέντρο που εκτός των άλλων, εκτός του γηπέδου ποδοσφαίρου αθλητικών προδιαγραφών τύπου FIFA, θα δημιουργήσει και δώδεκα γήπεδα αντισφαίρισης, δώδεκα γήπεδα τένις δηλαδή, τα οποία θα χρησιμοποιηθούν για την τέλεση των Μεσογειακών Αγώνων του έτους 2013 στις πόλεις της Λάρισας και του Βόλου.
      Θεωρώ ότι και οι δύο συγκεκριμένες τροπολογίες είναι τροπολογίες, οι οποίες βοηθούν τα συγκεκριμένα αθλητικά σωματεία να αποκτήσουν έδρα. Είναι πολύ σημαντικές και γι’ αυτό το λόγο προτείνω και για τις δύο συγκεκριμένες τροπολογίες να γίνουν δεκτές.
      Θα κλείσω λέγοντας ότι το νομοσχέδιο το οποίο συζητάμε είναι ένα νομοσχέδιο, το οποίο πραγματικά δίνει απαντήσεις σε συγκεκριμένα προβλήματα, αναβαθμίζει τη λειτουργία του ελεγκτικού έργου και των ελεγκτικών γραφείων, κατοχυρώνει το επάγγελμα και βεβαίως διασφαλίζει και τις ίδιες τις ελεγχόμενες επιχειρήσεις, μια που προβλέπονται για πρώτη φορά και αστικές ποινές για τυχόν παραπτώματα, για τα τυχόν λάθη που κάνουν οι ελεγκτές και οι ελεγκτικές εταιρείες.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καράογλου.
      Το λόγο έχει ο εισηγητής του ΠΑ.ΣΟ.Κ., κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, εκθέσαμε χθες τη διαφωνία μας επί της αρχής στο υπό συζήτηση νομοσχέδιο για τέσσερις πάρα πολύ συγκεκριμένους λόγους και κυρίως γιατί το νομοσχέδιο ενώ επιχειρεί να ενσωματώσει τη νέα 8η κοινοτική οδηγία, είναι σε τελευταία ανάλυση έξω και από το γράμμα και από το πνεύμα αυτής της οδηγίας. 
      Εκθέσαμε επίσης και καταθέσαμε τη ριζική μας αντίθεση με την προσφιλή πολιτική πρακτική της Κυβέρνησης να καταθέτει και μάλιστα σε ένα τέτοιο νομοσχέδιο σειρά τροπολογιών οι οποίες είναι άσχετες με το υπό συζήτηση αντικείμενο, τροπολογίες οι οποίες άλλες έχουν θετικά στοιχεία και άλλες αρνητικά και πολλές από τις οποίες θα αναγκαστούμε και γι’ αυτό το λόγο να καταψηφίσουμε. 
      Θα τοποθετηθώ, κατ’ αρχάς, πάνω στα άρθρα και δεν θα αναφέρομαι στα άρθρα τα οποία ψηφίζουμε. Θα αναφερθώ σε εκείνα που καταψηφίζουμε.
      Ξεκινώ λοιπόν με το άρθρο 2 που καταψηφίζουμε λόγω της παραγράφου 15 διότι με βάση το άρθρο αυτό τον ουσιαστικό έλεγχο, όπως εξηγήσαμε και χθες, της Επιτροπής Λογιστικής Τυποποίησης και Ελέγχου τον διατηρεί το Υπουργείο Οικονομικών αφού εγκρίνει  και εκδίδει κανονιστικές πράξεις που προβλέπει η οδηγία. 
      Καταψηφίζουμε επίσης το άρθρο 3 σχετικά με τη χορήγηση άδειας διότι διαφωνούμε με την παράγραφο 2 για τη χορήγηση άδειας από την Ε.Λ.Τ.Ε.. Η άδεια προτείνουμε να χορηγείται, όπως γινόταν μέχρι σήμερα από τον επαγγελματικό φορέα, από το Σ.Ο.Ε.Λ. δηλαδή, υπό την εποπτεία της Ε.Λ.Τ.Ε. και όχι από την ίδια την Ε.Λ.Τ.Ε. προκειμένου να υπάρχει διάκριση μεταξύ της δημόσιας εποπτείας και του επαγγελματικού φορέα.
      Άρθρο 5, ανάκληση της επαγγελματικής άδειας ελεγκτών και ελεγκτικών εταιρειών. Το καταψηφίζουμε γιατί με τη σύνθεση και της Ε.Λ.Τ.Ε. και του Σ.Π.Ε. όπως διαμορφώνεται το ζήτημα καταλήγει να είναι το θέμα αυτό στην αδιαφανή ευχέρεια του Υπουργείου Οικονομικών. 
      Το άρθρο 6 είναι πάρα πολύ βασικό άρθρο. Είναι το άρθρο εκείνο το οποίο δυναμιτίζει το κύρος των οικονομικών πτυχίων των πανεπιστημίων και συνολικότερα της τριτοβάθμιας εκπαίδευσης και απαξιώνει και υποβαθμίζει κυριολεκτικά το ελεγκτικό επάγγελμα. Τονίσαμε και χθες, κύριε Υπουργέ, και σας καλούμε έστω την ύστατη στιγμή να αποσύρετε αυτό το άρθρο ότι σε μια πολιτική συγκυρία που πρέπει να υπάρξει μεγαλύτερη διαφάνεια, να υπάρχουν αποτελεσματικοί έλεγχοι, εσείς θέλετε αυτά τα ζητήματα να τα βάλετε κυριολεκτικά στην άκρη και ταυτόχρονα να δημιουργήσετε ένα πελώριο πρόβλημα σε χιλιάδες μα χιλιάδες πτυχιούχους που αμφισβητούνται πλέον τα επαγγελματικά τους προσόντα και τα πτυχία, καλλιεργώντας ένα ψεύτικο εμπόριο ελπίδας στους αποφοίτους λυκείου.
      Τα άρθρα 7, 8, 9, και 10 τα καταψηφίζουμε. Αφορούν τις επαγγελματικές εξετάσεις, τον έλεγχο των γνώσεων, τις απαλλαγές και την πρακτική άσκηση. Καταψηφίζουμε στα άρθρα αυτά την αφαίρεση του αντικειμένου από το Σ.Ο.Ε.Λ. που έχει τη σχετική εμπειρία και το λειτουργεί ήδη υπό τον έλεγχο της Ε.Λ.Τ.Ε..
      Είναι προφανής ο στόχος σας, η ανάθεση σε εξωεπαγγελματικούς φορείς απ’ ό,τι φαίνεται του εσωτερικού ή του εξωτερικού αυτών των διαδικασιών. Τα ίδια ισχύουν και για την πρακτική άσκηση.
      Σε ό,τι αφορά το άρθρο 12, χορήγηση αδειών σε νόμιμους ελεγκτές από άλλα κράτη-μέλη. Το καταψηφίζουμε και ζητάμε να παραμείνει στο Σ.Ο.Ε.Λ. υπό την εποπτεία της Ε.Λ.Τ.Ε..
      Άρθρα 13 μέχρι 17, δημόσιο μητρώο, εγγραφή ελεγκτών, ελεγκτικών γραφείων, ενημέρωση πληροφοριών, τεκμηρίωση ευθύνης για παροχή πληροφοριών. Τα καταψηφίζουμε. Τα θέματα εγγραφής, ενημέρωσης και τήρησης του δημόσιου μητρώου ελεγκτών και ελεγκτικών εταιρειών θα έπρεπε να παραμείνουν στις αρμοδιότητες του Σ.Ο.Ε.Λ. υπό την εποπτεία της Ε.Λ.Τ.Ε..
      Στο άρθρο 15 παράγραφος 1 εδάφιο στ΄, εκτός των ιδιοκτητών για λόγους διαφάνειας και σύμφωνα με το άρθρο 17 παράγραφος 1 εδάφιο στ΄ της οδηγίας θα πρέπει να μπει η προσθήκη –δεν ξέρω αν τη βάλατε- «ή μετόχων του ελεγκτικού γραφείου». 
      Άρθρο 27, σύστημα ποιοτικού ελέγχου. Το καταψηφίζουμε γιατί η Οδηγία με το άρθρο 29 θέτει δέκα προδιαγραφές που δεν περιλαμβάνονται στη ρύθμιση που κάνετε για το Σ.Π.Ε. -το συμβούλιο που ελέγχει την ποιότητα ελέγχων. Μία από αυτές είναι ότι τα πρόσωπα που είναι επιφορτισμένα με τους ελέγχους διασφάλισης της ποιότητας πρέπει να έχουν κατάλληλη επαγγελματική εκπαίδευση και πείρα στον τομέα του υποχρεωτικού ελέγχου και της χρηματοοικονομικής πληροφόρησης καθώς και ειδική κατάρτιση στον τομέα ελέγχου διασφάλισης της ποιότητας. Με την τροποποίηση της Κυβέρνησης στη σύνθεση του Σ.Π.Ε. και της Ε.Λ.Τ.Ε. έχει δημιουργηθεί σοβαρό πρόβλημα.
      Και μιλάω για μια τροποποίηση που κάνατε στο ν. 3148/2003, τον οποίο και εσείς είχατε ψηφίσει. Εάν δηλώσετε ότι η σύνθεση της Ε.Λ.Τ.Ε. και του Σ.Π.Ε. θα παραμείνει όπως είχε στο ν. 3148/2003 είναι αυτονόητο ότι θα συμφωνήσουμε. 
      Άρθρο 28. Πειθαρχική διαδικασία και έλεγχος. Καταψηφίζουμε για τους ίδιους λόγους που αναφέραμε και στο προηγούμενο άρθρο. 
      Άρθρο 29. Αστική ευθύνη, ασφαλιστική κάλυψη. Καταψηφίζουμε. Στο άρθρο 29 του σχεδίου νόμου στην παράγραφο 1 ετίθετο αρχικά ως όριο το σύνολο των αμοιβών που έλαβε ο ελεγκτής κατά την προηγούμενη διαχειριστική περίοδο χωρίς καμμία συσχέτιση με την αμοιβή και την ευθύνη του για τη συγκεκριμένη υπόθεση κατά παράβαση της πρόσφατης σύστασης της επιτροπής στις 5 Ιουνίου 2008. Το διορθώσατε, βάλατε το δεκαπλάσιο, αλλά και εκεί από ό,τι φαίνεται υπάρχει πρόβλημα. 
      Άρθρο 30. Αρχές δημόσιας εποπτείας. Το καταψηφίζουμε από τη στιγμή που η Κυβέρνηση έχει καταργήσει όσα συμπεριλαμβάνονταν στο ν. 3148 και δεν διασφαλίζεται η ανεξαρτησία της Ε.Λ.Τ.Ε.. 
      Το άρθρο 45 το καταψηφίζουμε γιατί με την παράγραφο 1 η Κυβέρνηση θέλει να εγκρίνονται απευθείας από τον  Υπουργό ο προϋπολογισμός και ο ισολογισμός της Ε.Λ.Τ.Ε. χωρίς να υπάρχει κανένας έλεγχος. Εξάλλου με την παράγραφο 2 του άρθρου 45 τροποποιείται η παράγραφος 1 του άρθρου 6 του ν. 3148/2003 με πρωτοφανή, όπως είχα τονίσει και στην επιτροπή, ισχύ νόμου. Και φαίνεται εδώ ότι θέλετε να καλύψετε τις αμοιβές του προέδρου και των άλλων της επιτροπής χωρίς να υπάρχει κανένας έλεγχος με μόνο μία υπουργική απόφαση. 
      Σε ό,τι αφορά τώρα τις δύο τροπολογίες οι οποίες έχουν ενσωματωθεί έχω να πω τα εξής: 
      Η πρώτη τροπολογία αφορά πλέον το άρθρο 46 και έχει σχέση με τους σεισμόπληκτους. Θέλω να τονίσω ότι η τροπολογία αυτή έρχεται με πάρα πολύ μεγάλη καθυστέρηση και αφορά κυρίες και κύριοι συνάδελφοι, μόνο την παροχή των 3.000 ευρώ και των 10.000 ευρώ στους σεισμόπληκτους των περιοχών Ηλείας, Αχαΐας και Αιτωλοακαρνανίας, ενώ αφήνει απέξω όλα τα άλλα ζητήματα τα οποία έχουν επισημανθεί από τους φορείς των τριών νομών με έγγραφά τους και ιδιαίτερα από τη Νομαρχιακή Αυτοδιοίκηση και τα οποία είναι κρίσιμης σημασίας. Είναι γνωστό ότι οι νομοί αυτοί και ιδιαίτερα οι Νομοί της Ηλείας και της Αχαΐας αλλά και της Αιτωλοακαρνανίας έχουν χτυπηθεί ανεπανόρθωτα και από τους πυρκαγιές του περασμένου καλοκαιριού, αλλά και από τους πρόσφατους σεισμούς. Ψηφίζουμε αυτή την τροπολογία κατ’ ανάγκη και ως ελάχιστο. 
      Και θέλω εδώ να καταθέσω την ολοκληρωμένη πρόταση που έχει στείλει στο Υπουργείο η Νομαρχιακή Αυτοδιοίκηση Ηλείας. Ανάλογη και παρόμοια πρόταση ολοκληρωμένη υπάρχει και από τις υπόλοιπες Νομαρχιακές Αυτοδιοικήσεις και θέλω να ζητήσω από την Κυβέρνηση να επισπεύσει τις διαδικασίες για την ανακούφιση αυτών των περιοχών. 
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       Θέλω να επισημάνω ταυτόχρονα πως η Κυβέρνηση καθυστερεί και είναι ανακόλουθη σε ό,τι αφορά τις δεσμεύσεις που έχει αναλάβει για την ικανοποίηση αυτών των ζητημάτων. 
      Στο σημείο αυτό θέλω να θέσω ένα ειδικό ζήτημα, ένα ιδιαίτερο πρόβλημα που ετέθη και χθες από το συνάδελφο κ. Απόστολο Κατσιφάρα και αφορά τους κατοίκους Σαντομερίου του Δήμου Ωλενίας. Το Σαντομέρι, αγαπητές συναδέλφισσες και συνάδελφοι, με απόφαση του Γενικού Γραμματέα της Περιφέρειας Δυτικής Ελλάδας, παραμένει εκκενωμένο λόγω των μεγάλων κατολισθήσεων οι οποίες υπήρξαν από το βουνό Σκόλις. Ανεξάρτητα από την κατάσταση που υπάρχει στις κατοικίες, άλλες από τις οποίες έχουν πάθει σοβαρές ζημιές και άλλες όχι, το χωριό αυτή τη στιγμή είναι ακατοίκητο. Και αυτό το οποίο ζητούν και οι κάτοικοί του με απόφαση της γενικής τους συνέλευσης και ο Δήμος Ωλενίας και το οποίο έχει μεταφερθεί στην Κυβέρνηση και από την περιφέρεια είναι να ισχύσουν για το χωριό αυτό οι οικονομικές ενισχύσεις. Μιλάμε τώρα για τις 3.000 ευρώ και τις 10.000 ευρώ που ίσχυσαν και για τις άλλες σεισμόπληκτες περιοχές, ανεξάρτητα αν τα σπίτια τους είναι γκρεμισμένα ή όχι γιατί εδώ και πολύ μεγάλο διάστημα δεν μπορούν να μπουν μέσα. Τους έχουν διώξει. 
      Θέλω να καταθέσω τα σχετικά έγγραφα και μία συγκεκριμένη διατύπωση που έχει γίνει από τον εν λόγω συνάδελφο και θα παρακαλέσω την Κυβέρνηση και τον Υπουργό να την λάβουν υπ’ όψιν τους σε ό,τι αφορά το θέμα της επικύρωσης της κοινής υπουργικής απόφασης που υπήρξε για το συγκεκριμένο χωριό.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε ό,τι αφορά τη δεύτερη τροπολογία που έχει σχέση με το άρθρο 47 πλέον και αναφέρεται ως διπλή ανάπλαση του Βοτανικού και της λεωφόρου Αλεξάνδρας, θέλω να πω ότι ουσιαστικά αυτό το άρθρο είναι συνέχεια της διάταξης του ν. 3481/2006 που είχαμε ψηφίσει για τη δημιουργία του γηπέδου του Παναθηναϊκού και επιχειρεί, σε σχέση ακριβώς μ’ αυτό το νόμο, να αντιμετωπίσει ένα πρόβλημα το οποίο είχε προκύψει και θα σήμαινε πάρα πολύ μεγάλη καθυστέρηση σε ό,τι αφορά την κατασκευή του γηπέδου, αλλά και τη συνολικότερη ανάπλαση του χώρου.
       Ουσιαστικά, δηλαδή, έρχεται να δώσει νομική κάλυψη στην απόφαση που πήρε το Δημοτικό Συμβούλιο του Δήμου Αθηναίων από τη μια πλευρά και η Π.Α.Ε. Παναθηναϊκός από την άλλη, προκειμένου να προχωρήσει με γρήγορες διαδικασίες η κατασκευή του. Την ψηφίζουμε –ξαναλέω- επειδή αποτελεί συνέχεια του ν. 3481/2006. 
      Στην επιτροπή είχα καταθέσει τις προσωπικές μου επιφυλάξεις σε ό,τι αφορά τα υπόλοιπα ζητήματα που αφορούν τον Ελαιώνα.
      Η πρώτη κατά σειρά τροπολογία του Υπουργείου Συγκοινωνιών έχει μέσα τρία άρθρα. Το πρώτο άρθρο, που αναφέρεται στην Ε.ΘΕ.Λ., Η.Λ.Π.Α.Π., Η.Σ.Α.Π. κ.λπ., φαίνεται ότι είναι εύλογο, γιατί θέλει να καλύψει ασφαλιστικά τους πολίτες οι οποίοι δεν μπορούσαν να αποζημιωθούν εφόσον τα λεωφορεία και ο Η.Σ.Α.Π. δεν είχαν προλάβει να ασφαλιστούν.
      Όμως, στα άλλα δύο σημεία –το 2 και 3- εμείς εκφράζουμε τη ριζική μας διαφωνία και γι’ αυτό το λόγο καταψηφίζουμε. Επειδή δεν μπορούμε να καταψηφίσουμε μία τροπολογία εν μέρει, την καταψηφίζουμε στο σύνολό της.
      Το σημείο 2 αυτής της τροπολογίας είναι κυριολεκτικά φωτογραφικό. Υπήρχε νόμος που υποχρέωνε όποιον ήθελε να αναλάβει καθήκοντα διοικητού και υποδιοικητού –και το ήξερε αυτό, εν γνώσει του γινόταν- να παραιτηθεί, εάν ήταν υπάλληλος ή αν είχε οποιαδήποτε άλλη εργασιακή σχέση με το Υπουργείο Συγκοινωνιών. 
      Παραιτήθηκαν λοιπόν κάποιοι συγκεκριμένοι ή κάποιος για τον οποίο αναφέρεται φωτογραφικά αυτή η διάταξη και τώρα έρχεται αναδρομικά η τροπολογία αυτή να τροποποιήσει το συγκεκριμένο νόμο για να μπορεί αυτός που έγινε υποδιοικητής να επανέλθει στην υπηρεσία. 
      Η παράγραφος 3 της συγκεκριμένης τροπολογίας είναι και αυτή προβληματική παράγραφος, γιατί ενώ από τη μια πλευρά δεν θα είχαμε καμμία αντίρρηση σε ό,τι αφορά την προστασία των διοικήσεων της Ολυμπιακής έναντι των οφειλών της Ολυμπιακής, πράγμα το οποίο είχε γίνει και επί των ημερών μας, μέσα από αυτή την παράγραφο αυτό που επιχειρείται είναι, να εξομοιωθεί η «PANTHEON Α.Ε.» με τις Ολυμπιακές Αερογραμμές.
      Εμείς είχαμε διαφωνήσει και το γνωρίζετε πάρα πολύ καλά σε ό,τι αφορά και τη δημιουργία αλλά και τη λειτουργία της «PANTHEON Α.Ε.». Είναι πράγματι ένα πάρα πολύ μεγάλο ερώτημα τι συνέβη στο μικρό αυτό χρονικό διάστημα και η «PANTHEON Α.Ε.», η οποία ξεκίνησε από μηδενική βάση, έγινε από τη μια στιγμή στην άλλη προβληματική και εσείς θέλετε να προχωρήσετε σε τέτοιου είδους ρυθμίσεις, όπως αυτές που επιχειρείτε. 
      Ταυτόχρονα θέλω να πω ότι την ώρα που κάνετε αυτές τις ρυθμίσεις οδηγείτε ουσιαστικά την Ολυμπιακή σε κλείσιμο. Η κατάσταση σε ό,τι αφορά την Ολυμπιακή είναι απαράδεκτη. Κάθε εβδομάδα ακυρώνονται πάνω από εκατόν πέντε πτήσεις και μάλιστα τη θερινή σεζόν. 
      Είναι φανερό ότι μέσα από την πολιτική που ακολουθείτε, παραδίδετε μερίδια της αγοράς στους ανταγωνιστές της Ολυμπιακής και την οδηγείτε –επειδή δεν θέλετε να πάρετε απευθείας το πολιτικό κόστος- έμμεσα στο κλείσιμο στο επόμενο χρονικό διάστημα. Καταψηφίζουμε τη συγκεκριμένη τροπολογία.
      Σε ό,τι αφορά την τροπολογία για το θεσμό έκδοσης καλυμμένων ομολογιών, η έκδοση καλυμμένων ομολογιών –γιατί πραγματικά, όπως τα λέτε εδώ στην τροπολογία δεν καταλαβαίνει κανένας τίποτα και θέλω να αναφερθώ λίγο σ’ αυτό- αποτελεί έναν τρόπο δανεισμού των τραπεζών. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
      ΔΗΜΗΤΡΙΟΣ ΚΟΥΣΕΛΑΣ: Οι δανειστές εξασφαλίζονται με την παροχή ενεχύρων επί στοιχείων του ενεργητικού της τράπεζας. Ενδεικτικά θα μπορούσα να αναφέρω τα ενυπόθηκα στεγαστικά δάνεια, τα δάνεια με υποθήκη...
      ΠΡΟΕΔΡΕΥΩΝ (Γεώργιος Σούρλας): Κύριε Κουσελά, όπως και ο προηγούμενος συνάδελφος, έχετε μιλήσει διπλάσιο χρόνο. 
      ΔΗΜΗΤΡΙΟΣ ΚΟΥΣΕΛΑΣ: Το ξέρω, κύριε Πρόεδρε, αλλά δεν είναι δυνατόν έξι τροπολογίες και σαράντα πέντε άρθρα να συζητηθούν σε μία συνεδρίαση.  
      ΠΡΟΕΔΡΕΥΩΝ (Γεώργιος Σούρλας): Τι να κάνω; Έπρεπε κανονικά να περιοριστείτε στα οκτώ λεπτά. 
      ΔΗΜΗΤΡΙΟΣ ΚΟΥΣΕΛΑΣ: Θα έπρεπε να γίνει και άλλη συνεδρίαση. Θα σας παρακαλέσω...
      ΠΡΟΕΔΡΕΥΩΝ (Γεώργιος Σούρλας): Παρακαλώ, δεν γίνεται διαφορετικά. Ο διπλάσιος χρόνος που είχατε είναι υπεραρκετός. 
      ΔΗΜΗΤΡΙΟΣ ΚΟΥΣΕΛΑΣ: Σε πέντε λεπτά ακριβώς θα τελειώσω. 
      ΠΡΟΕΔΡΕΥΩΝ (Γεώργιος Σούρλας): Μνημονεύετε τα άρθρα, επαναλαμβάνετε το περιεχόμενο των άρθρων. Μπείτε στην ουσία!
      ΔΗΜΗΤΡΙΟΣ ΚΟΥΣΕΛΑΣ: Δεν αναφέρομαι σε άλλα ζητήματα, αλλά αναφέρομαι ακριβώς στο περιεχόμενο των συζητούμενων τροπολογιών.
      ΠΡΟΕΔΡΕΥΩΝ (Γεώργιος Σούρλας): Γίνεται, όμως, υπέρβαση πάνω από 100%. Δεν γίνεται! Δεν επιτρέπεται! Δεν το αντέχω και ως Προεδρεύων. Παρακαλώ. Σας έχω δώσει διπλάσιο χρόνο και παραβιάζω κατάφορα τον Κανονισμό! Παρακαλώ συντομεύστε. 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, με την ανοχή σας, θα μπορούσε να γίνει...
      ΠΡΟΕΔΡΕΥΩΝ (Γεώργιος Σούρλας): Μα, πόση ανοχή να δείξω δηλαδή; Έχω το δικαίωμα να δείχνω τόση ανοχή χρόνου παρά τον Κανονισμό; 
      ΔΗΜΗΤΡΙΟΣ ΚΟΥΣΕΛΑΣ: Θα μπορούσε, όμως, να γίνει και τρίτη συζήτηση.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κουσελά. Σας παρακαλώ πάρα πολύ. 
      ΔΗΜΗΤΡΙΟΣ ΚΟΥΣΕΛΑΣ: Ο νόμος για τα ομολογιακά δάνεια προβλέπει φοροαπαλλαγές και ατέλειες για την έκδοση του ομολογιακού δανείου και δεδομένης μάλιστα της διεθνούς οικονομικής συγκυρίας και της έλλειψης ρευστότητας των τραπεζών, η έκδοση καλυμμένου ομολογιακού δανείου αποτελεί οπωσδήποτε μια ελκυστική για τις τράπεζες μορφή χρηματοδότησης. 
      Αυτό το οποίο επιχειρείτε να κάνετε με την τροποποίηση της παραγράφου του άρθρου 91 του ν. 3601/2007, κατά την άποψή μας, αποσκοπεί στο να υπάρξει περαιτέρω εξασφάλιση στους δανειστές, αλλά και προσέλκυσή τους καθώς δεν θα διστάζουν πλέον να αγοράζουν ομολογίες, φοβούμενοι ότι σε περίπτωση πτώχευσης της τράπεζας δεν θα ικανοποιηθούν για το σύνολο των απαιτήσεών τους. 
      Υπάρχει όμως, κύριε Υπουργέ, ένα ζήτημα εδώ.
      ΠΡΟΕΔΡΕΥΩΝ (Γεώργιος Σούρλας): Κύριε Κουσελά, σας παρακαλώ. Δεν υπάρχει άλλο περιθώριο. Δεν γίνεται από τα οκτώ λεπτά να έχετε φθάσει στα δεκαοκτώ! Τα υπόλοιπα στη δευτερολογία σας. 
      ΔΗΜΗΤΡΙΟΣ ΚΟΥΣΕΛΑΣ: Δεν μπορώ να ολοκληρώσω. 
      ΠΡΟΕΔΡΕΥΩΝ (Γεώργιος Σούρλας): Να μην ολοκληρώσετε. Τι να κάνουμε;
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, όχι. Να  μου δώσετε χρόνο.
      ΠΡΟΕΔΡΕΥΩΝ (Γεώργιος Σούρλας): Δεν σας δίνω κανένα χρόνο. Δεν έχω το δικαίωμα να σας δώσω άλλο χρόνο. Αντιληφθείτε το επιτέλους. 
      ΔΗΜΗΤΡΙΟΣ ΚΟΥΣΕΛΑΣ: Ωραία, θα ολοκληρώσω πολύ σύντομα. 
      ΠΡΟΕΔΡΕΥΩΝ (Γεώργιος Σούρλας): Σύντομα, ωραία. Πεπειραμένος όμως Βουλευτής και δεν μπορείτε να συμπυκνώσετε και να εκθέσετε τις απόψεις σας; Πρέπει να κάνετε περιγραφή των περιστατικών;
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, θα μπορούσατε να μου δώσετε χρόνο από τη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Κύριε Κουσελά, μιλάτε δεκαοκτώ –από οκτώ- λεπτά!
      ΔΗΜΗΤΡΙΟΣ ΚΟΥΣΕΛΑΣ: Δεν φταίω εγώ αν σε μία συνεδρίαση...
      ΠΡΟΕΔΡΕΥΩΝ (Γεώργιος Σούρλας): Σε καμμία περίπτωση, όμως, δεν φταίω κι εγώ!
      ΔΗΜΗΤΡΙΟΣ ΚΟΥΣΕΛΑΣ: Έπρεπε να μας δώσουν δύο συνεδριάσεις. Τι να κάνω; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. 
      ΔΗΜΗΤΡΙΟΣ ΚΟΥΣΕΛΑΣ: Το θέμα που θέλω να θέσω στη συγκεκριμένη τροπολογία είναι ότι θα πρέπει να υπάρξει μια δέσμευση της Κυβέρνησης. Επειδή μια σειρά τράπεζες είναι ήδη έτοιμες για την έκδοση ομολογιακών δανείων και επειδή ενδέχεται οι υποψήφιοι αγοραστές, κύριε Υπουργέ, να είναι και πάλι ασφαλιστικά ταμεία, θα πρέπει να διασφαλιστεί –για τα ασφαλιστικά ταμεία που θα προσφύγουν εκεί- να υπάρξουν και εγγυημένες αποδόσεις. Αυτή την ευθύνη την αναλαμβάνετε εκ των προτέρων. 
      Τέλος –και κλείνω μ’ αυτό και σας ευχαριστώ, κύριε Πρόεδρε- θέλω να καταγγείλω την τελευταία τροπολογία, η οποία είναι και η πιο σοβαρή –μιλάω για το πρόγραμμα «ΠΡΟΕΡΓΑΣΙΑ» του Ο.Α.Ε.Δ.- μέσα από την οποία επιχειρείται να ανοιχθεί διάπλατα μια πόρτα, σε ό,τι αφορά τη δημιουργία ενός νέου πελατειακού συστήματος, για μια νέα στρατιά συμβασιούχων που θα είναι ταυτόχρονα και πολιτικοί όμηροι.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      ΠΡΟΕΔΡΕΥΟΥΣΑ (Έλσα Παπαδημητρίου): Τελειώσατε, κύριε συνάδελφε!
      ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώνεται και το τελευταίο δεκάλεπτο! Τελειώσατε. Ευχαριστώ. Ο επόμενος.
      ΔΗΜΗΤΡΙΟΣ ΚΟΥΣΕΛΑΣ: Και θέλω να ρωτήσω, κύριε Υπουργέ, ...
      ΠΡΟΕΔΡΕΥΟΥΣΑ (Έλσα Παπαδημητρίου):  Δεν ρωτάτε! Μην απαντάτε, κύριε Υπουργέ. Δεν δύναμαι να σας επιτρέψω εικοσάλεπτο σε οκτώ λεπτά!
      ΔΗΜΗΤΡΙΟΣ ΚΟΥΣΕΛΑΣ: Να ολοκληρώσω τη φράση μου. 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε συνάδελφε! Είμαι εδώ πέντε λεπτά παρατηρώντας τον κ. Σούρλα να σας παρατηρεί για να ολοκληρώσετε. 
      Τελειώσατε. Ευχαριστώ πάρα πολύ. 
      ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, λοιπόν, λέγοντας ότι...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, δεν μπορείτε να περιφρονείτε τον Κανονισμό και το Προεδρείο! Παρακαλώ καθίστε, κύριε συνάδελφε, για να μην κλείσω το μικρόφωνο. Ευχαριστώ. 
      ΔΗΜΗΤΡΙΟΣ ΚΟΥΣΕΛΑΣ: Θα αναφέρω τα υπόλοιπα στη δευτερολογία μου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ πολύ.
      Ο κ. Καραθανασόπουλος από το Κομμουνιστικό Κόμμα Ελλάδας έχει το λόγο. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Επιτρέψτε μου, κυρία Πρόεδρε, να αναφερθώ στην αρχή της ομιλίας μου και να καταγγείλω από το Βήμα του Κοινοβουλίου την τρομοκρατική επίθεση η οποία διενεργήθηκε χθες το απόγευμα στο κέντρο της Αθήνας από αστυνομικές δυνάμεις ενάντια σε Σομαλούς πρόσφυγες. Οι σύγχρονοι ράμπο καταπάτησαν κάθε έννοια ανθρώπινης αξιοπρέπειας. Προχώρησαν σε βιαιότητες, καταστροφές και σε προσαγωγές των Σομαλών προσφύγων, χωρίς να βρουν κανένα ποινικά κολάσιμο στοιχείο. Μάλιστα προχώρησαν και σε συλλήψεις ακόμη και μανάδων ανήλικων παιδιών, εγκαταλείποντας τα παιδιά τους στο έλεος του οποιουδήποτε. Και βεβαίως, υπάρχουν καταγγελίες από τους ίδιους τους Σομαλούς ότι οι αστυνομικές δυνάμεις, τα ανθρωποειδή τα οποία συμμετείχαν στη συγκεκριμένη ενέργεια προχώρησαν σε πλιάτσικο, κλέβοντας τις λιγοστές οικονομίες τις οποίες είχαν οι άνθρωποι αυτοί. Αυτό εδώ το πλαίσιο εντάσσεται στους γενικότερους κανονισμούς και αποφάσεις της Ευρωπαϊκής Ένωσης ενάντια στους μετανάστες. 
      Το δεύτερο ζήτημα είναι η απαράδεκτη αντιμετώπιση -από τις ίδιες τις αστυνομικές δυνάμεις και όχι μόνον αυτές, αλλά απ’ ό,τι φαίνεται και συνολικότερα από τις δυνάμεις του Αρχηγείου της Αστυνομίας και τη Γ.Α.Δ.Α. και την Ασφάλεια- όσον αφορά στους εκπροσώπους των μαζικών φορέων σε δικηγόρους, αλλά και σε μέλος του Κοινοβουλίου. Μάλιστα, ο επικεφαλής της επιχείρησης αυτής, για να μη συναντηθεί με μέλος του Κοινοβουλίου όπως του είχαμε ζητήσει, το έσκασε ως κοινός εγκληματίας από τον τόπο του εγκλήματος, γιατί εγκληματίες δεν ήταν οι Σομαλοί, απ’ ό,τι αποδείχθηκε, εγκληματίες ήταν τα ανθρωποειδή αυτών των ειδικών δυνάμεων. Και μάλιστα έφθασαν στο σημείο να αρνηθούν την οποιαδήποτε ενημέρωση, ούτε καν ακόμη και σε ποιο χώρο είχαν προσαγάγει τους εξήντα συλληφθέντες. 
      Αυτό είναι απαράδεκτο και βεβαίως είναι απαράδεκτη η άρνησή τους να επισκεφθεί δικηγόρος τους συγκεκριμένους συλληφθέντες καθώς και μέλος του Κοινοβουλίου. 
      Βεβαίως, τονίζοντας όλα τα προηγούμενα, πρέπει να πούμε ότι ευτυχώς που υπήρξαν και ένας-δύο αξιωματικοί που δεν είχαν χάσει τα ανθρώπινα χαρακτηριστικά τους στοιχεία και μας έδωσαν κάποιες πληροφορίες. 
      Για τα ζητήματα αυτά –βεβαίως θα επανέλθουμε ως Κομμουνιστικό Κόμμα Ελλάδας- ζητάμε από την πολιτική ηγεσία της Ελληνικής Αστυνομίας να πάρει θέση, δηλαδή ο Υπουργός Εσωτερικών και ο αρμόδιος Υφυπουργός. 
      Έρχομαι τώρα στο συγκεκριμένο σχέδιο νόμου το οποίο συζητάμε. Θέλω να αναφερθώ σε τρία ζητήματα τα οποία αφορούν το σχέδιο νόμου και μετά θα προχωρήσω στις έξι-επτά τροπολογίες, άσχετες με το περιεχόμενο, οι οποίες ήρθαν συμπληρωματικά.
      Η αντίθεσή μας με το σχέδιο νόμου δεν έχει να κάνει μόνο με το γράμμα, έχει να κάνει και με την ουσία και μάλιστα όχι μόνον του σχεδίου νόμου, αλλά και της ευρωπαϊκής οδηγίας, όπως και χθες το τονίσαμε. Τρία είναι τα βασικά ζητήματα τα οποία θέλουμε να αναδείξουμε, γιατί τουλάχιστον αυτά τα τρία τα θεωρούμε τα κορυφαία. Κατά σύμπτωση και στα τρία αυτά υπάρχει η σύμφωνη γνώμη και της Αξιωματικής Αντιπολίτευσης με την κυβερνητική πολιτική. Και υπάρχει η σύμφωνη γνώμη και δεν θα μπορούσε να γίνει διαφορετικά, γιατί υπάρχει η συμφωνία με την ίδια την ευρωπαϊκή οδηγία που τα προβλέπει.
      Το πρώτο βασικό ζήτημα είναι ότι έχουμε να κάνουμε με εμπορευματοποίηση του ελέγχου. Ο έλεγχος έχει ήδη εμπορευματοποιηθεί με την έμμεση παράδοση του έργου των ορκωτών λογιστών στις πολυεθνικές και μάλιστα σήμερα με το συγκεκριμένο νομοσχέδιο έχουμε και την άμεση παράδοση του. Αυτό θα επιτυγχάνεται μελλοντικά με τη δυνατότητα που θα έχουν οι ίδιες οι κεφαλαιουχικές επιχειρήσεις και ιδιαίτερα αυτές οι οποίες δραστηριοποιούνται στο χρηματοπιστωτικό τομέα να δημιουργήσουν θυγατρικές ανώνυμες ελεγκτικές επιχειρήσεις. Και αυτό γίνεται μέσα από την πρόνοια του συγκεκριμένου νομοσχεδίου ότι μόνον το 51% του μετοχικού κεφαλαίου των ελεγκτικών επιχειρήσεων μπορεί να ανήκει σε ορκωτούς ελεγκτές, ενώ το υπόλοιπο 49% μπορεί να ανήκει σε οποιονδήποτε τρίτο, άρα και σε επιχειρήσεις του χρηματοπιστωτικού τομέα, σε τράπεζες. 
      Έτσι, λοιπόν, έχουμε την άμεση σύμφυση και διασύνδεση του ελεγκτή με τον ελεγχόμενο. Πλέον είναι το ίδιο φυσικό στοιχείο, το ίδιο νομικό στοιχείο για να ακριβολογώ. 
      Απ’ αυτήν την άποψη, λοιπόν, δεν έχουμε αναβάθμιση και ανεξαρτησία του ελεγκτή, αλλά αντίθετα έχουμε την ασφυκτική χειραγώγηση του ελεγκτή από τον ελεγχόμενο. Και αυτό για να νομιμοποιηθεί, αξιοποιείται ως θεσμικό κάλυμμα η ίδια η δημιουργία της Ε.Λ.Τ.Ε., της λεγόμενης «ανεξάρτητης αρχής» που μόνο και μόνο από τη σύνθεσή της, μπορεί κάποιος να καταλάβει τίνος συμφέροντα εξυπηρετεί. Τα τέσσερα πέμπτα των μελών της Ε.Λ.Τ.Ε. υποδεικνύονται άμεσα από εκπροσώπους των κεφαλαιοκρατών δηλαδή του Συνδέσμου Ελλήνων Βιομηχανιών, του Συνδέσμου Βιομηχανιών Βορείου Ελλάδος, της Ελληνικής Κεφαλαιαγοράς, τις τράπεζες και πάει λέγοντας.
      Άρα, λοιπόν, ο έλεγχος, το θεσμικό πλαίσιο και ο νομικός τους χαρακτήρας ως επιχειρήσεις, παραδίδονται πλέον στους κεφαλαιοκράτες. Το ένα ζήτημα είναι αυτό.
      Το δεύτερο θέμα έχει να κάνει με τις περιβόητες προϋποθέσεις. Μου κάνει εντύπωση ότι ακούμε μύδρους –τουλάχιστον από το ΠΑ.ΣΟ.Κ.- γιατί δίνει το δικαίωμα σε μη πτυχιούχους να ασκούν το επάγγελμα. Βεβαίως, είναι σημαντικό, αλλά στο κάτω-κάτω γιατί δεν παίρνουν θέση; Όλοι οι πτυχιούχοι έχουν το δικαίωμα να ασκήσουν το επάγγελμα του ορκωτού ελεγκτή; Όλοι γενικά; Ανεξάρτητα από το πτυχίο το οποίο έχουν; Δηλαδή, σ’ έναν απόφοιτο του λυκείου και έναν πτυχιούχο θεολογικής σχολής, τι διαφορετική βάση υπάρχει όσον αφορά τη θεωρητική κατάρτιση για το ελεγκτικό έργο; Υπάρχει καμμία διαφορά; Ξεκινά από διαφορετική αφετηρία;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, αυτή η αντιπαράθεση είναι ψεύτικη. Προλειαίνει το έδαφος στην Κυβέρνηση να νομιμοποιήσει αυτό το οποίο κάνει, γιατί ουσιαστικά η κορωνίδα αυτής της επιλογής είναι να αποσπαστούν τα επαγγελματικά δικαιώματα από τα πτυχία και τα πτυχία πλέον να μην έχουν κανένα κατοχυρωμένο επαγγελματικό δικαίωμα. Ο κάθε πτυχιούχος, ανεξάρτητα από το τι έχει σπουδάσει, θα ασκεί οποιοδήποτε αλλότριο επάγγελμα και θα έχει αυτή τη δυνατότητα μέσα από αλλεπάλληλες εξετάσεις.
      Μα, αυτό δεν είναι τίποτα άλλο, παρά η πολιτική της Ευρωπαϊκής Ένωσης για την περίφημη συμφωνία της Μπολόνια για τα πτυχία, όπου πλέον δεν υπάρχει καμμία επαγγελματική εξασφάλιση των πτυχιούχων και αποσυνδέονται τα επαγγελματικά δικαιώματα από τα πτυχία.
      (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
      Σ’ αυτή τη βάση, λοιπόν, δεν υπάρχει καμμία διαφορά. Άρα, λοιπόν, το θέμα δεν είναι όλοι οι πτυχιούχοι, αλλά οι πτυχιούχοι των οικονομικών κλάδων να μπορούν να ασκούν το επάγγελμα. Και σ’ αυτή τη βάση επιτυγχάνουμε ένα φθηνό, ευέλικτο και αναλώσιμο εργατικό δυναμικό στο χώρο των ελεγκτών.
      Και, βεβαίως, η τρίτη πλευρά που θέλουμε να θίξουμε είναι ότι έχουμε την αλλοίωση του χαρακτήρα του επαγγελματικού φορέα των ορκωτών ελεγκτών του Σ.Ο.Ε.Λ. και η μετατροπή του σε σύνδεσμο των επιχειρήσεων που δραστηριοποιούνται στον ελεγκτικό τομέα. Και απ’ αυτήν την άποψη, μας απασχολεί το μέλλον των εργαζομένων στο Σ.Ο.Ε.Λ., που παρά τις διαβεβαιώσεις της Κυβέρνησης, δεν διασφαλίζεται. Θα έφθανε μία απλή τροποποίηση από τον αρμόδιο επαγγελματικό φορέα, και η έκφραση «αρμόδιος επαγγελματικός φορέας να αντικατασταθεί με τη λέξη Σ.Ο.Ε.Λ..
      Θα ήθελα τώρα να προχωρήσω στις τροπολογίες.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν μπορείτε να προχωρήσετε, κύριε συνάδελφε. Θα τα πείτε στη δευτερολογία σας.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρία Πρόεδρε, σας παρακαλώ πάρα πολύ. Στον εισηγητή της Πλειοψηφίας δόθηκαν δεκαπέντε λεπτά, στον εισηγητή της Αξιωματικής Αντιπολίτευσης είκοσι λεπτά…
      ΠΡΟΕΔΡΕΥΟΥΣΑ (Έλσα Παπαδημητρίου): Δόθηκαν ή τα πήραν  από τη σημαία;
       ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Όχι, δόθηκαν με την ανοχή του Προεδρείου. Θα ήθελα και εγώ δύο-τρία λεπτά, για να τοποθετηθώ πάνω στις τροπολογίες.
      ΠΡΟΕΔΡΕΥΟΥΣΑ (Έλσα Παπαδημητρίου): Ωραία. Και οι άλλοι δύο εισηγητές έχουν δέκα λεπτά και τελειώσαμε.
      Ευχαριστώ.
       ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν θα ξεπεράσω τα δώδεκα λεπτά, κυρία Πρόεδρε.
      Όσον αφορά στην παραχώρηση των γηπέδων στον Παναθηναϊκό και στην Α.Ε.Λ. διαφωνούμε και καταψηφίζουμε, από την άποψη ότι δεν έχουν να καλύψουν τις ανάγκες της νεολαίας για άθληση, αλλά αντίθετα, συμβάλλουν στην περαιτέρω εμπορευματοποίηση του αθλητισμού. Μάλιστα, εκτός από τα γήπεδα, δημιουργούνται τεράστια εμπορικά κέντρα για να τα εκμεταλλεύονται οι συγκεκριμένες ανώνυμες εταιρείες της Π.Α.Ε.. Και απ’ αυτήν την άποψη εμείς δεν μπορούμε να στηρίξουμε ούτε την καταπάτηση δημόσιου χώρου ούτε την καταστροφή του πράσινου και όλων των υπολοίπων που προωθούνται και κατ’ επέκταση τη δημιουργία μεγάλων επιχειρήσεων, οι οποίες θα λυμαίνονται τις αθλητικές ανάγκες της νεολαίας.
      Την τροπολογία για το πρόγραμμα προεργασίας του Ο.Α.Ε.Δ., του Υπουργείου Απασχόλησης, την καταψηφίζουμε, από την άποψη ότι μέσα στο συνολικότερο πλαίσιο της ευρωενωσιακής πολιτικής για ενεργητικές μορφές απασχόλησης προβλέπει την αδρή χρηματοδότηση των επιχειρηματιών για την απασχόληση φθηνού εργατικού δυναμικού. Μάλιστα, όχι μόνο δεν θα πληρώνουν μισθό, αλλά ούτε και την εργοδοτική συμμετοχή στα ασφαλιστικά ταμεία. Για επτά λοιπόν μήνες, τόσο το δημόσιο, όσο και οι ιδιωτικές επιχειρήσεις θα μπορούν να εκμεταλλεύονται άνεργους εργαζόμενους στο όνομα της ένταξής τους στην αγορά εργασίας, δωρεάν, δηλαδή με χρήματα των Ελλήνων εργαζόμενων, των Ελλήνων φορολογούμενων. 
      Η προστασία και η θωράκιση των ανέργων μπορεί να προέλθει μόνο αν επεκταθεί το δικαίωμα του επιδόματος στο 80% για όσο διάστημα παραμένουν άνεργοι με πλήρη ιατροφαρμακευτική περίθαλψη και ο χρόνος της ανεργίας να θεωρείται συντάξιμος χρόνος. 
      	Στα ζητήματα για την τροπολογία του Υπουργείου Μεταφορών για την Ολυμπιακή θα ήθελα να σταθώ, την οποία και αυτήν την καταψηφίζουμε. Βεβαίως, εντάσσεται στο γενικότερο πλαίσιο απελευθέρωσης των αερομεταφορών, ιδιωτικοποίησης της Ολυμπιακής Αεροπορίας και βεβαίως, δεν μπορούμε να συμφωνήσουμε ούτε με την απαλλαγή των μελών του Διοικητικού Συμβουλίου τόσο της Ολυμπιακής και του Ομίλου, όσο και την επέκταση στο «ΠΑΝΘΕΟΝ», που ήταν μία πολιτική που ξεκίνησε το 1994 από την Κυβέρνηση του ΠΑ.ΣΟ.Κ.. 
      	Τέλος, την τροπολογία για την αποζημίωση των σεισμόπληκτων τη θεωρούμε ελλιπή και ευκαιριακή. Όχι μόνο δεν αντιμετωπίζει τις πραγματικές ανάγκες των σεισμόπληκτων, όσον αφορά την πλήρη αποκατάσταση των ζημιών που υπέστησαν, αλλά αντίθετα, με τους περιορισμούς που βάζει μειώνει πάρα πολύ τον αριθμό των δικαιούχων που μπορούν να αποζημιωθούν από τις πρόσφατες καταστροφές από τους σεισμούς. 
      	Σας ευχαριστώ, κυρία Πρόεδρε. 
      	ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ πολύ. 
      	Ο Υφυπουργός Πολιτισμού κ. Ιωαννίδης έχει ζητήσει το λόγο για νομοτεχνικές βελτιώσεις. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κυρία Πρόεδρε. 
      Θα κάνω κάποιες νομοτεχνικές βελτιώσεις στη με γενικό αριθμό 256 και ειδικό 65 προσθήκη-τροπολογία, «Θέματα παραχώρησης ακινήτου στην Αθλητική Ένωση Λάρισας για τη δημιουργία νέου αθλητικού κέντρου εν όψει της διοργάνωσης των Μεσογειακών Αγώνων του έτους 2013». 
      Πρώτον, στο δέκατο έβδομο στίχο της παραγράφου 1 και μετά την φράση «ορίζεται σε 49 έτη» προστίθεται η φράση, «με την επιφύλαξη όσων ορίζονται στην περίπτωση γ΄ της παραγράφου 2 του άρθρου αυτού».
      Δεύτερον, στον τριακοστό τέταρτο στίχο της παραγράφου 1 και μετά τη λέξη «παραχωρηθούν» προστίθεται η φράση, «πλην των τεσσάρων εκ των δώδεκα γηπέδων αντισφαίρισης», γιατί είναι δώδεκα, ενώ για τους Μεσογειακούς Αγώνες χρειάζονται τα οκτώ. 
      Τρίτον, στο τέλος της περίπτωσης γ΄ της παραγράφου 2 προστίθενται τρία νέα εδάφια ως εξής: 
      «Κατά τη διάρκεια της παραχώρησης το πρόγραμμα της διάθεσης και λειτουργίας των γηπέδων για την τέλεση και τη διεξαγωγή επισήμων διοργανώσεων ή για την άσκηση της προπονητικής δραστηριότητας θα γίνεται σύμφωνα με όσα ορίζονται στην ως άνω υπ’ αριθμόν 22/17-1-2008 απόφαση του Δημοτικού Συμβουλίου του Δήμου Λαρισαίων. 
      Η κατασκευή των δώδεκα γηπέδων αντισφαίρισης, εκ των οποίων τα οκτώ γήπεδα θα χρησιμοποιηθούν για τις ανάγκες των Μεσογειακών Αγώνων του έτους 2013, θα πρέπει να ολοκληρωθεί σταδιακά εντός χρονικής περιόδου δεκαοκτώ μηνών από την έκδοση της οικοδομικής άδειας κατά τέτοιο τρόπο, ώστε για κάθε ένα από τα υπάρχοντα γήπεδα που καταστρέφεται να αντικαθίσταται από νέο εντός προθεσμίας σαράντα πέντε ημερών από την καταστροφή του παλαιού. 
      Αυτό σημαίνει ότι τα γήπεδα θα είναι πάντα προς χρήση, ώστε να μην υπάρχει κενό διάστημα. 
      Η διάρκεια της παραχώρησης –αυτό είναι το πιο σοβαρό- της χρήσης του τμήματος του ακινήτου επί του οποίου θα κατασκευαστούν τα γήπεδα αντισφαίρισης μετά των συνοδευτικών τους εγκαταστάσεων ορίζεται σε δεκαπέντε έτη –και όχι, όπως είναι το γενικό, στα σαράντα εννιά χρόνια- μετά το πέρας της προθεσμίας του προηγούμενου εδαφίου, μετά την πάροδο της οποίας η χρήση, διοίκηση και διαχείριση όλων των εγκαταστάσεων του ακινήτου, μετά των συστατικών και παραρτημάτων και όλου του εξοπλισμού, όπως θα έχουν διαμορφωθεί και σε όποια κατάσταση ευρίσκονται το χρόνο εκείνο επανέρχονται αυτοδικαίως στο Δήμο Λαρισαίων –που είναι και ο οικοπεδούχος- άνευ ουδεμίας αποζημιώσεως του σωματείου ή οποιουδήποτε τρίτου, ο οποίος Δήμος θα έχει εφεξής την αποκλειστική ευθύνη συντήρησης και λειτουργίας των εν λόγω εγκαταστάσεων.» 
      Αυτό είναι για τον εκπρόσωπο του Κ.Κ.Ε., ότι δεν πουλάμε. Απλώς και μόνο αυτή τη στιγμή καταφέρνει η Κυβέρνηση να έχει για τους Μεσογειακούς Αγώνες μια γύρω στα 45.000.000 ευρώ επένδυση, την οποία έπρεπε να κάνει το κράτος για να χρησιμοποιηθούν και θα χρησιμοποιηθούν χωρίς να επιβαρυνθεί ούτε ένα ευρώ το δημόσιο.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Για αυτά που είπα υπάρχουν εδώ φωτοτυπίες, τις οποίες μπορείτε να πάρετε για να δείτε.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Υπουργέ, να κατατεθούν εδώ στη Γραμματεία και να διανεμηθούν.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Καταθέτω και τη δημοτική απόφαση και την αποδοχή την οποία κάναμε εμείς που μας παραχωρούσε το οικόπεδο, γιατί είναι οικόπεδο του Δήμου. Πρέπει, λοιπόν, να σεβόμαστε τις τοπικές κοινωνίες ως προς αυτά τα οποία θέλουν. Είναι δικά σας διακηρύγματα.
      (Στο σημείο αυτό ο Υφυπουργός κ. Ιωάννης Ιωαννίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και αυτό είναι οι νομοτεχνικές βελτιώσεις.
      Ευχαριστώ.
      (Στο σημείο αυτό ο Υφυπουργός κ. Ιωάννης Ιωαννίδης καταθέτει για τα Πρακτικά τις προαναφερθείσες βελτιώσεις, οι οποίες έχουν ως εξής:
      (να φωτογραφηθεί η σελίδα 121)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Το λόγο έχει ο κ. Δραγασάκης.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Είναι δημόσια περιουσία που δεν ανήκει σε κανένα δήμαρχο και σε κανένα δημοτικό συμβούλιο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Είναι του Δημοτικού Συμβουλίου. Δέστε το. Διαβάστε τα. Και ο δήμαρχος ήταν και δικός σας.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, να διακόψω το πηγαδάκι;
      Παρακαλώ, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Ευχαριστώ, κυρία Πρόεδρε.
      Σε ό,τι αφορά το νομοσχέδιο, ισχύουν οι παρατηρήσεις που έχουμε κάνει. Το καταψηφίζουμε, διότι είναι ένα νομοσχέδιο το οποίο απειλεί με πάρα πολύ σοβαρή υποβάθμιση και το ελεγκτικό λειτούργημα και τη θέση των ορκωτών ελεγκτών λογιστών και ανοίγει, επίσης το δρόμο, όλος αυτός ο χώρος να μετεξελιχθεί απλά σε ένα κερδοσκοπικό επιχειρηματικό χώρο, σε αντίθεση με τις απαιτήσεις που έχει η ελεγκτική λειτουργία.
      Σε ό,τι αφορά τις τροπολογίες, αρχίζοντας από τα γήπεδα, μια και ήταν εδώ ο κύριος Υπουργός, εγώ θα ήθελα να ζητήσω από τη Νέα Δημοκρατία να μας πει σήμερα ποια άποψη έχει για το γήπεδο Καραϊσκάκη και τις συμβάσεις που έγιναν τότε επί κυβερνήσεων ΠΑ.ΣΟ.Κ. με τον κ. Κόκκαλη και τον Ολυμπιακό. Ακόμα θυμάμαι εδώ Βουλευτές της Νέας Δημοκρατίας να ωρύονται τότε, αλλά τώρα επαναλαμβάνουν τα ίδια και με το γήπεδο του Παναθηναϊκού στον Ελαιώνα και με τη Λάρισα, απ’ ό,τι φαίνεται. Εμείς θα δούμε και τις τελευταίες προσθήκες κ.λπ..
      Θέλω να καταστήσω σαφές το εξής, διότι γίνεται και μία δημαγωγία, αξιοποιώντας τα αισθήματα και τις αγωνίες οπαδών διαφόρων ομάδων. Και επειδή και στο ΣΥ.ΡΙΖ.Α. υπάρχουν οπαδοί από όλες τις ομάδες και μας ενδιαφέρουν φυσικά, θα ήθελα, λοιπόν, να πω ότι εμείς θέλουμε να υπάρχουν όχι απλώς γήπεδα, αλλά να υπάρχουν αθλητικά κέντρα, σύνθετες εγκαταστάσεις σε όλες τις πόλεις και στη Λάρισα και αλλού και εδώ στην Αθήνα. Να υπάρχουν στα πλαίσια αυτά και γήπεδα όπου να παίζουν οι ομάδες τα παιχνίδια τους, τα πρωταθλήματά τους, να υπάρχουν χώροι άθλησης, να υπάρχουν ερασιτεχνικά σωματεία, να υπάρχουν χώροι ανοιχτοί ακόμα και σε πολίτες που θέλουν να αθλούνται.
      Αυτό είναι, αν θέλετε, το δικό μας όραμα σε ό,τι αφορά την υποδομή, όχι για ένα ποδόσφαιρο-επιχειρηματική υπόθεση και μάλιστα, με τους όρους αδιαφάνειας που γίνεται στην Ελλάδα, αλλά συνολικά για έναν αθλητισμό ο οποίος θα υπηρετεί τον πολιτισμό του λαού μας και της χώρας μας.
      Αυτό το οποίο έχουμε εδώ δεν έχει καμμία σχέση με αυτήν την πραγματικότητα. Με άλλοθι -και θέλω να το τονίσω αυτό, με άλλοθι- τις ανάγκες των ομάδων για γήπεδα έχουμε μία επιχείρηση real estate σε βάρος δημόσιας γης, σε βάρος δημόσιας περιουσίας, με αδιαφανείς διαδικασίες και με τεράστια συμφέροντα, τα οποία σε πολλές περιπτώσεις είναι και υποκρυπτόμενα, αλλά θα φανούν κάποια στιγμή στην πορεία.
      Σε ό,τι αφορά ειδικότερα το γήπεδο του Παναθηναϊκού, πρέπει να πω ότι, το θέμα είναι μεγάλο. Εδώ απλώς έρχεται με αφορμή κάποια αλλαγή που γίνεται στο νομικό πρόσωπο. 
      Θα θέλαμε να ρωτήσουμε, γιατί γίνεται τελικά αυτή η αλλαγή. Γιατί θέλει η Εθνική Τράπεζα, που ως σήμερα ήταν μέτοχος, να φύγει; Διότι περί αυτού πρόκειται. Μήπως η Εθνική Τράπεζα εκτιμά ότι με τον τρόπο που πάει να γίνει όλη αυτή η υπόθεση, θα έβγαινε ζημιωμένη και γι’ αυτό θέλει να αποχωρήσει; Γιατί η Κυβέρνηση αρνήθηκε την πρότασή μας να συζητηθεί αυτή η τροπολογία σε άλλο χρόνο, με τη δυνατότητα να κληθούν φορείς, να ακουστούν απόψεις από το Δήμαρχο μέχρι και από την άμεση αντιπολίτευση στο Δήμο Αθηναίων; Γιατί θέλει την περίοδο που συνήθως περνούν ύποπτες διατάξεις, απλά να πετύχει την επικύρωσή της από τη Βουλή; 
      Εμείς δεν θα είχαμε αντίρρηση να γίνει γήπεδο του Παναθηναϊκού στον Ελαιώνα, αλλά όχι με τις εκτάσεις που έχουν δεσμευθεί –περίπου διακόσια είκοσι στρέμματα- όταν για το γήπεδο θα ήταν αρκετά σαράντα πέντε στρέμματα. Και βεβαίως, θα θέλαμε να γίνει όχι με ζημία του δημόσιου συμφέροντος. 
      Εδώ, με αυτή τη σύμβαση στην πραγματικότητα κατασκευάζεται ένα γήπεδο και η Ανώνυμη Εταιρεία Παναθηναϊκός απαλλάσσεται τριάντα πέντε χρόνια από τα μισθώματα που θα έπρεπε να πληρώνει. Όλο αυτό ονομάζεται δωρεά. Ότι δηλαδή δίνεται δωρεά το γήπεδο. Εν πάση περιπτώσει, ας μην προσβάλουμε και τη νοημοσύνη του κόσμου. 
      Τα ίδια γίνονται στη Λάρισα. Υπάρχει αυθαίρετη παραχώρηση δημόσιας έκτασης στην Π.Α.Ε. μέσω του Ερασιτεχνικού Συλλόγου. Υπάρχουν χαριστικοί όροι στη σύμβαση με παραχωρήσεις σαράντα εννέα ετών, δεν πρόσεξα αν υπάρχει εδώ κάποια αλλαγή, κ.ο.κ.
      Επαναλαμβάνω ότι εδώ πρόκειται για συνέχιση μιας αμαρτωλής ιστορίας που είχε εγκαινιαστεί στο παρελθόν και η οποία, αντί εν πάση περιπτώσει να οδηγήσει σε μία νέα πολιτική διαφάνειας και προάσπισης του δημοσίου συμφέροντος, συνεχίζεται η ίδια πολιτική.
      Σε ό,τι αφορά την τροπολογία για τους σεισμόπληκτους, μου κάνει εντύπωση εδώ πώς λειτουργεί αυτή η Κυβέρνηση. Έφερε μια τροπολογία στην επιτροπή για τους σεισμόπληκτους. Είπαμε ότι θα μπορούσαμε να την ψηφίσουμε την τροπολογία αυτή, αρκεί να γίνουν δύο αλλαγές. Στο άρθρο 5 η τροπολογία αυτή λέει ότι «οι δικαιούχοι της ενίσχυσης πρέπει να υποβάλουν εντός δυο μηνών από την εκδήλωση του σεισμού, την αίτησή τους». Και είπαμε, διότι μας το λένε οι σεισμόπληκτοι –αυτοί ξέρουν καλύτερα την κατάσταση- ότι για να μπορέσει κάποιος δικαιούχος να υποβάλει την αίτηση, πρέπει να έχει προηγηθεί η έκδοση του πορίσματος που θα κρίνει την καταλληλότητα ή όχι του σπιτιού του. Εάν η έκθεση αυτή αργήσει να γίνει και έχουν περάσει δυο μήνες, δεν προλαβαίνει μετά να κάνει εμπρόθεσμα την αίτηση. Ζητήσαμε, λοιπόν, να γίνει αυτή η διόρθωση. Γιατί δεν έγινε; 
      Επίσης είπαμε ότι η τροπολογία όπως είναι σήμερα, δεν περιλαμβάνει το δημοτικό διαμέρισμα Σανταμερίου Αχαΐας, το οποίο έχει εκκενωθεί από τις 8 Ιουνίου λόγω των κατολισθήσεων μετά το σεισμό και οι κάτοικοί του διαβιώνουν σε σκηνές και σε μισθωμένα ακίνητα και οι οποίοι εξαιρούνται από την κοινή υπουργική απόφαση για την οικονομική ενίσχυση, με το σκεπτικό ότι δεν έχουν αναφερθεί τα σπίτια τους ως μη κατοικήσιμα. Γιατί δεν δείχνει η Κυβέρνηση μία ευαισθησία; Λεπτομέρειες είναι αυτά σε σχέση με αυτά που συζητούμε, αλλά δεν είναι λεπτομέρειες για τους ανθρώπους που έχουν αυτό το πρόβλημα. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Μου επιτρέπετε μία διακοπή; 
      ΙΩΑΝΝΗΣ ΔΡΑΓΑΣΑΚΗΣ: Βεβαίως.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Για το θέμα του Σανταμερίου και επειδή είχε τεθεί χθες και από τον κ. Κατσιφάρα, να σας πω ότι επικοινώνησα με το Υ.ΠΕ.ΧΩ.Δ.Ε., το οποίο είναι αρμόδιο και ο κ. Κατσιγιάννης –δεν μπόρεσα να βρω τον κύριο Υπουργό- με διαβεβαίωσε ότι έχουν γίνει ειδικές συσκέψεις, έχει πάει και ο ίδιος ο Υπουργός ο κ. Σουφλιάς κάτω και όσοι από το Δήμο Σανταμερίου έχουν υποστεί ζημιά, ασφαλώς και θα πάρουν τα 3.000 ευρώ ή την οποιαδήποτε αποζημίωση. 
      Επαναλαμβάνω ότι το αίτημα του κ. Κατσιφάρα ήταν να το πάρουν όλοι. Δεν μπορούν να το πάρουν όλοι. Όσοι, όμως –μεταφέρω τη διαβεβαίωση του Γενικού Γραμματέα κ. Κατσιγιάννη- από τους κατοίκους του Δήμου Σανταμερίου έχουν υποστεί ζημιά δεν εξαιρούνται και θα έχουν την ίδια μεταχείριση. 
      Θα έχουν την ίδια μεταχείριση. Εμείς αυτό ζητούμε. Να γραφτεί λοιπόν στα Πρακτικά ότι σε αυτές τις δύο περιπτώσεις θα ληφθεί μέριμνα στην πράξη, ούτως ώστε να μην υπάρξει δυσμενές αποτέλεσμα, είτε στην περίπτωση των κατοίκων του Σανταμερίου, είτε στην άλλη περίπτωση, αν κάποιος υποβάλλει εκπρόθεσμα με την έννοια αυτή την αίτησή του, να γίνεται δεκτή. Εμείς αυτό θέλαμε και αυτό επιδιώκουμε. Μ’ αυτήν την έννοια και μ’ αυτήν την παρατήρηση, ψηφίζουμε την συγκεκριμένη τροπολογία.
      Σε ό,τι αφορά την τροπολογία για τον Ο.Α.Ε.Δ. και το πρόγραμμα «STAGE» είναι θετικό το ότι ασφαλίζονται οι εργαζόμενοι και το ότι παίρνουν το βασικό μισθό, αλλά είναι αρνητικό το ότι μας ζητάτε εδώ να δώσουμε στην ουσία μία εν λευκώ εξουσιοδότηση. Αυτά τα θέματα είναι λεπτά. Πώς θα γίνονται οι προσλήψεις και με ποια κριτήρια; Πού θα γίνονται; Όλος αυτός ο θεσμός δεν έχει λογική. Στην ουσία αυτό ξεκίνησε ως ένα  πρόγραμμα εκπαίδευσης κάποιου πριν πάει για μόνιμη δουλειά. Αυτό έχει αναχθεί σε μία νέα κατηγορία ειδικών συμβάσεων, επτάμηνων κ.λπ., και με αυτήν την έννοια την καταψηφίζουμε. Πρέπει να μπει μία τάξη και να υπάρξει μία διαφάνεια σε ό,τι έχει να κάνει με απασχόληση, με θέσεις εργασίας, έστω και προσωρινές, γιατί, εν πάση περιπτώσει, η παράδοση και η πελατειακή λογική, με την οποία έχουμε λειτουργήσει, έχουν κάνει τον κόσμο, όχι μόνο καχύποπτο, αλλά και να εξοργίζεται όταν βλέπει να συνεχίζονται οι ίδιες πρακτικές.
      Σε ό,τι αφορά την τροπολογία που αφορά τους συγκοινωνιακούς φορείς, εδώ ζητείται -και δεν είναι κατανοητό γιατί ζητείται- στην περίπτωση που μεσολαβεί διάστημα κενό ανάμεσα στη λήξη της ασφαλιστικής σύμβασης μέχρι την υπογραφή νέας ασφαλιστικής σύμβασης με διαγωνιστική διαδικασία, οι συγκοινωνιακοί φορείς να αναλαμβάνουν οι ίδιοι τους ασφαλιστικούς κινδύνους. Αν, δηλαδή, ω μη γένοιτο, γίνει ένα ατύχημα ενός λεωφορείου κ.λπ., υπάρχουν και θύματα και είναι στο διάστημα αυτού του κενού, ο ίδιος ο φορέας να καλύψει τη ζημιά. Μπορεί να υπάρξει ανάγκη να καλυφθούν τεράστιες ζημιές και γι’ αυτό ακριβώς αυτή η ρύθμιση δεν πρέπει να ψηφιστεί, τη στιγμή που υπάρχουν άλλες λύσεις. Δηλαδή, μπορεί να προβλέπεται στις συμφωνίες που γίνονται μία παράταση του καθεστώτος, που να ισχύει για ένα εξάμηνο, για όσο τέλος πάντων θα χρειαστεί, μέχρι να υπογραφεί η επόμενη σύμβαση. Εν πάση περιπτώσει, να βρεθεί μία ρύθμιση και όχι αυτή που έρχεται εδώ και η οποία μετά μπορεί να καταστρατηγείται και να έχουμε άλλα παρεπόμενα προβλήματα. 
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ και για τον σεβασμό του χρόνου.
      Θα ήθελα να ανακοινώσω στο Τμήμα ότι οι Υπουργοί Εσωτερικών, Οικονομίας και Οικονομικών, Απασχόλησης και Κοινωνικής Προστασίας, Εθνικής Παιδείας και Θρησκευμάτων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών».
      Παραπέμπεται στην αρμόδια Διαρκή Επιτροπή.
      Παρακαλώ το συνάδελφο, τον κ. Πολατίδη, Βουλευτή του ΛΑ.Ο.Σ., να πάρει το λόγο.
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Θα αναφέρω μόνο τα άρθρα, στα οποία διαφωνούμε: Στο άρθρο 1 -έχουμε αναφερθεί και στην κατ’ αρχήν συζήτηση γιατί διαφωνούμε- στο άρθρο 3 για τη χορήγηση άδειας στους νόμιμους ελεγκτές, στο άρθρο 4 που αναφέρεται στην εντιμότητα, διότι θεωρούμε ότι δεν είναι επαρκές, στο άρθρο 6 για τα προσόντα, διότι το όλο σκεπτικό που αναπτύσσεται εδώ πάει σε μία λανθασμένη κατεύθυνση. Στο άρθρο 7 για τις επαγγελματικές εξετάσεις, στο άρθρο 8, στο άρθρο 9 και στο άρθρο 10 για την πρακτική άσκηση, διότι κι εδώ δεν είναι επαρκές το πότε θα κρίνεται ότι η πρακτική άσκηση δεν είναι πλήρης και δεν έχει ολοκληρωθεί όπως πρέπει, στο άρθρο 12 για τη χορήγηση της άδειας νόμιμων ελεγκτών από άλλα κράτη – μέλη, στο άρθρο 20 για την ανεξαρτησία και την αντικειμενικότητα, διότι δεν είναι επαρκή τα κριτήρια τα οποία διασφαλίζουν την ανεξαρτησία.
      Το άρθρο 38 πάλι επίσης για τους όρους με τους οποίους κρίνεται η ανεξαρτησία και τα πιστοποιητικά τα οποία πρέπει να δίνει η ελέγχουσα εταιρεία. 
      Το άρθρο 40 για την άδεια άσκησης επαγγέλματος σε ελεγκτές τρίτων χωρών, διότι θεωρούμε ότι είναι ετεροβαρές, δεν καλύπτει πλήρως τα συμφέροντα των ελληνικών εταιρειών.
      Τα άρθρο 41 και 42 τα οποία καλύπτουν τη συνεργασία με τις αρμόδιες αρχές και την εγγραφή στο μητρώο των ελεγκτών. 
      Αυτά είναι τα άρθρα τα οποία καταψηφίζουμε. Τις δύο τροπολογίες που ενσωματώθηκαν για το γήπεδο του Παναθηναϊκού και για τους σεισμοπαθείς τις ψηφίζουμε.
      Εδώ, όμως, θα αναφερθώ ξεκινώντας από την τροπολογία που έγινε για τη Λάρισα και θέλω να πω ότι είμαστε πολύ δυσαρεστημένοι με τον τρόπο που γίνεται. Συμφωνούμε ότι βρίσκεται έτσι ένας τρόπος και το δημόσιο να γλιτώνει χρήματα και κάποιες ομάδες να μπορούν να βελτιώσουν την εμπορική τους λειτουργία. 
      Τίθεται όμως το ερώτημα, ως πότε θα γίνονται αυτές οι αποσπασματικές ρυθμίσεις; Δηλαδή, όποιοι κατορθώνουν και πιέζουν την εκάστοτε Κυβέρνηση –είναι παρόντες και οι δύο Βουλευτές της Λάρισας, οι κυβερνητικοί- θα είναι αυτοί που θα μπορούν να πιέζουν και να παίρνουν για την κάθε ομάδα κάθε περιοχής ειδικά προνόμια; 
      Νομίζω ότι θα πρέπει, εφόσον έχουμε ξεκινήσει αυτήν την κακή διαδικασία, η οποία ξεκίνησε με τον Ολυμπιακό και με το γήπεδο Καραϊσκάκη, συνεχίστηκε με το γήπεδο του Ελαιώνα και του Παναθηναϊκού και να προχωρήσουμε στη ρύθμιση της Λάρισας, τέλος πάντων, όμως, να μπουν κάποιοι γενικοί κανόνες. Δεν μπορεί κάθε φορά αυτά να αντιμετωπίζονται ως ένα έκτακτο γεγονός. Να πει η Γενική Γραμματεία Αθλητισμού, υπό ποίες συνθήκες και με ποιους γενικούς κανόνες θα παραχωρεί αυτήν τη χρήση των γηπέδων, με αντιστάθμισμα κάποιες επενδύσεις από πλευράς της Π.Α.Ε.. Να υπάρξει ένας γενικός νόμος, να είναι ξεκάθαροι οι κανόνες και να ξέρει ο κάθε επιχειρηματίας που έχει την οποιαδήποτε Π.Α.Ε., τέλος πάντων, τι πρέπει να κάνει και τι δεν πρέπει να κάνει και που είναι τα όριά του. 
      Δεν είναι δυνατόν κάθε φορά να μπαίνουμε σε μία διαδικασία συναλλαγών μεταξύ πολιτικών και των επιχειρηματιών και των ομάδων και των οπαδών και των συνδέσμων οπαδών, που να πιέζουν προς μία κατεύθυνση κάποιες ομάδες. Να πούμε ότι όλες οι Π.Α.Ε., παραδείγματος χάρη της Α΄ Εθνικής, που έχουν μία, δύο, τρεις, τέσσερις, πέντε προϋποθέσεις, μπορούν να μπουν σε έναν συνολικό νόμο. Εφόσον ξεκίνησε κακώς αυτή η κατάσταση, πρέπει τέλος πάντων να δοθεί μία λύση προς αυτήν την κατεύθυνση. Η ύπαρξη κανόνων είναι κάτι βασικό και δεν νομίζω ότι αυτή η κατάσταση που έχουμε σήμερα μπορεί όλους εδώ μέσα στη Βουλή να μας κάνει περήφανους. 
      Εμείς, παρ’ όλα αυτά, για να μην φανεί ότι είμαστε εναντίον της Λαρίσης, η οποία τίμησε και τον Λαϊκό Ορθόδοξο Συναγερμό με έναν Βουλευτή στην Κοινοβουλευτική Ομάδα, ψηφίζουμε υπέρ. 
      Ως προς το θέμα της τροπολογίας της σχετικής με τους ομολογιούχους και τους λοιπούς δανειστές, πραγματικά εδώ πέρα μπαίνει μία διαδικασία που ή υπάρχει το ενέχυρο και το ενέχυρο αυτό καλύπτει τον δανειστή, αλλά εδώ λέει ότι και το ενέχυρο θα κρατά ο δανειστής, που προφανώς φαντάζομαι ότι ο δανειστής θα είναι κάποιο ταμείο, αλλά και θα υπάρχει το επιπλέον μη εξοφλούμενο από το κάλυμμα μέρος των απαιτήσεών τους, όπως οι ανέγγυοι πιστωτές. 
      Αυτή η τροπολογία και άσχετη φυσικά είναι με το νομοσχέδιο και γι’ αυτό θα την καταψηφίσουμε, αλλά και πραγματικά νομίζω ότι θέλει πολύ περισσότερα επιχειρήματα στην αιτιολογική έκθεση από ό,τι αυτά εδώ, τα οποία κανέναν δεν καλύπτουν.
      Νομίζω ότι εδώ θα έπρεπε να υπάρχουν πολύ περισσότερες διευκρινήσεις στην αιτιολογική έκθεση.
      Ως προς την τροπολογία του Υπουργείου Μεταφορών, ως άσχετη και αυτή θα καταψηφιστεί κατά πάγια τακτική από το κόμμα μας, αλλά θέλω να μπω και στο περιεχόμενό της. Εδώ υπεισέρχεται ένας κανόνας ο οποίος είναι απαράδεκτος. Τι λέει; Εάν κάποιος ιδιώτης δεν ασφαλιστεί, μπορεί να έχει την προσωπική δέσμευση -ο ιδιώτης- ότι σε περίπτωση που συμβεί ατύχημα την περίοδο που είναι ανασφάλιστος, δέχεται αυτός να πληρώσει από την τσέπη του; Αυτή είναι η πολιτική που προωθεί το Υπουργείο Μεταφορών και έρχεται εδώ πέρα ως τροπολογία και μάλλον άσχετη; Ερχόμαστε δηλαδή με ένα νόμο και λέμε ότι ειδικά για το Δημόσιο δεν ισχύουν αυτά που ισχύουν για τους ιδιώτες. Αυτό έρχεστε και προωθείτε και είναι φυσικά απαράδεκτο. Φανταστείτε κάποιον που πραγματικά έχει ένα τέτοιο πρόβλημα. Θα έχει κάποιο ατύχημα μ’ ένα ανασφάλιστο λεωφορείο και θα πρέπει να καλυφθεί από κει. Φανταστείτε να μπει σ’ αυτόν το δικαστικό και νομικό αγώνα, ούτως ώστε να μπορέσει να πληρωθεί από την Ε.ΘΕ.Λ., παραδείγματος χάρη, ή από τον Η.Λ.Π.Α.Π. για το ατύχημά του. Επίσης για την εταιρεία, διαφωνούμε και με όλα τα άρθρα αυτής της τροπολογίας.
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, μου υποσχεθήκατε δύο λεπτά ακόμη.
      Διαφωνούμε και με την τροπολογία του Ο.Α.Ε.Δ. παρ΄όλο που σαν ιδέα φαίνεται καλή. Πώς θα μπορεί το Δημόσιο να δίνει εργασιακή εμπειρία σε κάποια άτομα υποχρεωτικής εκπαίδευσης; Φυσικά και αυτή η τροπολογία είναι άσχετη και καταψηφίζεται από μας.
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ τον κ. Πολατίδη.
      Το λόγο έχει ζητήσει η Υφυπουργός Απασχόλησης και Κοινωνικής Προστασίας κ. Καλαντζάκου για υπεράσπιση τροπολογίας.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
      Θα πω δύο λόγια για τις τροπολογίες που αφορούν το Ι.Κ.Α.-Ε.Τ.Α.Μ.. Όπως ξέρετε, υπάρχει ένα καινούργιο κτήριο του Ι.Κ.Α. στα Καμίνια. Καταργείται το υποκατάστημα των Καμινίων και γίνεται εξυπηρέτηση πλέον από το κεντρικό. Αυτό ήταν ένα πάγιο αίτημα της περιοχής και υπάρχει και στο κέντρο της πόλης πια το υποκατάστημα του Αγίου Μηνά. Εδώ υπάρχει μία αναβάθμιση των υπηρεσιών. Ξέρετε ότι η πολιτική μας είναι το Ι.Κ.Α. να στεγάζεται πλέον σε ιδιόκτητα κτήρια, σύγχρονα κτήρια τα οποία πραγματικά θα μπορούν να εξυπηρετήσουν τους ολοένα και αυξανόμενους ασφαλισμένους.
      Σ’ ό,τι αφορά την τροπολογία που αναφέρεται στον επανακαθορισμό της χωρικής αρμοδιότητας των ταμείων είσπραξης εσόδων, εντάσσονται στα ταμεία είσπραξης εσόδων του Ι.Κ.Α. και τα καινούργια καταστήματα τα οποία είχαν δημιουργηθεί και γίνεται μία ανακατανομή των ορίων. Με τη λέξη «εκάστοτε» δίνουμε και τη δυνατότητα να γίνεται αυτόματα αυτή η ανακατανομή και να μην χρειάζεται κάθε φορά να γίνεται διάταξη νόμου διότι, ως γνωστόν, πρέπει να απλοποιήσουμε αυτές τις διαδικασίες.
      Σ’ ό,τι αφορά το πρόγραμμα «ΠΡΟΕΡΓΑΣΙΑ» κατ’ αρχάς, οι περισσότεροι από μας σ’ αυτήν την Αίθουσα θα συμφωνήσουμε ότι πιστεύουμε στις ενεργητικές πολιτικές απασχόλησης και όχι στις επιδοματικές πολιτικές. Αυτό το λέω σε απάντηση κριτικής που υπήρχε από το Κομμουνιστικό Κόμμα Ελλάδας, όταν έκανε κριτική για το συγκεκριμένο πρόγραμμα.
      Το δεύτερο που θα ήθελα να πω, είναι ότι ξέρετε πως σε όλη την Ευρωπαϊκή Ένωση, αλλά και στην Ελλάδα η απόφαση στα πλαίσια του Ε.Σ.Π.Α. είναι να αντιμετωπίσουμε την αυξημένη ανεργία σε ορισμένες κατηγορίες του πληθυσμού, μεταξύ των οποίων είναι οι νέοι.
      Η ανεργία στους νέους είναι περίπου διπλάσια του μέσου όρου ολόκληρης της χώρας.
      Όλοι, λοιπόν, συμφωνούμε ότι ένα από τα μεγαλύτερα εμπόδια που έχουν οι νέοι άνθρωποι, είναι να μπορούν να μπουν στην αγορά εργασίας, να τους δοθεί μια πρώτη ευκαιρία να ξεκινήσουν για να εργαστούν. Αυτό έχει να κάνει και με το γεγονός ότι και για την ίδια την επιχείρηση το κόστος υποδοχής των νέων που δεν έχουν εμπειρία, είναι μεγαλύτερο από το κόστος της μισθοδοσίας. 
      Υπάρχει συγκεκριμένο χρονικό πλαίσιο επτά μηνών. Υπάρχει ασφάλιση, η οποία είναι ιατροφαρμακευτική, συνταξιοδοτική και ασφάλεια κινδύνου από ατύχημα. Είναι πραγματικά η ευκαιρία που χρειάζεται αυτή η κατηγορία των νέων ανθρώπων στην οποία στοχεύουμε, έτσι ώστε να μπορούν να αποκτήσουν πρόσβαση στην αγορά εργασίας. 
      Να πω και μόνο δύο λόγια για τον τρόπο με τον οποίο θα λειτουργήσει αυτό το πρόγραμμα. Όπως ξέρετε, και με διάταξη που ψηφίσαμε πρόσφατα, γίνεται ηλεκτρονική υποβολή αιτήσεων στον Ο.Α.Ε.Δ.. Ηλεκτρονική, λοιπόν, υποβολή αιτήσεων από τους ενδιαφερόμενους εργοδότες, ηλεκτρονική υποβολή αιτήσεων και από νέους που θέλουν να ενταχθούν σε αυτό το πρόγραμμα και σύζευξη των δύο ηλεκτρονικά υποβαλλόμενων αιτήσεων, για να μπορέσουμε να πετύχουμε το πάντρεμα. Γι’ αυτό υπάρχουν και οι εργασιακοί σύμβουλοι. Γι’ αυτό και προσπαθούμε όλα αυτά τα καινούργια εργαλεία που έχουμε να τα χρησιμοποιήσουμε προς όφελος των ανέργων, οι οποίοι ζητούν πρόσβαση στην αγορά εργασίας. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      Να πω, επίσης, ότι ο μισθός ο οποίος θα καταβάλλεται –και αυτό είναι ένα εξαιρετικά καλό πρόγραμμα θα μου επιτρέψετε να σας πω- είναι ίσος με το βασικό μισθό της Εθνικής Συλλογικής Γενικής Σύμβασης και έχει και τις αυξήσεις που προβλέπονται, έχει τα ποσοστά του επιδόματος αδείας και των δώρων των Χριστουγέννων και του Πάσχα. Σας είπα και πάλι ότι έχει το χρονικό όριο, την ασφάλιση, τη σύνταξη, την ιατροφαρμακευτική περίθαλψη και ασφάλιση έναντι κινδύνου ατυχήματος.
      Νομίζω, λοιπόν, ότι έχουμε απαντήσει σε πάρα πολλές από τις κριτικές που υπήρχαν στο παρελθόν. Αυτή είναι μία πρακτική ευρωπαϊκή, είναι μία πρακτική που πραγματικά είναι στοχευμένη στο να δώσει στους νέους ευκαιρίες. Γι’ αυτό και φέρνουμε αυτό το πλαίσιο με τη ρύθμιση αυτή. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Υπουργέ. 
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, ζήτησα το λόγο για να αναφερθώ κυρίως σε μία από τις τροπολογίες. Άλλωστε, ο εισηγητής μας κ. Κουσελάς κάλυψε απολύτως τις θέσεις του κόμματός μας για όλα τα άρθρα αυτού του νομοσχεδίου. 
      Η τροπολογία στην οποία θέλω να αναφερθώ, έχει σχέση με την παραχώρηση της έκτασης και τη δυνατότητα που έχει η Γενική Γραμματεία Αθλητισμού και ο Δήμος της Λάρισας δίνοντας την έκταση στην ερασιτεχνική και στην ιστορική Α.Ε.Λ. να κτίσει το νέο γήπεδο και να αξιοποιήσει αυτό το χώρο.
      Χαιρετίζουμε, λοιπόν, την ψήφιση αυτής της τροπολογίας. Την ψηφίζουμε και θεωρούμε ότι είναι μία αρχή σε ένα δρόμο που θα ακολουθήσει μέχρι την ολοκλήρωση του γηπέδου, που θα δώσει στην ιστορική ομάδα της Λάρισας και στον ερασιτεχνικό αθλητισμό του Νομού μας τη δυνατότητα να ανέβει επίπεδα, να σταθεροποιηθεί, να καταταγεί στους μεγάλους του ελληνικού αθλητισμού και να έχει επιτυχίες και έξω από την Ελλάδα. Άλλωστε, η Α.Ε.Λ. εκπροσώπησε την Ελλάδα όντας η μόνη πρωταθλήτρια ομάδα το 1988 εκτός Αθηνών και Θεσσαλονίκης. 
      Ήταν ένα όραμα που ξεκίνησε από την ερασιτεχνική Α.Ε.Λ., από τη νέα ηγεσία της  Α.Ε.Λ. πριν λίγα χρόνια δειλά και από τους φανατικούς φιλάθλους αυτής της ομάδας και αγκαλιάστηκε από όλο τον κόσμο.
      Στην αρχή ήταν ένα μακρινό όραμα, που βρήκε μεγάλες δυσκολίες. Μετά κινητοποιήθηκε ένας ολόκληρος κόσμος, στήριξε αυτή την προσπάθεια και ξεπέρασε τις μεγάλες δυσκολίες και κρίνουμε ότι καμπή, σημαντική καμπή αυτής της επιτυχούς προσπάθειας ήταν ο Μάιος του 2007, όταν ένα ογκωδέστατο συλλαλητήριο στη Λάρισα, παρουσία του κυρίου Πρωθυπουργού, «υποχρέωσε» τον «κύριο» Πρωθυπουργό να δεσμευτεί ότι θα ικανοποιήσει η Κυβέρνηση αυτό το αίτημα το συντομότερο δυνατό.
      Η Α.Ε.Λ. λοιπόν χτίζει ένα σύγχρονο στάδιο και αποτελεί αυτό τη βάση μιας λαμπρής πορείας. Φυσικά δεν γίνονται όλα τέλεια και δεν μπορεί να γίνουν όλα τέλεια. Υπάρχουν και ενστάσεις, υπάρχουν και προβλήματα.
      Θα καταθέσω, κύριε Πρόεδρε, τις θέσεις του Τεχνικού Επιμελητηρίου Ελλάδας, όπως εκφράζονται από τον Πρόεδρό του, σύμφωνα με το οποίο γίνονται κυρίως πολλές τεχνικές παρατηρήσεις και παρακαλώ να ληφθούν υπόψη αυτές στην πορεία, όπου χρειάζονται τροποποιήσεις της μελέτης ή και επεμβάσεις, ούτως ώστε πραγματικά οι ατέλειες που σήμερα παρατηρούνται να ξεπεραστούν.
      Έχουμε όμως ένα δεύτερο θέμα, που κατά την άποψή μας είναι πάρα πολύ σημαντικό. Είναι ότι το γήπεδο, το συγκεκριμένο γήπεδο φυσικά και θα χρησιμοποιηθεί για τους Μεσογειακούς Αγώνες. Και για μας, για τη Θεσσαλία, για τη Λάρισα, για τη Μαγνησία, αλλά και για τους άλλους νομούς, οι Μεσογειακοί Αγώνες είναι το σημαντικότερο θέμα που έχουμε μπροστά μας και προσδοκούμε και κατά την περίοδο εκτέλεσης των έργων, κατά την περίοδο των Αγώνων και κυρίως την μετά των μεσογειακών αγώνων περίοδο πολλά οφέλη στον αθλητισμό, αλλά και κοινωνικά και εμπορικά και στον πολιτισμό από τους Μεσογειακούς Αγώνες.
      Συνδέεται, λοιπόν, με δύο τρόπους: Ο ένας είναι ότι θα χρησιμοποιηθεί το συγκεκριμένο γήπεδο για προκριματικούς και ο δεύτερος ότι αυτή η συγκεκριμένη ανάπλαση, αυτό το συγκεκριμένο έργο περιλαμβάνει και την παραχώρηση δημοτικής έκτασης, σύμφωνα με την οποία θα κτιστούν δώδεκα – οκτώ χρειάζονται για τους Μεσογειακούς Αγώνες – γήπεδα του τένις.
      Όπως ήρθε η σύμβαση για ψήφιση ήταν τελείως απαράδεκτη. Δινόταν η δημοτική έκταση με απόφαση δημοτικού συμβουλίου και συγκεκριμένους όρους. Δεν ελάμβανε υπόψη κανέναν από τους όρους. Για σαράντα εννιά χρόνια παρέμεναν στην επιχείρηση τα γήπεδα του τένις και παραχωρούνταν μόνο για τους Μεσογειακούς Αγώνες.
      Υπήρξε αντίδραση στην πόλη και αντίδραση του Δήμου. Υπήρξε αντίδραση και όλων μας. Η αντίδραση ευτυχώς έφτασε σε «ευήκοα ώτα» και υπάρχει μία τροποποίηση. Είναι μία θετική εξέλιξη η τροποποίηση, όπως την ανακοίνωσε σήμερα ο κύριος Υπουργός. Δεν είναι όμως ολοκληρωτική. Γιατί ολοκληρωτικό θα ήταν – και δεν αναφέρομαι μόνο στα γήπεδα του τένις, αναφέρομαι σε όλες τις υποδομές των Μεσογειακών Αγώνων – οι υποδομές από την επόμενη μέρα των Μεσογειακών Αγώνων να ήταν στη διάθεση όλων των πολιτών, για να μπορεί η νεολαία μας να αθλείται και να τις αξιοποιεί.
      Παραχωρούνται, λοιπόν, σε δεκαπέντε χρόνια και εκτός αυτού δίνονται και άλλες δυνατότητες κατά τη διάρκεια αυτών των δεκαπέντε χρόνων μέχρι να παραχωρηθούν στο δήμο. Δίνεται η δυνατότητα να αξιοποιηθούν κατά περίπτωση σε αγώνες, σε ειδικές προπονήσεις ειδικών συλλόγων κ.λπ..
      Η δική μας θέση είναι ακόμα πιο προωθημένη. Λέει: τα γήπεδα του τένις και όλες οι εγκαταστάσεις που θα γίνουν για τους Μεσογειακούς Αγώνες, πρέπει να δοθούν στους δήμους ή στη Γενική Γραμματεία Αθλητισμού. Η πρότασή μας για τη Λάρισα είναι ακόμα και οι εγκαταστάσεις που υπάρχουν σήμερα στη Γενική Γραμματεία Αθλητισμού και αυτές που θα χτιστούν για τους Μεσογειακούς Αγώνες να περάσουν στους δήμους, στο Δήμο της Λάρισας, για να μπορούν, πραγματικά. και να συντηρηθούν και να αξιοποιηθούν.
      ΓΕΩΡΓΙΟΣ ΟΡΦΑΝΟΣ: Πρέπει να έχει λεφτά όμως.
      ΕΚΤΟΡΑΣ ΝΑΣΙΩΚΑΣ: Φυσικά. Θα τις αξιοποιεί, κύριε συνάδελφε. Και όταν ακόμα αναγκαστεί να βάλει και εισιτήριο χρήσης, θα το βάλει με κοινωνικά κριτήρια, σ’ αυτούς που μπορούν να το πληρώσουν και θα αξιοποιήσει όλους τους άλλους. Είναι αλλιώς να το χειριστεί ο δήμος και αλλιώς να γίνει εμπορικά μόνο η αξιοποίηση.
      Και εσείς ξέρετε πολύ καλά – ασχολείστε με τον αθλητισμό, έχετε ιστορία αθλητή, χρηματίσατε Υφυπουργός – ότι το τένις ιδιαίτερα τα επόμενα χρόνια θα έχει λαμπρή εξέλιξη και ανάπτυξη στην περιοχή και έχει πολύ μεγάλη σημασία αυτό για να το στηρίξουμε.
      Έρχομαι σ’ ένα άλλο θέμα, που είναι εξίσου σημαντικό και πάει μαζί. Δυστυχώς, έφυγε ο κύριος Υφυπουργός. Ενώ προχώρησε υπό την πίεση και τη θέληση τελικά της πολιτείας, η μελέτη και τώρα η ψήφιση της διάταξης για το κτίσιμο του νέου γηπέδου της Α.Ε.Λ., εγκαταλείφθηκε απολύτως μέχρι σήμερα το ιστορικό «Αλκαζάρ». Η Λάρισα αναγκάστηκε προπέρυσι, στο Intertoto, να παίξει στο Βόλο. Και πέρυσι, στο UEFA, πάλι στο Βόλο έπαιζε. Σήμερα έχουμε εκθέσεις και επιθεωρήσεις από την Ελληνική Επαγγελματική Ομοσπονδία ότι δεν πληροί τους όρους, ουσιαστικά, ούτε καν για το πρωτάθλημα. Εγκαταλείπεται, λοιπόν, ένα ιστορικό γήπεδο, που σίγουρα δεν καλύπτει μόνο τις ποδοσφαιρικές ανάγκες της Α.Ε.Λ. ή του ερασιτεχνικού ποδοσφαίρου, αλλά και του στίβου, καθότι πρόκειται περί σταδίου μεγάλης σημασίας. 
      Θα θέλαμε από τον κύριο Υφυπουργό στοιχεία, για να δούμε τι χρήματα και πώς δίνονται, ώστε να στηριχθούν οι αθλητικές υποδομές στην περιοχή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, λέγοντας ότι είναι μια θετική μέρα που ψηφίζεται αυτή η διάταξη. Είναι μια καλή αρχή και μια προοπτική για τη Λάρισα, για την περιοχή, για την ομάδα μας. Είναι, όμως, και μια στιγμή, που όλοι εμείς πρέπει να αναλογιστούμε τι προσπάθεια πρέπει να κάνει και η περιοχή και η Κυβέρνηση για να διοργανώσει τέτοιους Μεσογειακούς Αγώνες, που θα βοηθήσουν την περιοχή και θα αφήσουν μια κληρονομιά μεγάλη για τους πολίτες της περιοχής και της Ελλάδας.
      Ευχαριστώ πολύ.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
      Το λόγο έχει ο κ. Χαρακόπουλος.
      Βλέπω ότι η Λάρισα έχει την τιμητική της σήμερα. Νασιώκας, Χαρακόπουλος, Αγοραστός.
      ΧΡΗΣΤΟΣ ΠΑΠΟΥΤΣΗΣ: Και εγώ. 
      ΠΡΟΕΔΡΕΥΩΝ (Γεώργιος Σούρλας): Βεβαίως. Και ο κ. Παπουτσής είναι από τη Λάρισα.
      ΧΡΗΣΤΟΣ ΠΑΠΟΥΤΣΗΣ: Βεβαίως να μην ξεχνιόμαστε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χαρακόπουλος.
      ΜΑΞΙΜΟΣ ΧΑΡΑΚΟΠΟΥΛΟΣ: Έχουμε διακοινοβουλευτική εκπροσώπηση.
      ΠΡΟΕΔΡΕΥΩΝ (Γεώργιος Σούρλας): Και η Μαγνησία είναι μαζί σας.
      ΜΑΞΙΜΟΣ ΧΑΡΑΚΟΠΟΥΛΟΣ: Χαιρόμαστε γι’ αυτό.
      Κύριοι συνάδελφοι, δεν νομίζω πως χρειάζεται εκ προοιμίου να τονίσω ότι υπερψηφίζω τη σχετική τροπολογία για τη δημιουργία ενός σύγχρονου, υψηλών προδιαγραφών, ευρωπαϊκών standards, γηπέδου στη Λάρισα. Γι’ αυτό, άλλωστε ζήτησα και το λόγο. 
      Μετά από μακρά διαβούλευση, επαφές, συζητήσεις, έρχεται η σχετική τροπολογία στη Βουλή, για την παραχώρηση ακινήτου στην Α.Ε.Λ. για τη δημιουργία ενός αθλητικού κέντρου, εν όψει της διοργάνωσης των Μεσογειακών Αγώνων το 2013 από το δίπολο Λάρισας και Βόλου. Είναι εύλογη, λοιπόν, η ικανοποίηση όλων όσων εργαστήκαμε, για να έρθει αυτή η τροπολογία στη Βουλή και να ψηφιστεί σήμερα. 
      Με αφορμή όμως αυτήν την τροπολογία, κύριε Πρόεδρε, επιτρέψτε μου να διατυπώσω τέσσερις συγκεκριμένες παρατηρήσεις και να κλείσω μ’ έναν προβληματισμό.
      Παρατήρηση πρώτη. Επειδή πολλά ακούστηκαν και από την πλευρά της ήσσονος Αντιπολίτευσης, του ΣΥ.ΡΙΖ.Α. και του ΛΑ.Ο.Σ., για ψηφοθηρίες και δήθεν χαριστικές ρυθμίσεις, θα ήθελα να πω ότι η τροπολογία που συζητούμε, δεν αποτελεί καμμία χαριστική ρύθμιση ή ευνοϊκή μεταχείριση προς τη Λάρισα. Δεν μας γίνεται κανένα χατίρι, αντιθέτως είναι μια πράξη ισονομίας απέναντι στη Λάρισα και την Α.Ε.Λ., σε σχέση με ό,τι έχει γίνει και με άλλες μεγάλες ομάδες της Αθήνας.
      Παρατήρηση δεύτερη. Η Λάρισα είναι ένα δυναμικά ανερχόμενο αστικό κέντρο, με ανάπτυξη τέτοια, που πολλοί μιλούν πλέον για τρίτο πόλο της χώρας. Διαθέτει μια ποδοσφαιρική ομάδα, την Α.Ε.Λ., με ιστορία, αλλά και σημαντικό παρόν και ελπιδοφόρο μέλλον. Μια ομάδα με ιδιαίτερη δημοφιλία στη Θεσσαλία, αλλά και μια ομάδα-φυτώριο ανάδειξης νέων ποδοσφαιριστών. Αξίζουν, λοιπόν,  οι κάτοικοί της Λάρισας, αλλά και οι φίλαλθοι της Α.Ε.Λ., ένα γήπεδο αντάξιο της πόλης και της ομάδος. 
      Παρατήρηση τρίτη. Στο δίπολο, όπως είναι γνωστό, κύριε Πρόεδρε, Λάρισας και Βόλου, θα  πραγματοποιηθούν οι Μεσογειακοί Αγώνες του 2013. Είναι μια σημαντική αναμφίβολα αθλητική  διοργάνωση, στην οποία θα πρέπει να αναδείξουμε, ως χώρα, τον καλύτερό μας εαυτό. Όπως και στους Ολυμπιακούς Αγώνες, οι Μεσογειακοί Αγώνες είναι μια ευκαιρία για να γίνουν σημαντικά έργα, αλλά θα  έλεγα και για να αποφευχθούν λάθη, όπως έγιναν στο παρελθόν. Το νέο στάδιο, λοιπόν, εντάσσεται στα έργα που θα γίνουν στη Λάρισα, εν όψει της διοργάνωσης των Μεσογειακών Αγώνων. Το στοίχημα των Μεσογειακών Αγώνων είναι μεγάλο και θα πρέπει, ως χώρα, να το κερδίσουμε. 
      Παρατήρηση τέταρτη, που έχει να κάνει με το σχεδιασμό και την οργάνωση, αν  θέλετε, του κράτους μας. Αν η ελληνική πολιτεία είχε μακροχρόνιο σχεδιασμό και σχέδιο μεταολυμπιακής αξιοποίησης των Ολυμπιακών έργων, δεν θα χρειαζόταν να συζητούμε σήμερα για ένα νέο γήπεδο στη Λάρισα. Υπενθυμίζω, κύριε Πρόεδρε, ότι στο πλαίσιο των Ολυμπιακών Αγώνων, έγινε το Πανθεσσαλικό Στάδιο στο Βόλο και όχι στη Λάρισα.  Αποτέλεσμα; Το στάδιο αυτό, όπως ξέρετε, ουσιαστικά να είναι τον περισσότερο καιρό αναξιοποίητο, γιατί επί του παρόντος τουλάχιστον, οι ομάδες της Μαγνησίας, δεν έχουν τη δυναμική εκείνη που θα ήταν ικανή για να το συντηρεί. 
      Κλείνω με τον προβληματισμό που διατυπώνει και το Τεχνικό Επιμελητήριο της Κεντρικής και Δυτικής Θεσσαλίας, διά του προέδρου του, αναφορικά με την χωρητικότητα του σταδίου, που προβλέπεται να είναι δεκαέξι χιλιάδων θέσεων. Θεωρώ, κύριε Πρόεδρε, αυτονόητο ότι οι προδιαγραφές του νέου γηπέδου θα  είναι τέτοιες, ώστε να μην αποκλειστεί η χρήση του σε μελλοντικές ευρωπαϊκές και διεθνείς διοργανώσεις. Και βεβαίως η συμφωνία, μεταξύ δημοσίου και επενδυτών, θα αποσκοπεί στη διασφάλιση των συμφερόντων του τόπου. Κατατέθηκαν οι ενδιαφέρουσες αυτές παρατηρήσεις του Τ.Ε.Ε., ήδη από άλλο συνάδελφο στα πρακτικά. Χαιρετίζω βεβαίως και τις ρυθμίσεις για τα γήπεδα αντισφαίρισης, όπως ανακοινώθηκαν νωρίτερα από τον αρμόδιο Υφυπουργό Πολιτισμού. Αναμφίβολα κινούνται προς τη σωστή κατεύθυνση. 
      Ολοκληρώνω, κύριε Πρόεδρε, με την ευχή, η χώρα μας να κινηθεί με ταχείς ρυθμούς,  στην υλοποίηση των απαραίτητων έργων για τη διοργάνωση των Μεσογειακών Αγώνων, που είναι μία ευκαιρία, πραγματικά, για την ανάπτυξη της Θεσσαλίας. Με αυτές τις σκέψεις υπερψηφίζω την τροπολογία, αλλά και το σύνολο του νομοσχεδίου. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ.  Χαρακόπουλο. 
      Το λόγο έχει ο πρώην Υφυπουργός κ. Ορφανός, που εγώ δράττομαι της ευκαιρίας να τον συγχαρώ και να τον ευχαριστήσω για όσα προσέφερε στον αθλητισμό και ιδιαίτερα στη διεκδίκηση των Μεσογειακών Αγώνων και την ανάθεση των στην Ελλάδα και ιδιαίτερα στο Βόλο και τη Λάρισα. 
      ΓΕΩΡΓΙΟΣ ΟΡΦΑΝΟΣ:  Κύριε Πρόεδρε, για  έναν πολιτικό είναι μία από τις ημέρες εσωτερικής ικανοποίησης. Βέβαια την εκφράζω δημόσια, γιατί ένα σχέδιο στο οποίο είχα την τύχη να είμαι συνδιοργανωτής, βρίσκει σήμερα την ολοκλήρωσή του σε φάση σχεδίασης. 
       Από το ξεκίνημα της θητείας μου το 2004, είχα οργανώσει δράσεις, που αφορούσαν τον ερασιτεχνικό αθλητισμό και τον επαγγελματικό σε δύο διαφορετικές κατευθύνσεις. Όσον αφορά τον ερασιτεχνικό αθλητισμό, υπάρχουν εκατοντάδες χώροι αθλητισμού, γήπεδα ποδοσφαίρου, κολύμβησης, κλειστά σε όλη τη χώρα. Και παραλλήλως, επειδή ένα από τα βασικότερα στοιχεία για την αντιμετώπιση των θεμάτων βίας είναι τα σύγχρονα γήπεδα, αυτά τα οποία έχουν χτιστεί σ’ όλη την Ευρώπη και τα οποία συγχρόνως λειτουργούν και ως οικονομικοί  παράγοντες για τη στήριξη των ομάδων, έγινε ένας σχεδιασμός, όπου βλέπουμε σήμερα κατά συγκυρία, να φθάνει στο τέλος το γήπεδο του Παναθηναϊκού στο Βοτανικό, με τη ρύθμιση της συγκεκριμένης τροπολογίας και το γήπεδο της Λάρισας, στη Λάρισα, όπου δική μου εκτίμηση είναι, ότι θα είναι ένα όπλο, έτσι ώστε η δυναμική περιοχή να διεκδικήσει ξανά τίτλους, αφού έχει όλες τις αθλητικές δυνατότητες. 
      Συγχρόνως θέλω να πω ότι αισθάνομαι τη δεύτερη ικανοποίηση, γιατί ένα άλλο σχέδιο, αυτό που αφορά τους Μεσογειακούς Αγώνες, αρχίζει να υλοποιείται. Και εδώ θα ενώσω και εγώ τη φωνή μου με τους συναδέλφους της Λάρισας, που έκαναν τεράστιες προσπάθειες, για να γίνει πραγματικότητα το γήπεδο, να μη χάσουμε άλλο χρόνο. Βόλος και Λάρισα, για εμένα αποτελούν ένα πολύ ισχυρό δίπολο με χαρακτηριστικά τα οποία αλληλοσυμπληρώνονται, άρα ένα δυναμικό πόλο ανάπτυξης της χώρας μας. Οι Μεσογειακοί Αγώνες δίνουν μία τεράστια ευκαιρία. 
      Είμαστε στο 2008. Έχουμε πέντε χρόνια να τα οργανώσουμε  και να τα πραγματοποιήσουμε σωστά, έτσι ώστε να μη φθάσουμε μετά τους Μεσογειακούς Αγώνες να ψάχνουμε τι θα κάνουμε με τα συγκεκριμένα γήπεδα.
      Να κάνω και μια παρατήρηση, ότι εμείς ως Υπουργείο θέλαμε να δώσουμε όλες τις εγκαταστάσεις στους οικείους δήμους, αλλά επειδή τα έξοδα είναι τεράστια, οι δήμοι φρόντιζαν να αρνούνται να παραλάβουν αυτές τις χρήσεις. 
      Στο κομμάτι όμως που αφορά τα γήπεδα τένις νομίζω ότι πρέπει στη σύμβαση που θα υπογραφεί, να είναι ακόμη πιο επιθετική η παρουσία της Τοπικής Αυτοδιοίκησης και των σωματείων, που ασχολούνται με το δημοφιλές άθλημα του τένις και οι πολίτες που θέλουν να τα χρησιμοποιήσουν.
      Να πούμε ακόμη ότι για το κομμάτι του Αλκαζάρ το οποίο αναφέρθηκε εδώ, έχουν δοθεί εκατοντάδες χιλιάδες, έτσι ώστε να μπορεί σήμερα η Λάρισα να παίζει στο Αλκαζάρ, να έχει τη δυνατότητα να μετέχει στο πρωτάθλημα και βέβαια αυτή η δράση θα συνεχιστεί και στο μέλλον. 
      Να πω ακόμη ότι ο σχεδιασμός αυτών των γηπέδων, θα πρέπει να προχωρήσει. Υπάρχουν πόλεις οι οποίες εκπροσωπούνται στην εθνική κατηγορία και άλλες οι οποίες προαλείφονται, οι Σέρρες, τα Γιάννενα, η Λειβαδιά, οι οποίες θα μπορούσαν να αποκτήσουν σύγχρονους χώρους ποδοσφαίρου, οι οποίοι να επισημάνουμε ότι είναι διαφορετικοί από τα γήπεδα που χτίστηκαν για τους Ολυμπιακούς Αγώνες, διότι αυτά είχαν στίβο και άλλες απαιτήσεις. Τα σύγχρονα γήπεδα ποδοσφαίρου διαφοροποιούνται. 
      Προς αυτήν την κατεύθυνση, λοιπόν, κινούμενοι, να εκφράσω και εγώ την ευαρέσκειά μου, που ένα τέτοιο θέμα ιδιαίτερα σοβαρό βρίσκει κατάληξη. Να συγχαρώ τους συναδέλφους που ασχολήθηκαν και τον παριστάμενο κ. Αγοραστό και τον κ. Χαρακόπουλο που μόλις έφυγε αλλά και όλους εκείνους, που έπαιξαν πρωταγωνιστικό ρόλο μαζί με την Τοπική Αυτοδιοίκηση, ώστε η Λάρισα να βάλει τις βάσεις. Συγχρόνως να συγχαρώ και τον πρόεδρο της Σούπερ Λιγκ τον πρόεδρο της Λάρισας, ο οποίος με τις δικές του βασικές σκέψεις, πρωταγωνίστησε και αυτός έτσι ώστε ένα σχέδιο να μπορέσει να γίνει πραγματικότητα.
      Καλή δύναμη σ’ αυτούς τώρα που θα αναλάβουν το έργο της πραγματοποίησης. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Τόγιας.
      ΒΑΣΙΛΕΙΟΣ ΤΟΓΙΑΣ: Κύριε Πρόεδρε, θέλω να πω ότι παίρνω το λόγο για να αναφερθώ σε μία από τις προτεινόμενες τροπολογίες, που αφορά το πρόγραμμα προεργασία. Πριν όμως αναφερθώ στη συγκεκριμένη τροπολογία, θα ήθελα να πω ότι σε σχέση με τις τροπολογίες που αφορούν τα δύο γήπεδα, τους δύο αγωνιστικούς χώρους, δηλαδή του Παναθηναϊκού και της Α.Ε.Λ., κάποια στιγμή θα πρέπει να υπάρξει ένας συνολικός σχεδιασμός, που να συμπεριλάβει και τα γήπεδα των άλλων ομάδων. 
      Άκουσα και τον προλαλήσαντα κ. Ορφανό, ο οποίος έχει διατελέσει και Υφυπουργός Αθλητισμού και σωστά είπε ότι ο Λεβαδειακός είναι χρόνια στην Α΄ Εθνική κατηγορία, αλλά δεν διαθέτει γήπεδο. Θα πρέπει ενδεχομένως, είτε να αγωνιστούμε είτε να ευελπιστούμε ή να περιμένουμε μια καινούργια τροπολογία που θα αφορά το γήπεδο του Λεβαδειακού.
      ΓΕΩΡΓΙΟΣ ΟΡΦΑΝΟΣ: Δώσαμε 2.000.000 εκεί πέρα. 
      ΒΑΣΙΛΕΙΟΣ ΤΟΓΙΑΣ: Το γήπεδο όμως δεν υφίσταται. 
      ΓΕΩΡΓΙΟΣ ΟΡΦΑΝΟΣ: Χρειάζεται ένα σύγχρονο. 
      ΒΑΣΙΛΕΙΟΣ ΤΟΓΙΑΣ: Χρειάζεται ένα σύγχρονο, αλλά σ’ άλλο χώρο με διαφορετική χωροθέτηση. Δηλαδή χρειάζεται ένας συνολικός σχεδιασμός και προφανώς αυτό αφορά και άλλες ομάδες. 
      Ευελπιστούμε, λοιπόν, κάποια στιγμή, να έχουμε και εμείς τη χαρά να έχουμε ένα σύγχρονο γήπεδο για μια ομάδα της Α΄ Εθνικής κατηγορίας.
      Τώρα ο λόγος για τον οποίο ζήτησα και πήρα το λόγο. «ΠΡΟΓΡΑΜΜΑ ΠΡΟΕΡΓΑΣΙΑ». Εγώ θα έλεγα ότι είναι προεργασία και οιωνός μιας σκληρής ρουσφετολογικής πολιτικής. Ήδη αυτό το άρθρο, αυτή η τροπολογία από τον τίτλο της, τι σημαίνει προεργασία; Σε μια εποχή που το αίτημα και οι ανάγκες της ελληνικής νεολαίας είναι για πλήρη απασχόληση, πλήρη και σωστή ένταξη στην παραγωγή και στην εργασία, δεν είναι δυνατόν να χρησιμοποιούμε αδόκιμους όρους, που προσβάλλουν και εμπαίζουν και τα όνειρα και τις προσδοκίες της νέας γενιάς, λες και μιλάμε για προπόνηση για τον κύριο αγώνα, για το κυριότερο αγαθό, για τα μεγάλα όνειρα που έχει ανάγκη ένας νέος άνθρωπος να δουλέψει στη ζωή του. 
      Άκουσα, την κυρία Υφυπουργό, η οποία δεν μας έκανε την τιμή να ακούσει και τις απαντήσεις, τις κριτικές και τις αιτιάσεις μας. Απεχώρησε και θεώρησε ότι με την ομιλία της έδωσε και απαντήσεις. Λέει ότι όλα είναι ξεκαθαρισμένα πλέον. Τι είναι ξεκαθαρισμένο; Με ποια κριτήρια θα επιλέγονται για παράδειγμα όσοι θα ενταχθούν στα προγράμματα; Τι μας λέει ότι στο μέλλον δεν θα χρησιμοποιηθούν αυτά τα προγράμματα για να αναγνωριστούν ως προϋπηρεσία για ενδεχόμενους διαγωνισμούς μέσω Α.Σ.Ε.Π.; Με ποια λογική, απόφοιτοι υποχρεωτικής εκπαίδευσης, και με ποια κριτήρια, υποτίθεται ότι εντάσσονται σ’ αυτά τα προγράμματα; Ποια είναι τα κριτήρια της επιλογής; 
      Τώρα εδώ κοροϊδευόμαστε και μεταξύ μας για ένα θέμα το οποίο έχει απορρίψει ο νέος άνθρωπος. Πηγαίνετε να πείτε σ’ ένα νέο άνθρωπο ότι θα σ’ έχω εφτά μήνες όμηρο –γιατί αυτό του λέτε- ότι θα σ’ έχω σ’ μία πολιτική ομηρία και θα σου κλείνω το μάτι, ότι θα σου ανανεώσω υποτίθεται τη σύμβαση για άλλους εφτά μήνες. Και αυτό, το εφτά μήνες από πού προκύπτει; Γιατί εφτά μήνες και όχι οκτώ και όχι εννιά; Η ρουσφετολογία και η ρουσφετολογική πολιτική και η αντίληψη της ομηρίας του νέου ανθρώπου σ’ όλο της το μεγαλείο με αυθαιρεσία, αοριστία και γενικολογία.
       Θεωρώ ότι είναι μια πολύ σημαντική τροπολογία. Περνάει κατακαλόκαιρο. Παίζει και θα παίξει με τις συνειδήσεις, τα όνειρα, τις αγωνίες και τις προσδοκίες χιλιάδων νέων ανθρώπων, επειδή κάποιοι αποφάσισαν ότι πρέπει σ’ αυτόν τον τόπο να συνεχίζουμε να κοροϊδεύουμε και να εμπαίζουμε τους νέους ανθρώπους. 
      Εφτά μήνες ομηρία, λοιπόν. Ούτε προεργασία ούτε προετοιμασία ούτε όπως μας είπε, η κυρία Υφυπουργός, «ενεργητική και θετική πολιτική για την απασχόληση». Αυτό είναι επιθετική πολιτική και θετική πολιτική για την απασχόληση; Αυτή είναι η αποθέωση της αμυντικής πολιτικής ή της συντηρητικής πολιτικής. 
      Σ’ όλη την Ελλάδα, εφαρμόστηκε αυτό το πρόγραμμα που οι νέοι το ξέρουν ως «STAGE». Λένε ότι είναι με τα «STAGE» και στην ουσία εννοούν ότι έχουν την ελπίδα και την προσδοκία της μονιμότητας αργότερα. Με αυτήν την έννοια, δέχονται συνειδητά οι ίδιοι να ενταχθούν σ’ ένα τέτοιο πρόγραμμα. Θεωρούν δηλαδή, ότι η πολιτική εξουσία αφού τους έδωσε το κοκαλάκι των επτάμηνων, των οκτάμηνων, αργότερα η ίδια η πολιτική εξουσία, έχει υποχρέωση να τους μονιμοποιήσει και να τους εντάξει μόνιμα πλέον στην αγορά εργασίας. 
      Και βέβαια όταν λέμε για αγορά εργασίας, οι νέοι προσανατολίζονται και θα το δείτε να γεμίζουν τα γραφεία των Βουλευτών σας και της διοίκησης του Ο.Α.Ε.Δ.. Γιατί εφόσον δεν υπάρχει κανένα κριτήριο στην επιλογή αυτών των νέων ανθρώπων, προφανώς θα λειτουργήσουν τα «χαρτάκια», οι «ημέτεροι», οι γνωριμίες και το κομματικό κράτος σ’ όλο του το μεγαλείο. Ας δοθεί μία υπεύθυνη απάντηση, πώς μπορεί να γίνει διαφορετικά η επιλογή χιλιάδων νέων ανθρώπων, που θα τρέξουν με την προσδοκία της μονιμοποίησης αργότερα να κάνουν την αίτηση και να ενταχθούν σ’ αυτά τα συγκεκριμένα προγράμματα. 
      Το ότι παρέχεται ασφαλιστική κάλυψη, ίσα-ίσα που αυτό θα τους ενδυναμώσει την προσδοκία ότι αργότερα θα έχουν την τύχη της μονιμότητας στο δημόσιο. Και είναι γνωστό ότι θα υπάρχει συνωστισμός των αιτήσεων και ο προσανατολισμός θα είναι προς το δημόσιο και τις δημόσιες υπηρεσίες και όχι στον ιδιωτικό τομέα. 
      Πρόχειρη, γενικόλογη και αόριστη. Εμπαίζει και κοροϊδεύει. 
      Θα έπρεπε να καταλήξω λέγοντας -αλλά σε ποιον να το πούμε;- «αμέσως απόσυρση». Είναι σκληρό και απάνθρωπο απέναντι στη νέα γενιά. Σήμερα, με τέτοια κρίση στην αγορά εργασίας, με τέτοια ανεργία, να τους πετάτε το κοκαλάκι των επτά μηνών, θέτοντάς τους και υποδουλώνοντάς τους σε μία ομηρία που πιθανόν να κρατήσει μια ζωή. Γιατί βέβαια κανείς δεν τους λέει ότι οι επτά μήνες θα είναι επτά μήνες. Θα έχουν την προσδοκία ή την υποψία ότι μπορεί να γίνουν συμβασιούχοι αορίστου χρόνου και να έχουν μόνιμη ένταξη, μόνιμη θέση αργότερα στην αγορά εργασίας. 
      Είναι μία τροπολογία καλοκαιρινή της ντροπής, την οποία φέρνετε επειδή δεν έχετε ολοκληρωμένη πολιτική για την απασχόληση. Καλό θα ήταν να την αποσύρετε όχι για μας, αλλά για εκείνους τους νέους ανθρώπους που θα κοροϊδέψετε, γιατί είναι βέβαιο ότι θα τους κοροϊδέψετε και θα τους εμπαίξετε από αύριο κιόλας αν ψηφιστεί αυτή η τροπολογία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τόγια. 
      Το λόγο έχει ο κ. Σηφουνάκης για προτασσόμενη δευτερολογία. 
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, χθες οι συνάδελφοί μου και εγώ, αναλύσαμε το απαράδεκτο των τροπολογιών που έχουν κατατεθεί από τον Υπουργό Μεταφορών. Αναλύσαμε, πως από μόνες τους θα μπορούσαν να έχουν αποτελέσει ένα ξεχωριστό νομοσχέδιο, λέγοντας πως όταν η πολιτεία είναι οργανωμένη και με βάση ένα σχεδιασμό, δεν εξαντλείται στο να συντάσσει και να καταθέτει μονάχα μεγαλεπήβολα νομοσχέδια για τα μεγάλα προβλήματα, με τις μεγάλες τομές που κάποιος Υπουργός ή κάποια παράταξη θέλει να κάνει στους εποπτεύοντες οργανισμούς. Υπάρχουν, βεβαίως, και τα νομοσχέδια που αποκαλούνται «σκούπα». 
      Έχει κατατεθεί, λοιπόν, ένας όγκος τροπολογιών. Εδώ και πέντε χρόνια για το σύνολο αυτών των οργανισμών, είτε αφορά την Ολυμπιακή είτε τον Ο.Σ.Ε., τον Η.Λ.Π.Α.Π., τον Ο.Α.Σ.Α., οι τροπολογίες κατατίθενται σαν να πρόκειται για μερεμέτια. Κατατίθενται δηλαδή μερεμέτια γι’ αυτούς τους μεγάλους οργανισμούς. 
      Οι οργανισμοί αυτοί που εποπτεύονται από το Υπουργείο Μεταφορών, είναι μεγάλοι οργανισμοί. Δεν είναι καλύβια που θα επισκευάσουμε τα κεραμίδια για να μη μπάζουν νερό. Το Υπουργείο Μεταφορών αυτό ακριβώς κάνει μερεμέτια. Λυπάμαι που ο κ. Παπαθανασίου δέχτηκε να ενταχθούν αυτές οι τροπολογίες. 
      Εγώ θυμάμαι, έχοντας θητεύσει σε τρία Υπουργεία για οκτώμισι χρόνια, πως πολλές φορές θέλησα να εντάξω κάποια τροπολογία είτε του Υπουργείου Τουρισμού είτε του Υπουργείου Πολιτισμού ή του Υπουργείου Αιγαίου σε κάποιο νομοσχέδιο άλλου Υπουργείου. Ο κ. Κακλαμάνης ως Πρόεδρος, μου τη γύριζε πίσω και ωρυόταν από το έδρανο στο οποίο βρίσκεστε, κύριε Πρόεδρε. Επίσης ωρύονταν από κάτω και οι Βουλευτές της Νέας Δημοκρατίας, πολλές φορές αποχωρούσαν. 
      Αυτή η πρακτική –τον ένα χρόνο που είμαι εδώ, αφού επανήλθα από το Ευρωκοινοβούλιο- είναι μια πρακτική που όλοι την έχουμε κατακρίνει και μάλιστα όταν πρόκειται για τέτοιους μεγάλους οργανισμούς με τέτοια μεγάλα προβλήματα. Πέντε χρόνια μερεμέτια αρκούν. 
      Όταν ο Υπουργός Μεταφορών ανακοινώνει ότι «εγώ το φθινόπωρο θα καταθέσω τις προτάσεις μου για την ανασυγκρότηση, την αναγέννηση της Ολυμπιακής, του Ο.Σ.Ε.» κ.λπ., γιατί καταθέτονται αυτά; Τα μερεμέτια. Γιατί, κύριε Πρόεδρε, δεν έχουν τελικά τίποτε έτοιμο. Αυτήν τη δουλειά κάνουν πέντε χρόνια, σχεδιάζουν ανάλογα με τι θα προκύψει κάθε πρωί. 
      Πώς δέχεστε εσείς να εξομοιώσετε την «ΠΑΝΘΕΟΝ» μία εταιρεία φάντασμα μέχρι σήμερα με τα πραγματικά προβλήματα που έχει η Ολυμπιακή; Γιατί θέλετε να απαλλάξετε τη διοίκηση της «ΠΑΝΘΕΟΝ», όπου έχουν βεβαίως γραφεία με παχυλούς μισθούς, αλλά δεν έχουν παράγει κανένα έργο...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Επιτρέπετε μία διακοπή; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα πάρετε το λόγο αμέσως μετά. 
      ΝΙΚΟΛΑΟΣ ΣΗΦΟΥΝΑΚΗΣ: Για ποιο λόγο θέλετε να το κάνετε; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θα ήθελα να απαντήσω.  
      ΠΡΟΕΔΡΕΥΩΝ (Γεώργιος Σούρλας): Αν το επιτρέπει ο κ. Σηφουνάκης. 
      ΝΙΚΟΛΑΟΣ ΣΗΦΟΥΝΑΚΗΣ: Εγώ σας ρώτησα και χθες και δεν πήρα απάντηση. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Γι’ αυτό θέλω να σας απαντήσω. 
      ΝΙΚΟΛΑΟΣ ΣΗΦΟΥΝΑΚΗΣ: Γιατί εντάσσετε την «ΠΑΝΘΕΟΝ»...
      ΠΡΟΕΔΡΕΥΩΝ (Γεώργιος Σούρλας): Θέλετε να απαντήσει τώρα ο Υπουργός; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θέλετε να σας απαντήσω τώρα; 
      ΝΙΚΟΛΑΟΣ ΣΗΦΟΥΝΑΚΗΣ: ...και λέτε «κατ’ εξουσιοδότηση του νόμου του 2003 εμείς εντάσσουμε και την «ΠΑΝΘΕΟΝ»». 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα πάρετε το λόγο αμέσως μετά τον κ. Σηφουνάκη. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Αν με αφήσει ο κ. Σηφουνάκης, θα αναντήσω τώρα. 
      ΠΡΟΕΔΡΕΥΩΝ (Γεώργιος Σούρλας): Μετά είστε εσείς που θα μιλήσετε, κύριε Υπουργέ. Είναι η σειρά σας. Θα μιλήσετε εσείς μετά, δεν υπάρχει άλλος ομιλητής. 
      ΝΙΚΟΛΑΟΣ ΣΗΦΟΥΝΑΚΗΣ: Θέλω, λοιπόν, κύριε Υπουργέ, επειδή ακριβώς υπάρχουν οι εξαγγελίες της Κυβέρνησης διά του αρμοδίου Υπουργού, να παρακαλέσετε τον Υπουργό Μεταφορών να τις αποσύρει. 
      Σ’ ένα μήνα, θα μπορεί να καταθέσει επιτέλους τα νομοσχέδια που έχει αναγγείλει –από το 2004 ανακοινώνονται- να τις εντάξει, να τις συζητήσουμε και βεβαίως πλειοψηφία υπάρχει, θα τις ψηφίσει όπως θα τις ψηφίσει και τώρα. Είναι όμως μια απαράδεκτη τακτική. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σηφουνάκη, που ήταν και μέσα στα χρονικά όρια του Κανονισμού. 
      Κύριε Υπουργέ, έχετε το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Ζήτησα να διακόψω τον κ. Σηφουνάκη γιατί, πράγματι, χθες έθεσε το ερώτημα. Εγώ μετέφερα το ερώτημά για την «ΠΑΝΘΕΟΝ» στον αρμόδιο Υπουργό τον κ. Χατζηδάκη, ο οποίος μου είπε ότι δεν υπάρχει απολύτως κανένας λόγος διότι η «ΠΑΝΘΕΟΝ» δεν έχει χρέη. 
      ΔΗΜΗΤΡΙΟΣ ΚΟΥΣΕΛΑΣ: Και τώρα γιατί εντάσσεται; 
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Επιτρέψτε μου, μη βιάζεστε. Κύριε Κουσελά, αφήστε με μια φορά να τελειώσω μια φράση χωρίς να διακόψετε. Μια φορά!
      Η «ΠΑΝΘΕΟΝ» δεν έχει χρέη και ως εκ τούτου δεν υποκρύπτει τίποτα και γι’ αυτό και θα φύγει. Θα κάνω την αναδιατύπωση τώρα και θα φύγει. Μπήκε μέσα και η «ΠΑΝΘΕΟΝ», διότι είναι μέσα στη λογική της ρύθμισης που λέει ότι η «ΠΑΝΘΕΟΝ» είναι κατ’ αρχάς το κέλυφος μετεξέλιξης της Ολυμπιακής. Άρα για όσους ασχολούνται με την Ολυμπιακή –όπως και εσείς παραδέχεστε- καλώς ή κακώς δεν μπορεί να ευθύνονται οι σημερινοί για ό,τι έχει προηγηθεί όλα αυτά τα χρόνια. 
      Επαναλαμβάνω ότι στην «ΠΑΝΘΕΟΝ» δεν υπάρχει τέτοιο θέμα. Δεν έχει χρέη η «ΠΑΝΘΕΟΝ». Έχει χρήματα, έχει περίσσευμα, δεν έχει χρέη. Όμως, επειδή είναι το κέλυφος μετεξέλιξης της Ολυμπιακής, θα μπορούσε κάποιος να σκεφθεί ότι υπάρχει κάποιο πρόβλημα. Γι αυτό μπήκε και η «ΠΑΝΘΕΟΝ» στη ρύθμιση. Διότι, δυστυχώς, με το πρόβλημα της Ολυμπιακής, δεν έχουμε και την καλύτερη φήμη. 
      Όμως, εν πάση περιπτώσει, για να μην έχετε την παραμικρή αμφιβολία, ο Υπουργός με εξουσιοδότησε να κάνω την αλλαγή αυτή. Έτσι στην τροπολογία του Υπουργείου Μεταφορών και Επικοινωνιών στην παράγραφο 3, εκεί που σήμερα αναγράφεται «τα χρέη των απορροφουσών εταιρειών, όπως ορίζονται στο άρθρο αυτό, των θυγατρικών τους και της «ΠΑΝΘΕΟΝ»» θα αλλάξει ως εξής: «τα χρέη των απορροφουσών εταιρειών, όπως ορίζονται στο άρθρο αυτό και των θυγατρικών τους». Διαγράφονται δηλαδή οι λέξεις «και της «ΠΑΝΘΕΟΝ»» και έτσι απαντάται και αυτή η εύλογη –θα έλεγα εγώ- δική σας ερώτηση, για ένα θέμα που όμως δεν υποκρύπτει τίποτα και η αφαίρεση αυτό αποδεικνύει. 
      Μια που πήρα το λόγο, επιτρέψτε μου να ολοκληρώσω. Δεν έχω να πω πολλά πράγματα, διότι στα άρθρα του νομοσχεδίου τοποθετήθηκα χθες στην ομιλία μου και δεν νομίζω ότι έχω να προσθέσω τίποτα και δεν πιστεύω ότι προσφέρω τίποτα επαναλαμβανόμενος. 
      Θα πω μόνο, πρώτον, ότι υπάρχει και μια τροπολογία, του συναδέλφου κ. Καραμάριου, που αφορά κάποια παράταση σχετικά με τη ρύθμιση των πανωτοκίων. Παρά το ότι η πρόταση είναι θετική και εύλογη, δεν γίνεται δεκτή η τροπολογία, διότι το θέμα αυτό χρήζει περαιτέρω εξέτασης και εφόσον υπάρξει κάποια ρύθμιση, θα έρθει σε προσεχές νομοσχέδιο του Υπουργείου Οικονομίας, κυρίως αυτό που έχει να κάνει με τους πλειστηριασμούς που ετοιμάζεται ή αυτό για τα θέματα γενικά των τραπεζών. Πάντως αυτή είναι μια θετική πρόταση. 
      Δεύτερον, όσον αφορά την Κοινότητα Σαντομερίου, τοποθετήθηκα πριν.
      Τρίτον, απ’ αυτά που άκουσα από τις παρατηρήσεις, σχετικά με τις τροπολογίες, θα ήθελα να πω ότι η ασφάλιση της Ε.ΘΕ.Λ. στο μεσοδιάστημα είναι για να καλύψει καθυστερήσεις, που μπορεί να προέλθουν από τους διαγωνισμούς που είναι υποχρεωμένες να κάνουν αυτές οι εταιρείες του δημοσίου. 
      Δεν έχει βέβαια το νόημα να υποκαταστήσει την ασφάλιση, αλλά αν καθυστερήσει για κάποιον λόγο -και δυστυχώς συμβαίνει αυτό, να υπάρξει δηλαδή αποτέλεσμα του διαγωνισμού- τότε στο μεσοδιάστημα δεν πρέπει να μείνουν ανασφάλιστα τα αυτοκίνητα. Αν κάποιος δηλαδή υποστεί ζημία από αυτοκίνητο της Ε.ΘΕ.Λ. θα είναι ακάλυπτος, γι’ αυτό και δίνει τη δυνατότητα στην Ε.ΘΕ.Λ. να το καλύψει από ίδιους πόρους. 
      Θα ήθελα να θυμίσω ότι παλαιότερα –και το λέω αυτό, διότι το θυμάμαι, όταν ήμουν υπεύθυνος των ασφαλιστικών εταιρειών στο Υπουργείο Ανάπτυξης- σχεδόν όλα τα αυτοκίνητα του δημοσίου ήταν ανασφάλιστα και αυτασφαλίζονταν, διότι υποτίθεται κάποιος έχει εμπιστοσύνη στο κράτος ότι έχει τη δυνατότητα. Και το αναφέρω αυτό, γιατί τέθηκε το ερώτημα –νομίζω από τον κ. Δραγασάκη ή από το ΛΑ.Ο.Σ.- εάν ο καθένας θα ασφαλίζεται μόνος του.
      Δεν είναι έτσι, διότι προφανώς δεν είναι ίδια η πιστοληπτική εγγύηση την οποία παρέχει το κράτος, ή όχι. Εν πάσει περιπτώσει, είναι μόνο για να καλυφθεί αυτό το κενό.
      Όσον αφορά τη ρύθμιση για τις καλυμμένες ομολογίες, αυτό το πρόβλημα προέκυψε, γιατί παράλληλα με την καθιέρωση του συστήματος αυτού, ψηφίστηκε και ο Πτωχευτικός Κώδικας ο οποίος, αν δεν γίνει η συγκεκριμένη αλλαγή, στην ουσία ακυρώνει τα πλεονεκτήματα που δίνουν οι καλυμμένες ομολογίες. Δεν είχε συμπεριληφθεί στον Πτωχευτικό Κώδικα, γιατί επαναλαμβάνω, συνέπεσε η ολοκλήρωσή του, τότε με την καθιέρωση του ν. 3601/2007 των καλυμμένων ομολογιών και αυτήν τη στιγμή, ερχόμαστε απλώς να αποκαταστήσουμε ένα πρόβλημα το οποίο θα δημιουργηθεί, δηλαδή στην ουσία η ακύρωση των καλυμμένων ομολογιών, εφόσον ο Πτωχευτικός Κώδικας δεν το προβλέπει.
      Τέλος, δεν έχω να πω τίποτα για την τροπολογία, που αφορά το γήπεδο της Λαρίσης. Νομίζω ότι ακούστηκαν πολλά. Όσον αφορά την τροπολογία του Υπουργείου Απασχόλησης, η Υφυπουργός απάντησε. Και επειδή είπε συνάδελφος ότι ήρθε μίλησε και έφυγε, θέλω να πω ότι η κυρία Υφυπουργός ήταν από τις 09.30΄ εδώ, γιατί είχε και δική της ερώτηση. Παρακολούθησε όλη τη συνεδρίαση και άκουσε τους περισσότερους ομιλητές. Βέβαια, δεν άκουσε εσάς -αυτό είναι αλήθεια- αλλά πάντως δεν ήρθε, μίλησε και έφυγε. Ήταν εδώ, άκουσε και τον εισηγητή σας και νομίζω  ότι αυτά τα οποία ανέπτυξε, όσον αφορά την τροπολογία, απαντούν στα θέματα τα οποία θέσατε. 
      Επαναλαμβάνω, ότι είναι πολύ συγκεκριμένο το χρονικό διάστημα –είναι επτά μήνες- και σε αντίθεση με τα «STAGE», τα οποία είχαν καθιερωθεί παλαιότερα και τα οποία δεν προσέφεραν καμμία ασφάλεια, εδώ μιλάμε για ασφαλισμένη εργασία, μιλάμε για ελάχιστη αμοιβή, σύμφωνα με τη συλλογική σύμβαση, άρα δεν μιλάμε για εμπόριο -όπως το είπατε- ελπίδων, ή οτιδήποτε άλλο. Και εν πάση περιπτώσει, η διαδικασία είναι ζήτηση-προσφορά, ηλεκτρονική υποβολή, πάντρεμα… Έτσι γίνεται η εξεύρεση των κατάλληλων ανθρώπων. 
      Τώρα βέβαια πάντοτε, αν έχουμε στο μυαλό ότι αυτό θα είναι αποτέλεσμα κάποιου ρουσφετιού, ή όργανο ρουσφετιού, ξέρετε ο καθένας μπορεί να κρίνει και εξ ιδίων τα αλλότρια, αλλά δεν είναι έτσι και δεν είναι αυτός ο στόχος του νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σηφουνάκης, επειδή αναφέρθηκε, ο κύριος Υπουργός, στις δικές του προτάσεις.
      Κανονικά, βέβαια, θα έπρεπε να πάρει ο Κοινοβουλευτικός σας Εκπρόσωπος το λόγο.
      Ορίστε, έχετε το λόγο για δύο λεπτά.
      ΝΙΚΟΛΑΟΣ ΣΗΦΟΥΝΑΚΗΣ: Εγώ θέλω, κατ’ αρχάς να ευχαριστήσω τον Υπουργό, γιατί δέχθηκε, πραγματικά, αυτό που οι εργαζόμενοι και ο λαός αποκαλεί εταιρεία «μαϊμού», την «ΠΑΝΘΕΟΝ», ν’ αποσυρθεί η σχετική τροπολογία. Θέλω να σας πω όμως, ότι κάνατε μισό έργο. Το άλλο μισό, είναι υπευθυνότητα του Προέδρου. Ο Πρόεδρος πρέπει, επειδή έχει ξανατοποθετηθεί και επειδή υποτίθεται υπήρξε σκληρός στην εποχή του ΠΑ.ΣΟ.Κ., να παρακαλέσει τον Υπουργό να αποσύρει αυτές τις τροπολογίες. Δεν μπορεί ο Υπουργός να καταθέτει τροπολογία, που να εντάσσει και την «ΠΑΝΘΕΟΝ» και στη συνέχεια να έρχεται και να σας δίνει το δικαίωμα να την αποσύρετε. 
      ΠΡΟΕΔΡΕΥΩΝ (Γεώργιος Σούρλας): Κύριε Σηφουνάκη, τα είπατε αυτά. Μην επανέρχεστε. 
      ΝΙΚΟΛΑΟΣ ΣΗΦΟΥΝΑΚΗΣ: Αυτή η επιπολαιότητα, αυτή η προχειρότητα αποδεικνύει ότι κάτι θέλουν να καλύψουν, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μην επανέρχεστε. Είναι τρίτη φορά που τα λέτε. 
      ΝΙΚΟΛΑΟΣ ΣΗΦΟΥΝΑΚΗΣ: Διότι δεν μπορείς να εντάσσεις την «ΠΑΝΘΕΟΝ» στο συγχωροχάρτι της τροπολογίας, όταν λες ότι θα είναι κέλυφος και δεν έχεις κάνει τίποτα, δεν έχεις ανακοινώσει το πρόγραμμα. Ποιο κέλυφος; Θέλεις να καλύψεις το κέλυφος με μια τροπολογία; 
      ΠΡΟΕΔΡΕΥΩΝ (Γεώργιος Σούρλας): Κύριε Σηφουνάκη, τα έχετε πει για τρίτη φορά.
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, έχετε ευθύνη γι’ αυτές τις τροπολογίες. Να παρακαλέσετε τον Υπουργό να τις αποσύρει.
      ΠΡΟΕΔΡΕΥΩΝ (Γεώργιος Σούρλας): Τα έχετε πει και έχουν καταγραφεί. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Όσον αφορά την τροπολογία που έχει σχέση με το «ΠΡΟΓΡΑΜΜΑ ΠΡΟΕΡΓΑΣΙΑ» βλέπω ότι, ο κύριος Υπουργός, δεν θέλησε να την υποστηρίξει με πολύ μεγάλη θέρμη. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Την υποστήριξα και την υποστήριξε και η κ. Καλαντζάκου.
      ΧΡΗΣΤΟΣ ΠΑΠΟΥΤΣΗΣ: Και εκείνη το ίδιο, δεν υποστήριξε με πολύ μεγάλη θέρμη. Και μάλλον καλά κάνατε. Γιατί σας διαβεβαιώ ότι όταν προτείνετε τέτοιου είδους τροπολογίες και τέτοιου είδους προγράμματα, δηλαδή προγράμματα «STAGE», «ΠΡΟΓΡΑΜΜΑ ΠΡΟΕΡΓΑΣΙΑ» τα οποία είναι με αδιαφανή κριτήρια, όσον αφορά την επιλογή των δικαιούχων και όσον αφορά την επιλογή των εργοδοτών που προέρχονται από τον ιδιωτικό τομέα χωρίς να είναι σαφές ποιος είναι αυτός που ορίζει και με ποια κριτήρια και επιπλέον, όταν δεν απαντάτε σ’ ένα πολύ βασικό ερώτημα, ποιος χρηματοδοτεί αυτό το πρόγραμμα….Ο προϋπολογισμός του Ο.Α.Ε.Δ., λέει μέσα το νομοσχέδιο.
      Ρωτώ εγώ: Θα συμπεριληφθούν κονδύλια της Ευρωπαϊκής Ένωσης, ναι ή όχι; Απαντήστε μου αν γνωρίζετε. Απλώς θέλω να σας πω ότι, αν πρόκειται να συμπεριληφθούν κονδύλια της Ευρωπαϊκής Ένωσης, αυτά είναι φρούδες ελπίδες. Κοροϊδεύετε τον κόσμο και δεν πρόκειται να υλοποιηθεί ούτε ένα πρόγραμμα εξ αυτών, γιατί αυτόματα θα θεωρηθεί κρατική ενίσχυση σε πρόγραμμα «STAGE» της Ευρωπαϊκής Ένωσης και θα καταργηθούν. Δεν πρόκειται να υλοποιηθούν.
      Εάν είναι πρόγραμμα του Ο.Α.Ε.Δ., όμως, χρηματοδοτούμενο από τον κρατικό προϋπολογισμό, πράγματι μπορεί να υλοποιηθεί. Όμως, υλοποιούμενο, τι κάνει; Πρώτα από όλα, μισθοδοτεί στο κατώτερο επίπεδο της Συλλογικής Σύμβασης Εργασίας. Δεύτερον, ασφαλίζει -ωραία, ακούγεται καλά- για επτά μήνες στον ιδιωτικό τομέα και στον δημόσιο, όμως. Και αν διαβάσει κάποιος προσεκτικά το νόμο τον οποίο τροποποιήσατε πέρυσι όσον αφορά τις Δ.Ε.Κ.Ο., θα διαπιστώσει, ότι όλως τυχαίως υπάρχει και εκεί η αναφορά σε επτάμηνο. Όλως τυχαίως.
      Εγώ βγάζω το καπέλο μου σ’ αυτόν που σχεδιάζει για την Κυβέρνηση, πίσω από το παραβάν, και οργανώνει το πώς θα φτιάξουν τους κομματικούς στρατούς και τις ρουσφετολογικές στρατιές των ανθρώπων οι οποίοι θα συνωστίζονται στα πολιτικά σας γραφεία. Διότι, βεβαίως, αυτό θέλετε να κάνετε.
      Επτάμηνα «STAGE», «ΠΡΟΓΡΑΜΜΑ ΠΡΟΕΡΓΑΣΙΑ», κύριε Πρόεδρε, τα οποία στους δημόσιους οργανισμούς, για επτά μήνες, θα αμείβονται, με βάση τη Συλλογική Σύμβαση Εργασίας, με τον προϋπολογισμό του Ο.Α.Ε.Δ. και βεβαίως, μετά, με δυο-τρία μόρια παραπάνω, μπορεί να έχουν την ελπίδα ότι μπορεί να μονιμοποιηθούν στις Δ.Ε.Κ.Ο., στους δημόσιους οργανισμούς. Αυτή είναι η αλήθεια. Γι’ αυτό σας κατακρίνουμε.
      Εδώ έρχεται ένα νομοσχέδιο, το οποίο δεν λέει πουθενά ποιος είναι ο αριθμός για τον οποίο μιλάτε. Πόσους θέλετε να πάρετε; Ρυθμίσεις, διατάξεις γενικώς και αορίστως. Κάπου στην οικονομική έκθεση, στην έκθεση των οικονομικών προδιαγραφών, αναφέρετε 81.000.000 ευρώ. Για πότε; Για ένα χρόνο; Για ένα χρόνο είναι; Σε πόσους αναλογούν τα 81.000.000 ευρώ; Κανείς δεν το λέει. Ρωτάμε συνεχώς. Κανείς δεν απαντάει. Κανείς Υπουργός, κανείς υπεύθυνος.
      Με δικούς μας υπολογισμούς, που μπορεί να μην είναι και ασφαλείς, καταλήξαμε στο συμπέρασμα ότι φτάνει περίπου στις επτά με οκτώ χιλιάδες ανθρώπους. Είναι έτσι; Δεν είναι έτσι; Αν είναι επτά χιλιάδες άνθρωποι, όμως, είναι πολύ σοβαρό θέμα. Είναι μεγάλος ο αριθμός. Και για πότε είναι; Για κάθε χρόνο;
      Αυτήν την τροπολογία μας καλείτε να ψηφίσουμε. Μέσα από ωραία λόγια, υποκρύπτονται διάφορες μύχιες σκέψεις, αδιευκρίνιστα πράγματα, χωρίς κανείς να γνωρίζει περί τίνος πρόκειται.
      Και πέραν αυτού, σας το λέμε για μια ακόμη φορά. Εμείς διαφωνούμε και με τη φιλοσοφία, όπως διαφωνούσαμε και με τα «STAGE», να λειτουργούν στο πλαίσιο του δημόσιου τομέα. Και όποτε και αν έγιναν, κακώς έγιναν. Είναι έξω από την κοινοτική αντίληψη, είναι έξω από μια σύγχρονη αντίληψη, γιατί τα «STAGE» δεν είναι εργασία. Είναι μαθητεία. Είναι μαθητεία για την υποβοήθηση των νέων ανθρώπων, να μπορούν να βάλουν στο βιογραφικό τους και να αποκτήσουν κάποιες γνώσεις, ώστε να μπορούν να διεκδικήσουν μια καλύτερη θέση στην αγορά εργασίας. Δεν είναι προθάλαμος για μια εργασία η οποία μπαίνει αργότερα, που θα μπορούσε να διεκδικήσει μέσα από αναξιοκρατικές διαδικασίες. Γι’ αυτό το λόγο διαφωνούμε μ’ αυτήν την τροπολογία.
      Δεύτερον, όσο αφορά το θέμα των σεισμοπλήκτων, συμφωνούμε με την τροπολογία αυτή, όπως σωστά τόνισε ο εισηγητής μας, ο κ. Κουσελάς. Όμως, πρέπει να σας πω ότι πάλι και εδώ η Κυβέρνηση είναι έκθετη. Γιατί τέτοια καθυστέρηση; Γιατί τόσος χρόνος; Ένας χρόνος χρειάζεται, για να οριστικοποιήσετε τις ρυθμίσεις που αφορούν τους σεισμόπληκτους, τους οποίους, κατά τα άλλα, ο Πρωθυπουργός ο ίδιος έλεγε ότι ενδιαφέρεται με τέτοια ζέση και τέτοια θέρμη;
      Επιπλέον, θέλω και εγώ να τονίσω την εξαιρετική ιδιαιτερότητα -παρακαλώ, κύριε Υπουργέ, ξέρω την ευαισθησία σας σ’ αυτό- και να σας πω να σταθείτε και εσείς και να δεχθείτε την πρόταση την οποία έχει κάνει ο εισηγητής μας, ο κ. Κουσελάς και ο συνάδελφος κ. Κατσιφάρας, ιδιαίτερα για τους κατοίκους της περιοχής Σαντομερίου του Δήμου Ωλενίας.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Συγγνώμη για τη διακοπή.
      Νομίζω ότι είχατε βγει έξω από την Αίθουσα. Θέλω να πω ότι το μετέφερα στον Υπουργό Χωροταξίας που είναι και ο αρμόδιος και με διαβεβαίωσε ο κ. Δήμος Κατσιγιάννης, ο Γενικός Γραμματέας, ότι πέραν των συζητήσεων που έχει κάνει ο ίδιος ο κ. Σουφλιάς, όσοι εκ των κατοίκων έχουν πρόβλημα, συμπεριλαμβάνονται.
      ΧΡΗΣΤΟΣ ΠΑΠΟΥΤΣΗΣ: Το θέμα είναι…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Επειδή είναι θέματα…
      ΧΡΗΣΤΟΣ ΠΑΠΟΥΤΣΗΣ: Χαίρομαι που το ακούω.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θέλω να είμαι ειλικρινής.
      Ξέρετε πολύ καλά, κύριε Παπουτσή, ότι εγώ δεν μιλάω για πράγματα που δεν γνωρίζω.
      Όσα θέματα ετέθησαν χθες, είδατε ότι τα μετέφερα στους αρμοδίους. Και μεταφέρω τη δέσμευση του κ. Κατσιγιάννη, η οποία προέρχεται μετά από συνεννόηση, ότι όσοι εκ των κατοίκων του Σαντομερίου έχουν υποστεί πρόβλημα, θα περιληφθούν.
      ΧΡΗΣΤΟΣ ΠΑΠΟΥΤΣΗΣ: Ωραία, χαίρομαι που το ακούω αυτό. Απλώς, θέλω να τονίσω και για την ενημέρωση των υπόλοιπων συναδέλφων ότι αφορά όλους τους κατοίκους του χωριού, γιατί έχουν φύγει όλοι από τα σπίτια τους. Αυτό είναι το θέμα. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Παπουτσή, εγώ λέω «όσοι».
       ΧΡΗΣΤΟΣ ΠΑΠΟΥΤΣΗΣ: Τους έχουν διώξει. Τους έχει ζητήσει η πολιτεία να φύγουν από τα σπίτια τους. Αυτό είναι το θέμα μας. Όμως, δεν έχουν γκρεμιστεί. Και αν η ρύθμιση παραμείνει μόνο για εκείνους των οποίων το σπίτι έχει γκρεμιστεί, τότε οι άνθρωποι στους οποίους έχει ζητήσει η πολιτεία να φύγουν από τα σπίτια τους, μένουν ακάλυπτοι. Αυτό είναι το θέμα και γι’ αυτό ακριβώς επιμένουμε.
      Όσον αφορά τώρα την τροπολογία που αναφέρεται στο γήπεδο του Παναθηναϊκού στον Ελαιώνα, στο Βοτανικό –και ξεκινώ απ’ αυτήν την τροπολογία, κύριε Πρόεδρε, για να φθάσω στη συνέχεια στην τροπολογία που αφορά στο γήπεδο της Λάρισας- θέλω να σας πω ευθύς εξ αρχής ότι αν δεν υπήρχαν ορισμένοι άνθρωποι, πέρα από παρατάξεις και πέρα από εκείνους που είχαν την ευθύνη της διαχείρισης της κυβερνητικής εξουσίας, να ταυτιστούν μ’ ένα συνολικό πρόγραμμα για την πόλη της Αθήνας, στο οποίο να συμπεριλαμβανόταν και ένα σύγχρονο γήπεδο, σήμερα δεν θα ήμασταν εδώ για να ψηφίσουμε την τελευταία τροπολογία –ελπίζω- για τη δημιουργία αυτού του γηπέδου.
      Και τι εννοώ μ’ αυτό; Μία πόλη, ένας δήμος ο οποίος κατέχει μία έκταση και την οποία έχει παραχωρήσει σ’ ένα αθλητικό σωματείο, δεν μπορεί να δεχθεί τις οποιεσδήποτε αλλαγές αυτών των σχεδίων και την τσιμεντοποίηση διαφόρων άλλων πλευρών της πόλης του, χωρίς ανταποδοτικά οφέλη. 
      Αυτό έγινε στην Αθήνα. Γι’ αυτό και το πρόγραμμα του γηπέδου του Παναθηναϊκού, δεν είναι απλώς γήπεδο Παναθηναϊκού, αλλά είναι πρόγραμμα διπλής ανάπλασης της πόλης, το οποίο αφορά το νέο γήπεδο του Παναθηναϊκού στον Ελαιώνα, στο Βοτανικό, μ’ ό,τι αυτό συνεπάγεται για την ευρύτερη περιοχή, δηλαδή την αξιοποίηση του πρασίνου, τη δημιουργία μεγάλου πάρκου και ταυτόχρονα τις νέες υπεραξίες, που θα δημιουργηθούν εκ των πραγμάτων σ’ όλες τις ακίνητες περιουσίες της περιοχής. 
      Ταυτόχρονα, αφορά την αποδέσμευση από τις όποιες άλλες διεκδικήσεις του παρελθόντος, όσον αφορά το Μητροπολιτικό Πάρκο στου Γουδή, για να γίνει και εκεί επιτέλους Μητροπολιτικό Πάρκο στου Γουδή. Δυστυχώς, εκεί δεν είχαμε λάβει υπ' όψιν μας τον κ. Παυλόπουλο και τους σχεδιασμούς του Υπουργείου Εσωτερικών και ξαφνικά μας προέκυψε προχθές, εκεί που θέλαμε να γίνει το Μητροπολιτικό Πάρκο, να ψηφίζει η Βουλή τη δημιουργία ενός νέου όγκου είκοσι τεσσάρων χιλιάδων τετραγωνικών μέτρων –και πόσων ορόφων, δεν ξέρω- για το κτήριο του Πολιτιστικού Κέντρου της Αστυνομίας και ενός ελικοδρομίου και, ταυτόχρονα, στη θέση του σημερινού Γηπέδου του Παναθηναϊκού, νέο πράσινο, νέα έκταση πρασίνου. Έτσι, η πόλη έχει ανταποδοτικά οφέλη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η σημερινή τροπολογία που αφορά τον Ελαιώνα, στην πραγματικότητα δίνει εγγυήσεις και κατοχυρώνει το Δήμο Αθηναίων να διαχειρίζεται τα ανταποδοτικά οφέλη προς όφελος του Δήμου. Γι’ αυτό, είναι σωστή η τροπολογία και την ψηφίζουμε. Μάλιστα, σήμερα ήταν και αίτημα της Αντιπολίτευσης προς το Δήμο Αθηναίων και συγκεκριμένα του κ. Σκανδαλίδη, ο οποίος είχε θέσει αυτό το θέμα κατά τη διάρκεια των συζητήσεων του Δημοτικού Συμβουλίου.
      Και έρχομαι στο θέμα της Λάρισας. Γνωρίζετε, κύριε Πρόεδρε –και σας ευχαριστώ πάρα πολύ που υπενθυμίσατε προηγουμένως την καταγωγή μου- ότι έχω πραγματικά ιδιαίτερη ευαισθησία και αγάπη για την πόλη μου, για την πόλη που γεννήθηκα και βεβαίως και για την ομάδα μας, την Α.Ε.Λ.. Τυγχάνει δε σήμερα απ’ αυτή τη θέση να υπερασπίζομαι δύο ομάδες, τις οποίες αγαπώ και υποστηρίζω από παιδί, την Α.Ε.Λ. και τον Παναθηναϊκό. 
      Η Λάρισα δικαιούται να έχει ένα σύγχρονο γήπεδο ευρωπαϊκών προδιαγραφών ή τουλάχιστον να έχει μία μελέτη, που να της δίνει τη δυνατότητα να δημιουργήσει ένα γήπεδο με προδιαγραφές UEFA, δηλαδή τριάντα χιλιάδων θέσεων. Ανεξάρτητα αν μπορεί να γίνει από την πρώτη στιγμή τριάντα χιλιάδες ή όχι, πρέπει να έχει ένα γήπεδο με τέτοιες προδιαγραφές. Βεβαίως, πρέπει να γίνει και η αξιοποίηση του πρασίνου στην ευρύτερη περιοχή και ιδιαίτερα του χώρου του Αλκαζάρ, αλλά εκεί πρέπει να υπάρχουν ανταποδοτικά ωφελήματα προς την πόλη της Λάρισας. 
      Η πόλη δίνει έκταση, ο Δήμος δίνει έκταση. Βεβαίως, δεν δίνεται, όπως δίνεται εδώ στην Αθήνα, όπου η έκταση του Γηπέδου του Παναθηναϊκού παραχωρείται σε μία εταιρεία ειδικού σκοπού, η οποία θα διαχειρίζεται όλες τις εγκαταστάσεις στο Βοτανικό, αλλά εδώ ακολουθείται άλλη μεθοδολογία. Η έκταση δίδεται από το Δήμο Λαρισαίων στη Γενική Γραμματεία Αθλητισμού και η Γενική Γραμματεία Αθλητισμού την παραχωρεί στην ερασιτεχνική ομάδα της Λάρισας, την Α.Ε.Λ.. Υπάρχει μια διαφορά. Δεν προβλέπονται πουθενά εδώ ανταποδοτικά ωφελήματα για την πόλη και έχουν απόλυτο δίκιο οι συνάδελφοι, οι προερχόμενοι από τη Λάρισα, οι οποίοι εκλέγονται στη Λάρισα: ο κ. Αγοραστός, που παρευρίσκεται στην Αίθουσα, αλλά και ο κ. Νασιώκας, που με πολύ ενδιαφέρον τον ακούσαμε προηγουμένως, όπως και τον κ. Μάξιμο Χαρακόπουλο και όλους τους άλλους συναδέλφους. 
      Υπάρχει, λοιπόν, το πρόβλημα των γηπέδων της αντισφαίρισης. Πέρα από την ανάπτυξη της αντισφαίρισης στο μέλλον, σήμερα που μιλάμε, στη Λάρισα υπάρχει πάρα πολύς κόσμος που αθλείται. Είναι ένας χώρος δώδεκα γηπέδων που διαχειρίζεται ο Δήμος. Αν αυτά τα γήπεδα κατασκευαστούν μέσα στο νέο σχέδιο, στο νέο πρόγραμμα και τα διαχειρίζεται κάποιος άλλος, ο Δήμος όχι μόνο χάνει ένα χώρο άθλησης και παιδιάς, αλλά ταυτόχρονα δεν έχει τη δυνατότητα με κανέναν άλλο τρόπο να τον αναπληρώσει, γιατί δεν έχει άλλα έσοδα και δεν έχει ανταποδοτικά ωφελήματα από τη λειτουργία του γηπέδου. Γι’ αυτό το λέω και γι’ αυτό επιμένουμε. 
      Είναι πολύ σοβαρές οι παρατηρήσεις του Προέδρου του Τεχνικού Επιμελητηρίου Λάρισας, που κατατέθηκαν από τον κ. Έκτορα Νασιώκα. Θέλουμε πραγματικά να τις λάβει υπόψη της η Κυβέρνηση και να δεσμευθεί, αν είναι δυνατόν, ούτως ώστε να προβλεφθεί ένα πακέτο ανταποδοτικών ωφελημάτων προς την πόλη που πράγματι αυτή τη στιγμή απλόχερα δίδει ένα χώρο της, τη δημιουργία ενός μεγάλου γηπέδου σε μια ποδοσφαιρική ομάδα που πράγματι το αξίζει. 
      Κύριε Πρόεδρε, σας ευχαριστώ και λυπάμαι που καταχράστηκα το χρόνο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπουτσή. 
      Ο Κοινοβουλευτικός Εκπρόσωπος της Νέας Δημοκρατίας κ. Αγοραστός έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κύριε Υπουργέ, κύριοι συνάδελφοι, επιτρέψτε μου να ξεκινήσω από την κατασκευή του νέου γηπέδου της Λάρισας. Σήμερα η μέρα και η συνεδρίαση είναι ιδιαίτερα σημαντική για τους Λαρισαίους, αλλά και για τους Θεσσαλούς. Γιατί; Γιατί αρχίζει να γίνεται πράξη ένα μεγάλο σχέδιο, ένα όραμα της φίλαθλης και υπόλοιπης Λάρισας, το νέα ποδοσφαιρικό γήπεδο της Λάρισας. 
      Το γήπεδο, αγαπητοί συνάδελφοι, είχε σχεδιαστεί πριν ακόμη υπάρχει υποψία διεκδίκησης των Μεσογειακών Αγώνων και όλες οι απαιτούμενες μελέτες και όλες οι διαδικασίες είχαν δρομολογηθεί, πριν ακόμη κατατεθεί ο φάκελος για τους Μεσογειακούς Αγώνες. Ήταν ένας στόχος, ένα όνειρο, μια διαδικασία που είχε αρχίσει πολύ πιο μπροστά. Και το ότι ήταν σ’ ένα στάδιο ωριμότητας το σχέδιο του γηπέδου βοήθησε πάρα πολύ στη διεκδίκηση των Μεσογειακών Αγώνων από το δίπολο Βόλου-Λάρισας. Διότι κατατέθηκαν οι μελέτες, αλλά και η ωριμότητα του γηπέδου αυτού που πρέπει να χρησιμοποιηθεί και έχει ενταχθεί στο φάκελο των Μεσογειακών Αγώνων. 
      Πρόκειται να είναι το πρώτο έργο που θα ξεκινήσει. Το έργο αυτό δεν πρόκειται η πολιτεία να το χρηματοδοτήσει. Παράλληλα, όμως, θέλω να πω ότι αυτή η τροπολογία δεν αιφνιδίασε κανένα και δεν αιφνιδίασε κανένα, γιατί μέχρι πρότινος κατηγορείτο η Κυβέρνηση γιατί δεν φέρνει την τροπολογία της κατασκευής του γηπέδου της Λάρισας σε άλλο νομοσχέδιο και αργεί να έρθει το νομοσχέδιο για τη βία στα γήπεδα, το οποίο επικαλέστηκαν κάποιοι λέγοντας ότι έπρεπε να έρθει η τροπολογία με αυτό το νομοσχέδιο. Και τώρα που ήρθε, αιφνιδιάστηκαν γιατί ήρθε και υλοποιείται και δεν θα έχουν θέμα να σπεκουλάρουν πολιτικά στην πόλη της Λάρισας, στο Νομό ή οπουδήποτε αλλού. 
      Το έργο αυτό ήταν και είναι ώριμο, διότι υπάρχουν όλες οι συνθήκες ωριμότητας ενός τέτοιου μεγάλου εθνικού κατασκευαστικού έργου. Υπάρχουν οι κυκλοφοριακές, οι περιβαλλοντικές, οι αρχιτεκτονικές μελέτες. Υπάρχει η μακέτα του έργου, υπάρχει η συμφωνία με το Υφυπουργείο Αθλητισμού. Και βέβαια, κάποιοι προσπάθησαν και σήμερα να πουν τι θα γίνει με τα γήπεδα του τένις. 
      Η προσθήκη που έγινε από τον Υφυπουργό για τα γήπεδα του τένις ήταν αυτή που είχε συμφωνηθεί εδώ και πολύ καιρό μεταξύ της ερασιτεχνικής Α.Ε.Λ. και του Υφυπουργείου Αθλητισμού. Δεν είναι κάτι καινούργιο που ήλθε σήμερα, αλλά μερικοί προσπάθησαν να το εκμεταλλευθούν πολιτικά, λέγοντας ότι αφήνουμε εική και ως έτυχε τα γήπεδα τένις. 
      Όχι, τα γήπεδα τένις γίνονται σε χώρο που έχει παραχωρηθεί κατά χρήση από το Δήμο Λαρισαίων σ’ ένα χώρο, που θα κατασκευαστούν άμεσα και το λέμε πολύ ξεκάθαρα μέσα στην τροπολογία. Μέσα σε σαράντα πέντε μέρες από την καταστροφή ενός γηπέδου τένις θα πρέπει να υπάρχει ανακατασκευή και έτοιμο για χρήση το γήπεδο τένις. Θα υπάρξει συμφωνία για τη χρήση τους, δωρεάν χρήση από τους αθλητές, δωρεάν χρήση από εκείνους που θέλουν να προπονηθούν, δωρεάν χρήση κάποιες ώρες σύμφωνα πάντα με αυτό που μας είπε η τοπική κοινωνία, αυτό που μας είπε το Δημοτικό Συμβούλιο Λάρισας. Ό,τι συμφωνήθηκε στο Δημοτικό Συμβούλιο Λάρισας και πάρθηκε απόφαση, την οποία έχουμε καταθέσει για τα Πρακτικά σήμερα –την κατέθεσε ο Υφυπουργός κ. Ιωαννίδης- αυτό ακριβώς τηρούμε μέσα στην τροπολογία. Τι άλλο; Ακούμε, σεβόμαστε, τιμούμε, υιοθετούμε τις απόψεις της τοπικής κοινωνίας.
      Βέβαια, κάποιος είπε «απαράδεκτο», κάποιος μίλησε για έκτακτο γεγονός. Σας είπα προηγουμένως ότι δεν υπάρχει έκτακτο γεγονός. Αυτό είναι ένα ώριμο γεγονός και πρόκειται στους επόμενους μήνες να αρχίσουμε να βλέπουμε τα ορατά αποτελέσματα. 
      Θα πρέπει να δούμε και κάτι άλλο. Αναφέρθηκαν οι Ολυμπιακοί Αγώνες, να μην έχουμε την ίδια διαδικασία με τους Ολυμπιακούς Αγώνες. Άλλοι σχεδιάσανε, άλλοι προγραμματίσανε, άλλοι υλοποιήσανε, άλλοι δημοπρατήσανε, άλλοι αναθέσανε τα έργα και η Κυβέρνηση της Νέας Δημοκρατίας το 2004 ήλθε να πληρώσει τις  υπερβάσεις των έργων αυτών. Και δυστυχώς, η διαδικασία την οποία ακολούθησαν, έγινε παράδειγμα προς αποφυγήν.
      Θα σας αναφέρω χαρακτηριστικά ότι πρόσφατα το BBC προέβαλε ρεπορτάζ για τις ολυμπιακές εγκαταστάσεις των Αθηνών, προειδοποιώντας την Οργανωτική Επιτροπή του  Λονδίνου να μην κάνει τα ίδια λάθη και δημιουργήσει υποδομές που θα παραμείνουν σε αχρησία.
      Δεν προγραμματίστηκαν σωστά τα έργα των Ολυμπιακών Αγώνων. Και σήμερα, παρ’ όλο που υπάρχει η βούληση, η πρόθεση να δοθούν για εκμετάλλευση, για να μη στοιχειώνουν τα έργα αυτά, δεν γίνεται, γιατί ένα έργο χρειάζεται από την αρχή να προγραμματιστεί για να λειτουργήσει μετά. Αλλά δυστυχώς, τα περισσότερα έγιναν εική και ως έτυχε για να κάνουμε τους Ολυμπιακούς Αγώνες όσο κόστος και αν έπαιρνε, όσο κόστος και αν ήταν, αρκεί να δημιουργήσουμε μια εικόνα εντυπωσιοθηρίας, να κερδίσουμε τα εύσημα για μία χρονική περίοδο. Και την επόμενη των Ολυμπιακών Αγώνων να κατηγορούμε μια άλλη Κυβέρνηση, γιατί ξέραμε ότι θα χάσουμε!
      Κύριοι συνάδελφοι της Αντιπολίτευσης, θα σας πω ότι από τις αγορεύσεις που κάνατε εδώ, κατέληξα σ’ ένα συμπέρασμα. Χρειάζεστε περισσότερο μέτρο και λιγότερη μετριότητα.
      Όσον αφορά το στάδιο Αλκαζάρ, πάλι προσπάθησαν πολιτικά να παίξουν. Μα, αυτοί Κυβέρνηση ήταν. Και ο προηγούμενος Υφυπουργός ο κ. Ορφανός που πέρυσι το καλοκαίρι έδωσε χρήματα για να γίνει το Αλκαζάρ, για να μπορεί να παίζει η Α.Ε.Λ.. Αυτή η Κυβέρνηση είναι που έδωσε αρκετά χρήματα στο πλαίσιο των μέτρων και των δυνατοτήτων της για να μπορεί στο Αλκαζάρ να γίνει καλύτερο γήπεδο. Αλλά ας μας πουν γιατί το Αλκαζάρ δεν μπορεί να φιλοξενήσει αγώνες στίβου. Γιατί η προηγούμενη Κυβέρνηση του ΠΑ.ΣΟ.Κ. έκανε έργα εική και ως έτυχε, χωρίς προδιαγραφές. Και ξόδεψε τεράστιο ποσό χρημάτων.
      Η ομάδα της Α.Ε.Λ., λοιπόν, είναι μια μεγάλη ομάδα, έχει καλούς φιλάθλους, έχει καλό κόσμο, πολύ κόσμο. Είναι η μόνη επαρχιακή ομάδα που έχει εκτός Αθηνών πολύ κόσμο. Είναι η μόνη επαρχιακή ομάδα που έχει πάρει και πρωτάθλημα και δύο κύπελλα, που έχει βγάλει μεγάλους ποδοσφαιριστές, που έχει φιλάθλους που την αγαπούν, που τη στηρίζουν και αξίζει ένα καλό γήπεδο. Ένα καλό γήπεδο, σύγχρονο γήπεδο, δημιουργεί και καλύτερες συνθήκες ανταπόκρισης των φιλάθλων. Είναι ένας έμμεσος, αποτελεσματικός, σωστός τρόπος για να μην γίνονται επεισόδια. Γιατί ο καθένας σέβεται εκεί που κάθεται, σέβεται το χώρο του, όταν ο χώρος αυτός είναι φιλόξενος, είναι καλός, είναι ευπρεπισμένος, είναι χώρος αντάξιος του τιμήματος που πληρώνει.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Γι’ αυτό σας καλώ όλους να το υπερψηφίσετε. Ξέρω ότι πολλοί δεν θα το ψηφίσουν, αλλά δεν το κάνουν για άλλους λόγους.
      Κύριοι συνάδελφοι, πρέπει να μιλήσω και για τις υπόλοιπες τροπολογίες. Εσείς μιλήσατε για κομματικό στρατό, εσείς που κομματικοποιήσατε το κράτος και κομματικοποιήσατε το κόμμα. Εσείς μιλάτε για τη διαδικασία του «STAGE», που όταν ήσασταν κυβέρνηση, τα υπερθεματίζατε, τα χρησιμοποιούσατε και σήμερα έρχεστε να τα καταδικάζετε, να καταδικάζετε αυτές τις πρακτικές και να καταδικάζετε τα «STAGE». 
      Εμείς έχουμε ξεκαθαρίσει από την αρχή, δεν δημιουργήσαμε εμείς τον εθισμό σε φρούδες ελπίδες αυτών οι οποίοι ήταν στα «STAGE» ότι θα γίνουν μόνιμοι. Εσείς τους δημιουργήσατε, γιατί εσείς είχατε δημιουργήσει όλους τους εθισμούς στην οικονομική και κοινωνική ζωή της χώρας. Και ο εθισμός, όπως ξέρετε, είναι δύσκολο να φύγει. Η απεξάρτηση είναι πολύ δύσκολη, όταν ο εθισμός έχει έλθει βαθιά μέσα στα θεμέλια του κράτους. 
      Μας κατηγορείτε ότι κάνουμε ενεργητικές πολιτικές απασχόλησης για τους νέους. Ναι, κύριοι, εμείς θέλουμε για τη νεολαία να κάνουμε νέες ενεργητικές πολιτικές και το πρόγραμμα προαπασχόλησης είναι για νέους κάτω των τριάντα ετών, γι΄ αυτούς οι οποίοι το χρειάζονται. Κόπτεσθε για τη γενιά των 700 ευρώ, αλλά δεν αντιπροτείνετε λύσεις. Είστε του «αντί» και της αντιπαράθεσης με ρητορικές υπεκφυγές, αλλά όχι των προτάσεων.
      Εμείς θέλουμε το πρόγραμμα προαπασχόλησης, πρόγραμμα το οποίο βελτιώνει την κατάσταση, με πλήρη κάλυψη. Διότι κατηγορείτε μέχρι στιγμής ότι τα «STAGE» δεν έχουν ασφαλιστική κάλυψη. Βελτιώνουμε την κατάσταση. 
      Κύριοι συνάδελφοι, ζούμε στην εποχή των πολιτικών υπεκφυγών, αλλά η εποχή αυτή ανήκει στο παρελθόν και ανήκει στα κόμματα της Αντιπολίτευσης. Γιατί η Κυβέρνηση δεν υπεκφεύγει, δεν κωλυσιεργεί, δεν υπαναχωρεί, δεν ακυρώνει. Η Κυβέρνηση έχει μία μεγάλη κινητικότητα σε όλα τα ζητήματα. Και αξίζει, σας είπα, να αφιερώσετε χρόνο, να δείτε την κινητικότητα αυτή και να συμβάλετε στη διαμόρφωση των σχεδίων νόμων. Γιατί, όπως είδατε, η Κυβέρνηση ό,τι καλό υπάρχει, το υιοθετεί και το απέδειξε ο Υπουργός σήμερα εδώ μέσα. Το απέδειξε εδώ μέσα σήμερα, που αποδέχτηκε προτάσεις, που πιστεύουμε ότι είναι καλές. Διότι δεν διατηρούμε το αλάθητο. 
      Βέβαια και στο θέμα των ομολογιούχων υπάρχει μία αποκατάσταση ενός προβλήματος. Εντάξει, σε περίπτωση πτώχευσης του εκδότη, οι ομολογιούχοι και οι λοιποί δανειστές που ασφαλίζονται με το νόμιμο ενέχυρο, ικανοποιούνται ως προς το μη εξοφλούμενο από το κάλυμμα μέρος των απαιτήσεών τους, όπως και οι ανέγγυοι πιστωτές από τη λοιπή περιουσία του εκδότη. Διασφαλίζουμε τους ανθρώπους, οι οποίοι χρειάζονται την εξασφάλιση του κράτους.
      Κύριοι, τίποτε δεν είναι τόσο εύκολο, όσο παρουσιάζεται στα έδρανα του Κοινοβουλίου ή στην κοινωνία. Δεν είναι τόσο εύκολο, όσο φαίνεται να είναι! Εμείς καταβάλλουμε μεγάλη προσπάθεια και θέλω να σας προτείνω να σταματήσετε να είστε στην πρωτοκαθεδρία του αμοραλισμού και να συνεχίσετε να έχετε σταθερή επιδίωξη των στρατηγικών σας στόχων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Είναι κανείς εκ των εισηγητών που να θέλει να δευτερολογήσει;
      ΘΕΟΔΩΡΟΣ ΚΑΡΑΟΓΛΟΥ: Εγώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Καράογλου, έχετε το λόγο για δύο λεπτά.
      ΘΕΟΔΩΡΟΣ ΚΑΡΑΟΓΛΟΥ: Σήμερα είχαμε μία ιδιαίτερα ενδιαφέρουσα συζήτηση, κυρίως σε ό,τι αφορά τα αθλητικά δρώμενα.
      Βεβαίως, είναι πολύ σημαντικές και οι δύο τροπολογίες που σήμερα συζητήθηκαν και αναμένεται να εγκριθούν από το Κοινοβούλιο και σε ό,τι αφορά την απόκτηση γηπέδου από τον Παναθηναϊκό, έναν ιστορικό Σύλλογο που κλείνει φέτος και γιορτάζει τα εκατό χρόνια ιστορίας και ζωής του και σε ό,τι αφορά τη Λάρισα, μία ομάδα που πραγματικά έχει κοσμήσει το ελληνικό αθλητικό στερέωμα, μιας που θυμίζω πως πολύ εύστοχα μάλιστα προηγουμένως μας θύμισε ο Κοινοβουλευτικός Εκπρόσωπος της Νέας Δημοκρατίας, ο κ. Αγοραστός, ότι είναι η μοναδική επαρχιακή ομάδα που αξιώθηκε να  πάρει πρωτάθλημα και να πάρει δύο κύπελλα.
      Το ότι προχώρησαν τόσο γρήγορα και ολοκληρώθηκαν οι διαδικασίες, ελπίζουμε να μην έχει σχέση με την ποδοσφαιρική προτίμηση των αρμόδιων Υπουργών, γιατί στα πλαίσια της ισοπολιτείας και ισονομίας να θυμίσω ότι υπάρχουν κι άλλες ποδοσφαιρικές ομάδες και άλλοι αθλητικοί σύλλογοι, όπως είναι ο «Ηρακλής», που επίσης φέτος γιορτάζει τα εκατό χρόνια του, όπως είναι ο «Πανσερραϊκός», που διεκδικούν και αυτοί τη δυνατότητα να αποκτήσουν το δικό τους γήπεδο.
      ΠΕΤΡΟΣ ΤΑΤΟΥΛΗΣ: Και ο «Αστέρας» Τρίπολης.
      ΘΕΟΔΩΡΟΣ ΚΑΡΑΟΓΛΟΥ: Και ο «Αστέρας» Τρίπολης, όπως εύστοχα με συμπληρώνει ο κ. Τατούλης. 
      Παράλληλα, να πω ότι στις δύο ημέρες είχαμε τη δυνατότητα μέσα από πολύωρες συζητήσεις στο Α’ Θερινό Τμήμα της Βουλής να αναλύσουμε άρθρο προς άρθρο όλο το νομοσχέδιο, να ακουστούν εκατέρωθεν απόψεις και επιχειρήματα.  Αν δούμε το νομοσχέδιο, πέρα από συνθήματα και αφορισμούς, θα διαπιστώσουμε ότι είναι ένα νομοσχέδιο που απαντά στα προβλήματα που αντιμετωπίζουν σήμερα οι ορκωτοί λογιστές – ελεγκτές, που δίνει λύσεις σε όλα αυτά τα ζητήματα, που ενσωματώνει πάρα πολύ εύστοχα την οδηγία 2006/43/ΕΚ, που αναβαθμίζει το κύρος των ορκωτών λογιστών – ελεγκτών, που αναβαθμίζει και κατοχυρώνει το κύρος των ελεγκτικών γραφείων. Προτείνω να το υπερψηφίσουμε.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Καράογλου.
      Ο κ. Κουσελάς έχει το λόγο για δύο λεπτά.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Δεν θα αναφερθώ στο γήπεδο της Λάρισας και στις αθλητικές εγκαταστάσεις -έχει καλυφθεί αρκούντως από τον Κοινοβουλευτικό μας Εκπρόσωπο, κύριο Παπουτσή, αλλά και από τον Έκτορα Νασιώκα και τους άλλους συναδέλφους που μίλησαν-  θα αναφερθώ ιδιαίτερα στο πρόγραμμα του Ο.Α.Ε.Δ. που δεν πρόλαβα στην πρωτομιλία μου να αναφερθώ, ένα πρόγραμμα που κατά την άποψή μου ανοίγει την πόρτα για ένα καινούργιο πελατειακό σύστημα, για μία νέα στρατιά συμβασιούχων, που θα είναι για ένα επτάμηνο, και όχι μόνο, σε καθεστώς πολιτικής ομηρίας. 
      Το μεγάλο ερώτημα που γεννάται, κύριε Υπουργέ, είναι τι είδους πρόγραμμα θα είναι αυτό που θα διαχειριστεί, από ό,τι φαίνεται -γιατί δεν απαντάτε πάνω σε αυτό- χρήματα του κρατικού προϋπολογισμού, που δεν γνωρίζουμε πόσα θα είναι. Ξεκινάει, από ό,τι φαίνεται, με 81.000.000 ευρώ. Θα είναι για τον πρώτο χρόνο τα 81.000.000 ευρώ; Θα είναι στη συνέχεια; Είναι χρήματα του κρατικού προϋπολογισμού, του φορολογούμενου πολίτη που χρησιμοποιείται με πλήρη αδιαφάνεια, μέσα από διαδικασίες επιλεκτικών προσλήψεων «ημετέρων», γιατί δεν φαίνεται πουθενά μέσα από την τροπολογία σας καμμία διαδικασία για το πώς οι νέοι θα μπορούν να προσέλθουν και να μπουν σ’ αυτό το πρόγραμμα. Και το μεγάλο ερώτημα που τίθεται είναι: Αυτό ζητούν οι νέοι μας σήμερα; Ζητούν δουλειά με βάση τα προσόντα τους, τις σπουδές τους, τις δεξιότητές τους και όχι με βάση την όποια κομματική ταυτότητα. Εσείς θέλετε να απαξιώσετε αυτήν την κουλτούρα, στην οποία έχει μπει η νεολαία μας, και να τους πάτε πάρα πολύ πίσω, στην εποχή του «μπάρμπα στην Κορώνη», για να χρησιμοποιήσω μία έκφραση που έχει σχέση με το νομό στον οποίο εκλέγομαι. 
      ΠΡΟΕΔΡΕΥΩΝ (Αναστάσιος Νεράντζης): Ο «μπάρμπας από την Κορώνη» ήταν πατριώτης σας, είναι από τη μείζονα περιοχή εκείνη την εύανδρο. 
      ΔΗΜΗΤΡΙΟΣ ΚΟΥΣΕΛΑΣ: Και το ερώτημα, κύριε Υπουργέ, είναι: Αυτές είναι οι μεταρρυθμιστικές σας ιδέες; Όταν μιλάτε για μεταρρύθμιση σήμερα, αυτό εννοείτε; Να προσλαμβάνετε δηλαδή όποιους θέλετε και από εκεί και πέρα να τους δίνετε μόρια, όπως χαρακτηριστικά είπε ο κ. Παπουτσής, για να μπορούν να περάσουν στο δημόσιο; Τι δουλειά έχουν αυτά τα προγράμματα με το δημόσιο; Συζητήσατε με την Α.Δ.Ε.Δ.Υ., συζητήσατε με κανέναν; Αυτό που πάτε να κάνετε είναι ένας νέος τρόπος εισόδου που ξεπερνάει τις θεσπισμένες διαδικασίες και το Α.Σ.Ε.Π. για μονιμοποίηση υπαλλήλων στο δημόσιο.
      Όσον αφορά τον ιδιωτικό τομέα, με ποια κριτήρια θα επιλέγονται οι εργοδότες, στους οποίους θα στέλνετε δωρεάν εργαζόμενους για επτά μήνες; Ποιος θα τους επιλέγει, με τι κριτήρια; Θέλετε, λοιπόν, να ρουσφετολογήσετε και στο συγκεκριμένο ζήτημα το ερώτημα είναι: Αυτοί θα παίρνουν σαν εργοδότες επτά μήνες δωρεάν κάποιους εργαζόμενους. Με τι εχέγγυα από εκεί και πέρα; Δηλαδή θα τους προσφέρετε επτά μήνες δωρεάν εργασία, χωρίς να αναλάβουν καμμία δέσμευση για το παραπέρα; Αυτά είναι πελώρια ζητήματα.
      Φαίνεται εδώ καθαρά από τη στάση σας στο συγκεκριμένο ζήτημα ότι θέλετε να έχετε τα χέρια σας ελεύθερα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Κουσελά.
      ΔΗΜΗΤΡΙΟΣ ΚΟΥΣΕΛΑΣ: Η Υφυπουργός ήλθε για λίγο, είπε αυτά που είπε και απήλθε χωρίς να είναι εδώ για να δώσει απαντήσεις σ’ αυτά τα καυτά και κρίσιμα ζητήματα…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Δεν τα είπατε στην πρωτολογία σας. Ήταν εδώ, αλλά δεν τα είπατε.
      ΔΗΜΗΤΡΙΟΣ ΚΟΥΣΕΛΑΣ: Είπα όσα μου επέτρεψε το Προεδρείο.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μην διακόπτετε τον ομιλητή, για να τελειώνουμε. 
      Παρακαλώ, ολοκληρώστε, κύριε Κουσελά.
      ΔΗΜΗΤΡΙΟΣ ΚΟΥΣΕΛΑΣ: Κλείνω με κάτι το οποίο άκουσα και το οποίο δεν έπρεπε καν να επιχειρηθεί σ’ αυτήν την Αίθουσα, γιατί η Κυβέρνηση θα είναι μάταιο να επιχειρεί να καλύψει την ανικανότητά της να αξιοποιήσει τις ολυμπιακές εγκαταστάσεις, λέγοντας ότι δεν υπήρχε αρχικός σχεδιασμός. Εγώ θέλω να ρωτήσω για ποιο σχεδιασμό μιλάτε. Μήπως οι ολυμπιακές εγκαταστάσεις οι οποίες έγιναν ήταν ολυμπιακές εγκαταστάσεις μιας χρήσης;
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε. Έχετε υπερδιπλασιάσει το χρόνο σας.
      ΔΗΜΗΤΡΙΟΣ ΚΟΥΣΕΛΑΣ: Σας ευχαριστώ, κύριε Πρόεδρε.
      	Στην κατ’ άρθρο ψηφοφορία θα διευκρινίσουμε τη στάση μας για κάθε άρθρο ξεχωριστά και για τις τροπολογίες.
      	ΠΡΟΕΔΡΕΥΩΝ (Αναστάσιος Νεράντζης): Για λόγους αποκαταστάσεως της αλήθειας, στην πρωτολογία σας, το Προεδρείο, καθ’ υπέρβαση, σάς επέτρεψε να μιλήσετε δεκαεννέα λεπτά, επομένως αυτό που είπατε «όσο μας επέτρεψε το Προεδρείο» θεωρώ ότι δεν είναι ακριβές, καθ’ όλη του την έκφραση.
      ΔΗΜΗΤΡΙΟΣ ΚΟΥΣΕΛΑΣ: Δεν παραπονέθηκα, κύριε Πρόεδρε, για το χρόνο, απλά δεν πρόλαβα να τοποθετηθώ όσο θα έπρεπε για το συγκεκριμένο ζήτημα.
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει δίλεπτη δευτερολογία ο κ. Αγοραστός.
      Ορίστε, κύριε Αγοραστέ, έχετε δίλεπτη δευτερολογία και το εννοούμε αυτό, για να τελειώνουμε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, θα ήθελα να ευχαριστήσω τον παριστάμενο Υφυπουργό κ. Ιωαννίδη, τον Υπουργό ΠΕ.ΧΩ.Δ.Ε. κ. Σουφλιά, τον κ. Λιάπη, αλλά και τον Υπουργό Οικονομίας και Οικονομικών κ. Αλογοσκούφη…
      ΠΡΟΕΔΡΕΥΩΝ (Αναστάσιος Νεράντζης): Είναι και ο κ. Παπαθανασίου εδώ ο οποίος…
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν ολοκλήρωσα.
      ΠΡΟΕΔΡΕΥΩΝ (Αναστάσιος Νεράντζης): Όταν ολοκληρώσετε θα είναι αργά, κύριε Αγοραστέ. Πριν ολοκληρώσετε πρέπει να τεθεί το θέμα.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Θα ήθελα, λοιπόν, να ευχαριστήσω και τον κ. Αλογοσκούφη, ο οποίος έβαλε την τροπολογία στο νομοσχέδιο του Υπουργείου Οικονομίας και Οικονομικών, αλλά και τον παριστάμενο Υφυπουργό κ. Παπαθανασίου, ο οποίος στήριξε την προσπάθεια και το όνειρο όλων των Λαρισαίων.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ήταν ημέρα ευχαριστηρίων σήμερα.
      Κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά.
      Ερωτάται το Τμήμα: Γίνεται δεκτό το άρθρο 1 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό ως έχει ομοφώνως.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, απλώς επαναλαμβάνω ότι τα υπόλοιπα κόμματα της ήσσονος Αντιπολιτεύσεως έχουν δηλώσει ποια άρθρα ψηφίζουν και ποια δεν ψηφίζουν.
      ΠΡΟΕΔΡΕΥΩΝ (Αναστάσιος Νεράντζης): Το «ομοφώνως» ανάγεται στους παρόντες συναδέλφους και στα παρόντα κόμματα. Παρόντα κόμματα αυτήν τη στιγμή είναι το ΠΑ.ΣΟ.Κ. και η Νέα Δημοκρατία, επομένως το «ομοφώνως» αναφέρεται επί των παρόντων στην Αίθουσα.
      Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4 ως έχει;
      ΟΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό ως έχει ομοφώνως από τους παρόντες.
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 11 ως έχει;
      ΟΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 18 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 18 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 19 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 19 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 20 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 20 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 21 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 21 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 22 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 22 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Τμήμα: Γίνεται δεκτό το άρθρο 23 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 23 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 24 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 24 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 25 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Τμήμα: Γίνεται δεκτό το άρθρο 26 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 26 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 27 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 28 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 31 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 31 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 32 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 32 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 33 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 33 έγινε δεκτό όπως τροποποιήθηκε από τον κύριο Υπουργό ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 34 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 34 έγινε δεκτό ως έχει ομοφώνως από τους παρόντες.
      Ερωτάται το Τμήμα: Γίνεται δεκτό το άρθρο 35 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 35 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 36 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 36 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 37 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 37 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 38 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 38 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 39 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 39 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 40 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 40 έγινε δεκτό όπως τροποποιήθηκε από τον κύριο Υπουργό ομοφώνως από τους παρόντες .
      Ερωτάται το Τμήμα: Γίνεται δεκτό το άρθρο 41 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 41 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 42 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 42 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 43 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 43 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 44 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 44 έγινε δεκτό ως έχει ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 45 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 45 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 46 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 46 έγινε δεκτό όπως τροποποιήθηκε από τον κύριο Υπουργό ομοφώνως, από τους παρόντες.
      Ερωτάται το Τμήμα: Γίνεται δεκτό το άρθρο 47 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 47 έγινε δεκτό ως έχει ομοφώνως, από τους παρόντες.
      Ερωτάται το Τμήμα: γίνεται δεκτή η τροπολογία με γενικό αριθμό 250 και ειδικό αριθμό 63, που αναφέρεται στη συμπλήρωση του άρθρου 41 του ν. 3601 ως προς την εξασφάλιση των ομολογιούχων και των άλλων δανειστών από πιστωτικά ιδρύματα;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 250 και ειδικό αριθμό 63 έγινε δεκτή ομοφώνως από τους παρόντες και εντάσσεται στο νομοσχέδιο ως ίδιο άρθρο.
      Ερωτάται το Τμήμα: γίνεται δεκτή η τροπολογία με γενικό αριθμό 251 και ειδικό αριθμό 64, σχετικά με τη συμπλήρωση διατάξεων που αφορούν τους υπαλλήλους του Ο.Α.Σ.Α., την κατάργηση του ασυμβιβάστου των υπαλλήλων της υπηρεσίας πολιτικής αεροπορίας κ.λπ., όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 251 και ειδικό αριθμό 64 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο.
      Ερωτάται το Τμήμα: γίνεται δεκτή η τροπολογία με γενικό αριθμό 256 και ειδικό αριθμό 65, σχετικά με την παραχώρηση υπό όρους της χρήσεως, διοίκησης και διαχείρισης ακινήτου από τη Γενική Γραμματεία Αθλητισμού στο Αθλητικό Σωματείο «Αθλητική Ένωση Λάρισας», όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 256 και ειδικό αριθμό 65 έγινε δεκτή ομοφώνως όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο.
      Ερωτάται το Τμήμα: γίνεται δεκτή η τροπολογία με γενικό αριθμό 262 και ειδικό αριθμό 68, σχετικά με τον ορισμό των Προγραμμάτων «Προεργασία» ως προγραμμάτων του Ο.Α.Ε.Δ., τη σύσταση τοπικού υποκαταστήματος στον Άγιο Μηνά Ηρακλείου, τον ανακαθορισμό της χορικής αρμοδιότητας του Ταμείου Εισπράξεως Εσόδων;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 262 και ειδικό αριθμό 68 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδια άρθρα, γιατί περιλαμβάνει τρεις ρυθμίσεις και μία εκάστη των ρυθμίσεων αυτών θα τοποθετηθεί ως ίδιο άρθρο.
      Ερωτάται το Τμήμα: γίνεται δεκτό το ακροτελεύτιο άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το ακροτελεύτιο άρθρο του νομοσχεδίου έγινε δεκτό ομοφώνως.
      Για πλήρη διευκρίνιση, εξηγούμαι ότι αυτή τη στιγμή της ψηφοφορίας στην Αίθουσα παρίστανται εκπρόσωποι των δύο κομμάτων, της Νέας Δημοκρατίας και του ΠΑ.ΣΟ.Κ..
      Συνεπώς, το νομοσχέδιο του Υπουργείου Οικονομίας και Οικονομικών «Εναρμόνιση της ελληνικής νομοθεσίας με την Οδηγία 2006/43/ΕΚ περί υποχρεωτικών ελέγχων των ετήσιων και των ενοποιημένων λογαριασμών, για την τροποποίηση των Οδηγιών 78/660/ΕΟΚ και 83/349/ΕΟΚ του Συμβουλίου και για την κατάργηση της Οδηγίας 84/253/ΕΟΚ του Συμβουλίου και άλλες διατάξεις» έγινε δεκτό κατά πλειοψηφία επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 13.46΄ λύεται η συνεδρίαση για αύριο ημέρα Παρασκευή 25 Ιουλίου 2008 και ώρα 10.00΄, με αντικείμενο εργασιών του Τμήματος κοινοβουλευτικό έλεγχο: συζήτηση της με αριθμό 5/5/15-7-2008 επίκαιρης επερώτησης των Βουλευτών του Κομμουνιστικού Κόμματος Ελλάδας προς τους Υπουργούς Οικονομίας και Οικονομικών, Τουριστικής Ανάπτυξης και Απασχόλησης και κοινωνικής προστασίας, σχετικά με την πολιτική της Κυβερνήσεως για τον τουρισμό, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 24-7-08	ΣΕΛ. 5



