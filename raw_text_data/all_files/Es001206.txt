
ΣΥΝΕΔΡΙΑΣΗ ΞΘ' 
Τετάρτη 6 Δεκεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτή Θ. Κατσανέβα, 
3. Ανακοινώνεται ότι τη συνεδρίαση παρακολουθούν μαθητές από το
Δημοτικό Σχολείο Καμαρών Αχαϊας και το 7ο Δημοτικό Σχολείο Αρακαδίας,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2) Απαντήσεις Υπουεργών σε ερωτήσεις Βουλευτών,
3) Ανακοίνωση του δελτίου επικαίρων ερωτήσεων της Πέμπτης 7 Δεκεμβρίου 2000,
4) Συζήτηση επικαίρων ερωτήσεων:
α) Προς τον Υπουργό Εξωτερικών, σχετικά με τη λήψη μέτρων ενίσχυσης
και εκσυγχρονισμού του Κέντρου Απόδημων Μακεδόνων,
β) Προς τον Υπουργό Υγείας - Πρόνοιας, σχετικά με τις καταλήψεις των ιατρικών σχολών της χώρας, λόγω αλλαγής στον τρόπο χορήγησης των ιατρικών ειδικοτήτων κλπ.,
γ) προς τον Υπουργό Ανάπτυξης, σχετικά με τις απεργιακές κινητοποιήσεις των εργαζομένων στα μεταλλεία της πολυεθνικής TVX στη Χαλκιδική, την προστασία των δικαιωμάτων των εργαζομένων κλπ.,

δ) προς τον Υπουργό Γεωργίας, σχετικά με τις καθυστερήσεις στην
προώθηση, πιστοποίηση και στον έλεγχο των βιολογικών προϊόντων,
ε) προς τον Υπουργό Εθνικής Οικονομίας, σχετικά με δημοσιεύματα του Τύπου, αναφερόμενα σε εξωχρηματιστηριακές δραστηριότητες της εταιρίας "ΑΣΠΙΣ ΠΡΟΝΟΙΑ",
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις",
ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΑΚΟΠΟΥΛΟΣ Ι.,
ΘΑΝΟΣ Δ.,
ΚΑΛΑΦΑΤΗΣ Α.,
ΝΙΩΤΗΣ Γ.,
ΞΗΡΟΤΥΡΗ Α.,
ΠΑΠΑΘΕΜΕΛΗΣ Σ.,
ΠΑΧΤΑΣ Χ.,
ΣΑΛΜΑΣ Μ.,
ΤΖΕΚΗΣ Α.,
ΧΑΤΖΗΜΙΧΑΛΗΣ Φ.,
Β. Επί του σχεδίου νόμου του Υπουργείου Εργασίας και Κοινωνικών
Ασφαλίσεων:
ΑΜΠΑΤΖΟΓΛΟΥ Γ.,
ΒΑΘΕΙΑΣ Ι.,
ΒΑΡΔΙΚΟΣ Π.,
ΓΙΑΝΝΑΚΟΥ Μ.,
ΓΙΑΝΝΙΤΣΗΣ Α.,
ΔΑΣΚΑΛΑΚΗΣ Γ.,
ΚΑΣΤΑΝΙΔΗΣ Χ.,
ΚΕΔΙΚΟΓΛΟΥ Β.,
ΜΠΕΝΟΣ Σ.,
ΠΑΝΑΓΙΩΤΟΠΟΥΛΟΣ ΣΤ.,
ΠΡΩΤΟΠΑΠΑΣ Χ.,
ΣΓΟΥΡΙΔΗΣ Π.,
ΣΚΥΛΛΑΚΟΣ Α.,
ΣΠΥΡΟΠΟΥΛΟΣ Ρ.,
ΣΤΡΙΦΤΑΡΗΣ Σ.,
ΧΑΤΖΗΓΑΚΗΣ Σ.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΞΘ'
Τετάρτη 6 Δεκεμβρίου 2000
--------------
Αθήνα, σήμερα στις 6 Δεκεμβρίου 2000, ημέρα Τετάρτη και ώρα 10.46', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5-12-2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΞΗ' συνεδριάσεώς του, της Τρίτης 5 Δεκεμβρίου 2000 σε ό,τι αφορά την ψήφιση στο σύνολο των σχεδίων νόμων: 1. "Κύρωση του 6ου Πρωτοκόλου στη Γενική
Συμφωνία για τα Προνόμια και τις Ασυλίες του Συμβουλίου της Ευρώπης".

2. "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Μάλτας για τις αεροπορικές μεταφορές μεταξύ και πέρα των αντίστοιχων εδαφών τους".)
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. 'Αγγελο Τζέκη Βουλετή Β' Θεσσαλονίκης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 7 Δεκεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 376/4.12.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνικών, Υγείας και Πρόνοιας, σχετικώς με τους πιθανούς κινδύνους για την υγεία, από τη χρήση των κινητών τηλεφώνων κλπ.
2. Η με αριθμό 382/4.12.2000 επίκαιρη ερώτηση της Βουλευτού της Νέας Δημοκρατίας κ. Φάνης Πάλλη-Πετραλιά προς τον Υπουργό Εργασίας και Κοινωνικών Ασφαλίσεων, σχετικώς με την ανάθεση καθηκόντων τεχνικών συμβούλων, για την εκπόνηση μελετών κατασκευής του Ολυμπιακού Χωριού κλπ. 
3. Η με αριθμό 385/4.12.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με την πληρωμή των αναπληρωτών εκπαιδευτικών, οι οποίοι εργάζονται στα Τεχνολογικά Επαγγελματικά Εκπαιδευτήρια (ΤΕΕ) Πύργου.
4. Η με αριθμό 387/4.12.2000 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, σχετικώς με τη λειτουργία Κέντρων Πληροφόρησης στους υγρότοπους διεθούς σημασίας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 1. Η με αριθμό 388/4.12.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Φλώρου Κωνσταντίνου προς τον Υπουργό Γεωργίας, σχετικώς με την ένταξη του έργου "'Αρδευση της πεδιάδας της Δράμας-Καβάλας, από τα νερά του ποταμού Νέστου" στο Γ' Κοινοτικό Πλαίστιο Στήριξης.
2. Η με αριθμό 381/4.12.2000 επίκαιρη ερώτηση του Βουλευτή της Νέας
Δημοκρατίας κ. Γεωργίου Βλάχου προς τον Υπουργό Εργασίας και Κοινωνικών Ασφαλίσεων, σχετικώς με τους χρονικούς περιορισμούς στην πιστοποίηση των δομών και στην κατάρτιση του μητρώου εκπαιδευτών, των Κέντρων Επαγγελματικής Κατάρτισης.
3. Η με αριθμό 383/4.12.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις της
Κυβερνησης για αλλαγή του θεσμικού πλαισίου, που διέπει την Εθνική Βιβλιοθήκη.
ΠΡΟΕΔΡΕΥΩΝ (Κωνταντίνος Γείτονας): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 374/4.12.2000 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εξωτερικών, σχετικώς με τη λήψη μέτρων ενίσχυσης και εκσυγχρονισμού του Κέντρου Απόδημων Μακεδόνων.
Η επίκαιρη ερώτηση του κ. Παπαθεμελή έχει ως εξής:
"Το Κέντρο Απόδημων Μακεδόνων, ουσιαστικό εργαλείο του ΥΠΕΞ και έμπνευσή του, συνέβαλε για αρκετά χρόνια στην άσκηση μιας πολιτικής αντίκρουσης της προπαγάνδας άλλων κρατών σε βάρος της Μακεδονίας μας. 
Αυτό το οποίο επιβάλλεται είναι η ενίσχυσή του, ο εκσυγχρονισμός του
και η με κάθε τρόπο διασφάλιση της αποτελεσματικότητάς του.
Δυστυχώς φαίνεται ότι, ως μη όφειλε, πρυτάνευσαν ή τείνουν να πρυτανεύσουν αντίθετες σκέψεις που οδηγούν στη διάλυση θετικής δοκιμασμένης υπηρεσίας.
Τι και γιατί θα πράξει τελικά το Υπουργείο;".
Ο Υφυπουργός Εξωτερικών κ. Γρηγόριος Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κατανοούμε την ευαισθησία του κυρίου συναδέλφου, όμως το Κέντρο Αποδήμων Μακεδόνων ιδρύθηκε, όπως είναι γνωστό, το 1967 με απόφαση της Εταιρείας Μακεδονικών Σπουδών. Κι έχει δίκιο ο κύριος συνάδελφος ότι για μία μεγάλη χρονική διάρκεια υποστηρίχθηκε από το Υπουργείο Εξωτερικών σε εντελώς όμως διαφορετικές συνθήκες -όπως κατανοείτε- οι οποίες είχαν επηρεαστεί πάρα πολύ από την τότε ένταση των διεθνών σχέσεων και της κατάστασης στην ευρύτερη Βαλκανική.
Ιδιαίτερα από το 1997 η Κυβέρνηση έχει προβεί σ'ένα δραστικό
περιορισμό των επιχορηγήσεων προς διάφορα ιδρύματα ακόμα και κρατικού προσανατολισμού και εποπτείας ιδιαιτέρως δε και συνδετικά, όπως ήταν το Κέντρο Αποδήμων Μακεδόνων, ενώ κατήργησε περισσότερα και από χίλια τέτοια εποπτευόμενα ιδρύματα μέσα σε μια νέα λογική, που αφορά στον έλεγχο, στη διαφάνεια και στην ορθολογικότερη αξιοποίηση των κρατικών δαπανών και χορηγήσεων.
Ασφαλώς δεν βλέπουμε πλέον την ανάγκη να επιχορηγούμε τα λειτουργικά ορισμένων ιδιωτικών οργανισμών, όπως ήταν το ΚΑΜ, όμως σε κάθε περίπτωση είμαστε πρόθυμοι να υποστηρίξουμε προγράμματα. Κι επειδή θα μπορούσε κανείς να πει "είναι δυνατόν το Κέντρο Αποδήμων Μακεδόνων, το οποίο συνδέεται με την ομογένεια να μην επιχορηγείται από το Υπουργείο Εξωτερικών", η απάντηση είναι ότι το Υπουργείο Εξωτερικών και η Γενική Γραμματεία Απόδημου Ελληνισμού είναι πάντα πρόθυμο και με την Εταιρεία Μακεδονικών Σπουδών να πάρει μια πρωτοβουλία για να οργανώσουμε προγραμματικές δραστηριότητες για τους απόδημους Μακεδόνες. Για παράδειγμα θα αναφέρω ότι μόλις πέρσι επιχορηγήσαμε το Αλεξάνδρειο 'Ιδρυμα στο Λιτόχωρο, μια πολύ μεγάλη πρωτοβουλία των ομογενών της Παμμακεδονικής Νέας Υόρκης, με τη θαρραλέα και πολύ σημαντική επιχορήγηση των εκατόν πενήντα εκατομμυρίων (150.000.000) δραχμών, ενώ το κράτος έχει παραχωρήσει δωρεάν οικόπεδο στην Παμμακεδονική Αμερικής και Καναδά για το ίδρυμα "Μέγας Αλέξανδρος", το οποίο, όπως γνωρίζετε, συντονίζει ο καθηγητής κ. Παντερμαλής. Πρόκειται για μια οικοπεδική έκταση εξακοσίων στρεμμάτων. Το λέω αυτό για να δείξω ότι δεν είναι οικονομίστικο το ζήτημα, το αν θα πληρώσουμε δηλαδή πέντε, δέκα ή δεκαπέντε εκατομμύρια στο ΚΑΜ. 'Εχει παρέλθει η εποχή όπου η εξωτερική πολιτική ησκείτο και διά της επιβοηθήσεως ορισμένων ιδιωτικών οργανισμών. Στη Θεσσαλονίκη εδρεύει, αγαπητέ κύριε συνάδελφε, όπως ξέρετε, η Υπηρεσία Διεθνών Σχέσεων του Υπουργείου Εξωτερικών. Και για κάθε δραστηριότητα που θα ήθελε να συντονίσει, αν θέλετε, και τις οργανώσεις μας στην Αυστραλία, τον Καναδά κλπ., όπου μπορεί να έχουμε την ανάγκη αυτής της δραστηριότητας, υπάρχει η Υπηρεσία Διεθνών Σχέσεων και η Γενική Γραμματεία Απόδημου Ελληνισμού. Και μην ξεχνάμε ότι το Συμβούλιο Απόδημου Ελληνισμού εδρεύει πλέον στη Θεσσαλονίκη.
Νομίζω, λοιπόν, ότι θα πρέπει να προσανατολίσουμε την Εταιρεία Μακεδονικών Σπουδών που εκείνη είχε την ευθύνη ιδρύσεως του ΚΑΜ... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τελειώνω, κύριε Πρόεδρε.
...να προωθήσει προγράμματα χάριν των αποδήμων Μακεδόνων σε
συνεργασία με τις Παμμακεδονικές, ενώ δεν μπορεί η Κυβέρνηση να δει τη λογική μιας συνέχισης της λειτουργίας του ΚΑΜ ως παράρτημα του Υπουργείου Εξωτερικών. Αυτό έγινε όντως παράρτημα του Υπουργείου Εξωτερικών, αλλά στη βάση, όπως είπαμε, μιας μη κερδοσκοπικής και μη κυβερνητικής οργάνωσης από το 1967 μέχρι το 1997.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαθεμελής έχει το λόγο. ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, εγώ αντιλαμβάνομαι τη
δυσχερέστατη θέση, στην οποίαν βρίσκεται ο αγαπητός μου Υφυπουργός των Εξωτερικών. Φαντάζομαι ότι έχει καιρό να ταξιδέψει στα κέντρα του αποδήμου Μακεδονικού Ελληνισμού για να ακούσει τις φωνές διαμαρτυρίας τους για την κατάργηση του Κέντρου Αποδήμων Μακεδόνων. Ενός φορέα ο οποίος τα τελευταία σαράντα χρόνια πράγματι δούλεψε με επιμέλεια, με υπευθυνότητα, με προσοχή και σοβαρότητα. Και ελλείψει ενός εθνικού κέντρου, το οποίο να παράγει πολιτική, συνέβαλε τα μέγιστα στην αξιοποίηση των Μακεδόνων της Διασποράς και στις περιοχές εκείνες όπου η ξένη προπαγάνδα σε βάρος της Μακεδονίας υπήρξε και εντονότατη και δυστυχώς εξακολουθεί να είναι εντονότατη και αυτήν τη στιγμή. Διότι τίποτα δεν έχει αλλάξει.
Μακάρι να είχαν αλλάξει οι καταστάσεις, μακάρι να είχαν αλλάξει τα δεδομένα και να είχε καταστεί περιττή η ύπαρξη και η λειτουργία του Κέντρου Αποδήμων Μακεδόνων.
Λυπάμαι να πω και να υπενθυμίσω στον Υφυπουργό ότι ο σημερινός Υπουργός Εξωτερικών είχε απαντήσει προ διετίας στη Βουλή τότε ως αναπληρωτής εγγράφως και είχε μετά πολλών εγκωμίων εκφραστεί για το Κέντρο Αποδήμων Μακεδόνων. Και δεσμευθεί για τη συνέχιση της λειτουργίας του. Η κατάργησή του υπήρξε έργο του προκατόχου του σημερινού Υπουργού Εξωτερικών -δεν ξέρω αν έχει γίνει και τυπικά. Πάντως είναι ευρύτατα γνωστό ότι το Κέντρο Αποδήμων Μακεδόνων δεν συνιστά δημιούργημα της Εταιρείας Μακεδονικών Σπουδών αλλά έμπνευση της ελληνικής εξωτερικής πολιτικής που χρησιμοποίησε την Εταιρεία Μακεδονικών Σπουδών προκειμένου να συγκροτήσει αυτό το ίδρυμα για να έχει αυτές τις επαφές και να δίνει τις οδηγίες που όφειλε να δώσει.
Νομίζω ότι, αν ο κ. Νιώτης επιχειρήσει να πάει στην Αυστραλία τις επόμενες εβδομάδες ή στη Νέα Υόρκη και τον συναντήσουν οι απόδημοι Μακεδόνες, θα βρεθεί σε δραματικό αδιέξοδο να τους αιτιολογήσει πειστικά την κατάργηση του Κέντρου.
Θέλω να προσθέσω ωστόσο ότι σε κάθε περίπτωση υπάρχει ακόμα μια εκκρεμότητα. Οι υπάλληλοι του Κέντρου Αποδήμων Μακεδόνων είναι απλήρωτοι εδώ και ενάμιση χρόνο. 'Εχουν δε καταθέσει αγωγή σε βάρος της Εταιρείας Μακεδονικών Σπουδών ως παθητικά νομιμοποιούμενης. Στη συγκεκριμένη περίπτωση έχουν κερδίσει, όπως ήταν φυσικό, διότι προσέφεραν τις υπηρεσίες τους ή ήταν υπερήμερη κατά περίπτωση η Εταιρεία περί την αποδοχή των υπηρεσιών τους. Κάποιος πρέπει να πληρώσει αυτά τα εκατόν τριάντα δύο εκατομμύρια (132.000.000) διότι η Εταιρεία, δεν είναι σε θέση να το κάνει και δεν πρέπει να το κάνει.
Εκτιμώ ότι σε κάθε περίπτωση δεν μπορούμε να λύνουμε τα προβλήματα
διά παραιτήσεως από τα δικαιώματα και αντιλαμβάνεται ο κ. Νιώτης τι εννοώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εξωτερικών κ.Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, στα όσα
προσέθεσε ο κύριος συνάδελφος, πέραν του κειμένου της ερωτήσεώς του, θέλω και πάλι να απαντήσω λέγοντας ότι σε κάθε περίπτωση παρήλθε η εποχή που θα μπορούσαμε να ασκούμε την εξωτερική πολιτική μέσω μη κερδοσκοπικών ιδιωτικών οργανισμών. Αν αυτό ξεκίνησε μέσα από ιδιαίτερες συνθήκες στη δεκαετία του 1960 και συνεχίστηκε με απομειούμενη διαρκώς τη λειτουργία και της δραστηριότητας του κέντρου αυτού στα εθνικά μας ζητήματα, ήλθε η ώρα που το Υπουργείο Εξωτερικών αισθάνεται ότι ασφαλώς και επιτυχώς μπορεί να διαχειριστεί αυτά τα θέματα χωρίς την ανάμειξη ιδιωτικών οργανισμών. Αυτό δεν σημαίνει -τονίζω και πάλι- ότι αν η Εταιρεία Μακεδονικών Σπουδών ή το Κέντρο Αποδήμων Μακεδόνων ήθελε πριν διαλυθεί -γιατί εδώ και δύο χρόνια η Εταιρεία Μακεδονικών Σπουδών λόγω ίσως και των οικονομικών αδυναμιών διέκοψε τη λειτουργία- έναν προσανατολισμό
προγραμμάτων όπως είπα σε κατεύθυνση πλέον όχι ασκήσεως εξωτερικής πολιτικής, αλλά ενδυναμώσεως σχέσεων της Θεσσαλονίκης και της Μακεδονίας με τους αποδήμους Μακεδόνες ομογενείς μας, θα ήταν ίσως μέσα στη λογική και της Γενικής Γραμματείας Απόδημου Ελληνισμού. Σας είπα επίσης ότι δεν διστάζουμε να επιχορηγούμε με πολλά εκατομμύρια σημαντικές πρωτοβουλίες των αποδήμων Μακεδόνων για το Αλεξάνδρειο.
'Οσον αφορά την εκκρεμότητα που υπάρχει, θέτετε ένα ζήτημα το οποίο ασφαλώς είναι υπαρκτό και το οποίο θα το αντιμετωπίσουμε στο Υπουργείο Εξωτερικών σε συνεργασία με την Εταιρεία Μακεδονικών Σπουδών, καθώς εκκρεμεί δίκη εις βάρος της εταιρείας αυτής.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: 'Εχει εκδοθεί ήδη απόφαση.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ακόμα περισσότερο, λοιπόν, είναι ανάγκη και το εκτιμώ και το αξιολογώ και εγώ, κύριε συνάδελφε, να δοθεί μια οριστική λύση σ' αυτήν την εκκρεμότητα. Ευχαριστώ.
ΣΤΥΛΙΑΝΟΣ - ΑΓΓΕΛΟΣ ΠΑΠΑΘΕΜΕΛΗΣ: Αλλά το ΚΑΜ δεν έκανε "ιδιωτική
εξωτερική πολιτική".
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαθεμελή, δεν έχετε το
λόγο.
Δεύτερη είναι η με αριθμό 389/4.12.2000 επίκαιρη ερώτηση του
Βουλευτή της Νέας Δημοκρατίας κ. Μάριου Σαλμά προς τον Υπουργό Υγείας και Πρόνοιας, σχετικώς με τις καταλήψεις των ιατρικών σχολών της χώρας, λόγω αλλαγής στον τρόπο χορήγησης των ιατρικών ειδικοτήτων κλπ.
Η επίκαιρη ερώτηση του κ. Σαλμά έχει ως εξής:
"Η δημοσιοποίηση του σχεδίου νόμου που θα φέρει αλλαγές στον τρόπο με τον οποίο λαμβάνουν την ειδικότητα οι νέοι γιατροί προκάλεσε αντιδράσεις τόσο στις πανεπιστημιακές κοινότητες όσο και στους φοιτητικούς συλλόγους των ιατρικών σχολών της χώρας, οι οποίοι προχώρησαν σε καταλήψεις των σχολών τους και οι οποίες διαρκούν ήδη οκτώ εβδομάδες.
Στην αρχή το σχέδιο νόμου προέβλεπε αποσύνδεση του πτυχίου και της άδειας ασκήσεως επαγγέλματος το οποίο στη συνέχεια φαίνεται ότι πήρε πίσω ο κύριος Υπουργός.
Το σημαντικότερο στοιχείο που προκαλεί την αντίδραση των φοιτητών είναι οι εξετάσεις για την έναρξη ειδίκευσης. Βέβαια η σημερινή κατάσταση που έχει φθάσει στο απροχώρητο με τις τεράστιες αναμονές που αγγίζουν τα οκτώ χρόνια για μερικές ειδικότητες χρειαζόταν κάποια μέτρα. Η προχειρότητα όμως με την οποία προωθούνται οι αλλαγές που δεν καθορίζεται ακριβώς ο τρόπος των εξετάσεων και πως διασφαλίζεται το αδιάβλητο αυτών, έχει δικαιολογημένα ανησυχήσει τους φοιτητές των ιατρικών σχολών ανά το πανελλήνιο.
Επειδή, όπως πληροφορούμαι, δεν έχει συμβουλευτεί το ΚΕΣΥ ούτε μια
φορά για το θέμα αυτό και
Επειδή από τη στιγμή που διέρρευσε το επικείμενο σχέδιο νόμου και πρέπει να αρχίζει η ομαλή επαναλειτουργία των ιατρικών σχολών (που έχει σαν παρενέργειες τη διακοπή ερευνητικών εργασιών εκπαιδευτικού έργου με κίνδυνο να χαθεί το εξάμηνο και καθυστερήσεις ορκομωσιών) οφείλει να ξεκαθαρίσει τις προθέσεις του και γι' αυτό
Ερωτάται ο Υπουργός Υγείας και Πρόνοιας:
Προβλέπεται πράγματι στο σχέδιο νόμου η εισαγωγή εξετάσεων για την
έναρξη ειδικοτήτων;
Ποιος ακριβώς θα είναι ο αριθμός των ιατρών που θα λαμβάνουν την
δυνατότητα ειδίκευσης με εξετάσεις και ποιός με λίστα;
Πως θα γίνονται οι εξετάσεις και πώς θα διασφαλίζεται το αδιάβλητο
και η αξιοκρατία;".
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε,
ευχαριστώ.
Θέλω να ενημερώσω τον αγαπητό συνάδελφο ότι δεν υπάρχει κανένα σχέδιο νόμου σχετικό με τον τρόπο με τον οποίο θα λαμβάνονται οι ειδικότητες των γιατρών. Απ' αυτήν την άποψη η ερώτηση, την οποία κάνει, είναι χωρίς αντικείμενο.
Θα παρακαλούσα λοιπόν να υπάρχει μια καλύτερη επικοινωνία. Το
Υπουργείο είναι στη διάθεσή σας για να σας ενημερώνει και σχετικά με τις προθέσεις, αλλά και σχετικά με την πορεία των θεμάτων που επεξεργάζεται, ώστε ο κοινοβουλευτικός διάλογος και ο κοινοβουλευτικός έλεγχος να είναι περισσότερο ουσιαστικοί.
Με την ευκαιρία αυτή θα κάνω δυο τρία σχόλια. Σχετικά με το θέμα των
κινητοποιήσεων των φοιτητών και την αποσύνδεση του πτυχίου με την άσκηση του επαγγέλματος...
ΜΑΡΙΟΣ ΣΑΛΜΑΣ: Δεν ρωτάω αυτό.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ναι, αλλά σ' αυτό που ρωτάτε δεν υπάρχει αντικείμενο, δεν υπάρχει σχέδιο νόμου. Το σχέδιο νόμου το οποίο κατέθεσε το Υπουργείο και θα προχωρήσει στις διαδικασίες της επιτροπής της Βουλής και στην ολομέλεια, αναφέρεται στην περιφερειακή συγκρότηση του συστήματος υγείας, αναφέρεται στο ανθρώπινο δυναμικό και στους οργανισμούς των νοσοκομείων. Δεν βάζει θέμα ειδικοτήτων.
Θα κάνω, λοιπόν, μερικά σχόλια. Εδώ και χρόνια γίνεται ένας διάλογος τόσο από τους ιατρικούς συλλόγους όσο και στον πανεπιστημιακό χώρο από τους καθηγητές, για το θέμα της υπερπληθώρας των ιατρικών πτυχίων, τα οποία δεν παράγονται μόνο στην Ελλάδα από τις επτά ιατρικές σχολές, αλλά και από σχολές του εξωτερικού και από σχολές χωρών της Ανατολικής Ευρώπης.
Εδώ μπαίνει το θέμα ότι σε άλλες χώρες δεν αποτελεί προϋπόθεση
εγγραφής στους ιατρικούς συλλόγους και δυνατότητα άσκησης επαγγέλματος η απόκτηση του πτυχίου. 'Ισως είμαστε εξαίρεση στην Ευρώπη. 'Ετσι ξεκίνησε ένας διάλογος στα πλαίσια της μεταρρύθμισης, την οποία προωθεί το Υπουργείο Υγείας και Πρόνοιας συνολικότερα, υγεία για τον πολίτη. Μέσα από το διάλογο αυτό καταλήξαμε στο σχέδιο νόμου το οποίο καταθέτουμε αλλά δεν περιλαμβάνει μέσα θέματα ειδικοτήτων.
Η Κυβέρνηση στο θέμα αυτό εκφράστηκε ρητά και κατηγορηματικά με τη θέση του Υπουργού Εθνικής Παιδείας και Θρησκευμάτων ότι θα παραμείνει το πτυχίο της ιατρικής ως η μοναδική προϋπόθεση για την άσκηση του 
επαγγέλματος με τις προϋποθέσεις, οι οποίες ισχύουν μέχρι σήμερα. Υποχρέωση δική μας από εκεί και πέρα, ως Υπουργείο Υγείας και Πρόνοιας, είναι μετά την άδεια ασκήσεως επαγγέλματος να αναζητήσουμε τις
προϋποθέσεις εκείνες για την καλύτερη κατοχύρωση της υγείας του ελληνικού λαού και την πιθανή διεύρυνση των προϋποθέσεων κάτω από τις οποίες θα ασκείται το ιατρικό επάγγελμα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλμάς έχει το λόγο.

ΜΑΡΙΟΣ ΣΑΛΜΑΣ: Κύριε Υπουργέ, πράγματι θα αισθανόμουν ότι κάνω
τρομερό λάθος εάν έφερνα να συζητήσουμε μια επίκαιρη ερώτηση για ένα θέμα για το οποίο εγώ δεν έχω πάρει χαμπάρι τι γίνεται στο Υπουργείο.
Δυστυχώς λειτουργείτε με μεθόδους "γκεμπελικού" τύπου και διαρρέετε
τα πιθανά νομοσχέδια, τα οποία θα φέρετε στη Βουλή. Το έχετε κάνει επανειλημμένως με τυμπανοκρουσίες στα Μέσα Μαζικής Ενημέρωσης, για να δείξετε ότι το Υπουργείο σας πρόκειται να παράγει ένα σημαντικό έργο. Μέχρι σήμερα, οκτώ μήνες μετά τις εκλογές, δεν έχετε κάνει απολύτως τίποτε. Απλά προετοιμάζεστε.
Βεβαίως μέσα στα σχέδια νόμου τα οποία μας έχετε δώσει, ως Νέα Δημοκρατία, να συζητήσουμε είναι και αυτή η περιβόητη εισήγηση του Κεντρικού Εθνικού Συμβουλίου Υγείας, η οποία μιλούσε ακριβώς για τις εξετάσεις ειδικότητας. Εάν κάνω λάθος, τότε λυπούμαι, αλλά αυτήν τη στιγμή και οι φοιτητές της ιατρικής δύο πανεπιστημίων, της Αθήνας και της Πάτρας, έχουν καταλάβει και αυτοί λάθος και κάνουν κατάληψη.
Το επίκαιρο της ερωτήσεως και η μη αναμονή μου μέχρι να φέρετε το σχέδιο νόμου, είναι ακριβώς γιατί διαρρέετε τα σχέδια νόμου, ώστε να εξομαλυνθούν οι αντιδράσεις, να σβηστούν, να διαγραφούν και στο τέλος να φέρετε ό,τι θέλετε.
Στο πρώτο σχέδιο νόμου, που ήταν απλή εισήγηση του Κ.Ε.Σ.Υ -αυτά φέρνετε σε τελική ανάλυση- δεν κάνατε κάτι καινούριο ως Υπουργείο. 'Ερχεστε, χωρίς να είστε ειδήμονες για το θέμα, για να μιλήσετε για ορισμένα θέματα.
Θα σας πω, μήπως επί τη ευκαιρία σύντομα φέρετε ένα σχέδιο νόμου για τις ειδικότητες, να το σκεφθείτε πολύ καλά πριν. Θα πρέπει να ξέρετε ότι αυτό είναι το σύμπτωμα της κακής πολιτικής, που έχετε εφαρμόσει τόσα χρόνια, με αποτέλεσμα να υπάρχει υπερπληθωρισμός γιατρών και τεράστιες λίστες αναμονής για ειδικότητα. Επομένως μην σπεύσετε, σας παρακαλώ, να θεραπεύσετε το σύμπτωμα χωρίς να δείτε την παθολογία του υπερπληθωρισμού γιατρών.
Επειδή ο Υπουργός -όπως πληροφορούμαι- πρόκειται να συναντηθεί με τους φοιτητές σήμερα μιας και το αντικείμενο το καταλήψεων αυτήν τη στιγμή είναι αυτό το θέμα, το πιθανολογούμενο σχέδιο νόμου, σας παρακαλώ
πάρα πολύ να το ξεκαθαρίσετε τουλάχιστον σήμερα με τους φοιτητές, ώστε να μην υπάρχει αυτό το πρόβλημα με το κλείσιμο των ιατρικών σχολών και να μπορέσουν να λειτουργήσουν και τα εργαστήρια.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Υγείας και Πρόνοιας, ο κ. Θάνος, έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, δεν αντιλαμβάνομαι το ύφος του συναδέλφου. 'Ηρθε στη Βουλή με μία επίκαιρη ερώτηση χωρίς αντικείμενο και χωρίς καμία επικαιρότητα και καταφεύγει σε υβριστικές και προσβλητικές εκφράσεις. Θέλω ευθέως να σας πω ότι αυτό δεν είναι το ανώτατο στάδιο ενός πολιτικού και ιδιαίτερα ενός νέου πολιτικού. 
Ισχυρίζεται ο συνάδελφος ότι δεν έχουμε συμβουλευθεί το Κ.Ε.Σ.Υ. 
Πρέπει να σας πω ότι η συνεργασία με το Κ.Ε.Σ.Υ δεν είναι θέμα μόνο ενός νομοσχεδίου. Είναι μία συνεχής διαδικασία με ένα συμβουλευτικό και γνωμοδοτικό όργανο.
Βεβαίως το Κ.Ε.Σ.Υ έχει διατυπώσει μία πρόταση σχετικά με το θέμα των ειδικοτήτων, όπως διατυπώνει προτάσεις για πολλά θέματα. Στα πλαίσια, λοιπόν, των θέσεών του τις οποίες το Υπουργείο μελετά και επεξεργάζεται, προτείνει την αναβάθμιση της ειδικότητας με την πιστοποίηση κλινικών που παρέχουν ειδικότητα. Προτείνονται μεταξύ των άλλων και οι εξετάσεις για να μπορεί κάποιος να ξεκινάει την ειδικότητα με κάποιες διαβαθμίσεις και μερικούς μεταβαλλόμενους χρονικούς συντελεστές -πόσους θα πάρουν από τη λίστα και πόσους από τις εξετάσεις.
Αυτό γίνεται στα πλαίσια αντιμετώπισης του προβλήματος της μεγάλης αναμονής που, όπως και εσείς στην ερώτησή σας παραδέχεστε, φτάνει τα επτά και οκτώ χρόνια και στο μέλλον ίσως φτάνει και παραπάνω για να ξεκινήσει κάποιος την ειδικότητά του.
Αυτές είναι προτάσεις του Κ.Ε.Σ.Υ και είναι γνωστές εδώ και καιρό. Δεν είναι κάτι καινούριο. Τις μελετάμε, τις επεξεργαζόμαστε και όταν έρθει η ώρα θα διατυπώσουμε την άποψή μας, αφού προηγουμένως προηγηθεί ένας διάλογος. 'Οπως κάναμε το διάλογο για τα υπόλοιπα θέματα και φτάσαμε στο σχέδιο νόμου, το οποίο καταθέτουμε, θα γίνει και διάλογος σχετικά με το θέμα των ειδικοτήτων.
Εκείνο που εγώ θέλω να σας πω είναι ότι θα πρέπει να λάβουμε υπόψη μας ότι μακροπρόθεσμα και μεσοπρόθεσμα το Ε.Σ.Υ. θα επηρεαστεί από την ποιότητα και των προγραμμάτων σπουδών, τα οποία υπάρχουν σήμερα και του αριθμού των γιατρών, οι οποίοι θα ασκούν το επάγγελμα. Είναι πράγματα τα οποία θα πρέπει να λάβουμε υπόψη μας στη διαμόρφωση των τελικών προτάσεων.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θα μπορούσα να προσθέσω, για την πληροφόρηση του Σώματος, αλλά δεν μπορώ από τη θέση μου, αφού το θέμα το έχω χειριστεί ως Υπουργός Υγείας. Πάντως η γνωμάτευση του ΚΕΣΥ έγινε με βάση σχετικό άρθρο του ν. 2519 το οποίο συγκεκριμένα προέβλεπε...
ΑΓΓΕΛΟΣ ΤΖΕΚΗΣ: Πάντως παρά τη θέση σας...
ΠΡΟΕΔΡΕΥΩΝ (Κωνσταντίνος Γείτονας): Το ανέφερα για πληροφόρηση απλά. Τρίτη είναι η υπ' αριθμ. 384/4.12.2000 επίκαιρη ερώτηση του Βουλευτή
του Κομμουνιστικού Κόμματος Ελλάδας κ. 'Αγγελου Τζέκη προς τους Υπουργούς Εργασίας και Κοινωνικών Ασφαλίσεων και Ανάπτυξης, σχετικώς με τις απεργιακές κινητοποιήσεις των εργαζομένων στα μεταλλεία της πολυεθνικής TVX στη Χαλκιδική, την προστασία των δικαιωμάτων των εργαζομένων κλπ.
Η επίκαιρη ερώτηση του κ. Τζέκη έχει ως εξής:
"Για πολλές ημέρες οι εργαζόμενοι στα μεταλλεία Στρατωνίου, Μαντέμ
Λάκκο και Ολυμπιάδας της πολυεθνικής TVX στη Χαλκιδική, βρίσκονται σε απεργιακές αγωνιστικές κινητοποιήσεις, ύστερα από την απόφαση της εταιρείας να απασχολεί τους εργαζόμενους με σύμβαση μερικής απασχόλησης. 
Η περιοχή είναι γνωστό ότι μαστίζεται από μεγάλη ανεργία και οι
εξελίξεις αυτές θα επιβαρύνουν ακόμη περισσότερο την κατάσταση. Αποδεικνύεται ότι με την αποικιακού χαρακτήρα σύμβαση που υπέγραψε η Κυβέρνηση, δεν ξεπουλήθηκε στην πολυεθνική εταιρεία μόνο ο ορυκτός πλούτος, αλλά συνειδητά προωθεί και τις νέες εργασιακές σχέσεις (μερική απασχόληση, ελαστικοποίηση του ωραρίου κ.ά.). Επανειλημμένα όμως διάφορα κυβερνητικά στελέχη είχαν υποσχεθεί στους εργαζόμενους ότι δεν θα θιχτούν οι θέσεις των εργαζομένων των μεταλλείων.
Ερωτώνται οι κύριοι Υπουργοί, τι μέτρα θα πάρει η Κυβέρνηση, ώστε να ανακληθούν οι αποφάσεις της εταιρείας, να προστατευτούν τα δικαιώματα των εργαζομένων και όλες οι θέσεις εργασίας στα μεταλλεία, σύμφωνα με τις
δεσμεύσεις της".
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, στην εταιρεία "TVX HELLAS" περιήλθαν τα περιουσιακά στοιχεία μεταξύ των οποίων και τα δικαιώματα μεταλλειοκτησίας της υπό εκκαθάριση τότε εταιρείας "Ανώνυμη Εταιρεία Χημικών Προϊόντων", μετά από σχετικό πλειοδοτικό διαγωνισμό και όχι αδιαφανώς, όπως ισχυρίζεσθε.
Η από 21.12.95 σύμβαση μεταξύ των εταιρειών Εθνικής "TVX HELLAS", καθώς και των συμβληθέντων ελληνικού δημοσίου και "TVX GOLD", όπως τροποποιήθηκε με την από 26.4.96 τροποποιητική της, κυρώθηκε από τη Βουλή με τον ν. 2436/96 και δημοσιεύθηκε στις 21 Αυγούστου 1996.
Σ' αυτό το σημείο, ήθελα να πω ότι η ελληνική Βουλή δημοκρατικά
ψηφίζει νόμους και κυρώνει συμβάσεις μη αποικιακού χαρακτήρα. Η υπερβολή, όταν τη χρησιμοποιούμε, δεν είναι κάτι που δρα εποικοδομητικά, ιδιαίτερα όταν έχουμε σημαντικά προβλήματα προς επίλυση. Και πιστεύω ότι οι χαρακτηρισμοί που χρησιμοποιείτε στην ερώτησή σας, θα μπορούσαν να είναι μετριοπαθέστεροι.
Μεταξύ των υποχρεώσεων τώρα της αγοράστριας είναι η διατήρηση εργασιακών συμβάσεων πεντακοσίων πενήντα από τους μισθωτούς. Επίσης η πρόσληψη και η απασχόληση, επί μία τριετία, πενήντα ακόμη μισθωτών, για να εκπαιδευτούν στη μεταλλουργία χρυσού με σκοπό να χρησιμοποιηθούν, όταν το εργοστάσιο θα λειτουργήσει. Επίσης, άλλοι εκατόν πενήντα όσο θα γίνεται το εργοστάσιο του χρυσού. 'Ολα αυτά υπό την αίρεση ότι το ελληνικό δημόσιο θα παρείχε κάποιες εγκρίσεις και άδειες, που απαιτούνται για την επένδυση και οι οποίες όντως έχουν γίνει.
Μετά απ' αυτά, η αναφερόμενη στην κυρωτική σύμβαση τριετία έχει ήδη
λήξει από τον Αύγουστο του 1999 και ως εκ τούτου δεν μπορούμε να πούμε ότι υπάρχει αντισυμβατική συμπεριφορά της εταιρείας. 'Ομως πρέπει να πούμε, εκτός απ' αυτά τα τυπικά που αναφέρουμε, πως υπάρχουν δύο ουσιώδη προβλήματα. Το ένα είναι η ανάπτυξη της επένδυσης, η ανάπτυξη της εταιρείας και το πώς δηλαδή θα προχωρήσει η επένδυση και το δεύτερο, πώς η απασχόληση μέσα απ' αυτήν την επένδυση θα επωφεληθεί. Αυτά είναι τα δύο σημαντικά προβλήματα.
Για να τελειώσω την πρωτολογία μου, θα ήθελα να σας πω πως το
πρόβλημα εντοπίζεται κυρίως και κατά τη δική μου άποψη και σύμφωνα με την πληροφόρηση που έχω, ότι μέχρι σήμερα έχουν παρεμβληθεί διάφορα εμπόδια, δικαιολογημένα ή αδικαιολόγητα, τα οποία έχουν επιδράσει αρνητικά στην εξέλιξη της επένδυσης. Θεωρώ ότι πρέπει να υπάρχει μια καλή συνεργασία, ούτως ώστε η επένδυση να έχει όλα εκείνα τα εχέγγυα για να προχωρήσει. Αν από τη μία μεριά πολεμούμε για τη μη εξέλιξη της επιχείρησης, δεν θέλουμε να γίνει η επένδυση και από την άλλη διαμαρτυρόμαστε, γιατί η εταιρεία βάζει σε διαθεσιμότητα εκατόν πενήντα εργαζόμενους, νομίζω ότι υπάρχει μια σαφής αντίφαση στη σκέψη μας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.

ΑΓΓΕΛΟΣ ΤΖΕΚΗΣ: Θα ξεκινήσω από το τελευταίο. Δεν ξέρω που
απευθύνεται ο κύριος Υφυπουργός.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στο τέλος δεν
αναφερόμουν σε σας.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υφυπουργέ!
Ορίστε, κύριε Τζέκη.
ΑΓΓΕΛΟΣ ΤΖΕΚΗΣ: Κύριε Πρόεδρε, πιστεύουμε ότι αυτό το ζήτημα που
συζητάμε σήμερα είναι πολύ σημαντικό.
Θα πρέπει να ενημερωθεί η Βουλή ότι επί σαράντα ημέρες πεντακόσιοι με εξακόσιοι εργαζόμενοι κάνουν κατάληψη σε όλα τα ορυχεία της συγκεκριμένης εταιρείας. 'Αρα, λοιπόν, δεν είναι ζήτημα μόνο της επένδυσης του χρυσού. Επομένως είναι πολύ επίκαιρο το πρόβλημα. 'Οταν εδώ μέσα στη Βουλή είχαμε κατονομάσει αυτήν τη σύμβαση ότι είναι αποικιακού χαρακτήρα, το
εννοούσαμε πραγματικά. Γιατί αυτή η σύμβαση ξεπούλησε με τους Ορους που ξεπούλησε μία τεράστια έκταση στη συγκεκριμένη πολυεθνική εταιρεία όχι

μόνο για το χρυσό, ο οποίος έχει εντοπιστεί εκεί, αλλά και για τα υπόλοιπα ορυχεία.
Επομένως το πρόβλημα είναι ότι αυτή η συγκεκριμένη εταιρεία προχωρά σε αυτήν τη μορφή απόλυσης εκ περιτροπής εκατόν πενήντα εργαζομένων καταρχήν και οριστική απόλυση στη συγκεκριμένη περιοχή, που γνωρίζουμε όλοι ότι μαστίζεται από μία ανεργία πάνω από 30%. Επομένως η ευθύνη της Κυβέρνησης είναι συγκεκριμένη.

Μάλιστα, απορώ πώς μιλά ο κύριος Υφυπουργός και αναφέρεται στη
σύμβαση μέσα τι προβλέπει, όταν είναι γνωστό ότι κυβερνητικά στελέχη, που είναι παρόντα στη Βουλή σήμερα, με περιοδεία τους στη συγκεκριμένη περιοχή έλεγαν ότι δεν θα βγει καμία θέση εργασίας. Αυτό βέβαια μας το έχουν πει οι ίδιοι οι εργαζόμενοι, το ίδιο σωματείο που έχουμε επισκευθεί και μάλιστα είχαμε επικοινωνία και χθες και μας είπε ότι η Κυβέρνηση έχει δεσμευθεί. Αυτό προβάλλει, αν θέλετε, και η Νομαρχιακή Αυτοδιοίκηση της Χαλκιδικής, που απαιτεί να μη γίνει καμία απόλυση.
Το ζήτημα είναι ότι έχουν εντοπιστεί νέα μεταλλεύματα σε αυτά τα ορυχεία. Συγκεκριμένα προτείνουν οι εργαζόμενοι αύξηση της παραγωγής αυτών των κοιτασμάτων, ούτως ώστε να μην υπάρξει καμία απώλεια θέσης εργασίας. Αυτό σημαίνει ότι, ενώ υπάρχουν τα κοιτάσματα, έτσι ώστε θα αυξηθεί ο τζίρος και θα απασχολήσει στο σύνολο των εργαζομένων, η Κυβέρνηση -και δεν είναι τυχαίο- μαζί με το νομοσχέδιο που συζητάμε, προχωράει σε αυτήν τη μορφή εργασίας, που θέλει να επιβάλει. Είναι η ασύδοτη δράση της συγκεκριμένης πολυεθνικής για να προασπίσει τα δικά της τα συμφέροντα, που δεν ταυτίζονται τόσο με τα συμφέροντα της εθνικής οικονομίας, με τα συμφέροντα των εργαζομένων, με τα συμφέροντα της ανάπτυξης συνολικά της περιοχής, γιατί δεν υπάρχει από τη συγκεκριμένη εταιρεία ούτε ο ανάλογος σεβασμός προς το περιβάλλον.
Γι' αυτό είχαμε τονίσει ότι αυτός ο ορυκτός πλούτος θα πρέπει να
είναι κάτω από την κατοχή του δημοσίου, η εκμετάλλευσή του να γίνει κάτω από κοινωνικό και εργατικό έλεγχο με τη συμμετοχή όλων των φορέων της περιοχής, γιατί έτσι πιστεύουμε ότι θα αξιοποιηθεί προς όφελος της εθνικής οικονομίας και του λαού γενικότερα.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Ανάπτυξης κ.
Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο κ. Τζέκης και το κόμμα το οποίο εκπροσωπεί έχει μια δική του λογική να αντιμετωπίζει καταστάσεις τα οποία είναι εξοφθάλμως αντιληπτά από την κοινή λογική.
Δεν θα παρασυρθώ να χαρακτηρίσω κι εγώ, όπως κι εσείς χαρακτηρίσατε
τις ενέργειες της Κυβέρνησης. Θα πω μόνο το περίγραμμα...
ΑΓΓΕΛΟΣ ΤΖΕΚΗΣ: Εγώ δεν μιλάω χωρίς στοιχεία!
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, σας παρακαλώ! Ο
κύριος Υφυπουργός σας άκουσε με προσοχή.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το ποιος εκπροσωπεί καλύτερα τα συμφέροντα των εργαζομένων, είναι ζήτημα του ελληνικού λαού στις εκλογές να το αποδεικνύει. Και δεν είναι κάποιος εκ παραδόσεως και από κληρονομιά εκπρόσωπος των εργαζομένων. Αυτά έχουν ξεπεραστεί. Είναι στο ντουλάπι της ιστορίας. 'Ομως επί του σοβαρού ζητήματος...
ΑΓΓΕΛΟΣ ΤΖΕΚΗΣ: 'Εχετε δίπλα τον κ. Πάχτα. Καταγγελία συγκεκριμένη
από το σωματείο εργαζομένων!
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, σας παρακαλώ. Δεν
είναι διάλογος αυτός, με τις διακοπές...
Συνεχίστε, κύριε Υφυπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλω να πω επιγραμματικά την ουσία του προβλήματος.
Η σύμβαση είναι επιτυχής και έγινε επακριβώς με μία εταιρεία διεθνούς κύρους, για να αξιοποιήσει και τον ορυκτό πλούτο -όχι να τον
ξεπουλήσει- αλλά και να δημιουργήσει νέες θέσεις απασχόλησης και να συνδράμει στην ανάπτυξη της ελληνικής οικονομίας.
Η ανάπτυξης της περιοχής είναι άμεσα συνδεδεμένη με την επιτυχή πορεία της επένδυσης. Δεν μπορούμε να θέτουμε σε κίνδυνο τέτοιου είδους μεγάλες επενδύσεις.
Η δημιουργία νέων θέσεων εργασίας, σύμφωνα με το πρόγραμμα, το οποίο υπάρχει σε εξέλιξη και το οποίο πραγματοποιείται με το χρόνο, εκτιμάται ότι θα φθάσουν πάνω από χίλιες. Δηλαδή θα δημιουργήσουμε νέες θέσεις εργασίας με αυτήν την επένδυση.
'Ηδη η αξιοπιστία της επένδυσης έγκειται στο γεγονός ότι επενδύσεις
πολλών δισεκατομμυρίων έχουν πραγματοποιηθεί. Αυτό δεν μπορεί να το αμφισβητήσει κανείς. Και είναι σε εξέλιξη περαιτέρω επενδύσεις δεκάδων δισεκατομμυρίων.
Η συντριπτική πλειοψηφία των κατοίκων της περιοχής και του νομού
είναι υπέρ της επένδυσης. Υπάρχουν βεβαίως μεμονωμένες αντιδράσεις κάποιων παραγόντων οι οποίοι είτε σκεπτόμενοι στρεβλώς είτε για άλλους σκοπούς, έχουν θέσει σημαντικά εμπόδια στην εξέλιξη της επιχείρησης. Η
συντριπτική πλειοψηφία, όμως, είναι υπέρ και πρέπει να προχωρήσει. ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, κύριε Πρόεδρε, αλλά
δεν μίλησα καθόλου.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, όμως, να ολοκληρώσετε
τώρα. Η διακοπή δεν ήταν παραπάνω από είκοσι δευτερόλεπτα.
Συνεχίστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εγώ θα ήθελα να επισημάνω τον εξής κίνδυνο, που αφορά όλο το ελληνικό δημόσιο και το ελληνικό κράτος: Υπήρξε κίνδυνος -και ακόμη δεν έχει πάψει να υπάρχει- να ματαιωθεί η επένδυση, πράγμα το οποίο θα δημιουργήσει πολύ μεγαλύτερα προβλήματα στην ανεργία και την απασχόληση, θα αφήσει τον ορυκτό πλούτο της χώρας μας στη συγκεκριμένη περιοχή ανεκμετάλλευτο και κυρίως θα διασύρει την αξιοπιστία της χώρας μας διεθνώς.
Επομένως αυτό που ζητείται από όλους μας -μηδενός εξαιρουμένου- είναι να μη θέτουμε τεχνητά εμπόδια στην εξέλιξη της επένδυσης. 'Οπου υπάρχουν αντεργατικές ή αντιπεριβαλλοντικές συμπεριφορές στις εταιρείες, να τις καταγγέλλουμε και οι εταιρείες να συμμορφώνονται με την ελληνική νομοθεσία.
Να είστε σίγουροι ότι το ελληνικό κράτος και το Υπουργείο Ανάπτυξης παρακολουθεί εκ του σύνεγγυς τις επενδύσεις, βοηθάει όπου μπορεί και όπως πρέπει, σύμφωνα με τους ελληνικούς νόμους, την επιχείρηση και τους εργαζόμενους, ούτως ώστε το τελικό αποτέλεσμα να είναι αξιοποίηση του ορυκτού πλούτου, η ενδυνάμωση της οικονομίας μας και η ανάπτυξη της απασχόλησης.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ.
Επόμενη είναι η με αριθμό 386/4.12.2000 επίκαιρη ερώτηση της
Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τις καθυστερήσεις στην προώθηση, πιστοποίηση και στον έλεγχο των βιολογικών προϊόντων.
Η επίκαιρη ερώτηση της κας Ξηροτύρη-Αικατερινάρη έχει ως εξής:
"Από δεκαετίας ήδη έχει ξεκινήσει η καλλιέργεια και στην Ελλάδα
βιολογικών προϊόντων στη γεωργία, ως ένα μέσο μείωσης της χρήσης χημικών για την προφύλαξη της υγείας των καταναλωτών και την προστασία του περιβάλλοντος, στα πλαίσια των ρυθμίσεων που η Ευρωπαϊκή 'Ενωση εφαρμόζει και με τις αναγκαίες κάθε φορά προσαρμογές.
Η καθυστέρηση που παρουσιάζει στη χώρα μας η βιοκαλλιέργεια, με
αποτέλεσμα να κατέχει την τελευταία θέση στην Ε.Ε. (0,7% μόνο της παραγωγής έναντι 10% περίπου της Ε.Ε.) παρά τις ευνοϊκές κλιματολογικές συνθήκες οφείλεται στην έλλειψη πολιτικής βούλησης της Κυβέρνησης να προωθήσει τις εναλλακτικές μορφές παραγωγής στη γεωργία. 'Ο,τι έχει επιτευχθεί μέχρι σήμερα οφείλεται κυρίως στις προσπάθειες των καλλιεργητών που με ευαισθησία και παρά τις δυσκολίες εντάχθηκαν στην παραγωγή.
Το ενδιαφέρον της Κυβέρνησης εξαντλείται σε φραστικές διαπιστώσεις
κάθε φορά που παρουσιάζονται διατροφικές κρίσεις (όπως οι σημερινές) χωρίς να λαμβάνονται όμως τα αναγκαία αγροτοπεριβαλλοντικά μέτρα και χωρίς να δραστηριοποιούνται θεσμοί και όργανα για την ουσιαστική προώθηση της βιολογικής γεωργίας.
Ερωτάται ο κύριος Υπουργός:
Γιατί δεν προωθήθηκε η εφαρμογή αντίστοιχων ερευνητικών και πιλοτικών προγραμμάτων, όπως προ πολλού εφαρμόστηκε στις άλλες χώρες και γιατί από το 1996 που θεσμοθετήθηκε η Επιτροπή παρακολούθησης και αξιολόγησης του προγράμματος βιολογικής γεωργίας δεν λειτούργησε ποτέ μέχρι σήμερα;

Ποιος είναι ο σχεδιασμός του Υπουργείου για τη συνέχιση ή μη των
σχετικών επιδοτήσεων μετά την παρέλευση πενταετίας;".
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ πολύ, κύριε
Πρόεδρε.
Είναι πολλές φορές που στα πλαίσια ερωτήσεων ή τοποθετήσεων στη
Βουλή κόμματα ή συνάδελφοι αρέσκονται είτε στο να μεμψιμοιρούν είτε στο να ελεεινολογούν τη χώρα μας για πράγματα που δεν έχουν δίκιο να το κάνουν. Το ίδιο συμβαίνει και για προσπάθειες ή μέτρα ή πολιτικές για τα οποία επίσης δεν έχουν δίκιο ή δεν δικαιούνται να το κάνουν.
Το λέω αυτό γιατί στην παράθεση κάποιων στοιχείων της επίκαιρης

ερώτησης πιστεύω ότι υπάρχουν κάποια βασικά στοιχεία, τα οποία είναι
λάθος και δεν συμβάλλουν στην ανάπτυξη μιας δραστηριότητας στη χώρα μας, όπως είναι η βιολογική γεωργία και κτηνοτροφία, που έχει -και πρέπει να έχει- σημαντικές προοπτικές.
Αναφέρεσθε συγκριτικά σε στοιχεία της Ελλάδας και της Ευρωπαϊκής 'Ενωσης. Είναι λάθος αυτά τα στοιχεία και είναι λάθος να τα εκθέτετε με αυτόν τον τρόπο. Λέτε ότι η χώρα μας κατέχει την τελευταία θέση στην Ευρωπαϊκή 'Ενωση με 0,7% της παραγωγής έναντι 10% της Ευρωπαϊκής 'Ενωσης. Μόνον η Αυστρία έχει 11% της παραγωγής της βιολογικών προϊόντων. Ο μέσος όρος στην Ευρωπαϊκή 'Ενωση είναι 1% με 2% στις υπόλοιπες χώρες.
Οι υπόλοιπες χώρες ξεκίνησαν νωρίτερα από την Ελλάδα, γιατί είχαν εθνικούς νόμους και καθεστώτα, τα οποία στήριζαν τη βιολογική γεωργία. Η Ελλάδα άρχισε το 1992.
Υπάρχει μία διαφορετική κλιμάκωση στην ανάπτυξη της βιολογικής γεωργίας. Από το 1992 με τον Κανονισμό, στον οποίο αναφέρεστε, και στην ερώτησή σας τον 2078/92, άρχισε η ανάπτυξη της βιολογικής γεωργίας, όχι

με στόχο την παραγωγή βιολογικών προϊόντων, αλλά με στόχο την προστασία του περιβάλλοντος.
Στη συνέχεια με το 1257 και με το πρόγραμμα αγροτικής ανάπτυξης του
Υπουργείου Γεωργίας, στα πλαίσια της "Ατζέντα 2000" και όλης αυτής της διαπραγμάτευσης, εντάσσεται και ενισχύεται η βιολογική γεωργία και η βιολογική κτηνοτροφία, με στόχο όχι απλά την προστασία του περιβάλλοντος, αλλά την παραγωγή βιολογικών προϊόντων.
Είναι λάθος να λέτε ότι η ανάπτυξη της βιολογικής γεωργίας στηρίζεται 
μόνο στην ευαισθησία κάποιων παραγωγών, πρωτοπόρων, θα συμφωνήσω σ' αυτό. Στηρίζεται και στις ενισχύσεις της Ευρωπαϊκής 'Ενωσης, γιατί αυτοί οι

παραγωγοί στηρίζονται, είναι ενταγμένοι σε προγράμματα. Δεν κάνουν τη διαδικασία αυτή μόνο για λόγους ευαισθησίας. Είναι όμως πρωτοπόροι και πρέπει να στηριχθούν. Αυτό δεν σημαίνει ότι δεν πρέπει να μπουν άλλοι στο πρόγραμμα. Αυτό δεν σημαίνει ότι κλείνοντας η πενταετία γι' αυτούς, θα πρέπει να ανανεωθεί για τους ίδιους και δεν θα πρέπει να μπουν νέοι παραγωγοί στο πρόγραμμα. Αυτό είναι μία αντίληψη για την ανάπτυξη της βιολογικής γεωργίας και κτηνοτροφίας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού).
Επιτρέψτε μου, κύριε Πρόεδρε, για μισό λεπτό για να ολοκληρώσω.
Θα ήθελα να δώσω κάποια συγκεκριμένα στοιχεία.
Υπάρχουν διακόσια δώδεκα χιλιάδες στρέμματα για τη βιολογική γεωργία, εγκεκριμένα από την Ευρωπαϊκή 'Ενωση από το 1998 που ξεκίνησε αυτή η προσπάθεια. Και το συγκεκριμένο σημερινό πρόγραμμα φθάνει στα διακόσια εβδομήντα χιλιάδες στρέμματα με προϋπολογισμό είκοσι δύο δισεκατομμύρια τετρακόσια εκατομμύρια (22.400.000.000) δραχμές.
ΠΡΟΕΔΡΕΥΩΝ (Κωνσταντίνος Γείτονας): Θα συνεχίσετε στη δευτερολογία
σας, κύριε Υφυπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τελειώνω, κύριε Πρόεδρε,
για να μην ασχοληθώ άλλο με αυτό.
Για τη βιολογική κτηνοτροφία προβλέπεται επίσης επέκταση, έναρξη του προγράμματος τώρα, με προϋπολογισμό δεκαπέντε δισεκατομμύρια πεντακόσια εκατομμύρια (15.500.000.000) και έκταση πεντακοσίων πενήντα - εξακοσίων χιλιάδων στρεμμάτων. Αυτό είναι πρακτική υλοποίηση και προσπάθεια της ανάπτυξης της βιολογικής γεωργίας και κτηνοτροφίας στη χώρα μας. 
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη-Αικατερινάρη έχει
το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατ' αρχήν, κύριε Πρόεδρε, δεν δημιουργούμε εντυπώσεις εδώ στη Βουλή. Είναι μία ερώτηση, που αφορά την εξέλιξη και την προώθηση της βιολογικής γεωργίας και δεν μπορώ να καταλάβω γιατί ο κύριος Υφυπουργός μου λέει ότι δεν δικαιούμαι και μερικά κόμματα δεν δικαιούνται να υποβάλλουν τέτοιες ερωτήσεις. Αν είναι δυνατό να είναι λειτουργία αυτή κοινοβουλευτικού ελέγχου!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν είπα αυτό.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι σημείωση αυτό, γιατί είπαμε ότι μεμψιμοιρούμε κλπ. Εν πάση περιπτώσει.
Kύριε Υπουργέ, με 0,7% μεμψιμοιρούμε για τη βιολογική γεωργία, ότι
δεν έχετε κάνει τίποτα; Με τις συνθήκες οι οποίες υπάρχουν στην Ελλάδα που ευνοούν αυτήν την ανάπτυξη, με τις μεγάλες διατροφικές κρίσεις και αυτά τα οποία συζητάμε -και είστε και εσείς παρόντες τις περισσότερες
φορές στην επιτροπή αποτίμησης της τεχνολογίας- εμείς μεμψιμοιρούμε γιατί ενδιαφερόμαστε πως θα αναπτυχθεί όλη αυτή η διαδικασία στην Ελλάδα; Και πραγματικά η Ευρωπαϊκή 'Ενωση έχει κάνει πολύ μεγάλες προσπάθειες, έχει δώσει επιδοτήσεις -δεν τις δώσατε εσείς- τις έχει προωθήσει και εσείς δεν αξιοποιήσατε αυτά τα οποία πρέπει να αξιοποιήσετε. Τον κανονισμό 2078/92 δεν τον αξιοποιήσατε καθόλου. Μόλις το 1996 έγινε μία επιτροπή με τριάντα πέντε μέλη, η οποία δεν λειτούργησε ποτέ. Πώς ήταν δυνατόν να λειτουργήσει; Δεν είχε πόρους, δεν είχε αρμοδιότητες, δεν είχε τίποτα η επιτροπή αξιολόγησης και στη συνέχεια προώθησης, ελέγχου και πιστοποίησης αυτών των προϊόντων. Δεν μου απαντάτε τίποτα γι' αυτήν την επιτροπή.
Δεν απαντάτε συγκεκριμένα τίποτα για το τι θα γίνει με τα καινούρια προγράμματα του Γ' Κοινοτικού Πλαισίου Στήριξης, γιατί η Ευρωπαϊκή 'Ενωση δίνει για τα περιβαλλοντικά θέματα πολλά χρήματα για την προώθησή τους. 
Πείτε μου εδώ πραγματικά νούμερα. Μου λέτε ότι από τα διακόσια
πενήντα χιλιάδες στρέμματα θα πάτε στα διακόσια εξήντα χιλιάδες στρέμματα μέχρι το 2006 που διαρκεί το Γ' Κοινοτικό Πλαίσιο Στήριξης και πιστεύετε ότι αυτή είναι η στήριξη, που κάνετε στη βιολογική γεωργία και λέτε ότι εμείς μεμψιμοιρούμε και δεν έχουμε το δικαίωμα να σας ελέγξουμε;
Δεν είναι έτσι τα πράγματα. Απαντήστε μου, εγώ θέλω ένα δημιουργικό
διάλογο μαζί σας. Δεν θέλω να αντιπαρατεθώ. Πραγματικά πρέπει να ενισχύσουμε αυτές τις καλλιέργειες, πραγματικά πρέπει να κάνουμε τα ελληνικά βιολογικά προϊόντα τα καλύτερα και τα ακριβότερα, αν θέλετε, για την εθνική οικονομία σε επίπεδο Ευρωπαϊκής 'Ενωσης και σε παγκόσμιο επίπεδο.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ.
Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κι εγώ δεν θέλω να
αντιδικήσω μαζί σας, αλλά θέλω να είμαι δίκαιος απέναντι στις προσπάθειες που γίνονται και από την ελληνική Κυβέρνηση και από τους 'Ελληνες παραγωγούς. Επίσης θέλω να είμαι ακριβής και στις εκτιμήσεις που έχω για τη δυνατότητα ανάπτυξης ή επέκτασης αυτής της παραγωγικής δραστηριότητας. 
'Εχουμε πει πολλές φορές -κι εγώ προσωπικά- ότι η ανάπτυξη της
βιολογικής γεωργίας και ιδιαίτερα της βιολογικής κτηνοτροφίας, είναι η απάντηση της Ελλάδας στη νόσο των τρελών αγελάδων. Κι αυτό δείχνει τη σαφή διάθεση του Υπουργείου Γεωργίας και της ελληνικής Κυβέρνησης για τη στήριξη και την ανάπτυξη αυτής της παραγωγής.
'Εχουμε μία διαφωνία. Η ανάπτυξη της βιολογικής γεωργίας δεν είναι
υπόθεση μόνο ενισχύσεων. Η ανάπτυξη της βιολογικής γεωργίας και κτηνοτροφίας είναι υπόθεση αντίληψης, συνείδησης, διαφορετικής σχέσης με την ποιότητα ζωής και με το περιβάλλον των ανθρώπων και ιδιαίτερα των παραγωγών. 'Αρα δεν θα μετρήσουμε την ανάπτυξη της βιολογικής γεωργίας και δεν πρέπει να το κάνουμε μόνο με αυτά τα συγκεκριμένα στοιχεία.
Δεν έμεινε τίποτα αναξιοποίητο από τις ενισχύσεις της Ευρωπαϊκής
'Ενωσης και δεν πρόκειται να μείνει τίποτα επίσης αναξιοποίητο σε μία παραγωγική διαδικασία, που πρόκειται η Ελλάδα να την ενισχύσει, επειδή τη θεωρεί συγκριτικό πλεονέκτημα της χώρας απέναντι στις άλλες ευρωπαϊκές χώρες.
Θα σας απαντήσω για την επιτροπή, με την άδειά σας, κύριε Πρόεδρε. Η επιτροπή στην οποία αναφερθήκατε, είναι δεδομένο ότι δεν λειτούργησε. 'Οπως είπατε, ήταν πολυπληθής, αριθμούσε τριάντα τέσσερα μέλη από τη Θεσσαλονίκη, την Κρήτη, την Πάτρα, απ' όλη την Ελλάδα και δεν μπόρεσε να συγκεντρωθεί.
'Ομως, η 11η Γενική Διεύθυνση της Ευρωπαϊκής 'Ενωσης καθόρισε με δικό της χρηματοδοτούμενο πρόγραμμα και όρισε το φροντιστήριο της συγκριτικής γεωργίας του Γεωπονικού Πανεπιστημίου της Αθήνας σαν φορέα παρακολούθησης και αξιολόγησης του προγράμματος στη χώρα μας. Κι επειδή όρισε αυτό το φροντιστήριο, για να μην καθυστερήσει άλλο η αδυναμία λειτουργίας της επιτροπής και άρα για να μην καθυστερήσει η παρακολούθηση του προγράμματος, η ελληνική Κυβέρνηση αποδέχθηκε, χρησιμοποίησε και αξιοποίησε τους υπεύθυνους του συγκεκριμένου φροντιστηρίου, που όρισε η Ευρωπαϊκή 'Ενωση, οι οποίοι συμπτωματικά ήταν και μέλη της επιτροπής, που είχε συστήσει το Υπουργείο. Είναι οι κύριοι Μπεόπουλος και Λουλούδης και με τη συνεργασία αυτών έγινε η παρακολούθηση του προγράμματος, το οποίο είχε την έγκριση και την παρακολούθηση της Ευρωπαϊκής 'Ενωσης. 'Αρα σας
απαντώ και στο θέμα της επιτροπής, που είπατε ότι δεν σας απάντησα μέχρι τώρα.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Πρώτη είναι η με αριθμό 380/4.12.2000 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Εθνικής Οικονομίας, Ανάπτυξης, σχετικώς με δημοσιεύματα του Τύπου, αναφερόμενα σε εξωχρηματιστηριακές δραστηριότητες της εταιρείας "ΑΣΠΙΣ ΠΡΟΝΟΙΑ".
Η επίκαιρη ερώτηση του κ. Γιαννακόπουλου έχει ως εξής:
"Με πρωτοσέλιδο δημοσίευμά της, η καθημερινή εφημερίδα της Καλαμάτας "ΦΩΝΗ" την 7.11.2000 καθιστά γνωστό στο αναγνωστικό της κοινό ότι μετοχές εισηγμένης επιχείρησης στο Χρηματιστήριο Αξιών Αθηνών γίνονται αντικείμενο ιδιότυπης εκμετάλλευσης επενδυτών τόσο από την εταιρεία "ΑΣΠΙΣ ΠΡΟΝΟΙΑ" όσο και από το μεγαλομέτοχό της με εξωχρηματιστηριακές δραστηριότητες. Ο μεγαλομέτοχος προσωπικά, κατά την άνω εφημερίδα, προβαίνει σε "απευθείας" πώληση δικαιωμάτων μετοχών σε επενδυτές με "εγγυημένες αποδόσεις", χωρίς αυτές να "περνούν" ουσιαστικά από το Χρηματιστήριο.
Στο δημοσίευμα επίσης γίνεται αναφορά για αύξηση μετοχικού κεφαλαίου της εταιρείας, η οποία εγκρίθηκε με σκοπό την εξαγορά από την
"ΑΣΠΙΣ ΠΡΟΝΟΙΑ" άλλων ασφαλιστικών εταιρειών.
Επειδή οι επενδυτές έχουν υποστεί τα πάνδεινα το τελευταίο, ιδίως,
διάστημα.
Επειδή η καταστρατήγηση της ορθής λειτουργίας των κανόνων της κεφαλαιαγοράς αποτελούν στρέβλωση και δημιουργούν κοινωνικά προβλήματα. 
Για τους λόγους αυτούς ερωτώνται οι κύριοι Υπουργοί:
1. 'Εγινε, γίνεται ή θα γίνει έλεγχος στη συγκεκριμένη εταιρεία ή και σε άλλες και τους μεγαλομετόχους τους για τυχόν εξωχρηματιστηριακές δραστηριότητες;
2. Τέτοιου είδους ενέργειες αποτελούν τελικά στρέβλωση, είναι νόμιμες ή υπάρχει κενό νόμου και οι επιτήδειοι το εκμεταλλεύονται;
3. Η Επιτροπή Κεφαλαιαγοράς έχει εντοπίσει αυτές τις δραστηριότητες
και σε ποιες ενέργειες έχει προβεί;
4. 'Εχει ενημερωθεί το αρμόδιο Υπουργείο για τις εξαγορές των ασφαλιστικών εταιρειών; Ποιες είναι αυτές και ποιο είναι το πραγματικό τίμημα συνολικά;
5. 'Εχουν διατεθεί για τους σκοπούς που εγκρίθηκαν τα κεφάλαια, που αντλήθηκαν από την αύξηση του μετοχικού κεφαλαίου της "ΑΣΠΙΣ ΠΡΟΝΟΙΑ" ή όχι;".
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε
Πρόεδρε.
Αγαπητέ συνάδελφε και αγαπητοί συνάδελφοι, θα ξεκινήσω την απάντησή μου από τις τελευταίες ερωτήσεις, για να είναι ίσως πιο ορθολογικός ο ρυθμός απάντησης στις ερωτήσεις του αγαπητού συναδέλφου.
Σύμφωνα, κύριοι συνάδελφοι, με τα στοιχεία της αρμόδιας υπηρεσίας του Χρηματιστηρίου Αξιών Αθηνών τα κεφάλαια που αντλήθηκαν από την αύξηση του μετοχικού κεφαλαίου της "ΑΣΠΙΣ ΠΡΟΝΟΙΑ" την 23η του 2000 υπέρ των παλαιών μετόχων ανέρχονται σε 17,6 δισεκατομμύρια δραχμές. 'Υστερα από σχετική βεβαίωση του ορκωτού λογιστή τα συνολικά διατεθέντα έως 30-6-2000 ανέρχονται σε 3,1 δισεκατομμύρια δραχμές, ήτοι ποσοστό 17,7% των αντληθέντων.
Ειδικότερα για επενδύσεις και λοιπές δαπάνες διατέθηκαν εκατόν
πενήντα εκατομμύρια (150.000.000), δηλαδή 4,8% των αντληθέντων και για ενίσχυση του κεφαλαίου κίνησης περίπου τρία δισεκατομμύρια, δυο χιλιάδες εννιακόσια ενενήντα πέντε δισεκατομμύρια, δηλαδή ποσοστό 95,2% των συνολικών αντληθέντων. Σύμφωνα με το ενημερωτικό δελτίο, που κατέθεσε η εταιρεία το χρονοδιάγραμμα του επενδυτικού προγράμματος προβλέπει τη διάθεση ποσού 16,2 δισεκατομμυρίων έως 31-12-2000 και ποσό 1,3 δισεκατομμύρια ως 31-12-2001. Σημειώνεται ότι σύμφωνα με τα τελευταία διαθέσιμα στοιχεία των υπηρεσιών του Χρηματιστηρίου Αξιών Αθηνών σε σχέση με το προαναφερόμενο επενδυτικό πρόγραμμα προβλεπόταν η διάθεση ποσού τεσσερισήμισι δισεκατομμυρίων δραχμών για την εξαγορά του 94,4% της ασφαλιστικής εταιρείας "COMMERCIAL UNION LIFE". Λόγω όμως της αύξησης του μετοχικού κεφαλαίου της υπό εξαγορά εταιρείας κατά 2,6 δισεκατομμύρια
δραχμές, η οποία πραγματοποιήθηκε από τους παλιούς μετόχους, δηλαδή πωλητές, ύστερα από απαίτηση του Υπουργείου Ανάπτυξης που διενήργησε τους σχετικούς ελέγχους και διαπίστωσε την πραγματική οικονομική κατάσταση της επιχείρησης, θα καταβληθεί τίμημα αυξημένο κατά δυόμισι δισεκατομμύρια δραχμές. Για το επιπλέον τίμημα θα διατεθεί μέρος των κεφαλαίων, που αρχικά είχαν προβλεφθεί στο ενημερωτικό δελτίο να διατεθούν στην αύξηση του μετοχικού κεφαλαίου της "ASPIS BANK".
'Ερχομαι τώρα, αγαπητέ συνάδελφε, στην επόμενη ενότητα που αφορά τους ελέγχους και θα ήθελα να επισημάνω τα εξής: Πράγματι η Επιτροπή Κεφαλαιαγοράς διενήργησε ελέγχους στη χρηματιστηριακή εταιρεία με την επωνυμία "ΑΣΠΙΣ ΑΧΕ". Από τους ελέγχους προέκυψαν στοιχεία μεθοδεύσεων για τον τεχνητό επηρεασμό της τιμής και της εμπορευσιμότητας...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού).
Να ολοκληρώσω τη φράση μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε τη φράση σας. 'Εχετε όμως και δευτερολογία.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): ...της μετοχής της εταιρείας "ΑΣΠΙΣ ΑΕΓΕ". Συγκεκριμένα από τον έλεγχο προέκυψε ότι ο κ. Ψωμιάδης, βασικός μέτοχος της "ΑΣΠΙΣ ΑΕΓΕ", κατάρτισε χρηματιστηριακές συναλλαγές σε μετοχές της εταιρείας ως εντολές της "ΑΣΠΙΣ" κατά το χρονικό διάστημα του πρώτου εξαμήνου του 1998, με τις οποίες συναλλαγές σε συνδυασμό με συγκεκριμένες μεθοδεύσεις επιχειρείται η δημοσίευση ή η διάδοση ψευδών ή ανακριβών πληροφοριών ως προς τη μετοχή της εταιρείας "ΑΣΠΙΣ ΑΕΓΕ" και οι οποίες από τη φύση τους μπορούν να επηρεάσουν την τιμή ή τις συναλλαγές της μετοχής αυτής. Η Επιτροπή Κεφαλαιαγοράς με απόφαση του διοικητικού συμβουλίου επέβαλε στον κ. Ψωμιάδη πρόστιμο για παράβαση της νομοθεσίας, γιατί επιχειρήθηκε, αν θέλετε, η διάδοση ψευδών και ανακριβών πληροφοριών σχετικά με τη μετοχή της εταιρείας. Θα συνεχίσω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Β' Αθηνών, κ. Θεόδωρος Κατσανέβας, ζητεί ολιγοήμερη άδεια απουσίας του στο εξωτερικό. Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη
ζητηθείσα άδεια.
Το λόγο έχει ο κ. Γιαννακόπουλος.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, νομίζω ότι πρόκειται για ένα πάρα πολύ σοβαρό ζήτημα και υποχρέωση της Κυβέρνησης και της πολιτείας γενικά, όπως είπε χθες το βράδυ ο Πρωθυπουργός, είναι να προστατεύουν τους επενδυτές και ιδιαίτερα τους αδαείς μικροεπενδυτές. 'Ομως, έχω την εντύπωση ότι η πολιτεία έχει ολιγωρήσει.
Θα αναφερθώ ανάποδα, όπως τα έχω στην ερώτησή μου, πρώτα στο πρώτο κεφάλαιο, τι γίνεται δηλαδή με τις "μεθοδεύσεις" όπως τις είπατε εσείς. Ο μεγαλομέτοχος της συγκεκριμένης εταιρείας, αλλά και οι μεγαλομέτοχοι άλλων εταιρειών βγαίνουν μόνοι τους στην αγορά και παίρνουν χρήματα από τον κόσμο, συμβαλλόμενοι προσωπικά. Ουδείς επενδυτής, όσον αφορά τη συγκεκριμένη περίπτωση της "ΑΣΠΙΣ ΠΡΟΝΟΙΑ", έχει στα χέρια του αποδεικτικά χαρτιά με σφραγίδα της "ΑΣΠΙΣ ΠΡΟΝΟΙΑ".
Αυτές, λοιπόν, οι μεθοδεύσεις είναι εξωχρηματιστηριακές. Και αυτό, κύριε Υπουργέ, αποδεικνύεται από έγγραφο που έχω στα χέρια μου και αν δεν το έχετε, να σας το δώσω, που η Επιτροπή Κεφαλαιαγοράς στέλνει στο Υπουργείο Εμπορίου επιστολή και του λέει, ελέγξτε το. Και η Επιτροπή Κεφαλαιαγοράς προς τον κ. Ψωμιάδη απαντά: "Θεωρούμε ότι η συμπεριφορά σας αντιβαίνει προς τις αυξημένες ευθύνες σας ως κυρίου μετόχου εισηγμένης εταιρείας με επικεφαλής ομίλου επιχειρήσεων του Χρηματιστηρίου". Και τον καλεί να σταματήσει και ο κ. Ψωμιάδης με άλλη επιστολή του, στις 6 
Νοεμβρίου, όταν πλέον είχε δημοσιευθεί το κείμενο, λέει, κύριοι, σταματώ. Τι έγινε όμως μέχρι τότε, ενάμιση χρόνο; Πώς προστατεύουμε τους

επενδυτές, όταν -θα σας δώσω, έχω έγγραφα συμβολαίων- δισεκατομμύρια διακινούνται με πέτσινες -επιτρέψτε μου την έκφραση- μετοχές; 'Οταν δεν είναι συμβαλλόμενη η εταιρεία, αλλά την αναφέρει ο μεγαλομέτοχος ως παρακαταθήκη; Και πόσες άλλες εταιρείες κάνουν αυτές τις εργασίες, κύριε Υπουργέ;
Για το δεύτερο λόγο, που εσείς τον αναφέρατε πρώτο, σας δίνω έγγραφο από 1.8.2000 σχετικά με ειδική συναίνεση συμμετοχής σε ασφαλιστικές

επιχειρήσεις, που δεν δίνει στον κ. Ψωμιάδη την άδεια.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΙΩΑΝΝΗΣ ΓΙΑΝΝΑΚΟΠΟΥΛΟΣ: Αυτά που μας είπατε είναι προς τη σωστή
κατεύθυνση, δεν διασφαλίζουν όμως τους επενδυτές. Και δεν ξέρω αν είστε ο αρμόδιος Υπουργός, κύριε Υφυπουργέ. Νομίζω ότι είναι θέμα του Υπουργείου Ανάπτυξης. Γι' αυτό έστρεψα την επίκαιρη ερώτησή μου προς εσάς και προς το Υπουργείο Εμπορίου. Πρέπει να σκύψετε πιο σοβαρά πάνω απ' αυτήν την ιστορία. Τραβούν τα πάνδεινα οι μικροεπενδυτές. Προστατέψτε τους, γιατί είστε υποχρεωμένοι να το κάνετε.
(Στο σημείο αυτό ο Βουλευτής κ. Γιαννακόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Οικονομίας, κ. Πάχτας, έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Στην παρέμβασή του ο κύριος συνάδελφος αναφέρθηκε στο θέμα που αφορά τα αποδεικτικά δικαιώματα αγοράς μετοχών και πράγματι έτσι είναι. Αυτό έχει να κάνει με τη συνέχιση της απάντησης στα θέματα, που δεν μπόρεσα να αναπτύξω.
'Ηρθε, λοιπόν, σε γνώση της Επιτροπής Κεφαλαιαγοράς η πληροφορία αποδεικτικών δικαιωμάτων αγοράς μετοχών, στα οποία ως πωλητής εμφανίζεται ο κ. Παύλος Ψωμιάδης. Η Επιτροπή Κεφαλαιαγοράς ζήτησε εξηγήσεις από τον κ. Ψωμιάδη, ενώ ταυτόχρονα ενημέρωσε τόσο την Τράπεζα της Ελλάδος όσο και το Υπουργείο Εμπορίου αντίστοιχα για τις δικές τους ενέργειες.

Θέλω να πω ότι μετά απ' όλα αυτά που προηγήθηκαν και που ανέφερε ο κ. Γιαννακόπουλος, η Επιτροπή Κεφαλαιαγοράς με επιστολή της κάλεσε τον κ. Ψωμιάδη να πάψει άμεσα να διακινεί το εν λόγω προϊόν και να την
ενημερώσει για τις ενέργειές του, δεδομένου ότι μετά τις εξηγήσεις που δόθηκαν από τον κ. Ψωμιάδη, εξακολουθούσε η Επιτροπή Κεφαλαιαγοράς να θεωρεί ότι το προϊόν αυτό μπορεί ενδεχομένως να οδηγήσει σε στρέβλωση της αγοράς υποκειμένων μετοχών, των αποδεικτικών δηλαδή δικαιωμάτων αγοράς μετοχών. Ταυτόχρονα, με επιστολή του ο κ. Ψωμιάδης ανακοίνωσε στην
Επιτροπή Κεφαλαιαγοράς ότι διέκοψε τη διάθεση αποδεικτικών δικαιωμάτων αγοράς μετοχών στις 6 Νοεμβρίου, όπως αναφερθήκατε. Τέλος δε, η Τράπεζα

της Ελλάδος, ύστερα από αξιολόγηση, που κύρια έχει κάνει, των χαρακτηριστικών του προϊόντος και των πραγματικών όρων που το διέπουν, θεώρησε ότι εμπίπτει στην απαγόρευση αποδοχής επιστρεπτέων κεφαλαίων από το κοινό, ο δε κ. Ψωμιάδης διαβεβαίωσε και την Τράπεζα της Ελλάδος ότι διέκοψε την πώληση του προϊόντος.
Μετά, λοιπόν, από τους ελέγχους που έχουν γίνει, οριστικοποιήθηκαν αυτές οι διαδικασίες και βεβαίως επιβλήθηκαν και τα πρόστιμα εκείνα που νομίζω ότι σηματοδοτούν τη θέληση της Επιτροπής Κεφαλαιαγοράς για τη διαλεύκανση όλου αυτού του τοπίου και τη διασφάλιση με τον καλύτερο δυνατό τρόπο των μετόχων.

Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 390/4.12.2000 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Πολιτισμού, σχετικώς με την αναστολή παροχής τιμητικών συντάξεων στους παλαίμαχους ηθοποιούς.
Η επίκαιρη αυτή ερώτηση κατόπιν συνεννοήσεως Υπουργού και Βουλευτή,
δεν θα συζητηθεί και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλάνης): Κύριοι συνάδελφοι, εισερχόμαστε στην
ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων "Προώθηση της απασχόλησης και άλλες διατάξεις".
Εξαντλήθηκε χθες ο κατάλογος των ομιλητών και θα συνεχίσουμε με τις
ομιλίες του Υπουργού και των Κοινοβουλευτικών Εκπροσώπων.
Ο Υπουργός δεν είναι εδώ;

Θα περιμένουμε για δύο-τρία λεπτά.
Υπάρχει μία κακή συνήθεια την οποία αποκτούν και οι νεοεισερχόμενοι εδώ είτε ως Υπουργοί είτε ως Βουλευτές. 'Εχουμε εξασφαλίσει μία Αίθουσα με την πλέον καθαρή ατμόσφαιρα, αλλά πολλοί επιθυμούν να πηγαίνουν στους χώρους των καπνιστών.
(Στο σημείο αυτό εισέρχεται στην Αίθουσα ο Υπουργός Εργασίας και
Κοινωνικών Ασφαλίσεων κ. ΑΝΑΣΤΑΣΙΟΣ ΓΙΑΝΝΙΤΣΗΣ)
Κύριε Υπουργέ, εσείς έρχεσθε τώρα ή περιείρχεσθο εδώ τους χώρους; ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):
Περιερχόμουν τους χώρους, σύμφωνα με τη συνήθεια του Κοινοβουλίου. ΠΡΟΕΔΡΟΣ (Απόστολος Κακλαμάνης): 'Ελεγα, λοιπόν, γι' αυτήν τη
συνήθεια, την οποία αποκτούν και οι νέοι Υπουργοί και οι νεοεισερχόμενοι στο Κοινοβούλιο. Υπάρχει μία πάρα πολύ καθαρή ατμόσφαιρα στην Αίθουσα, την οποία μάλιστα σκέφτομαι να επεκτείνω -όχι την Αίθουσα, την ατμόσφαιρα- σε όλο το κτίριο.
(Χειροκροτήματα από όλες τις πτέρυγες)

ΓΕΩΡΓΙΟΣ ΔΑΣΚΑΛΑΚΗΣ: Θα κάνουμε ψηφοφορία, όμως!
ΠΡΟΕΔΡΟΣ (Απόστολος Κακλαμάνης): Κύριε Δασκαλάκη, με δημοκρατικές διαδικασίες, μην ανησυχείτε. Με δημοκρατικότατες διαδικασίες και ένα μικρό πρόστιμο, το οποίο θα πηγαίνει στους ειδικούς λογαριασμούς που υπάρχουν και για τους υπαλλήλους της Βουλής και για τους Βουλευτές, οι οποίοι τώρα ως πόρον έχουν την εισφορά κάθε μήνα και των Βουλευτών και των υπαλλήλων, για την κάλυψη δαπανών νοσηλείας ασθενειών που, κατά την επιστήμη, έχουν μία επιβάρυνση εκ του καπνίσματος.
Η κα Γιαννάκου θα συμφωνήσει και ως πρώην Υπουργός Υγείας και ως μη
καπνίστρια ...
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Θα συμφωνήσω ως καπνίστρια, διότι
μπορεί να επωφεληθώ και εγώ.
ΠΡΟΕΔΡΟΣ (Απόστολος Κακλαμάνης): Ως καπνίστρια; 'Ενας λόγος παραπάνω, διότι έτσι θα βοηθήσουμε και τους καπνιστές να περιορίσουν το κάπνισμα και εν τέλει να απαλλαγούν από αυτό το πρόβλημα.
Κύριε Υπουργέ, έχετε το λόγο. Επί του τσιγάρου;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ως Υπουργός Εργασίας έχω την ευθύνη για την υγιεινή και ασφάλεια των εργαζομένων και επομένως το θέμα του καπνίσματος είναι κάτι που θα μπορούσαμε να το δούμε και από αυτήν την πλευρά.
ΠΡΟΕΔΡΟΣ (Απόστολος Κακλαμάνης): Και εσείς, λοιπόν, θα συμφωνήσετε. ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):
Οπωσδήποτε!
ΠΡΟΕΔΡΟΣ (Απόστολος Κακλαμάνης): Αλλά, καπνίζετε μου φαίνεται και
εσείς.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Δεν έχει σημασία.
ΠΡΟΕΔΡΟΣ (Απόστολος Κακλαμάνης): Μου θυμίσατε το μακαρίτη Γεννηματά, ο οποίος κάπνιζε αρειμανίως και το πλήρωσε και ήταν βέβαια εναντίον του καπνίσματος και με μέτρα που είχε εισηγηθεί.
Λοιπόν, κύριοι συνάδελφοι, αυτά ήταν εκτός συνεδριάσεως. Πράγματι, με απασχολεί αυτό το θέμα, αλλά θα ερωτηθούν οι συνάδελφοι να διατυπώσουν την άποψή τους, ώστε σιγά-σιγά να το αντιμετωπίσουμε αυτό το πρόβλημα και να δώσουμε και ένα καλό μήνυμα στον ελληνικό λαό, ο οποίος μας παρακολουθεί καμιά φορά όχι στην Αίθουσα αυτή, αλλά στις αίθουσες των επιτροπών να καπνίζουμε, και είναι ένα κακό μήνυμα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Οι γιατροί υπογράφουν, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Ο κ. Παπανικολάου έχει και ειδική
γνώση του θέματος.
Ο κύριος Υπουργός έχει το λόγο επί του νομοσχεδίου.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι Βουλευτές, στο επίκεντρο του σχεδίου νόμου που συζητείται σήμερα στην Ολομέλεια της Βουλής, βρίσκονται τα δύο μεγάλα προβλήματα, της απασχόλησης και της ανεργίας.
Το νομοσχέδιο το οποίο εισάγουμε για συζήτηση και ψήφιση υπακούει σε μια βασική αρχή. Πρώτα ο άνεργος. Το πρόβλημα της ανεργίας είναι τόσο σημαντικό, ώστε είναι ανάγκη πιστεύω να ξεφύγουμε από στερεότυπα, από εμμονές, από ταμπού, από ακαμψίες και οπωσδήποτε από την ακινησία, από τον κίνδυνο να μην κάνει κανείς τίποτα και να αφήσει την κατάσταση να διαιωνίζεται.

Αυτό δεν σημαίνει ότι πρέπει να αγνοήσουμε άλλους στόχους, άλλες
σχέσεις, άλλες αξίες. Προφανώς πρέπει να ληφθούν υπόψη.
Στην τοποθέτηση που θα κάνω για τη λογική, τους στόχους και την αρχή του νομοσχεδίου, θα επικεντρωθώ σε τέσσερα πολύ βασικά ερωτήματα. 
Πρώτον, σε ποιο συνολικότερο πλαίσιο πολιτικής εντάσσονται οι
ρυθμίσεις αυτού του νομοσχεδίου.

Δεύτερον, ποιους στόχους εξυπηρετούν αυτές οι ρυθμίσεις, γιατί έχουμε σήμερα ένα τέτοιο νομοσχέδιο.
Τρίτον, τι αλλαγές προωθούνται μέσω του νομοσχεδίου.
Τέταρτον, τι επιδράσεις προσδοκώνται στην απασχόληση και την ανεργία και στην άσκηση των πολιτικών μας από τις ρυθμίσεις αυτές.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
'Ερχομαι στο πρώτο θέμα, το συνολικότερο πλαίσιο πολιτικής και
η απασχόληση. Κεντρικό σημείο αναφοράς της πολιτικής μας είναι η θέση ότι η αύξηση της απασχόλησης και η καταπολέμηση της ανεργίας καθορίζονται από ένα ευρύτερο πλέγμα παραγόντων, από τους οποίους θα περιοριστώ μόνο σε τρεις, επειδή αυτοί σχετίζονται πιο άμεσα με τους στόχους του νομοσχεδίου.
Ο πρώτος παράγοντας είναι η ικανότητα του επιχειρηματικού τομέα, η ικανότητα των εργαζόμενων, του εκπαιδευτικού μας συστήματος, των θεσμών και των πολιτικών μας να παρακολουθούν τις τεχνολογικές, τις παραγωγικές και άλλες αλλαγές, που με ραγδαίους ρυθμούς μετασχηματίζουν συνεχώς το τοπίο της ανάπτυξης και τα ανταγωνιστικά πλεονεκτήματα και να προσπαθούν με τρόπο που προσιδιάζει στις ανάγκες και τις αξίες της κοινωνίας μας και της πολιτικής μας, να κάνουν τις κατάλληλες προσαρμογές.
Ο δεύτερος παράγοντας είναι η ικανότητα δημιουργίας θεσμικών, οργανωτικών και υλικών ακόμη προϋποθέσεων και υποδομών, που ευνοούν την παραγωγική, τεχνολογική ανάπτυξη μιας σύγχρονης οικονομίας. Μέσα από εκεί θα δημιουργηθούν θέσεις απασχόλησης, θα καταπολεμηθεί η ανεργία.
Τρίτος είναι η εμπέδωση ενός κλίματος βεβαιότητας και εμπιστοσύνης για τις κοινωνικές αξίες και σχέσεις, για το ρόλο του κράτους σε σχέση με τους εργαζόμενους και την ανεργία, για τους μηχανισμούς αναδιανομής εισοδήματος, αναδιανομής ατομικών προοπτικών και ευκαιριών, ανακατανομής κινδύνων και οφελών, μεταξύ αυτών που σε μια περίοδο έντονων μετασχηματισμών, αλλαγών και κινδύνων ευνοούνται και αυτών που υστερούν στο σκληρό αγώνα για ένα καλύτερο αύριο.
'Ισως όμως το πιο κρίσιμο στοιχείο που διαπερνά οριζόντια και τους τρεις αυτούς και όσους άλλους παράγοντες θα ήθελε κανείς να αναφέρει, έγκειται στην επένδυση, που πραγματοποιούμε ως χώρα στις γνώσεις, στο είδος των γνώσεων που παράγονται και μεταδίδονται από το τυπικό και το άτυπο εκπαιδευτικό μας σύστημα, στις γνώσεις που έχουμε να αξιοποιήσουμε για το παραγωγικό μας σύστημα, τις άλλες γνώσεις που με ταχύτατους ρυθμούς δημιουργούνται σε παγκόσμια κλίμακα.
Ιδιαίτερα σήμερα η διά βίου εκπαίδευση, η ενίσχυση του τεχνολογικού
και επαγγελματικού προσανατολισμού, σε συνδυασμό, βεβαίως, με την πολιτισμική μας ιστορία και αξίες, αποτελούν στοιχεία κλειδιά για το αποτέλεσμα που μπορούμε να πετύχουμε σε κάθε επίπεδο, στην οικονομία, στην απασχόληση, στην κοινωνική προστασία, στην ανάπτυξη, στη διεθνοπολιτική μας σχέση.
Ο στόχος για απασχόληση και μείωση της ανεργίας αποτελεί την πιο
δραστική έκφραση της πολιτικής αναδιανομής της Κυβέρνησης. Η επιτυχία στο μέτωπο αυτό είναι όρος κλειδί για ένα πιο ισχυρό κοινωνικό κράτος.

Την επιτυχία αυτή η Κυβέρνησή μας τη μετρά με τις ακόλουθες επιδόσεις. Θέλουμε τουλάχιστον τριακόσιες χιλιάδες θέσεις σε καθαρή βάση στο τέλος της τετραετίας. Θέλουμε οι θέσεις αυτές να είναι όσο γίνεται πλήρους απασχόλησης. Ωστόσο δεν θεωρούμε ότι άλλες σύγχρονες μορφές εργασίας είναι επιλογές δεύτερης κατηγορίας, εφόσον εξασφαλίζουν σιγουριά, ποιότητα και δίκαιη αμοιβή.
Θέλουμε θέσεις πλήρους απασχόλησης με τον κόσμο να βελτιώνει συνεχώς το ατομικό και οικογενειακό του εισόδημα. Δεν θέλουμε απασχόληση και εργαζόμενους φτωχούς. Θέλουμε εργαζόμενους όχι μόνο ως μισθωτούς, αλλά και ως επαγγελματίες, ως αυτοαπασχολούμενους, ως νέους επιχειρηματίες σε νέα πεδία δραστηριότητας. Το τοπίο του είδους της απασχόλησης της μισθωτής εργασίας αλλάζει αρκετά σημαντικά τις τελευταίες δύο δεκαετίες.

Θέλουμε μια κοινωνία που να έχει εμπιστοσύνη στην
κυβέρνηση του ΠΑΣΟΚ,
στο τόσο ευαίσθητο αυτό θέμα. Θέλουμε μείωση της ανεργίας, ιδιαίτερα στις περιοχές που έχουν υψηλά επίπεδα ανεργίας. Θέλουμε όμως και μείωση της ανεργίας των γυναικών, των μεγαλύτερης ηλικίας ανέργων και άλλων κοινωνικών ομάδων, που αντιμετωπίζουν σοβαρότατα προβλήματα στο να βρουν δουλειά.
Πώς προχωρούμε στην κατεύθυνση αυτή; Προχωράμε με μια συνολική στρατηγική απασχόλησης που διαπερνά τα πιο κρίσιμα πεδία πολιτικής. 'Εχουμε μια μακροοικονομική πολιτική που μέσα στην ΟΝΕ διασφαλίζει τη σταθερότητα της οικονομίας μας σε σχέση με το αν είμαστε εκτός ΟΝΕ και την προστατεύει από κλυδωνισμούς και διακυμάνσεις.
'Εχουμε για τα επόμενα χρόνια ένα αναπτυξιακό πρόγραμμα τουλάχιστον είκοσι τρισεκατομμυρίων (20.000.000.000.000) δραχμών που περιλαμβάνει το Γ' Κοινοτικό Πλαίσιο Στήριξης και τους εθνικούς πόρους του προγράμματος δημοσίων επενδύσεων, με το οποίο ενισχύονται οι υποδομές, η παραγωγικότητα, οι επενδύσεις δημόσιες και ιδιωτικές. Το σύνολο αυτών των δράσεων δημιουργεί δεκάδες χιλιάδες θέσεις απασχόλησης.
Υλοποιούμε κλαδικές παρεμβάσεις στη βιομηχανία, στις μικρομεσαίες επιχειρήσεις, στον αγροτικό τομέα, στο εμπόριο, στον τουρισμό, στην υγεία, στη παιδεία. Κρίσιμοι τομείς, όπως είναι η ενέργεια και οι τηλεπικοινωνίες, που είναι εισροές για όλη την οικονομία, όπως είναι η ναυτιλία, οι μεταφορές βρίσκονται σε διαδικασία αναδιάρθρωσης με πολλαπλές θετικές επιπτώσεις για τη δική τους ανάπτυξη, αλλά και την ανάπτυξη άλλων παραγωγικών δραστηριοτήτων και της απασχόλησης.
Στο Υπουργείο Εργασίας προχωράμε σε σοβαρές παρεμβάσεις σε μια σειρά από ειδικά πεδία. Ενδεικτικά θα αναφέρω ότι δημιουργούμε μηχανισμούς για να υπάρξει μια ποιοτική αλλαγή στην κατάρτιση, διερευνούμε μέσα από την αγορά και σε συνεργασία με επιχειρήσεις και τους εργαζόμενους στις ειδικότητες που ζητούνται από το παραγωγικό σύστημα, για να δώσουμε στους καταρτιζόμενους μεγαλύτερες δυνατότητες να βρουν εργασία, ξεκινούμε μια ουσιαστική αναδιάρθρωση του ΟΑΕΔ, ώστε σε μια διετία να παίξει ένα πολύ διαφορετικό ρόλο σε σχέση με το σήμερα και το χθες.
Σε συνεργασία με τα Υπουργεία Παιδείας και Ανάπτυξης, προωθούμε νέες πολιτικές για τη διασύνδεση αρχικής και συνεχιζόμενης κατάρτισης στη στήριξη των μικρομεσαίων, το συντονισμό των δράσεών μας στα πλαίσια των πολιτικών, που χρηματοδοτεί το Ευρωπαϊκό Κοινωνικό Ταμείο.
Μια ολοκληρωμένη στρατηγική απασχόλησης και καταπολέμησης της ανεργίας όμως, δεν μπορεί να έχει κενό στα θέματα οργάνωσης αγοράς εργασίας. Σε όλες τις χώρες της Ευρωπαϊκής 'Ενωσης το αργότερο στη δεκαετία του 1990, πραγματοποιήθηκαν σοβαρές αλλαγές που επέτρεψαν στους εργαζόμενους να συμμετάσχουν στην παραγωγική διαδικασία και όχι να ζήσουν τον αποκλεισμό. Αλλαγές που εισήγαγαν νέους τρόπους ρύθμισης της παραγωγής και της εργασίας, ώστε το νέο αναπτυξιακό μοντέλο να μπορεί να λειτουργήσει και να παράγει εισοδήματα και απασχόληση, να επιτρέπει τη διατήρηση και την ενίσχυση του κοινωνικού κράτους.
Σημαντικό τμήμα αυτών των αλλαγών αφορούσε και το χρόνο εργασίας και την ενίσχυση της ευελιξίας στην παραγωγή.
Θα έρθω τώρα στο δεύτερο ερώτημα, ποιοι είναι οι στόχοι των ρυθμίσεων. Μέσα σ' αυτό το συνολικό πλαίσιο πολιτικής ποιοι είναι οι στόχοι που θέλουμε να πετύχουμε; Το ερώτημα δηλαδή, γιατί φέρνουμε αυτό το νομοσχέδιο σήμερα, ποια είναι η σχέση των προτεινόμενων ρυθμίσεων με τις ανάγκες της οικονομίας μας και τις προκλήσεις της εποχής.
Οι ρυθμίσεις που εισάγονται έχουν τρεις καίριους στόχους. Πρώτον,
δημιουργούμε συνθήκες για το μετασχηματισμό της οικονομίας μας. Διαμορφώνουμε ευνοϊκότερους όρους για την εξάπλωση σύγχρονων τύπων παραγωγής και σχήματα οργάνωσης, που συνδυάζουν την ευελιξία που χρειάζεται με την ασφάλεια που έχει ανάγκη ο εργαζόμενος.
Το νέο ρυθμιστικό πλαίσιο για το ευέλικτο υπόδειγμα παραγωγής έχει τρεις επιδιώξεις, τρεις συνισταμένες. Βελτίωση των συνθηκών εργασίας των εργαζόμενων, αύξηση θέσεων απασχόλησης, τόνωση της ανταγωνιστικότητας. 
Δεύτερος μεγάλος στόχος, συντελείται μια ουσιαστική παρέμβαση στο
χρόνο εργασίας με πολύ σοβαρές επιπτώσεις στην απασχόληση, αλλά και με θετικές προεκτάσεις στον έλεγχο των φαινομένων απορύθμισης στην αγορά

εργασίας.
Οι υψηλοί ρυθμοί μεγένθυνσης οι διαρθρωτικές πολιτικές που υλοποιούμε, οι νέες παραγωγικές πολιτικές που υλοποιούμε, οι νέες παραγωγικές ευκαιρίες που αναπτύσσονται στα τελευταία χρόνια και θα αναπτυχθούν με ταχύτερους ρυθμούς στα επόμενα θα οδηγούν συστηματικά σε περιορισμένες αυξήσεις απασχόλησης όσο συντηρούμε ένα θεσμικό και πραγματικό καθεστώς που επιτρέπει ελεύθερα και χωρίς σοβαρό κόστος να έχουμε ονομαστικό χρόνο εργασίας σαραντάωρο, αλλά στην πραγματικότητα σαρανταοκτάωρο ή πενηντάωρο ή και περισσότερο.
Με αυτό το καθεστώς, όποιες νέες ευκαιρίες απασχόλησης δημιουργούνται, θα καλύπτονται πρώτα από την υπερεργασία των ήδη απασχολούμενων και κατά δεύτερο λόγο από νέες προσλήψεις. Γι'αυτό η 
παρέμβαση που κάνουμε αντιμετωπίζει σε βάθος την κρίσιμη αυτή παθογένεια. Κατά βάση, διευρύνει την αγορά εργασίας, ώστε να επιτρέπει τη συμμετοχή
όλο και μεγαλύτερου αριθμού απασχολούμενων στη διαδικασία επέκτασης της
παραγωγής.
Επίσης, δημιουργεί ένα ευνοϊκότερο πλαίσιο για να λειτουργήσουν προς
την ίδια κατεύθυνση και άλλες πολιτικές, που υλοποιούνται είτε από το
Υπουργείο Εργασίας είτε από άλλα Υπουργεία.
Βεβαίως προχωράμε σταθμίζοντας κάποιες επιπτώσεις για τις

επιχειρήσεις, διατηρώντας βαθμούς επιχειρησιακής ευελιξίας για
υπερωριακή απασχόληση, αλλά και με επίκεντρο την ανάγκη για αλλαγές που θα περιορίσουν την ανεργία. Η επιλογή μας δεν κινείται μεταξύ άσπρου και μαύρου. Δεν θεωρώ ότι με τις σημερινές συνθήκες, αλλά και με τις συμπληρωματικές πολιτικές της Κυβέρνησης για τον επιχειρηματικό τομέα, είναι σκόπιμο να δοθεί απόλυτη προτεραιότητα στην ανταγωνιστικότητα, παραγνωρίζοντας το θέμα της ανεργίας. Αλλά ούτε και να προχωρήσει κανείς μονοσήμαντα με απόλυτη προτεραιότητα στην απασχόληση, χωρίς ισορροπία με την ανταγωνιστικότητα και άλλους στόχους. Και οι δύο αυτές ακραίες επιλογές θα λειτουργούσαν σε βάρος της ίδιας της απασχόλησης και της ανάπτυξης.
Αναζητούμε και υλοποιούμε ένα μείγμα πολιτικής που θα λάβει υπόψη και τους δύο αυτούς στόχους και άλλους στόχους, με τρόπο που να δίνει ένα όσο γίνεται πιο ικανοποιητικό αποτέλεσμα. Η εισαγωγή ενός πιο ευέλικτου ρυθμιστικού πλαισίου παράλληλα με το καθιερωμένο σταθερό σαραντάωρο -έχουμε δύο συστήματα- δίνει τη δυνατότητα στην οικονομία να κινείται σε δύο τροχιές. Στη σημερινή φάση παραγωγικού μετασχηματισμού, υπάρχουν περισσότερες κατηγορίες παραγωγικής δραστηριότητας. Υπάρχουν επιχειρήσεις με διαδικασίες που εξυπηρετούνται αποτελεσματικότερα με το ισχύον σύστημα και με τις όποιες τροποποιήσεις επιφέρουμε, όπως και επιχειρήσεις που για να αναπτυχθούν χρειάζονται μεγαλύτερη ευελιξία. Το σύστημα που καθιερώνουμε το σαραντάωρο αλλά και με συναίνεση ένα πιο ευέλικτο σύστημα επιτρέπει την επιλογή που έχει ευρύτερες θετικές επιδράσεις για την ανάπτυξη.
Τρίτος μεγάλος στόχος είναι να δημιουργήσουμε ή και να ενισχύσουμε
ένα θεσμικό πλαίσιο, βασικές υποδομές και εργαλεία πολιτικής του Υπουργείου Εργασίας και Κοινωνικών Ασφαλίσεων, με τα οποία μπορεί να στηριχτεί η απασχόληση, να σχεδιαστούν και να υλοποιηθούν πιο αποτελεσματικές πολιτικές απασχόλησης, να αξιοποιηθούν παραγωγικότερα οι πόροι του Γ' Κοινοτικού Πλαισίου Στήριξης, να καταπολεμηθεί η αυθαιρεσία και καταστρατήγηση στην αγορά εργασίας.
Αναφέρομαι ιδίως στα περιφερειακά σχέδια δράσης για την απασχόληση, στο Συμβούλιο Εμπειρογνωμώνων, στις ειδικές μονάδες για το Γ' Κοινοτικό Πλαίσιο Στήριξης στο Σώμα Επιθεωρητών Εργασίας, στη μαθητεία του ΟΑΕΔ και σε άλλα.
Ποιες αλλαγές προωθούνται. Για να πετύχουμε αυτούς τους στόχους, προωθούμε αλλαγές στο ρυθμιστικό πλαίσιο της απασχόλησης και της αγοράς εργασίας και βεβαίως μια σειρά από άλλες αλλαγές στις οποίες θα αναφερθώ και αργότερα. Σήμερα η απασχόληση στον ιδιωτικό τομέα, έχει το χαρακτηριστικό ότι όσοι εργάζονται, καλούνται και με διευθυντικό δικαίωμα να εργαστούν αρκετά παραπάνω.
Το 1982 η κυβέρνησή μας μείωσε το χρόνο εργασίας από σαράντα πέντε σε σαράντα ώρες. Πού βρισκόμαστε σήμερα; Οι σαράντα ώρες την εβδομάδα συχνά είναι ένα ελάχιστο όριο που για πολύ κόσμο μπορεί να φθάσει τις σαράντα έξι ή και τις πενήντα ώρες ή και να τις ξεπεράσει. Από την άλλη πλευρά, ακριβώς οι επιχειρήσεις, οι επαγγελματίες, οι εργοδότες κάθε μορφής,

προτιμούν να καλύπτουν τις ανάγκες της παραγωγής, εξαντλώντας κάθε δυνατότητα πρόσθετης απασχόλησης όσων εργάζονται, παρά να κάνουν νέες προσλήψεις.
Ακόμη και γενικευμένη μείωση του χρόνου εργασίας να έκανε κανείς υποχρεωτική, εάν κρατηθεί το σαραντοκτάωρο, σημαίνει ότι οι πρόσθετες ευκαιρίες θα οδηγούν απλώς σε εξάντληση των υφιστάμενων εργαζόμενων. 
Αυτά σε μια φάση υψηλής ανεργίας πρέπει να αλλάξουν. Και έχοντας
υπόψη αυτήν την πραγματικότητα, όπως και την ανάγκη να προχωρήσουμε και στην ελληνική οικονομία σ'ένα ρυθμιστικό πρότυπο πιο σύγχρονο, προτείνουμε μια σειρά από νέες ρυθμίσεις και τι προβλέπουμε προς την κατεύθυνση αυτή;

Πρώτον, προτείνουμε το τριαντοκτάωρο για τις επιχειρήσεις που θεωρούν ότι μπορούν να το υιοθετήσουν, χωρίς μείωση απολαβών, χωρίς διευθυντικό δικαίωμα και άρα με τη σύμφωνη γνώμη των εργαζόμενων.
Η συμφωνία αυτή περιλαμβάνει και ευέλικτη αξιοποίηση ενός αριθμού ωρών την εβδομάδα, τριών ωρών την εβδομάδα, περίπου εκατόν σαράντα ώρες το χρόνο, αλλά με τρόπο, ώστε σε καμία απολύτως περίπτωση ο εργαζόμενος να μην επιβαρύνεται παραπάνω ούτε την ημέρα ούτε την εβδομάδα σε σχέση με το σημερινό καθεστώς. Και αυτή η ρύθμιση σημαίνει ότι οδηγεί στη μείωση του μέγιστου χρόνου απασχόλησης εργασίας για τον εργαζόμενο κατά τετρακόσιες εξήντα ώρες το χρόνο. Είναι μία τεράστια μείωση που συνδυάζει επιπλέον σταθερή αμοιβή, ευελιξία στην οργάνωση παραγωγής και ευνοϊκότερους συνδυασμούς παραγωγικής και οικογενειακής ζωής. 
Διατυπώθηκαν επικρίσεις ότι καταργείται το παραδοσιακό οκτάωρο επειδή
στο σύστημα της ευελιξίας που θεσπίστηκε ήδη από το 1998, εμείς προσθέτουμε σήμερα ως κίνητρο για να συμφωνήσουν οι εργαζόμενοι τη θέσπιση του τριανταοκταώρου αντί του σαρανταώρου.
Κατ' αρχήν είναι γνωστό σε όλους ότι η εβδομάδα των σαράντα ωρών, όπως είπα, στην ουσία σήμερα με διευθυντικό δικαίωμα είναι εβδομάδα σαράντα οκτώ ωρών. 'Αρα νομίμως ισχύει το εννιάωρο ή ενδεκάωρο επιπλέον όμως είναι προφανέστερο ότι η επιχειρηματολογία και η επίκριση είναι ανακριβής. Και αυτό γιατί το σύστημα όπως διαμορφώνεται μειώνει το μέσο χρόνο εβδομαδιαίας εργασίας κατά δύο ώρες, συνδέεται με την κατάργηση των οκτώ ωρών πρόσθετης εργασίας την εβδομάδα και άρα η συνολική μείωση του ανώτατου χρόνου εργασίας είναι δέκα ώρες την εβδομάδα και διατηρεί ανέπαφα τα σημερινά χρονικά όρια εργασίας του εργαζόμενου σε ημερήσια και εβδομαδιαία βάση.
Το να χαρακτηρίσει, λοιπόν, κανείς ένα σύστημα που στη διάρκεια ενός έτους μειώνει τετρακόσιες εξήντα ώρες το ανώτατο επιτρεπτό χρόνο εργασίας κάθε εργαζόμενου ως απορρίθμιση και ως ισοπέδωση του οκταώρου θέλει μεγάλο ηρωϊσμό ακόμη και για τον πιο απλό πολίτη.
Δεύτερον, καταργούμε το σημερινό διευθυντικό δικαίωμα των πέντε ωρών υπερεργασίας την εβδομάδα. Ο μέγιστος χρόνος επιβάρυνσης των εργαζομένων μειώνεται έτσι κατά διακόσιες τριάντα ώρες το χρόνο.
Τρίτον, αυξάνουμε το κόστος της παράνομης υπερωρίας και της υπερωρίας γενικά με στόχο να κάνουμε τις νέες προσλήψεις πιο ελκυστικές για τις επιχειρήσεις.
Τέταρτον, προτείνουμε αυξήσεις αμοιβής σε ορισμένες κατηγορίες μερικώς απασχολούμενων και σε μακροχρόνια άνεργους, που εργάζονται με μερική απασχόληση.
Πέμπτον, εξορθολογίζουμε την κλίμακα προσαρμογής προσωπικού στα
διάφορα μεγέθη της επιχείρησης.
'Εκτον, μειώνεται η έμμεση επιβάρυνση εργασίας χωρίς επιβάρυνση του ασφαλιστικού συστήματος, ώστε να αυξηθεί η ζήτηση εργασίας σε όλη την οικονομία. Και μειώνουμε την επιβάρυνση αυτή για τους πιο χαμηλόμισθους, γι' αυτούς που έχουν ανάγκη να προσληφθούν και για τους νεοεισερχόμενους στην αγορά εργασίας, που θα ευνοήσει κυρίως τις μικρομεσαίες επιχειρήσεις, τους επαγγελματίες, ένα ευρύτατο τμήμα του παραγωγικού συστήματος, τη συντριπτική πλειοψηφία.
'Εβδομον, ενισχύουμε την παρουσία της Επιθεώρησης Εργασίας σε χώρους δουλειάς, ώστε να διασφαλιστεί η τήρηση των νόμων, των συμφωνιών και των ρυθμίσεων, που διέπουν τις εργασιακές σχέσεις.
Τι δεν σημαίνουν τα μέτρα αυτά; Δεν έχουν καμία σχέση με κατάργηση
του οκτάωρου, δεν συνεπάγονται σε καμία περίπτωση αύξηση του χρόνου εργασίας, δεν επιδεινώνουν ούτε απορυθμίζουν οποιαδήποτε προσωπική ισορροπία και προγραμματισμό των εργαζόμενων. Υπακούουν όλα σε μία
λογική, πώς να αυξήσουν την απασχόληση, πώς να ωθήσουν τις επιχειρήσεις, τους επαγγελματίες, τους αυτοαπασχολούμενους να προχωρούν σε προσλήψεις προσωπικού και να μη χρησιμοποιούν υπερωριακά μέχρι εξάντλησης το υφιστάμενο προσωπικό.
'Ομως, εκτός απ' αυτές τις κεντρικές αλλαγές το νομοσχέδιο καλύπτει και άλλα δύο σημαντικά πεδία πολιτικής. Το πρώτο αφορά στην κατηγορία εκείνων των εργαζόμενων, που έχουν κλείσει τριάντα πέντε χρόνια δουλειάς στα βαρέα και ανθυγιεινά επαγγέλματα και είναι κάτω από το όριο ηλικίας που προβλέπεται για συνταξιοδότηση. Σας έχει διανεμηθεί ή διανέμεται τώρα η τροπολογία με την οποία ρυθμίζουμε αυτό το θέμα. Πρόκειται για έναν κόσμο ταλαιπωρημένο που άρχισε να δουλεύει σε ηλικία μικρή στα μέσα περίπου της δεκαετίας του 1960.
Η Κυβέρνηση θεώρησε ότι είνα κοινωνικά δίκαιο να δοθεί η δυνατότητα
στον κόσμο αυτό να προχωρήσει στη συνταξιοδότησή του με την ολοκλήρωση του πεντηκοστού τρίτου ή του πεντηκοστού πέμπτου έτους ανάλογα με το αν πρόκειται για μειωμένη ή πλήρη σύνταξη.
Σε συνεννόηση με τους κοινωνικούς εταίρους και ύστερα από σχετική απόφαση της διαχειριστικής αρχής του ΛΑΕΚ, εισάγουμε αυτήν τη ρύθμιση στο νομοσχέδιο. Το κόστος του Ι.Κ.Α. θα καλυφθεί για κάποια χρόνια από τους πόρους του ΛΑΕΚ σύμφωνα και με την απόφαση που έχει ληφθεί. Πρόκειται για μία ρύθμιση που θα ανακουφίσει εκατοντάδες παλαίμαχους του εργατικού κόσμου, των οποίων η αποχώρηση θα δημιουργήσει ταυτόχρονα και ευκαιρίες απασχόλησης για νέο κόσμο.
Και η Κυβέρνησή μας θεωρεί ότι το κοινωνικό κράτος πρέπει να βρίσκει έκφραση παντού, στους εργαζόμενους, στους άνεργους, στις γυναίκες, στη μεγάλη ηλικία, στις ευπαθείς ομάδες και στους νέους, που ξεκινούν με ελπίδα και προσδοκίες και τις οποίες έχουμε χρέος να στηρίξουμε. Για το λόγο αυτό -και αναφέρομαι τώρα στο δεύτερο πεδίο που συμπληρώνει τις ρυθμίσεις για την απασχόληση- υιοθετούμε μέτρα κοινωνικής προστασίας για μια σειρά κοινωνικές ομάδες όπως είναι οι εργαζόμενοι, οι άνεργοι, οι αγρότες, οι μητέρες, οι σεισμόπληκτοι, οι πυρόπληκτοι και κάποιες άλλες ρυθμίσεις. Μ' αυτές τις ρυθμίσεις αντιμετωπίζονται πρακτικά ζητήματα, που μπορεί να μην κατατάσσονται στα μεγάλα ζητήματα πολιτικής, αλλά που για κάθε ενδιαφερόμενο σημαίνει μια στήριξη ή μια ελάφρυνση με πολύ ουσιαστικό περιεχόμενο.
Ποιες είναι οι επιδράσεις και τι περιμένουμε στην απασχόληση και την ανεργία από τις ρυθμίσεις αυτές.
Είναι σαφές, κυρίες και κύριοι Βουλευτές, ότι ο χώρος εκείνος, το τμήμα της οικονομίας, που βλέπει ότι οι ρυθμίσεις που καθιερώνονται δημιουργούν μια πραγματική πίεση προσαρμογής και μια πραγματική πίεση για αυξημένες προσλήψεις, άρα μια αλλαγή σε συμπεριφορές και αντιλήψεις, υποστηρίζει την ακραία θέση ότι δεν θα υπάρξει συμβολή στην απασχόληση. Και την υποστηρίζει αυτήν τη θέση με το στόχο να υπάρξει στασιμότητα στην προώθηση ενός ρυθμιστικού πλαισίου. Στασιμότητα, δηλαδή να μην κάνουμε τίποτα το οποίο να αλλάξει το καθιερωμένο πρότυπο παραγωγής και ανεργίας βεβαίως. Η θέση αυτή είναι αυθαίρετη και αναντίστοιχη με την πραγματικότητα. Είναι η ίδια θέση, που εμφανίζεται σε κάθε μεταρρύθμιση που έχει να κάνει με το χρόνο εργασίας. 'Ομως οι ρυθμίσεις του νομοσχεδίου θα έχουν πολλές άμεσες και έμμεσες θετικές επιδράσεις στην απασχόληση.
Ειδικότερα η κατάργηση της υπερεργασίας έχει το τεράστιο πλεονέκτημα να απελευθερώνει χρόνο εργασίας, που για το σύνολο της οικονομίας αντιστοιχεί στο ισοδύναμο διακοσίων χιλιάδων θέσεων εργασίας. Επιπλέον δεν δημιουργεί αύξηση κόστους στην επιχείρηση όπως αν μειωνόταν ο συμβατικός χρόνος εργασίας χωρίς μείωση απολαβών -το σαραντάωρο σε τριάντα εννέα, τριάντα οκτώ ή τριάντα πέντε ώρες- γιατί η απλούστατα η καταβολή υπερωριακής αμοιβής δίνει τη θέση της σε νέους εργαζόμενους με κανονική αμοιβή.
Η ποσοτική εκτίμηση που ανέφερα δίνει απλώς μια εικόνα των περιθωρίων που ανοίγουν μέσα από τις ρυθμίσεις. Είναι γνωστό ότι για πολλούς λόγους δεν υπάρχει άμεση και γραμμική σχέση μεταξύ μείωσης χρόνου εργασίας και θέσεων απασχόλησης που δημιουργούνται.
Συνεπώς τόσο η επίδραση αυτού του μέτρου όσο και των άλλων μέτρων που θα αναφερθούν, είναι μεν αναμφίβολα θετική και σημαντικά θετική, αλλά θα ήταν εξαιρετικά αισιόδοξο να θεωρήσει κανείς ότι θα εξαντλήσει τέτοια

υψηλά περιθώρια.
Μια μετριοπαθής και ρεαλιστική εκτίμηση θα μπορούσε να κινηθεί γύρω
από ένα ποσοτικό στόχο μεταξύ εξήντα και εκατό χιλιάδων θέσεων για ένα χρονικό ορίζοντα δύο με διόμισι περίπου, ετών. Δηλαδή μια πολύ σημαντική επίδραση για τις συνθήκες ανεργίας που υπάρχουν αυτήν τη στιγμή.
Δεύτερο στοιχείο είναι ότι η αύξηση του κόστους της υπερωρίας επίσης κάνει πιο ελκυστική την πρόσληψη.
Τρίτον, η μείωση των ασφαλιστικών εισφορών μειώνει το κόστος εργασίας, έτσι ώστε να αυξάνεται η ζήτηση σε όλη την οικονομία. 
Τέταρτον, η ευελιξία και το τριανταοκτάωρο επίσης συνδέονται με ένα
πολύ πιο δραστικό περιορισμό των ευχερειών πρόσθετης απασχόλησης. Και αυτό δεν αφορά μόνο τις εποχιακές επιχειρήσεις. Η μετάβαση σε ένα νέο πρότυπο οργάνωσης με τους όρους που προβλέπονται, μπορεί να δημιουργήσει και αυτή σημαντικό αριθμό νέων θέσεων απασχόλησης.

Πέμπτον, η καλύτερη οργάνωση της Επιθεώρησης Εργασίας λειτουργεί υπέρ της βελτίωσης των εργασιακών σχέσεων, κατά της καταχρηστικής ευελιξίας, κατά της παράνομης εργασίας και επομένως συμβάλλει από την πλευρά της επίσης στη βελτίωση της απασχόλησης.
Και έκτον, η επέκταση του θεσμού της μαθητείας του Ο.Α.Ε.Δ. φέρνει
πιο κοντά τη ζήτηση με την προσφορά της εργασίας.
'Ομως η πιο σημαντική επίδραση του νομοσχεδίου και της έμφασης της
πολιτικής μας στην αντιμετώπιση της ανεργίας, θα έλεγα ότι δεν περιλαμβάνεται καν στις εκτιμήσεις αυτές. Η πιο σημαντική επίδραση κατά τη γνώμη μου έγκειται στην ευαισθητοποίηση του επιχειρηματικού κόσμου, των εργαζόμενων, των πολιτικών και κοινωνικών δυνάμεων απέναντι στο πρόβλημα της ανεργίας, στη σημασία που έχει η εισαγωγή της οπτικής ανεργίας σε κάθε δυνατή δράση και πολιτική, σε κάθε μέτρο, στην ανάγκη εγκατάλειψης της αντίληψης ότι η ανεργία θα περιοριστεί με κάποιο αυτόματο μηχανισμό, είτε από την αγορά είτε από κρατικές πολιτικές, στην εμπέδωση της αντίληψης ότι το πρόβλημα είναι δύσκολο, ότι μαγικές λυσεις δεν υπάρχουν, ότι απαιτείται μια ευρύτερη κινητοποίηση και ότι αν δεν γίνουν αλλαγές σε πολλά μέτωπα, δεν θα γίνουν αλλαγές ούτε και στο αποτέλεσμα της ανεργίας.
Στις κριτικές που διατυπώθηκαν υποστηρίχθηκε η θέση ότι οι προτεινόμενες ρυθμίσεις αυξάνουν το κόστος παραγωγής, μειώνουν την ανταγωνιστικότητα και συνεπώς θα επηρεάσουν αρνητικά την απασχόληση. Θα κάνω κάποια σχόλια πάνω στη θέση αυτή.
Πρώτον, αυτή η θέση δεν τεκμηρίωσε με κανέναν απολύτως τρόπο τις ποσοτικές της προβλέψεις παρ' όλο ότι επιμόνως ζητήσαμε να δούμε πώς προκύπτουν αυτά προκειμένου να γίνει μία καλύτερη εκτίμηση του θέματος. 
Δεύτερον, οι εκτιμήσεις αυτές είναι αυθαίρετες και ακραίες. Και θέλω
να πω ότι ανάλογα με τις υποθέσεις, που θα κάνει κανείς για το είδος της επιχείρησης, τον τρόπο της προσαρμογής της επιχείρησης, τον τρόπο συμπεριφοράς, τα θέματα απασχόλησης και οργάνωσης της παραγωγής μπορεί να προκύψει είτε μείωση του κόστους παραγωγής από το εργασιακό κόστος είτε κάποια αύξηση του κόστους. Αλλά και στις δύο περιπτώσεις πολύ περιορισμένα.
Τρίτον, η Κυβέρνηση λαμβάνει υπόψη ότι με τις συνολικές πολιτικές της έχει ενισχυθεί ιδιαίτερα η ανταγωνιστικότητα των επιχειρήσεων. Συγκεκριμένα: Πρώτον, η ένταξη στην ΟΝΕ συνδέεται με μία δραστική μείωση των επιτοκίων και του κόστους χρηματοδότησης. Μόνο το 2000 τα επιτόκια μεταξύ αρχής και τέλους του έτους θα έχουν μειωθεί από περίπου 14% στο 9% με εξοικονόμηση δεκάδων δισεκατομμυρίων δραχμών για τόκους.
Δεύτερον, η σταδιακή μείωση των φορολογικών συντελεστών στα κέρδη των εταιρειών από το 40% στο 35% σημαίνει επίσης όφελος μερικών δεκάδων δισεκατομμυρίων δραχμών. Αντίστοιχο όφελος υπάρχει και για τις μικρομεσαίες επιχειρήσεις, τις προσωπικές επιχειρήσεις, για τις οποίες ο συντελεστής μειώνεται σταδιακά από το 35% στο 25%.
Τρίτον, τα προγράμματα νέων θέσεων εργασίας όπως και τα προγράμματα
STAGE επιδοτούν τον εργοδότη με τέσσερις, πέντε ή και επτά χιλιάδες δραχμές για ορισμένες κατηγορίες την ημέρα, μαζί με τις ασφαλιστικές εισφορές στο 100% για ενάμισι έως δύο χρόνια. Εκατόν εβδομήνα χιλιάδες θέσεις εργασίας καλύφθηκαν τα τελευταία χρόνια στις επιχειρήσεις με σημαντική μείωση του κόστους παραγωγής των επιχειρήσεων.
Τέταρτον, τα ενδοεπιχειρησιακά προγράμματα κατάρτισης μειώνουν επίσης το κόστος ενός σημαντικού αριθμού επιχειρήσεων.
Πέμπτον, η μείωση των εργοδοτικών εισφορών κατά 2% για χαμηλόμισθο προσωπικό ενισχύει την πρόσληψη, αλλά και την ανταγωνιστικότητα της επιχείρησης.
Πρέπει να λάβουμε υπόψη όλα αυτά και πολλά άλλα, που δεν ανέφερα μαζί για να δούμε τι κάνει η Κυβέρνηση για το κόστος του παραγωγικού συστήματος, για την ανταγωνιστικότητα του παραγωγικού συστήματος και όχι να σαλαμοποιούμε και να βλέπουμε σε μεμονωμένη βάση το κάθε μέτρο και να θέλουμε από κάθε μεμονωμένο τρόπο να έχει την κοινωνική διάσταση, να έχει τη διάσταση της απασχόλησης, να έχει την ανταγωνιστικότητα, να έχει την κοινωνική συνοχή και τη δικαιοσύνη, να έχει τα πάντα. Για να έχει τα πάντα πρέπει να έχει μία συνολική πολιτική. Την ισορροπία πρέπει να τη δει κανείς στο επίπεδο της συνολικής πολιτικής.
Κυρίες και κύριοι Βουλευτές, η εξέλιξη της απασχόλησης και της ανεργίας στη χώρα μας τα επόμενα χρόνια θα επηρεαστεί πέρα από τις μακροοικονομικές, τις διαρθρωτικές και τις ειδικές πολιτικές απασχόλησης από τις εξής βασικές επιλογές:
Πρώτον, αν παράλληλα με τη διατήρηση της δημοσιονομικής και νομισματικής σταθερότητας θα μπορέσουν στη χώρα να αναπτυχθούν παραγωγικές και τεχνολογικές δομές που να κλείσουν το ισχυρό αναπτυξιακό χάσμα με την καρδιά της αναπτυγμένης Ευρώπης.
Δεύτερον, αν μέσα στις ραγδαίες αλλαγές, που συντελούνται με την παγκοσμιοποίηση, τις νέες τεχνολογίες και τις νέες ιεραρχίες της παγκόσμιας ανάπτυξης, θα πετύχουμε ένα συνδυασμό πολιτικών και αξιών, που δεν θα καθορίζονται μόνο από το σιδερένιο χέρι της αγοράς, τις παγίδες 
του συντηρητισμού και της οπισθοδρόμησης, τη διάχυση της αβεβαιότητας στην κοινωνία, αλλά θα εξασφαλίζουν βεβαιότητα, κοινωνική παρέμβαση και
συνοχή, ανάπτυξη με κοινωνική σταθερότητα.
Τρίτον, αν το κράτος, οι θεσμοί, το παραγωγικό σύστημα, οι κοινωνικές δυνάμεις κατανοήσουν ότι οι επιδόσεις στις οποίες οδηγούν οι παγιωμένες ισορροπίες, οι παγιωμένες σχέσεις και αντιλήψεις είναι πολύ αδύναμες,

ότι κάνουν την Ελλάδα να ασθμαίνει για να προχωρήσει λίγο, παράγουν μια οικονομία που είναι μεν πιο ισχυρή απ' ότι λίγο πριν, αλλά είναι και ταυτόχρονα πολύ αδύναμη σε σύγκριση με το ζητούμενο.
Τέταρτον, εάν μέσα από όλα αυτά θα υπάρξει ανάπτυξη με απασχόληση και ευημερία και όχι με ανισότητες και ανεργία. Η ανεργία, το κυρίαρχο κοινωνικό πρόβλημα σήμερα δεν είναι αποτέλεσμα ενός μεμονωμένου
παράγοντα που αφορά...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Τελειώνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Να "διευθετήσουμε" λίγο τώρα το
χρόνο της ομιλίας σας, με κάποια ευελιξία!! Να τελειώσετε τώρα ή μπορείτε να συνεχίσετε με χρόνο από τη δευτερολογία σας για να ολοκληρώσετε με άνεση.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Τελειώνω σε μισό λεπτό, κύριε Πρόεδρε.
Η ανεργία, το κυρίαρχο κοινωνικό πρόβλημα σήμερα δεν είναι αποτέλεσμα ενός μεμονωμένου παράγοντα που αφορά τις επιχειρήσεις, τους εργαζόμενους ή τις κρατικές πολιτικές. Είναι το συνδυασμένο αποτέλεσμα μιας συνολικής λειτουργίας που διαρθρωτικά και γι αυτό ιστορικά, δεν έχει καταφέρει να διαμορφώσει όρους οικονομικού και κοινωνικού δυναμισμού, αντίστοιχους με χώρες στις οποίες το πρόβλημα αυτό έχει συρρικνωθεί.
'Ενα νομοσχέδιο δεν είναι σίγουρα ο μαγικός πόλος που θα δώσει
απάντηση σε κάθε πτυχή και ανάγκη του κρίσιμου προβλήματος της απασχόλησης και της ανεργίας που μεταπολεμικά αποτελεί το σταθερό πρόβλημα ανάπτυξης της χώρας. Περιέχει όμως, σημαντικά στοιχεία και τμήματα μιας πολιτικής, η οποία σε συνδυασμό με το συνολικό πλαίσιο που ήδη ισχύει, συμβάλλει από την πλευρά της, ώστε σε ένα ορατό διάστημα να αντιμετωπισθεί αποτελεσματικότερα η μεγαλύτερη πηγή κοινωνικού αποκλεισμού, ανισότητας και κοινωνικής αδικίας, που κινδυνεύει να δοκιμάσει την κοινωνική πορεία της χώρας μας. Ευχαριστώ.

(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Η κ. Γιαννάκου Κοινοβουλευτική Εκπρόσωπος της Νέας Δημοκρατίας έχει το λόγο.
ΜΑΡΙΕΤΤΑ ΓΙΑΝΝΑΚΟΥ: Κύριε Πρόεδρε, κύριοι συνάδελφοι σε μία εποχή αναγκαίων αναπροσαρμογών του ευρωπαϊκού κοινωνικού υπόβαθρου, αποτελεί

αδήρητη διαπίστωση ότι η Ελλάδα υστερεί δραματικά στο χώρο της απασχόλησης.
Είναι γεγονός ότι η ανεργία αυξήθηκε από 9,8% το 1997 σε 11,7% το
1999, με πρόβλεψη παραμονής στο 9,8%, με βάση το πρόγραμμα σύγκλισης που υποβλήθηκε στην Ευρωπαϊκή 'Ενωση.
Σήμερα το 31,7% των νέων κάτω των είκοσι πέντε και το 19,7% των
γυναικών είναι άνεργοι. Τα ποσοστά λοιπόν και των νέων και των γυναικών βρίσκονται πολύ πάνω από τα ποσοστά της Ευρωπαϊκής 'Ενωσης. Πιο απλά, υπάρχει και εδώ μία εξαίρεση αρνητική. Είμαστε η μόνη χώρα της Ευρωπαϊκής 'Ενωσης που δεν υπάρχει καν σταθεροποίηση της ανεργίας και υπάρχει δυναμική αύξησης. Σε όλες τις άλλες χώρες υπάρχει πραγματική κάμψη.
Η αύξηση αυτή βέβαια οφείλεται στους χαμηλούς ρυθμούς οικονομικής
ανάπτυξης, την αύξηση του εργατικού δυναμικού στους αστικούς κύκλους, (νέες γυναίκες, μετακινούμενοι από τον αγροτικό τομέα, παλιννοστούντες, οικονομικοί μετανάστες), κυρίως όμως στο γεγονός ότι το εργατικό δυναμικό της χώρας δεν έχει προσαρμοστεί στις απαιτήσεις της κοινωνίας της γνώσης, με αποτέλεσμα να ενισχύεται το φαινόμενο μιας καθαρά διαρθρωτικής ανεργίας.
Οι επιμέρους πολιτικές, παραδείγματος χάρη, για την ενισχυμένη παρουσία των γυναικών στην αγορά εργασίας χαρακτηρίζονται ως τελείως ανεπαρκείς. Οι προαπαιτούμενες διαρθρωτικές αλλαγές κυρίως στους τομείς των τηλεπικοινωνιών, της ενέργειας, ορισμένων προστατευομένων επαγγελμάτων που έπρεπε να έχουν ολοκληρωθεί στα μέσα της προηγούμενης δεκαετίας, έχουν παραπεμφθεί στις καλένδες. Το σκηνικό σε γενικές γραμμές είναι ασταθές σε μακροοικονομικό επίπεδο και κάθε άλλο παρά δημιουργεί κλίμα εμπιστοσύνης και συνθήκες περιορισμού των κινδύνων, ώστε να ενισχυθεί η οικονομική και κοινωνική ανάπτυξη που είναι η προϋπόθεση για την αύξηση της απασχόλησης.
Είναι χαρακτηριστικό ότι η περιορισμένη εισαγωγή νέων τεχνολογιών, οι διοικητικές επιβαρύνσεις, οι αναγκαίες φορολογικές μεταρρυθμίσεις που είναι στοιχεία απαραίτητα είτε ως θετικές, είτε ως αρνητικές δράσεις για την προώθηση της επιχειρηματικής δράσης, εξακολουθούν να αποτελούν εκκρεμότητες της κυβερνητικής λειτουργίας. Οι ούτως ή άλλως αποσπασματικές πολιτικές για την πρόληψη της εισόδου των νέων και των ενηλίκων ανέργων σε καθεστώς μακροχρόνιας ανεργίας, παρουσιάζουν έλλειμμα και συνοχής και συνέπειας.
Με λίγα λόγια, η Κυβέρνηση στο σύνολό της έχει να παρουσιάσει ένα ιδιαίτερα φτωχό σε επιτεύγματα πλαίσιο δράσης σε ένα τομέα κρίσιμων δεσμεύσεων και υποχρεώσεων απέναντι στους πολίτες. Παρά τις συγκεκριμένες εισηγήσεις και τις κατευθυντήριες γραμμές και τις επανειλημμένες συστάσεις της ευρωπαϊκής επιτροπής τα στοιχεία που διαπιστώνονται στην κοινή έκθεση, για την απασχόληση το 2000 προκαλούν αδιαμφισβήτητα την εντύπωση, ότι υπάρχει αδυναμία χάραξης μιας ενιαίας εθνικής στρατηγικής για την απασχόληση, που φυσικά δεν είναι υπόθεση μόνο του Υπουργείου Εργασίας.
Θα σας απασχολήσω λίγο με την αυτούσια κριτική, όπως γίνεται στην έκθεση για την απασχόληση για το 2000 από την Ευρωπαϊκή Επιτροπή. 'Εκθεση του Νοεμβρίου 2000: "Τα ποσοστά ανεργίας των νέων και των γυναικών, των μακροχρόνια ανέργων είναι σημαντικά υψηλότερα από το μέσο όρο της Ευρωπαϊκής 'Ενωσης. Υπάρχουν σοβαρές εκκρεμότητες. Η συνολική στρατηγική για την απασχόληση προϋποθέτει ορισμένες ενέργειες που δεν γίνονται από την πλευρά της ελληνικής Κυβέρνησης".
Πρώτον την ολοκλήρωση των διαρθρωτικών μεταρρυθμίσεων.
Δεύτερον την υιοθέτηση πολιτικών ευελιξίας και την προσαρμογή της αγοράς εργασίας ώστε να ενισχυθεί η ανταγωνιστικότητα και να επιτευχθεί η βιώσιμη ανάπτυξη στο πλαίσιο της κοινωνικής συνοχής.
Τρίτον, η υιοθέτηση ενεργητικών και παθητικών πολιτικών, ώστε να
υπάρξει στοιχειωδώς εξατομικευμένη προσέγγιση.
Τέταρτον ο εκσυγχρονισμός και η αναδιαρθρωση των δημοσίων υπηρεσιών απασχόλησης, ώστε να μη παρεμποδίζεται η πλήρης εφαρμογή του εθνικού σχεδίου δράσης για την απασχόληση. Σε σχέση με το σχέδιο δράσης του 1999 σημειώνεται, ότι λειτούργησαν μάλιστα και ανεπαρκώς μόνο είκοσι τέσσερα νέα κέντρα προώθησης της απασχόλησης τα οποία θα έπρεπε να είναι διπλάσια μέχρι το τέλος του 2000.
Τα προγράμματα "νέοι στην επαγγελματική ζωή" και "ξανά στη δουλειά"
είναι οι κύριες ενέργειες για την καταπολέμηση της ανεργίας. Τα
προγράμματα αυτά δεν έχουν αξιολογηθεί πλήρως και παραμένει απραγματοποίητος ο κεντρικός στόχος μιας στρατηγικής για τη δια βίου ανάπτυξη.
Η ευρωπαϊκή επιτροπή θεωρεί σημαντικό στοιχείο ότι η δράση στο χώρο
των μικρών επιχειρήσεων του ΛΑΕΚ για την κατάρτιση και εκπαίδευση δεν είχε αποτελέσματα ή μάλλον δεν υπήρξε καθόλου δράση και ο λογαριασμός κινδυνεύει να εκτραπεί από τον κεντρικό του στόχο.
Η προώθηση της κοινωνίας της γνώσης ώστε το εργατικό δυναμικό να
συμβαδίζει με τις εξελίξεις και στην ελληνική και στη διεθνή σκηνή.
Η προώθηση των πολιτικών ίσων ευκαιριών για τις τρωτές ομάδες του
πληθυσμού και ιδιαίτερα για τις γυναίκες και τους νέους.
Η επέκταση των κανονισμών πιστοποίησης των εκπαιδευτών. Εάν οι εκπαιδευτές δεν είναι αυτοί που πρέπει για ποια κατάρτιση και εκπαίδευση μιλάμε;
Η αναδιάρθρωση του συστήματος κοινωνικής ασφάλισης πρέπει να
λειτουργεί στη βάση της κοινωνικής αλληλεγγύης.
Το εθνικό σχέδιο δράσης του 2000 είναι η συνέχεια του προηγουμένου σχεδίου και του σχεδίου πριν από αυτό που έχει επικριθεί. Υπάρχει μια σχετική πρόοδος αλλά απαιτείται εξισορρόπηση των πολιτικών σε όλους τους επιμέρους άξονες. Η συνολική αξιολόγηση βέβαια είναι απολύτως αδύνατη. Απουσιάζουν στοιχειωδώς κρίσιμα στατιστικά στοιχεία.
Επιπλέον των παραπάνω παρατηρήσεων υπάρχουν και οι ακόλουθες εκκρεμότητες. Υποχρεώσεις στο πλαίσιο της επιχειρηματικότητας. Η λήψη διαρθρωτικών μέτρων για τη μείωση των γενικών εξόδων και της διοικητικής επιβάρυνσης των επιχειρήσεων. Ο εκσυγχρονισμός του φορολογικού συστήματος. Παραδείγματος χάριν είμαστε αυτήν τη στιγμή στην ΟΝΕ. Πανηγυρίζει ο Υπουργός Εθνικής Οικονομίας. Αφού είμαστε στην ΟΝΕ γιατί το νέο φορολογικό νομοσχέδιο έπρεπε να είναι για δύο χρόνια και όχι ένα φορολογικό νομοσχέδιο, που θα είχε συνομολογηθεί απ'όλες τις πολιτικές δυνάμεις αν ήταν δυνατόν μετά από διαβούλευση για δέκα ή είκοσι χρόνια; Για ποιες επενδύσεις και ανάπτυξη μιλάμε;
Σε σχέση βέβαια με τις συστάσεις του Συμβουλίου του έτους 1999 για την εφαρμογή των πολιτικών απασχόλησης στην Ελλάδα έχουμε τις εξής παρατηρήσεις.
Δεν αναλύθηκαν επιπλέον ενέργειες για να εμποδιστεί η ροή των νέων και των ανηλίκων ανέργων στη μακροχρόνια ανεργία.
Δεν παρέχονται πληροφορίες για τα αντικίνητρα του φορολογικού
συστήματος.
Δεν πραγματοποιήθηκαν ουσιαστικά βήματα για την αύξηση του
γυναικείου πληθυσμού απασχόλησης.
Δεν παρέχονται πληροφορίες για το ρόλο των κοινωνικών εταίρων στον εκσυγχρονισμό της οργάνωσης εργασίας.
Δεν έχουν επιτευχθεί οι βασικοί στόχοι στο πλαίσιο της συνεχιζόμενης κατάρτισης.
Δεν έχουν προχωρήσει οι ενέργειες για τη βελτίωση του συστήματος
παρακολούθησης του εθνικού σχεδίου δράσης για την απασχόληση.
Αυτή δεν είναι κριτική της Αντιπολίτευσης, είναι έξωθεν κριτική, της Ευρωπαϊκής Επιτροπής.
Ο Υπουργός έρχεται να απαντήσει σ' αυτήν την κριτική, την οποία
γνωρίζει, με το παρόν νομοσχέδιο. Προχώρησε δηλαδή η Κυβέρνηση μονομερώς στην εύκολη οδό. 'Ενα άτολμο και ημιτελές νομοσχέδιο άλλων διατάξεων και τινων εργασιακών, που όπως λέει ο Υπουργός, δεν αφορά στις αλλαγές των εργασιακών σχέσεων για τους εργαζομένους, αλλά αφορά στη συμβολή των εργαζομένων, στην καταπολέμηση της ανεργίας. Πρόκειται για ένα περίεργο μόρφωμα, που δεν ανταποκρίνεται στις ανάγκες της ελληνικής αγοράς εργασίας.
Με βάση όλα ελέχθησαν προηγουμένως, πρώτα-πρώτα αγνοείται ο κορυφαίος παράγων κατάρτιση και εκπαίδευση. Και αν ο Υπουργός μας πει ότι αυτό δεν χρειάζεται νόμο, αλλά πρέπει να προχωρήσει, εγώ θα του πω ότι με τον ΟΑΕΔ που υπάρχει, για ποια κατάρτιση και εκπαίδευση μιλάμε; Και αν θέλουμε να το παραπέμψουμε στη γενική παιδεία, που είναι βασικό ζήτημα, πού είναι οι ενεργητικές πολιτικές στο χώρο της παιδείας και πού είναι η σχέση του χώρου της παιδείας -παρ' ότι αυτό αποτελεί μόρφωση γενικότερα- με τη δυνατότητα να βρει κανείς εργασία;
Πλήττει τη χαμηλή ανταγωνιστικότητα της οικονομίας, παρά την ενισχύει. Κινείται θεωρητικά, στη λογική μιας βραχυπρόθεσμης ένταξης

ανειδίκευτων εργαζομένων στο χώρο εργασίας. Κάτω από διακόσιες χιλιάδες 
δηλαδή, για να μειωθεί κατά 2% το νυν μισθολογικό κόστος της εργασίας. Δηλαδή το νομοσχέδιο αποτελεί ένα είδος υπόσχεσης για ένα σύστημα, για

χαμηλά αμειβόμενη περιστασιακή απασχόληση, χωρίς καμία προοπτική ουσιαστικής επαγγελματικής εξέλιξης, άρα και σταθερότητας στην εργασία. 
Και βέβαια ούτε λόγος για στόχο πλήρους απασχόλησης. Γιατί βεβαίως η
μερική απασχόληση -την οποία εμείς θεσμοθετήσαμε το 1990- είναι ένα συμπληρωματικό στοιχείο. Αλλά ο πραγματικός στόχος μιας ευνομούμενης πολιτείας πρέπει να είναι η πλήρης απασχόληση.
Δεν ευνοεί την πρόσληψη εργαζομένων στις υπάρχουσες επιχειρήσεις,
αλλά υποθάλπει τη λογική των παράνομων υπερωριών. Προχωρεί σε μεμονωμένες ρυθμίσεις συνταξιοδοτικού περιεχομένου, χωρίς τη σύμφωνη γνώμη των κοινωνικών εταίρων, χωρίς την ακριβή αποτίμηση του πραγματικού κόστους και με επιβάρυνση κονδυλίων, που αποσκοπούν σε αλλότριους στόχους.
Εγώ ρωτώ, κύριε Υπουργέ: Το Φεβρουάριο θα φέρετε το ασφαλιστικό. 
Προς τι η επίσπευση μιας συνταξιοδοτικής ρύθμισης κατ' επιβάρυνση ενός λογαριασμού, που προορίζεται για ενεργητικές πολιτικές; Γιατί μη μου πείτε ότι είναι ενεργητική πολιτική η πρόωρη συνταξιοδότηση. Και το ερώτημα που ανακύπτει είναι: Το μήνυμα του νομοσχεδίου είναι ότι σε κάποιες περιπτώσεις μειώνουμε τις εισφορές των εργοδοτών. Είναι σωστό, γιατί είναι υψηλές ήδη οι εισφορές. Μειώνουμε και τα όρια ηλικίας στα βαρέα και ανθυγιεινά. 'Αρα, πιθανότατα θα μειώσουμε και αλλού τα όρια ηλικίας. 'Εχουμε τη δήλωση του Πρωθυπουργού "δεν θα θιγούν ώριμα συνταξιοδοτικά δικαιώματα". Ξέρετε τι θα σας έλεγε ένα παιδί της πρώτης δημοτικού, τι βγάζει η εξίσωση; 'Οτι αυτοί που μπήκαν π.χ. την τελευταία εικοσαετία και οι εργαζόμενοι που θα έρθουν θα πάρουν ευτελή σύνταξη, όταν μάλιστα αρνείσθε να δηλώσετε -αφού θίγετε ασφαλιστικά ζητήματαποιες είναι οι υποχρεώσεις του κράτους έναντι των ασφαλιστικών οργανισμών και αν ισχύει η δέσμευση για ένα τρισεκατομμύριο περίπου τριακόσια δισεκατομμύρια οφειλών, σύμφωνα με τη θεωρητική υποχρέωση του κράτους προς το ΙΚΑ.
Επομένως, έρχεσθε και παρεμβαίνετε εδώ, δημιουργώντας ένα αντιστάθμισμα, προκειμένου να περάσετε ρυθμίσεις, που δεν θα έχουν κανένα αποτέλεσμα σε ασφαλιστικά ζητήματα. Καλείσθε να απαντήσετε επ' αυτού.
Από την άλλη πλευρά, έχουμε τη ρητή δήλωση της ΓΣΕΕ ότι "δεν θα
χρησιμοποιήσει το τριανταοκτάωρο και τη διευθέτηση, αν θελήσουν οι εργοδότες, ας το κάνουν". 'Εχουμε ακόμη τη ρητότατη δέσμευση των εργοδοτών ότι επίσης δεν θα το κάνουν.
Ποια είναι η διαφορά από τη ρύθμιση του κ. Παπαϊωάννου, που δεν λειτούργησε ποτέ, κύριε Υπουργέ; Θα σας την πω εγώ. Εκείνη ήταν πιο ευέλικτη και περισσότερο ανταποκρινόμενη στα πράγματα. 'Εδινε περισσότερα περιθώρια για διάφορες ρυθμίσεις στο χώρο εργασίας. Και πάντως δεν υπάρχει καμία χώρα της Ευρώπης, όπου να έχουν γίνει διευθετήσεις χωρίς αμοιβαίες υποχωρήσεις των κοινωνικών εταίρων, αλλά και χωρίς συμφωνία δική τους και διαβούλευση τέτοια, που και θα δίνει ελπίδες να υπάρξουν νέες θέσεις εργασίας, δεν θα θίγει θεμελιώδη δικαιώματα εργαζομένων και δεν θα θίγει τον ανταγωνισμό.
Εάν κάποιος μου πει ότι τα τρία αυτά πράγματα είναι αντίθετα, εγώ θα πω ότι δεν είναι. Αυτό είναι κλασική μαρξιστική λογική. Στις άλλες χώρες δεν τα βρήκαν καθόλου αντίθετα οι κοινωνικοί εταίροι. Τα συμφώνησαν και έχουν αποτελέσματα σε χώρες όπως η Ιρλανδία και η Πορτογαλία, χώρες με χαμηλότατους ρυθμούς ανάπτυξης άλλοτε χώρες πολύ πιο φτωχές από εμάς, χώρες που δεν ανταποκρίνονταν στα κριτήρια από την εποχή μάλιστα που η Ελλάδα έγινε μέλος της τότε Ε.Ο.Κ.
Το λυπηρό συμπέρασμα είναι ότι όχι μόνο δεν έχουμε αλλαγές ουσίας
στην ελληνική αγορά εργασίας, αλλά στη πράξη κινούμαστε προς την ανελαστικότητα και την υπομόνευση κάθε μακροπρόθεσμης προοπτικής βελτίωσης και των συνθηκών και του εύρους της απασχόλησης.
Κύριε Υπουργέ, η ανεργία είναι μείζον εθνικό θέμα και ως τέτοιο πρέπει να το αντιμετωπίσουμε. Ζητούμε να είναι πλήρης η απασχόληση για όλους τους πολίτες. Η Νέα Δημοκρατία έχει δηλώσει πολλές φορές ότι πιστεύει, κατ' αρχήν, στην απελευθέρωση της αγοράς εργασίας και στην εισαγωγή μορφών ευελιξίας με δύο προϋποθέσεις:
Πρώτον, με στόχους μακροπρόθεσμους και με στρατηγική που θα
δημιουργούν δίκτυο ασφαλείας στους εργαζομένους.
Δεύτερον, με επιμονή στη διαβούλευση και συνεννόηση των κοινωνικών
εταίρων.
Εμείς δεν καταλαβαίνουμε γιατί έπρεπε σε δέκα μέρες να συμφωνήσουν οι εταίροι. Δεν καταλαβαίνουμε γιατί δεν μπορούσατε να περιμένετε, αφού οι διευθετήσεις που κάνετε θα αρχίσουν να εφαρμόζονται την 1η Απριλίου του 2000. Μήπως δεν χάθηκε τόσος χρόνος, ώστε για τα περισσότερα απ' αυτά που ανέφερα να λέμε κάθε φορά ότι έπρεπε να έχουν γίνει χθες;
Για τι πράγμα πρόκειται λοιπόν; Πρόκειται για έναν εσωκομματικό συμβιβασμό σε σχέση με αυτό που υποσχεθήκατε ή που είχατε επενδύσει ελπίδες. Δεν λέω ότι είχατε επενδύσει όλες τις ελπίδες, αλλά εάν αυτό υποθέσουμε ότι έχει μια στοιχειώδη συμβολή στα ζητήματα καταπολέμησης της ανεργίας, τότε διερωτώμαι: Πότε θα κάνετε τα υπόλοιπα που είναι μεσοπρόθεσμες και μακροπρόθεσμες στρατηγικές;
Γνωρίζετε πολύ καλά ότι θα αυξηθεί η ανεργία. Γνωρίζετε πολύ καλά ότι δεν θα σταθεροποιηθεί καν. Υπάρχει δυναμική αύξησης. Εάν δεν εξετάσετε την ανάπτυξη, την ανταγωνιστικότητα, την απασχόληση, την παιδεία, την κατάρτιση και την εκπαίδευση όλα μαζί, δηλαδή, εάν δεν συνεννοηθείτε πολλοί Υπουργοί και εν τέλει το Υπουργικό Συμβούλιο για να εφαρμόσετε άλλες πολιτικές ή να εκσυγχρονιστείτε, ακολουθώντας τα μοντέλα άλλων χωρών που η οικονομία τους μοιάζει με την ελληνική, δεν θα γίνει απολύτως τίποτα.
Βέβαια, αυτό που πρέπει να οικοδομήσουμε, πρέπει να είναι ανανεωμένες δομές στη βάση κάποιων θεμελιωδών κεκτημένων. Αναφέρομαι κυρίως και στον αναδιανεμητικό χαρακτήρα του κοινωνικού συστήματος, στην κοινωνική αλληλεγγύη και στην κυρίαρχη ευθύνη της πολιτείας για τη διασφάλιση συνθηκών και μέσων, όχι όμως για τη δημουργία ενός πιο κρατικιστικού και γραφειοκρατικού μοντέλου απ' αυτό που υπήρχε προηγουμένως.
Δίνουμε βάρος στο θέμα της βασικής εκπαίδευσης -το στοιχείο το οποίο εδώ και χρόνια με επιμονή αγνοούν οι δικές σας κυβερνήσεις και οι κυβερνητικοί σχεδιασμοί και που αγνοεί και το παρόν νομοσχέδιο αγνοώντας και τις υποδείξεις της Ευρωπαϊκής Επιτροπής- που είναι η καρδιά του προβλήματος. Είναι η γενική παιδεία με μια λογική δια βίου κατάρτισης. Μπορούμε να διασφαλίσουμε τις νέες γενιές και το δικαίωμά τους στο προνομιακό όφελος που προκύπτει από την εξειδικευμένη γνώση και την εναλλακτική επαγγελματική προοπτική.
'Ολες οι έρευνες για το μέλλον μας προειδοποιούν ότι ο εργαζόμενος θα αλλάξει τουλάχιστον τρεις φορές είδος δουλειάς.
Τι σημαίνει αυτό, κύριε Υπουργέ; Η πολυεξειδίκευση και η κατάρτιση
είναι βασικά στοιχεία. Εάν πείτε ότι αυτό είναι μακροπρόθεσμο θα σας ξανααπαντήσω, ότι αυτό θα έπρεπε να έχει γίνει προχθές. Πρέπει λοιπόν να εγγυηθούμε την ανεμπόδιστη εισαγωγή όλων των εργαζομένων στην κοινωνία της γνώσης.
Κύριε Υπουργέ, για όλους αυτούς τους λόγους που ανέφερα, δεν μπορεί η Νέα Δημοκρατία να ψηφίσει το παρόν νομοσχέδιο, το οποίο δεν ανταποκρίνεται στον τίτλο του: "Προώθηση της απασχόλησης και άλλες διατάξεις". Αντίθετα, το νομοσχέδιο αυτό μας δίνει ένα μήνυμα: Οι απαιτούμενες αλλαγές θα καθυστερήσουν ακόμα περισσότερο.
Κύριε Υπουργέ, πότε θα αντιληφθείτε το λάθος και θα χρειαστεί να
φέρετε και πάλι ένα νέο νόμο; 'Οταν θα είναι πάρα πολύ αργά, όταν η ανεργία θα έχει ξεπεράσει το 12%, το οποίο δεν είναι πραγματικό, άλλωστε γιατί γνωρίζετε ότι όλα τα στοιχεία της Ευρωπαϊκής Επιτροπής δείχνουν ότι δεν υπάρχει φερεγγυότητα των στοιχείων που δίνονται από την Ελλάδα;

Δεν λέω να καταφέρετε να κάνετε αξιολόγηση μέσα σε μια μέρα όταν
υπάρχουν μακρά προβλήματα στον ελληνικό χώρο. Λέω όμως ότι είσαστε πάρα πολλά χρόνια στην εξουσία και αυτά αποτελούν βασικές πολιτικές, ουσιαστικές πολιτικές για να αναπτυχθούν όλα τα υπόλοιπα. Και δεν κάνατε απολύτως τίποτα. Θα φέρετε το εθνικό σχέδιο δράσης για την απασχόληση στην αρχή του επόμενου χρόνου και θα ξαναπούμε πάλι τα ίδια. Και ίσως η Ευρωπαϊκή Επιτροπή, που είναι προσεκτική στην κριτική της για τις κυβερνήσεις, να πει ότι υπάρχει κάποια πρόοδος. Αλλά ένα είναι σίγουρο από την τεκμηριωμένη κριτική στην οποία έχουμε προβεί και απ'όσα είπα πριν -που επαναλαμβάνω ότι δεν είναι δικά μας λόγια- δεν υπάρχει καμία ελπίδα που μπορεί να επενδυθεί στα σοβαρά πάνω σ'αυτό που φέρατε, κύριε Υπουργέ.
Ευχαριστώ.

( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Ο πραγματικός σκοπός της Κυβέρνησης όσον αφορά και αυτό το νομοσχέδιο αλλά και όλες τις πολιτικές της είναι η ανταγωνιστικότητα των επιχειρήσεων ή της οικονομίας, όπως λέγεται και όχι η ανταγωνιστικότητα για να πετύχουμε περισσότερο κοινωνικό κράτος. Διότι και το λεγόμενο κοινωνικό κράτος συρρικνώνεται. 'Οποια πολιτική ή όποια αναδιάρθρωση και αν εξετάσουμε, στοχεύει σ'αυτό, στη μεγαλύτερη ανταγωνιστικότητα, στα περισσότερα κέρδη για τις ελληνικές και ξένες επιχειρήσεις στη χώρα μας.
Αν πάμε στην εισοδηματική πολιτική ή στη φορολογική πολιτική είτε με τα επιμέρους μέτρα είτε με τον κρατικό προϋπολογισμό, γίνεται ανακατανομή υπέρ των ισχυρών σε βάρος των λαϊκών στρωμάτων.
Να πάμε στον τομέα της παιδείας; Να πάμε στον τομέα της υγείας;
Βεβαίως προσαρμόζεστε και παίρνετε άριστα στην προσαρμογή στις νεοφιλελεύθερες επιλογές που διεθνώς εφαρμόζονται.
Το μεγάλο ερώτημα για την αντιμετώπιση της ανεργίας -για να επικεντρωθούμε στο νομοσχέδιο- είναι στόχος πραγματικός; Κατά τη γνώμη μας όχι.
Γνωρίζετε πολύ καλά ότι από πολλά χρόνια μας υποδεικνύουν κέντρα εκτός Ελλάδος, που συμμετέχουμε και εμείς με τη γνώμη μας και με την ψήφο μας, αναδιαρθρώσεις τέτοιου είδους υπέρ του μεγάλου, που οδηγούν σε οφέλη για το μεγάλο κεφάλαιο.
Αν εξετάσουμε τη Λευκή Βίβλο παλαιότερα, που δυστυχώς το ΚΚΕ εκείνη
την εποχή έλεγε ότι πρόκειται για μαύρη βίβλο, έβαζε σαφώς ζητήματα ευελιξίας στον τομέα της εργασίας, στις εργασιακές σχέσεις.
Αν εξετάσουμε τις υποδείξεις και για τον τομέα της εργασίας και για τον κρατικό τομέα και τις ιδιωτικοποιήσεις και για την απελευθέρωση των αγορών, το πού στοχεύει η Ευρωπαϊκή 'Ενωση, τι υποδείξεις μας κάνει το Διεθνές Νομισματικό Ταμείο, όλα οδηγούν στην ίδια κατεύθυνση.
Για να έλθουμε στο ζήτημα της ευελιξίας και της ανεργίας, σαφέστατα
υπάρχουν αυτές οι οδηγίες οι οποίες εφαρμόζονται ίσως πιο γρήγορα σε άλλες ευρωπαϊκές χώρες. Πράγματι οι δείκτες δείχνουν ότι η Ελλάδα έχει το υψηλότερο ποσοστό ανεργίας. Αλλά ότι μειώθηκε η ανεργία στις υπόλοιπες 
χώρες της Ευρώπης, εμείς το αμφισβητούμε. Είναι μαγείρεμα των στοιχείων. 'Οταν έχουμε μερική εργασία μέχρι 35% σε χώρες της Ευρώπης και αυτοί θεωρούνται ότι εργάζονται, για ποια μείωση της ανεργίας μιλάμε; Επειδή δούλεψαν δέκα μέρες το χρόνο ή επειδή δουλεύουν δύο ώρες την ημέρα, δεν θεωρείται άνεργος;
Με αυτά τα στοιχεία λέμε ότι μειώνεται στην Ευρώπη και άρα οι άλλες χώρες τις εφαρμόζουν καλύτερα τις νεοφιλελεύθερες συνταγές και η Ελλάδα δεν τις εφαρμόζει τόσο καλά. Είναι η κριτική που σας ασκεί η Νέα Δημοκρατία .
Και στην Ευρώπη και στην Ελλάδα έχουμε σοβαρότατα προβλήματα με την
ανεργία, έχουμε πραγματική αύξηση της ανεργίας αν αφαιρέσουμε τα μαγειρέματα. Βάζετε και την κατάρτιση μέσα ότι αυτοί που παίρνουν το πεντοχίλιαρο δεν θεωρούνται άνεργοι.
Yπάρχει ένα ερώτημα: Μ'αυτές τις προσαρμογές και με αυτόν τον άξονα της καπιταλιστικής ανάπτυξης, μ'αυτές τις συνταγές είναι δυνατόν να αντιμετωπιστεί η ανεργία; Η δική μας άποψη είναι διαφορετική. Δεν θα αντιμετωπίσετε και καλές προθέσεις να έχετε. 'Οσο πιστεύετε σ'αυτήν τη συνταγή δεν πρόκειται να αντιμετωπιστεί το ζήτημα.
Πώς λειτουργεί το κεφάλαιο; Είμαστε σε μια εποχή που η πτωτική τάση
του κέρδους των επιχειρήσεων όλο και εντείνονται. Ο όποιος επιχειρηματίας επιζητεί το κέρδος. Αν θα κάνει ή δεν θα κάνει επενδύσεις και αν θα βάλει τα λεφτά να τα παίξει στο χρηματιστήριο και όχι, αν θα κάνει παραγωγικές επενδύσεις, κρίνεται από το αν θα μπορέσει να πουλήσει. Κρίνεται δηλαδή όχι με βάση του να αυξηθούν οι θέσεις εργασίας, αλλά από το αν θα αποκομίσει κέρδη. Αυτό είναι ένα το κρατούμενο. Και μόνο αυτό το γεγονός που ξεκινάει όχι με βάση τις κοινωνικές ανάγκες, όχι με βάση την αντιμετώπιση της ανεργίας, αλλά με βάση το κέρδος, οδηγούμαστε πάντα στο να έχουμε μεγαλύτερο ή μικρότερο ποσοστό ανεργίας.
Δεύτερον σε όλη την Ευρώπη γενικότερα και στην Ελλάδα γίνονται

ιδιωτικοποιήσεις και απελευθερώσεις των αγορών. Γίνονται συγχωνεύσεις. Στη πράξη αυτή η λογική οδηγεί σε λιγότερες θέσεις εργασίας.
Τρίτο ζήτημα: Τι γίνεται με τους αγρότες σε ολόκληρη την Ευρώπη και ειδικά στην Ελλάδα που έχουμε πολύ αγροτικό πληθυσμό; Λέτε στην ατζέντα την οποία συνυπογράψατε, ότι στην Ευρώπη ο αγροτικός πληθυσμός θα μειωθεί κατά το 1/3 μέχρι το 2007. Στην Ελλάδα θα έχουμε λιγότερους αγρότες κατά το 1/3. Δεν θα ζητήσουν δουλειά αυτοί οι άνθρωποι;
Μετανάστευση: 'Οταν εφαρμόζετε εκβιαστικές πολιτικές πειθαρχίας στα νεοφιλελεύθερα πρότυπα στα Βαλκάνια μέσω της χρηματοδότησης και του προγράμματος ανοικοδόμησης των Βαλκανίων που τους λέτε, τέτοιου είδους οικονομία θα φτιάξετε, αυτές οι συνταγές οδηγούν σε καταβαράθρωση αυτών των οικονομιών και η μόνη λύση για εκατοντάδες χιλιάδες ανθρώπους είναι να έρθουν στην Ελλάδα να πάνε σε άλλες ευρωπαϊκές χώρες για να ζήσουν. 
'Οταν, λοιπόν, αντιμετωπίζετε έτσι αυτές τις βασικές πολιτικές, για
ποια μείωση της ανεργίας θα μιλάμε; Οι στρατιές των ανέργων θα μεγαλώνουν. Πρέπει να αντιμετωπιστούν εντελώς διαφορετικά όλα αυτά τα ζητήματα. Το Κ.Κ.Ε. έχει προτάσεις. Δεν υπάρχει ο συσχετισμός της δύναμης στο εσωτερικό της χώρας μας; Δεν υπάρχει αυτό το πλαίσιο και δημιουργία τέτοιων κυβερνήσεων σε άλλες χώρες, ώστε να πάνε σε άλλη κατεύθυνση; Η λύση θα υπήρχε. Εάν η ιδιοκτησία στα βασικά μέσα παραγωγής ανήκει στο κοινωνικό σύνολο, θα είναι άλλα τα κριτήρια, δεν θα είναι το κέρδος. Θα είναι: Ποιες είναι οι κοινωνικές ανάγκες; Πώς θα αντιμετωπίσουμε την ανεργία;
Αν λέμε να βοηθηθούν πραγματικά αυτές οι χώρες, να ακολουθήσουν το δρόμο τους, θα έχουμε πολύ λιγότερους οικονομικούς μετανάστες. 'Οταν λέμε να βοηθηθεί ο μικρομεσαίος αγρότης και ατομικά στην καλλιέργειά του, στο κτήμα του, αλλά και με συνεταιρισμούς και όχι να συρρικνώνεται η αγροτική οικονομία, έτσι αντιμετωπίζεται και το ζήτημα να μειωθεί η στρατιά των ανέργων. Μόνο μια εκ βάρθρων εντελώς διαφορετική πολιτική μπορεί να αντιμετωπίσει το ζήτημα.
Ας έρθουμε όμως και λίγο πιο συγκεκριμένα στα ζητήματα του νομοσχεδίου. Εμείς θεωρούμε κατ'αρχήν ότι είναι ψευδεπίγραφο το νομοσχέδιο, ότι με τις βασικές ρυθμίσεις του νομοσχεδίου είτε θα αυξηθεί η ανεργία είτε θα αυξηθεί η κερδοφορία των επιχειρήσεων ή και τα δύο μαζί ανάλογα με τη ρύθμιση. Πώς αντιμετωπίζει αυτήν την εκτίμηση η Νέα Δημοκρατία; Μέχρι στιγμής μιλάει γενικόλογα, γιατί στο σύνολο των άλλων πολιτικών δεν προσαρμόζεσθε όπως θα ήθελε να κάνει τις προσαρμογές. Δεν διαχειρίζεσθε καλύτερα τις νεοφιλελεύθερες συνταγές. Αυτή θα τα έφτιαχνε καλύτερα.
(Στο σημείο αυτό, την Προεδρική 'Εδρα καταλαμβάνει ο Γ' Αντιπρόεδρος της Βουλης κ. ΚΩΝΣΤΑΝΤΙΝΟΣ ΒΡΕΤΤΟΣ)
'Οσον αφορά τώρα στις συγκεκριμένες ρυθμίσεις,αποφεύγει να τοποθετηθεί. Μιλάει για αποσπασματικότητα, για αναποτελεσματικότητα. Υπάρχει ένα ερώτημα και για τη Νέα Δημοκρατία. Συμφωνεί να καταργηθεί το όριο απολύσεων 2%; Να πει καθαρά. Είναι ενάντια στην ευελιξία και την απελευθέρωση της αγοράς εργασίας ή θέλει διευθέτηση σε μεγαλύτερο βάθος; Το είπε λίγο ως πολύ η Κοινοβουλευτική Εκπρόσωπος ότι δεν είναι τόσο θαρραλέα τα μέτρα.
Είπε επίσης -και σ' αυτό ήταν καθαρή η Νέα Δημοκρατία- για τη μείωση των ασφαλιστικών εισφορών όπως και για τη μείωση της φορολογίας. Ακόμη περισσότερη επιμένει η Νέα Δημοκρατία. Το ίδιο και για την μερική απασχόληση. Δεν διαφωνεί λοιπόν η Νέα Δημοκρατία όσον αφορά τις βασικές κατευθύνσεις του νομοσχεδίου απλώς τις θεωρεί άτολμες, αποσπασματικές, αναποτελεσματικές.
Ο Συνασπισμός έχει αντιφατική στάση. Από τη μια καταψηφίζει το νομοσχέδιο, κάνει σωστή εκτίμηση, ότι δεν αντιμετωπίζει την ανεργία και ότι θα έχουν κέρδη οι επιχειρηματίες από την άλλη όμως στην πράξη στο συνδικαλιστικό κίνημα βάζει πλάτες για τους κοινωνικούς διαλόγους που αποκοιμίζουν τους εργαζόμενους και διευκολύνει τις συνδικαλιστικές ηγεσίες στο να μη γίνει ένας πολύ μεγαλύτερος αγώνας απ' αυτόν που γίνεται ο οποίος θα φέρει μεγαλύτερα εμπόδια σ' αυτήν την πολιτική της κυβέρνησης.
Επίσης η ευρωπαϊκή πολιτική του Συνασπισμού, το ναι στη Λευκή Βίβλο, το ναι στο Μάαστριχτ, το ναι στην ΟΝΕ, δημιουργούν την εικόνα στους εργαζόμενους ότι εν πάση περιπτώσει αυτές οι οδηγίες που μας δίνουν οι φίλοι μας από τις Βρυξέλλες συνολικά είναι σε σχέση τα υπέρ και τα κατά σε θετική κατεύθυνση και αυτό εμποδίζει στο να καταλάβει ο κόσμος καλά τι αποτέλεσμα θα έχει αυτό το νομοσχέδιο τι αποτέλεσμα θα έχει η συνολική
πολιτική του ΠΑ.ΣΟ.Κ.
Ο Σύνδεσμος Βιομηχάνων βεβαίως και διαμαρτύρεται, θέλει περισσότερα. Τι γίνεται με τους Βουλευτές του ΠΑ.ΣΟ.Κ. οι οποίοι εξέφρασαν από
κάποιες μικρότερες μέχρι και μεγαλύτερες διαφωνίες. Για ποιο λόγο γίνονται; Το δικό μας συμπέρασμα είναι ότι οι περισσότερες γίνονται για να μην έχουν προσωπικό πολιτικό κόστος στους ψηφοφόρους τους. Αυτό αντικειμενικά και ανεξάρτητα από προθέσεις διευκολύνει να παραμένει πολυσυλλεκτικό κόμμα το ΠΑ.ΣΟ.Κ. και να κερδίζει και αυτούς που διαφωνούν και αυτούς που συμφωνούν με τέτοιου είδους νομοσχέδια. Αν υπάρχουν φωνές στο ΠΑ.ΣΟ.Κ. που με ειλικρίνεια αντιτάσσονται σ' αυτές τις πολιτικές, σ' αυτά τα νομοσχέδια, ιδού η Ρόδος, ιδού και το πήδημα όταν θα έρθει η στιγμή να το ψηφίσουμε και αυτό και άλλα παρόμοια -γιατί θα έρθουν και άλλα στην πορεία- να δείξουν την ειλικρίνειά τους.
ΚΥΡΙΑΚΟΣ ΣΠΥΡΙΟΥΝΗΣ: Θα μου επιτρέψετε να δηλώσω ότι, αν πίστευα ότι είναι ζημιογόνο, θα το καταψήφιζα. Το δηλώνω και να γραφεί στα Πρακτικά. Εγώ θα το καταψήφιζα έστω και αν ετίθετο θέμα κομματικής πειθαρχίας. 
ΠΡΟΕΔΡΕΥΩΝ (Κωνσταντίνος Βρεττός): Ωραία είναι να κάνουμε παρεμβάσεις
αλλά ο Κανονισμός δεν τα πολυεπιτρέπει αυτά!
ΑΝΤΩΝΗΣ ΣΚΥΛΛΑΚΟΣ: Τώρα, να έρθω σε ορισμένες εκτιμήσεις για τις
βασικές ρυθμίσεις του νομοσχεδίου.
Με τη διευθέτηση του χρόνου εργασίας είναι η τρίτη προσπάθεια παραπέρα ευελιξίας. Η μια έγινε το 1990 επί Νέας Δημοκρατίας, η δεύτερη έγινε το 1998 επί ΠΑ.ΣΟ.Κ. και τώρα γίνεται ένα ακόμη σημαντικότερο βήμα, σ' αυτό που λέμε ευελιξία. Αυτό είναι το κύριο ζήτημα.Και επειδή ίσως δεν ήταν αρκετό αυτό το καθεστώς, το θεσμικό πλαίσιο του 1998 επειδή χρειαζόταν και η σύμφωνη γνώμη των συνδικάτων ή των επιτροπών των εργαζομένων, τώρα πάτε να βγάλετε αυτό το εμπόδιο από τη μέση και λέτε, στη διαιτησία όταν θα υπάρχει διαφωνία. Ξέρουμε, όμως, πως λειτουργεί η διαιτησία και ξέρουμε ότι στην πράξη ό,τι θέλει αποφασίζει η Κυβέρνηση. 
Αυτό είναι το καινούριο που κάνετε και η μεγάλη ζημιά που γίνεται είναι ότι θα υπάρξει μεγαλύτερη εκμετάλλευση των εργαζομένων.
Η υπεραξία που παράγουν θα είναι πολύ μεγαλύτερη. Στην πραγματικότητα δεν μειώνεται ο χρόνος εργασίας, παραμένει ο συμβατικός χρόνος των σαράντα ωρών. Απλώς διευκολύνεται με τις εκατόν τριάντα οκτώ ώρες ο κάθε εργοδότης που χρειάζεται υπερωρίες, να πληρώνει λιγότερες υπερωρίες. Δεν έχουμε, λοιπόν, πραγματική μείωση του χρόνου εργασίας, έχουμε περισσότερη απλήρωτη εργασία και ψευδεπίγραφα λέτε ότι χτυπιέται το καθεστώς των υπερωριών. Απλώς διευκολύνεται ο εργοδότης.
Το δεύτερο ζήτημα αφορά τη μείωση των ασφαλιστικών εισφορών. Η
μείωση των επιβαρύνσεων του εργοδότη, η μείωση του μη μισθολογικού κόστους, όπως λέγεται, είναι από τις βασικές συνταγές όλων των ευρωπαϊκών κειμένων που αφορούν τα εργασιακά ή τη δήθεν αντιμετώπιση της ανεργίας. 
Τι θέλω να σημειώσω εδώ; Δεν είναι η μείωση κατά 18% από την οποία
κερδίζουν είκοσι πέντε δισεκατομμύρια οι εργοδότες. Είναι ότι με την τελευταία παράγραφο έχετε το δικαίωμα με υπουργική απόφαση να καταργήσετε και το σύνολο των εισφορών και όχι μόνο για τους εργαζόμενους που παίρνουν διακόσιες χιλιάδες (200.000) δραχμές, αλλά ακόμη και για τους καλύτερα αμειβόμενους. 'Εχετε λύσει δηλαδή τα χέρια πλήρως για τη μείωση του μη μισθολογικού κόστους. Διάβασα στις σημερινές εφημερίδες ότι προτίθεστε για νέα φορολογική ελάφρυνση των ανωνύμων εταιρειών και των άλλων εργοδοτικών οργανώσεων το 2002. Αυτό είναι στην ίδια λογική.
Το τρίτο ζήτημα που θέλω να θίξω είναι για τη μερική απασχόληση. Δεν σας έφθανε το να δουλεύουν τέσσερις ώρες; Πρέπει να δουλεύουν και δύο ή και μία ώρα; Αυτό που λένε οι δικοί σας συνδικαλιστές, αυτό που λέτε και εσείς κατά καιρούς, ότι δηλαδή ιδανικό και στόχος είναι η πλήρης απασχόληση, να δουλεύουν με πλήρες ωράριο, πώς συμβιβάζεται με αυτό που κάνετε εδώ;
Τέταρτον, οι απολύσεις: Με την απελευθέρωση σε μεγάλο βαθμό των απολύσεων επιτυγχάνετε πολλαπλούς στόχους. Πρώτον, οι επιχειρήσεις θα μπορούν να απολύουν πιο γρήγορα τους ανεπιθύμητους εργαζόμενους σε μία περίοδο που έχει αλλάξει η κατάσταση, για να έχουν μεγαλύτερα κέρδη. 
Δεύτερον, με τα συστήματα που έχετε εφαρμόσει για τη δήθεν
αντιμετώπιση της ανεργίας, δηλαδή τις ενεργητικές μορφές απασχόλησης, όπως λέτε, ουσιαστικά επιδοτείτε την εργοδοσία. Τα συστήματα αυτά στην
πράξη λειτουργούν ως εξής: Απολύουν οι επιχειρήσεις εργαζόμενους που χρειάζονται, για να πάρουν κάποιους με βάση τα προγράμματα που επιδοτείτε. Και στην πραγματικότητα δεν γίνονται έλεγχοι. Να, τι επιτυγχάνετε με την αύξηση του αριθμού των απολύσεων.
Τρίτον, επιτυγχάνετε τη μεγαλύτερη πίεση στους μη απολυμένους και στα συνδικάτα, ώστε να συμμαζεύονται, να φοβούνται, να ποδηγετούνται από την εργοδοσία και από την Κυβέρνηση. Αυτοί είναι οι στόχοι.
Για τα υπόλοιπα που λέτε ότι βελτιώνετε, τι να πω; Είναι παραπλανητικά με την έννοια ότι είναι τόσο μικρά τα οφέλη για την εργατική τάξη. Να σας φέρω ένα παράδειγμα.
'Οσον αφορά αυτό που λέτε, να δίνετε επίδομα για ορισμένα χρόνια πριν από τη σύνταξη στα βαριά και ανθυγιεινά επαγγέλματα, σε αυτούς που έχουν 10.500 ένσημα: Δεν είναι μόνο ότι τα πληρώνετε με λεφτά των εργαζόμενων 
και όχι από τον κρατικό προϋπολογισμό, που είναι απαράδεκτο να συμβαίνει. Σκεφθείτε πόσα άτομα αφορά. Για δέκα χιλιάδες πεντακόσια άτομα αφορά

χίλια πεντακόσια άτομα και για την κατηγορία αυτών που θα έβγαιναν στη σύνταξη στα πενήντα έξι πενήντα έξι αφορά μόνο πενήντα άτομα. Εσείς τα είπατε σε δηλώσεις σας σε εφημερίδες προ ημερών.
Και εμφανίζετε ένα ζήτημα που αφορά χίλιους πεντακόσιους πενήντα εργαζόμενους και μας λέτε ότι λύνετε τα ζητήματα και βοηθάτε τους μεγάλης ηλικίας εργαζόμενους, που δεν μπορούν να βρουν δουλειά.
Θα τελειώσω, κύριε Πρόεδρε, γιατί θα μπορούσα να πω και άλλα τέτοια
"παραπλανητικά" και όσον αφορά τα ασφάλιστρα αυτών οι οποίοι είναι μακροχρόνια άνεργοι. Ο χρόνος διάρκειας και το πόσοι θα μπουν θα εξαρτάται πάλι από υπουργικές αποφάσεις. Δεν υπάρχει δέσμευση ότι τους συμπεριλαμβάνετε όλους απ' αυτήν την ηλικία και ότι ξεκινάτε να πληρώνετε τα ασφάλιστρα για όλες αυτές τις κατηγορίες. Πάλι θα το κρίνετε με υπουργικές αποφάσεις. Αυτή είναι η ουσία του ζητήματος.
Εμείς, σαν Κομμουνιστικό Κόμμα Ελλάδας έχουμε συγκεκριμένες

προτάσεις οι οποίες επιγραμματικά είναι οι εξής: Πρώτον -και μιλάω για τον εργασιακό τομέα ειδικότερα και όχι για τις γενικότερες πολιτικές, που ανέλυσα στην εισαγωγή μου- τριανταπεντάωρο και επτάωρο και γνήσιο, πραγματικό δεκαπενθήμερο. 'Οχι κοροϊδία, σαν αυτό που κάνετε εσείς. Αυτό θα συμβάλει και στη μείωση της ανεργίας.
Δεύτερον, συντάξεις στα εξήντα και στα πενήντα πέντε. Πάγιο αίτημα
του συνδικαλιστικού κινήματος. Ετοιμάζετε ασφαλιστικό νομοσχέδιο για να αυξηθούν τα όρια συνταξιοδότησης. Πώς θα αντιμετωπίσετε, λοιπόν, την ανεργία, όταν ο εργαζόμενος θα βγαίνει από την παραγωγική εργασία στα εβδομήντα του ή στα εβδομήντα δύο του;
Τρίτο ζήτημα, και αυτό βασικό, πώς αντιμετωπίζουμε τους ανέργους. Δεν φτάνουν οι δώδεκα μήνες έτσι όπως είναι η κατάσταση. Η δική μας η πρόταση είναι να παίρνουν το 80% του κατώτερου μεροκάματου, γιατί και τα
επιδόματα είναι χαμηλά. Το 50% περίπου του βασικού μεροκάμματου να πάει 
στο 80% και να αφορά όλους, ανεξάρτητα από το πόσο καιρό είναι άνεργοι. Αυτή είναι λύση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα λεφτά από πού θα δοθούν;
ΑΝΤΩΝΗΣ ΣΚΥΛΛΑΚΟΣ: Θα τα πάρουμε από τους "έχοντες και κατέχοντες". ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του
ΠΑ.ΣΟ.Κ., κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρία και κύριοι συνάδελφοι,

πρέπει να ομολογήσω ότι οι Κοινοβουλευτικοί Εκπρόσωποι και της Νέας Δημοκρατίας και του Κομμουνιστικού Κόμματος Ελλάδας σήμερα ήταν σε διαφορετικό μήκος κύματος από τους εισηγητές. Αυτό κι εμένα υποχρεώνει να επιχειρήσω να κάνω μία πολιτική παράθεση των απόψεων και να εγκαταλείψω κάποια πράγματα που ειπώθηκαν χθες. 'Ομως, για να μην περάσουν εντελώς απαρατήρητα, θέλω να θυμίσω τι ειπώθηκε χθες από τους εισητητές.
Ο εισηγητής της Νέας Δημοκρατίας είπε ότι το νομοσχέδιο είναι ψευδεπίγραφο και αναποτελεσματικό. Διαπίστωσε αλματώδη αύξηση της ανεργίας που προκάλεσε το ΠΑ.ΣΟ.Κ. Γνωμάτευσε ότι για όλα έχει την ευθύνη η ηγετική ομάδα περί τον κ. Σημίτη και κατήγγειλε στη συνέχεια βέβαια πολιτικές μεθοδεύσεις "αρπαχτής" από την ηγετική ομάδα του κ. Σημίτη και βέβαια δεν ανέφερε ποτέ "Κυβέρνηση ΠΑ.ΣΟ.Κ.", είπε "η Κυβέρνηση Σημίτη" κλπ.
Πιστεύω, αγαπητέ συμπατριώτη κ. Παναγιωτόπουλε, ότι έχετε πολλά να
προσφέρετε στο Ελληνικό Κοινοβούλιο, αλλά θαρρώ ότι θα πρέπει να

δοκιμάσουμε όλοι μας τις πολιτικές μας δυνατότητες, τις πολιτικές αντοχές μας στο επίπεδο της πολιτικής. Και το επίπεδο της πολιτικής μας το επιβάλλει, όταν καταγγέλλουμε ότι προκλήθηκε ανεργία από το ΠΑ.ΣΟ.Κ., να τολμήσουμε να πούμε ποιες ήταν οι πολιτικές. 'Οταν μιλούμε για πολιτικές "αρπαχής", να πούμε μια "αρπαχτή". 'Η όταν μιλούμε περί "ηγετικής ομάδας περί τω Σημίτη", να σεβόμαστε -κι εσείς αν θέλετε εξόχως πρέπει να το σέβεστε, διότι περνάτε μία μεταβατική περίοδο αρκετά μακρά, όπου αμφισβητείτε συνεχώς τους Αρχηγούς σας, είστε ένα Κόμμα που έχετε αναλώσιμους Αρχηγούς- τις ηγετικές ομάδες των Κομμάτων.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εσείς τη σεβαστήκατε με την
παρατήρηση που κάνατε;
ΡΟΒΕΡΤΟΣ ΣΠΥΡΟΠΟΥΛΟΣ: Εσείς σέβεσθε τη διαδικασία;
Στη συνέχεια βέβαια δεν απαντώ επιμέρους και σε καμιά περίπτωση δεν αντιπαρατίθεμαι στη Νέα Δημοκρατία ως θεσμό, ως εποικοδόμημα εξουσίας, ως Αξιωματική Αντιπολίτευση.
Ο εισηγητής του Κομμουνιστικού Κόμματος Ελλάδας μας είπε πολύ σκληρά
πράγματα. Είπε ότι ο κ. Γιαννίτσης είναι περίπου σαν το Λάσκαρη, είναι ο ίδιος ο Λάσκαρης. Είπε ότι οδηγεί τήν Ελλάδα σε έναν εργασιακό μεσαίωνα. Είπε ότι προχωρούμε σε μια βάναυση καταπάτηση εργασιακών δικαιωμάτων,

είπε ότι το νομοσχέδιο είναι τερατούργημα και ότι είμαστε Κυβέρνηση των εργοδοτών κλπ.
Πιστεύω, αγαπητέ κύριε συνάδελφε, ότι δεν τα πιστεύετε αυτά. Μεγεθύνετε ή επιχειρείτε να ασκήσετε μια πολιτική επιχειρηματολογία, δέσμιοι μιας πρακτικής του μαύρου άσπρου, δέσμιοι μιας πρακτικής που ακολουθείτε εδώ και χρόνια, δέσμιοι μιας πρακτικής που ακολουθούσατε, όταν διεκδικούσατε το 17% -και ακολουθείτε και σήμερα την ίδια τακτικήδέσμιοι μιας τακτικής που σας ακολουθεί από τότε που συγκροτηθήκατε ως κόμμα, που λέγατε ότι πάντα είναι δύο κόμματα ή πέντε κόμματα και δύο πολιτικές, τι Παπάγος τι Πλαστήρας. Τα ίδια λέγατε τα ίδια λέτε και σήμερα...
ΣΠΥΡΙΔΩΝ ΣΤΡΙΦΤΑΡΗΣ: Ο Γεώργιος Παπανδρέου το είπε. Διαβάστε ιστορία. ΡΟΒΕΡΤΟΣ ΣΠΥΡΟΠΟΥΛΟΣ: 'Ομως νομίζω ότι σήμερα πια, αυτό που έχουμε
ανάγκη, είναι να είναι η πολιτική παρούσα και σ' αυτό δεν έχετε να πείτε σχεδόν τίποτα.
Θα έρθω στα θέματα της πολιτικής. Επειδή ακριβώς ειπώθηκαν αρκετά για τον κ. Γιαννίτση, έχω να πω το εξής ως Κοινοβουλευτικός Εκπρόσωπος. Περιποιεί τιμή για την Κοινοβουλευτική μας Ομάδα και το κόμμα μας ο κ. Γιαννίτσης. Και το ήθος του και η πολιτική του ενόραση και η τόλμη του. 'Ανθρωποι σαν τον κ. Γιαννίτση νομίζω ότι σηματοδοτούν και θέτουν εν εγρηγόρσει και τη συνείδησή μας ως πολιτικούς. Το ήθος και το ύφος μπορεί να συνδυάζεται με τους χαμηλούς τόνους και με την ουσιαστική δουλειά. Αυτό σηματοδοτεί ο κ. Γιαννίτσης για μας και πιστεύω ότι αυτό θα σηματοδοτήσει και το πέρασμά του στο Υπουργείο Εργασίας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για την τόλμη δεν είναι τελείως βέβαιο.
ΡΟΒΕΡΤΟΣ ΣΠΥΡΟΠΟΥΛΟΣ: Ας τον αφήσουμε να είναι τολμηρός.
Το φαινόμενο της εργασίας αποκτά ιδιαίτερη υπόσταση και εννοιολόγηση 
στη περίοδο της βιομηχανικής εποχής. Τότε λοιπόν αναπτύσσεται η εργασία. Δουλεύουν οι μηχανές και οι μηχανές έχουν ανάγκη από εργάτες. Τότε δημιουργείται η εργατική τάξη και νομίζω ότι η γενεσιουργός αιτία όλων

των ιδεολογιών ουσιαστικά προκλήθηκε από τη δημιουργία του βιομηχανικού μοντέλου παραγωγής και από την ανάπτυξη των δύο μεγάλων κοινωνικών ομάδων, των εργαζόμενων και των εργοδοτών.
Στη βιομηχανική κοινωνία η εργασία αποκτά επιστημονική και πολιτική
διαπραγμάτευση. Αποτελεί ένα νέο αντικείμενο, το οποίο κατανοείται και εκφράζεται με νέες ορολογίες και με πολιτικές. Η ερμηνεία της εργασίας κατακερματίζεται και σε επιστημονικό επίπεδο και σε πολιτικό επίπεδο. Υπάρχουν διαφωνίες, συγκρίσεις, μεγάλες διαφωνίες.
Και βέβαια εκεί δοκιμάζονται όλες οι ιδεολογικές απόψεις, στη βιομηχανική εποχή. Εδώ μέσα ακούστηκαν δύο απόψεις, η κ. Κουτσίκου μας είπε ότι εμείς δεν είμαστε τολμηροί, δεν πράττουμε και από τη μεριά του Κομμουνιστικού Κόμματος μας είπαν ότι πράττουμε καταστροφικά πράγματα. 
Πιστεύω ότι εκπροσωπούμε έναν ιδεολογικό χώρο, έναν σοσιαλδημοκρατικό
ευρύτερο αριστερό χώρο που έχει διαδρομή στον κόσμο και στην Ευρώπη. 'Εχει διαδρομή, κύριοι συναδελφοι. Δε γεννήθηκε σήμερα. Γεννήθηκε μαζί με σας, γεννήθηκαν όλοι μαζί. Και πιστεύω ότι δοκιμάστηκαν οι απόψεις μας

στο διάβα του προηγούμενου αιώνα και δεν νομίζω ότι μας στερεί κανείς το επιχείρημα σήμερα να υποστηρίζουμε ότι οι δικές μας απόψεις επιβεβαιώθηκαν. Το δικό μας κοινωνικό κράτος είναι σήμερα το μόνο βιώσιμο.
Στην πρώην Σοβιετική 'Ενωση υπάρχουν κομμάτια και θρύψαλα, κύριε Σκυλλάκο. Δεν θα θέλαμε να είναι έτσι, γιατί βοήθησε και εμάς ως ορόσημο και σηματοδότηση. Δε θα θέλαμε να είναι έτσι, αλλά έτσι είναι όμως.
Δεν πιστεύω να μας κατηγορήσει κανείς ότι εμείς το ρίξαμε.

ΑΝΤΩΝΗΣ ΣΚΥΛΛΑΚΟΣ: Εφαρμόζουν τη δική σας πολιτική σήμερα.
ΡΟΒΕΡΤΟΣ ΣΠΥΡΟΠΟΥΛΟΣ: Φταίμε όλοι, λοιπόν, λίγο και εμείς και εσείς. Οι μόνοι που δεν έφταιγαν είναι η κρατική γραφειοκρατία, η νομενκλατούρα και η έλλειψη δημοκρατίας κατ' εσάς. Αυτό πιστεύετε; Δεν νομίζω ότι το πιστεύετε αυτό.
Εμείς, λοιπόν, δεν είμαστε χωρίς διαδρομή. 'Εχουμε διαδρομή. Είναι
αυτό το κοινωνικό κράτος που έχει οικοδομηθεί στην Ευρώπη. Το οικοδομήσαμε μόνοι μας, όχι βέβαια εντελώς μόνοι μας, αλλά είμαστε μπροστά σ' αυτήν τη διεκδίκηση. Συνέβαλαν και οι άλλες δυνάμεις και σίγουρα οι εργαζόμενοι. Δεν το αρνούμαστε αυτό. Το κοινωνικό κράτος της Ευρώπης αποτελεί τον ιστορικό συμβιβασμό ανάμεσα σε όλους μας και τον κόσμο της εργασίας. 'Ομως, είναι ένα κοινωνικό κράτος που έχει τη δική μας σφραγίδα. 'Αρα, λοιπόν, δεν είμαστε χωρίς πολιτική ούτε χωρίς πολιτική διαδρομή.
Σήμερα όμως διαπιστώνουμε ότι τα πράγματα αλλάζουν. Και βέβαια εμείς, ως σοσιαλιστές, δεν διολισθαίνουμε, αλλά σίγουρα προσαρμοζόμαστε στις εξελίξεις. Θα ήταν λάθος, αν δεν το κάναμε αυτό. Σήμερα κατανοούμε ότι το μοντέλο παραγωγής αλλάζει. Το παραδοσιακό κλασικό βιομηχανικό μοντέλο της παραγωγής δεν υπάρχει, είναι σε μία φάση συνεχούς προσαρμογής, μεταλλαγής. Σήμερα υπάρχουν όλο και λιγότεροι βιομηχανικοί εργάτες της κλασικής περιόδου. 'Ολο και περισσότερες μορφές εργασίας γεννιώνται. Η ίδια η διαδικασία της παραγωγής απαιτεί νέες μορφές εργασίας. Σαφώς χρειάζονται προσαρμογές και εδώ χρειάζονται οι θαρραλέες πολιτικές θέσεις και απόψεις. Και εδώ ενδεχομένως μπορεί να υπάρχουν και διαφορές. 'Ομως, δεν εντοπίζονται, δεν υπάρχει ένας διάλογος για το δέον γενέσθαι.
Ο κ. Γιαννίτσης τολμά και αντιμετωπίζει, αν θέλετε, σ' αυτή την
Αίθουσα από τις δύο πλευρές μύδρους, όπου τελικά χωρίς να λένε τίποτα για την ταμπακέρα, χωρίς να λένε τίποτα από ό,τι θα έπρεπε να γίνει, κατακεραυνώνουν μία πολιτική που έχει σαν στόχο την προσαρμογή. Γιατί αυτή είναι η πολιτική, που ασκείται από την ηγεσία του Υπουργείου Εργασίας.
Και για να είμαστε ειλικρινείς δεν ασκείται μόνο σήμερα αυτή η
πολιτική. Ασκείται από το 1994, με απόλυτη συνέπεια. Θα μπορούσα να καταθέσω μία σειρά από νομοσχέδια τα οποία πέρασε το Υπουργείο Εργασίας, προκειμένου να διαμορφωθούν τα νομοθετικά εργαλεία, για να μπορέσει η Κυβέρνηση και η πολιτεία να προσαρμόσουν την εργασία στα νέα δεδομένα. Το νομοσχέδιο που πέρασε το Υπουργείο Εργασίας το 1998 σε σχέση με τη διευθέτηση του χρόνου εργασίας, είναι ένα νομοσχέδιο που και σήμερα, όσον αφορά τον πυρήνα της διευθέτησης, δεν αλλάζει. Απλώς ο κ. Γιαννίτσης διαπιστώνει κάτι σήμερα -και πολύ σωστά διαπιστώνει- και βάζει κίνητρα για να υπάρχει αυτή η διευθέτηση, και μάλιστα κίνητρα που προκειμένου να υπάρξουν θα πρέπει να συνομολογηθούν και από τις δύο πλευρές. Αυτή είναι μία πολιτική που εκ των πραγμάτων την κάνει κάποιος και έχει συνέχεια η πολιτική μας και μην επιχειρείτε να διαχωρίσετε την πολιτική μας ανάμεσα στα πρόσωπα και τους κυβερνητικούς θεσμούς.
Προβλήματα έχουμε σαν κόμμα, όπως έχουν όλα τα κόμματα. Αλλά ξέρετε ότι εμείς έχουμε την ευλογία του Ανδρέα Παπανδρέου, ότι Θέλουμε ισχυρούς και βιώσιμους Πρωθυπουργούς, ισχυρούς και βιώσιμους αρχηγούς και μια μεγάλη ενωμένη παράταξη. 'Ετσι θα την κρατήσουμε πάντα. Και με τον Παπανδρέου έτσι και με το Σημίτη έτσι και με τον επόμενο έτσι. Δεν πρόκειται να "κάψουμε" τους αρχηγούς μας. Τους θέλουμε ισχυρούς και δυνατούς. Αυτό μην το ξεχνάτε ποτέ.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Σε μας το απευθύνετε αυτό;
ΡΟΒΕΡΤΟΣ ΣΠΥΡΟΠΟΥΛΟΣ: 'Οχι, το λέω σε όλους.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στο ΠΑΣΟΚ το λέει.
ΡΟΒΕΡΤΟΣ ΣΠΥΡΟΠΟΥΛΟΣ: 'Οχι, κύριε Πρόεδρε, δεν το λέω καθόλου στο ΠΑΣΟΚ. Ξέρετε πολύ καλά ότι ενδεχομένως να υπάρχουν πολλοί αποδέκτες αυτής της ρήσης, όχι όμως στο ΠΑΣΟΚ.

Η εκκίνηση λοιπόν οικοδόμησης του βιομηχανικού μοντέλου παραγωγής
δημιούργησε τα προηγούμενα. Σήμερα βρισκόμαστε σε μία φάση που οικοδομείται μία νέα πραγματικότητα. Σ' αυτήν τη νέα πραγματικότητα εμείς πρέπει να απαντήσουμε. Και η Κυβέρνηση πρέπει να απαντήσει και το Υπουργείο Εργασίας πρέπει να απαντήσει. Και απαντά. Δεν απαντά μόνο μέσα από το νομοσχέδιο. Οι ουσιαστικές πολιτικές για την προώθηση της απασχόλησης ασκούνται μέσα από το εθνικό σχέδιο δράσης για την απασχόληση.
Ενδεχομένως στη συνέχεια ο Υφυπουργός Εργασίας να πει αρκετά πράγματα πάνω σε αυτό.
H νομοθετική βάση, το πρωτογενές δίκαιο για την άσκηση αυτών των πολιτικών υπάρχει. Και βέβαια πιστεύω ότι το ΠΑΣΟΚ και το Υπουργείο Εργασίας επέδειξαν και στο προηγούμενο χρονικό διάστημα συνέπεια σε αυτό. 
Θα μου πείτε ότι ασκήθηκαν πολιτικές με τον τρόπο που θα θέλαμε, με
την αξιοπιστία που θα θέλαμε, με την αποτελεσματικότητα που θα θέλαμε, πράγματα που ετέθηκαν και από την κ. Κουτσίκου. 'Οχι. Το πρόβλημά μας -και νομίζω ότι ως πολιτεία πρέπει να το αναγνωρίσουμε- είναι ότι δεν υπάρχουν δομές στην ελληνική οικονομία, στην ελληνική πολιτεία που να εγγυηθούν την αξιόπιστη δράση στα θέματα της απασχόλησης και της εκπαίδευσης. 'Ομως κανείς δεν μπορεί να αρνηθεί ότι η Κυβέρνηση και το Υπουργείο Εργασίας αγωνίζεται στα πλαίσια του Β' κοινοτικού πλαισίου Στήριξης να εγκαθιδρύσει τέτοιες δομές. Και η εγκαθίδρυση δομών αξιόπιστης υλοποίησης προγραμμάτων που αφορούν είτε την απασχόληση, είτε καινοτόμα προγράμματα είτε την εκπαίδευση δεν είναι μια εύκολη διαδικασία.
Κανείς δεν μπορεί να αμφισβητήσει την τεράστια προσπάθεια που γίνεται στο Υπουργείο Εργασίας για να προσαρμόσει τις δομές του ιδίου του Υπουργείου ή τις δομές του ΟΑΕΔ για να υλοποιήσουν αυτά τα προγράμματα. 
Πιστεύω ότι έγινε ένα τεράστιο έργο προς αυτήν την κατεύθυνση και
σήμερα το Υπουργείο Εργασίας έχει στα χέρια του πιο ώριμες θεσμικές δομές για να προωθήσει τα θέματα της απασχόλησης και βέβαια νομίζω και πιο ώριμες δομές και στο Υπουργείο Εργασίας.
Από την άποψη λοιπόν αυτή, είναι λάθος να επιχειρούμε -και το έκανε η Κοινοβουλευτική Εκπρόσωπος της Νέας Δημοκρατίας- να κρίνουμε αυτό το νομοσχέδιο ως το εργαλείο άσκησης πολιτικών ...
ΒΑΣΙΛΗΣ ΚΕΔΙΚΟΓΛΟΥ: Ανακατανομή της φτώχειας. Λίγο πράγμα είναι; ΡΟΒΕΡΤΟΣ ΣΠΥΡΟΠΟΥΛΟΣ: ... για την απασχόληση και την κατάρτιση. Το
νομοθετικό πλαίσιο είναι άλλο, είναι αυτό που υπάρχει και είναι αρκετά ικανό.
Πιστεύω ότι μπροστά μας για μας, για όλο το χώρο της Αριστεράς νομίζω -για να έρθω στο κρίσιμο θέμα, στο θέμα της ανεργίας- γεννιούνται μεγάλα ερωτήματα. Ερωτήματα πάρα πολύ σκληρά που πρέπει να απαντηθούν πολιτικά. 
Πιστεύουμε ότι δεν έχουμε καμία αυταπάτη ότι στο νέο κόσμο, όπως
αυτός κι αν δημιουργηθεί, δεν θα καταργηθούν οι κοινωνικοί και ταξικοί διαχωρισμοί. Πιστεύουμε ότι εμείς από τη δική μας τη μεριά προσδοκούμε πάντα το ίδιο, αυτό που προσδοκούσαμε πάντα. Προσδοκούμε να είμαστε παρόντες και να παλεύουμε προκειμένου να μειώνουμε τις ανισότητες. Προσδοκούμε μέσα από την κοινωνική μας παρέμβαση την οικοδόμηση ενός δικαιότερου κόσμου. Δεν ξέρω αν θα φτάσουμε στην "Ιθάκη", αλλά θέλουμε να είμαστε πάντα στη διαδρομή και στην αναζήτηση αυτού του στόχου.
Από την άποψη αυτή εκτιμούμε ότι θα πρέπει να κάνουμε αλλαγές στην πολιτική μας. Κατανοούμε ότι το παιχνίδι σήμερα δεν είναι εθνοκεντρικό. 'Ολο και σε ευρύτερες οικονομικές ενότητες πρέπει να προσαρμόσουμε την πολιτική μας.
Και εδώ επιτρέψτε μου ένα σχόλιο. Για πολλές δεκαετίες και όταν ακόμα ήμουν νεαρός συνδικαλιστικής, ως συνδικαλιστής του ΠΑΣΟΚ είχα υποστεί μια κριτική -ή όλοι μας- και ιδιαίτερα από τους συνδικαλιστές του Κομμουνιστικού Κόμματος Ελλάδας. Μας μιλούσαν για το διεθνισμό της εργατικής τάξης. Και δείτε τώρα την ώρα που η οικονομία διεθνοποιείται ουσιαστικά το Κομμουνιστικό Κόμμα Ελλάδας και η επιχειρηματολογία του γίνεται όλο και πιο εθνοκεντρική και στο επίπεδο της οικονομίας.
Νομίζω ότι πάλι εμείς συνεχίζουμε να είμαστε στον ίδιο δρόμο. 
Πιστεύουμε, λοιπόν, ότι στη νέα πραγματικότητα αρκετά πράγματα αλλάζουν και κυρίως αλλάζει το εξής. Στην παραδοσιακή περίοδο της βιομηχανικής κοινωνίας, στη βιομηχανική επανάσταση η γη, το κεφάλαιο, η εργασία και οι πρώτες ύλες, όπως ερμηνεύαμε τότε -και σωστά ερμηνεύαμε- καθόριζαν

ουσιαστικά ...
ΒΑΣΙΛΗΣ ΚΕΔΙΚΟΓΛΟΥ: Πρώτες ύλες και γη είναι το ίδιο.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μην διακόπτετε. ΡΟΒΕΡΤΟΣ ΣΠΥΡΟΠΟΥΛΟΣ: ... το βασικό πυρήνα της οικονομίας και της
παραγωγής.
Σήμερα, όμως, υπάρχει κάτι το οποίο είναι εντελώς διαφορετικό. Μαζί 
μ'αυτές τις βασικές συνιστώσες, γη και πρώτες ύλες, κεφάλαιο και εργασία εμπεριέχεται η γνώση και η πληροφορία και κυρίως, όχι η γνώση και η πληροφορία σαν στοιχειο της εργασίας, αλλά η διαδικασία της συνεχούς ανανέωσής τους. Αυτό είναι νέο στοιχείο. Δεν υπήρχε στην περίοδο που ο Τέηλορ ή ο Φόρντ επηρέαζαν -ούτε και ο Κέϋνς ακόμα- όλο το μοντέλο της εργασίας. Δεν υπήρχε στη διάσταση που υπάρχει σήμερα αυτή η συνιστώσα. 
ΒΑΣΙΛΗΣ ΚΕΔΙΚΟΓΛΟΥ: Τότε υπήρχαν οικονομικά όρια,κύριε συνάδελφε. ΡΟΒΕΡΤΟΣ ΣΠΥΡΟΠΟΥΛΟΣ: Πιστεύουμε, λοιπόν, ότι θα πρέπει να
αναζητήσουμε το δέον πολιτικό γενέσθαι μέσα σ'αυτή τη νέα πραγματικότητα. 'Εχουμε τη βεβαιότητα ότι το νέο μοντέλο εργασίας θα εμπεριέχει και παραδοσιακή οκτάωρη τυπική μισθωτή εργασία και άλλες μορφές εργασίας. Δεν μπορούμε αυτό, ούτε να το σταματήσουμε ούτε να το αποτρέψουμε, όπως δεν μπόρεσαν ποτέ να το αποτρέψουν κάποιοι άλλοι που λιθοβολούσαν τις

μηχανές, επειδή πίστευαν ότι η ύπαρξή τους θα σταματήσει τη δική τους τη δουλειά.
Θα πρέπει αυτό να μην το πάρουμε ως μια απειλή, αλλά ως αδήριτη
εξέλιξη -και αυτό δεν είναι συμβιβασμός- και με βάση αυτά τα δεδομένα να καθορίσουμε τις βασικές αρχές των πολιτικών μας και πάνω σ'αυτά τα νέα δεδομένα να κάνουμε και πολιτικό διάλογο και να δούμε πού συμφωνούμε και πού διαφωνούμε.
Αυτό πράττουμε ως ΠΑΣΟΚ, αυτό πράττουμε ως Κυβέρνηση, αυτό πράττουμε ως Υπουργείο Εργασίας. Πιστεύουμε δηλαδή ότι στο νέο μοντέλο εργασίας, οι όποιες εργασιακές σχέσεις πρέπει να είναι ρυθμισμένες. Πιστεύουμε στην ευθύνη του κράτους για την ανανέωση της γνώσης, πιστεύουμε στην ευθύνη του κράτους στην προώθηση, στην εφαρμογή πολιτικών απασχόλησης. Δεν πιστεύουμε ότι αυτά μπορεί να τα κάνει μόνη της η οικονομία.
(Στο σημείο αυτό κτυπάει το προειδοποιητκό κουδούνι λήξεως του χρόνου ομιλίας του κυρίου Βουλευτή).
Ο χρόνος δεν επαρκεί -γιατί θέλω να είμαι απόλυτα συνεπής- για να
αναφερθώ σε άλλα θέματα, που θα μπορούσα να θίξω γενικόλογα. Θα αξιοποιήσω το μισό λεπτό που μου μένει.
Θα επανέλθω στο νομοσχέδιο, λέγοντας ότι ειδικότερα το άρθρο που
αφορά τη συνομολόγηση των δυο πλευρών για την εφαρμογή του τριανταοκτάωρου και της διευθέτησης του χρόνου εργασίας, η οποία προβλέπεται σε προηγούμενα νομοσχέδια, είναι μια πρόκληση προς τις δύο πλευρές να διερευνήσουν από κοινού με τη βοήθεια του κράτους, με τη συνδρομή -όχι με την αποφασιστική συμμετοχή- το νέο μοντέλο εργασίας. Είναι μια μεγάλη ευθύνη που έχουν και οι εργοδότες και τα συνδικάτα. 
Συνάδελφοι και συναδέλφισσες, η υπερψήφιση αυτού του σχεδίου νόμου
για όλους εμάς, για το κόμμα μας, για την Κυβέρνησή μας, σημαίνει και σηματοδοτεί τη συνέχιση μιας σκληρής δουλειάς, για να μειώσουμε τα χρόνια που ακολουθούν την ανεργία στη χώρα μας. Το νομοθετικό μας οπλοστάσιο, το εθνικό σχέδιο δράσης για την απασχόληση στα πλαίσια του Γ' Κοινοτικού Πλαισίου Στήριξης είναι αρκετά μεγάλο. Στα χρόνια που έρχονται θα δώσουμε και αυτήν τη μάχη και είμαι βέβαιος ότι θα την κερδίσουμε. Θα νικήσουμε, θα τιθασεύσουμε την ανεργία. Αυτή είναι η δική μας δέσμευση απέναντι σε κάθε άνεργο, σε κάθε άνεργη.
Σας καλώ συνάδελφοι, αυτήν τη μάχη να τη δώσουμε όλοι μαζί, υπερψηφίζοντας το σχέδιο νόμου. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο εισηγητής της Νέας Δημοκρατίας
κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι
συνάδελφοι, σας διαβεβαιώ ότι παρακολούθησα με πολλή προσοχή -χθες εμείς ξενυχτήσαμε, πολλοί συνάδελφοι δεν μπόρεσαν να αντέξουν μέχρι το πέρας της συνεδρίασης, φυσιολογικό είναι, ήταν εξαντλητική- σεβασμό και εκτίμηση όσα είπαν οι συνάδελφοι από όλες τις πτέρυγες της Βουλής των Ελλήνων.
Οφείλω να πω ότι από τα όσα είπαν σε αυτήν την εξαντλητική συζήτηση της πρώτης ημέρας -άλλωστε και χθες επεσήμανα ότι η συζήτηση και στη
Διαρκή Επιτροπή Κοινωνικών Υποθέσεων ήταν εξίσου βασανιστική- βγήκαν νομίζω πολύ χρήσιμα συμπεράσματα, κύριε Υπουργέ. Και θα σταθώ και στα όσα είπαν και οι συνάδελφοι του ΠΑΣΟΚ.
Κατ' αρχήν, θέλω να κάνω δυο-τρεις παρατηρήσεις για τον Κοινοβουλευτικό Εκπρόσωπο του ΠΑΣΟΚ κ. Σπυρόπουλο, στον οποίο πρέπει να πω, ότι τον παρακολουθώ στον πολιτικό του λόγο από πολλά χρόνια, από την εποχή που ήμουν δημοσιογράφος και ήταν κορυφαίος συνδικαλιστής. Και μάλιστα κατά καιρούς συνδικαλιστής, διατηρώντας για τον εαυτό του το δικαίωμα να αυτονομείται και να διατυπώνει προσωπική άποψη και προσωπική παρέμβαση στο χώρο των πραττομένων των κυβερνήσεων του ΠΑΣΟΚ.
Βλέπω ότι οι παρεμβάσεις του επιδιώκει να έχουν ιστορικό ορίζοντα και αυτό μου αρέσει. Πλην όμως, αρκετές φορές η οπτική του υφίσταται διαθλάσεις. Και για να γίνω πιο συγκεκριμένος: Κύριε Σπυρόπουλε, κυρίες και κύριοι συνάδελφοι, εμείς δεν έχουμε προσωπικά με κανέναν και ασφαλώς δεν έχουμε τίποτα προσωπικό με τον κ. Γιαννίτση, με την πολιτική ηγεσία του Υπουργείου Εργασίας και Κοινωνικών Ασφαλίσεων ούτε με τον Πρόεδρο της Κυβέρνησης και τους βασικούς του συνεργάτες.
Η Βουλή όμως δεν είναι ακαδημαϊκή λέσχη, ούτε λέσχη κοινωνικού και
πολιτικού προβληματισμού. Η Βουλή θεσμικά είναι ένα πεδίο, στο οποίο πρέπει να μεταφέρουμε -και είναι βαρύ το φορτίο που έχουμε όλοι- τη βαθύτατη αγωνία όλων εκείνων, που αντιμετωπίζουν σήμερα το πρόβλημα της ανεργίας. 'Οπως ξέρετε, το πρόβλημα με τους ανέργους είναι ότι δεν εκπροσωπούνται. Δεν έχουν συνδικάτο, δεν ακούγονται στα Μέσα Μαζικής Επικοινωνίας, δεν παράγουν θέαμα. Δεν πρέπει να ακουστεί αυτή η κραυγή αγωνίας μέσα στη Βουλή των Ελλήνων;
Να πούμε και κάτι άλλο. Επειδή πολλές φορές όσοι εκλεγόμεθα με σταυρό προτίμησης -και σημειώνω, κύριε Γιαννίτση, ότι αυτό δεν έχει καμία αιχμή για το πρόσωπό σας, και το ξέρετε- αντιμετωπίζουμε ένα ανάθεμα και μια ελεεινολογία -και θα το ακούσουν ίσως και οι συνάδελφοί σας εδώ του 
ΠΑΣΟΚ- ότι αυτά γίνονται για τα ψηφαλάκια, εγώ δεν το δέχομαι αυτό. 'Ισα-ίσα, θα δεθχώ ότι η διαδικασία της σταυροδότησης, με όλες τις
θεσμικές και πρακτικές αδυναμίες που έχει, υποχρεώνει το Βουλευτή όλων

των κομμάτων και όλων των παρατάξεων να λογοδοτεί συνεχώς, διαρκώς γι' αυτά που λέει ή δεν λέει εντός και εκτός της Βουλής των Ελλήνων.
Ο οιοσδήποτε λοιπόν από τους συναδέλφους έχει τη στοιχειώδη επαφή με το εκλογικό Σώμα, είμαι βέβαιος ότι θα γίνεται αποδέκτης αυτής της έντονης αγανάκτησης, που πολλές φορές εγγίζει τα όρια της απελπισίας για το φαινόμενο της ανεργίας, που καλπάζει. 'Οπως είπα και χθες, πολλαπλασιάζει τις αντικοινωνικές παραβατικές, αξιόποινες και περιφερειακές συμπεριφορές και πλήττει ιδιαίτερα κατηγορίες της ελληνικής κοινωνίας, που είναι πολύ σημαντικές για το αύριο του τόπου, όπως είναι η νεολαία.
Τώρα, όσον αφορά περί της ηγετικής ομάδας. Κύριε Σπυρόπουλε, δεν
είμαι εγώ που έχω αντιδιαστείλει το ΠΑΣΟΚ ως ζωντανό κοινωνικό χώρο, με ζωντανές κοινωνικές παρακαταθήκες αντίστοιχες με τις παρακαταθήκες της ιστορικής κεντροδεξιάς στην Ελλάδα, το κάνουν τα στελέχη του κινήματος. Να σας παραπέμψω στις δηλώσεις του κ. Παναγιωτακόπουλου, ιστορικού συνεργάτη του αειμνήστου Ανδρέα Παπανδρέου, ο οποίος είπε βάλτε και εκπροσώπους του ΣΕΒ. Σας ενοχλεί το ΠΑΣΟΚ, βάλτε και εκπροσώπους του ΣΕΒ στα όργανα της καθοδήγησης. Βάλτε και τους καναλάρχες. Πλήρης αντιδιαστολή. Φαίνεται και από την πολιτική που ακολουθείτε. 'Αλλος ο λόγος, άλλα τα έργα.
Να σας θυμίσω ότι από το 1997 μέχρι τις μέρες μας η ανεργία από 7% πήγε στο 11%. Πέρασε το 11%; Ποιος θα το χρεωθεί αυτό; Δεν θα το χρεωθεί η ομάδα που καθοδηγεί την Κυβέρνηση περί τον Πρωθυπουργό κ. Σημίτη; Και όσον αφορά την ιδεολογία της αρπαχτής, βεβαίως είπαμε ότι τα τελευταία χρόνια η ιδεολογία της αρπαχτής κατέστη κυρίαρχη ιδεολογία του πολιτικού και οικονομικού κατεστημένου, που στηρίζει την Κυβέρνηση Σημίτη.
Είναι πολιτικός χαρακτηρισμός. 'Εχετε δει σε άλλη εποχή να έχει γίνει πιο σύντομη, πιο γρήγορη, πιο βίαιη και πιο άδικη αναδιανομή πλούτου, όπως έγινε μέσω της ελληνικής εκδοχής της αλβανικής πυραμίδας, δηλαδή του τρόπου με τον οποίο λειτούργησε το χρηματιστήριο τους τελευταίους 18 μήνες; 'Εχετε δει ποτέ τον κόσμο να χάνει πάνω από δεκαπέντε τρισεκατομμύρια (15.000.000.000.000) δραχμές και αυτοί οι πολύτιμοι πόροι

που αντλήθηκαν από την τσέπη του 'Ελληνα πολίτη να μην πηγαίνουν σε παραγωγική κατεύθυνση, να κεφαλαιοποιούνται σε είδη κατανάλωσης σε καταθέσεις στο εξωτερικό μέσω υπερτιμολογήσεων και υποτιμολογήσεων και εν πάση περιπτώσει να μην ικανοποιούν το στόχο της ανάπτυξης; Αυτά στα καθ'ημάς.
Παρακολούθησα τους συναδέλφους του ΠΑΣΟΚ. Αναφέρομαι στις αγορεύσεις
πρώτον, του κ. Κουρουμπλή, ο οποίος μεταξύ των άλλων είπε ότι ο ΟΑΕΔ είναι ανίκανος να συνδέσει τις ανάγκες της αγοράς εργασίας με την κατάρτιση. Ο επαγγελματικός προσανατολισμός δεν είναι στο επίπεδο που θα έπρεπε να είναι μαζί με την κατάρτιση. Δεύτερον, του κ. Πιπεργιά ο
οποίος είπε ότι η κατάρτιση και η εκπαίδευση έχουν αφεθεί στη μοίρα τους. Αμυντικού χαρακτήρα είναι οι ρυθμίσεις. Η ρύθμιση για τις απολύσεις δεν

θα λύσει τίποτα. Και έκανε μια σωστή αναφορά και στο θέμα των συμβάσεων εργασίας ορισμένου χρόνου. Αυτά όμως, θα τα πούμε στη συζήτηση επί των άρθρων.
Τρίτον, του κ. Χρυσανθακόπουλου ο οποίος είπε ότι είναι νομοσχέδιο ελάσσονος σημασίας, δεν είναι αποτελεσματικό το νομοσχέδιο. Τέταρτον, του κ.Δασκαλάκη που ζήτησε αλλαγή του αναπτυξιακού νόμου, άρση αντικινήτρων για τη μικρομεσαία επιχείρηση -αυτά είπαμε εμείς, κύριε Υπουργέ, προηγηθήκαμε- και έθεσε στη συνέχεια κρίσιμα ερωτήματα. Ακόμη και οι κύριοι Νασιώκας και Σαλαγιάννης οι οποίοι ήταν οι λιγότερο επικριτικοί, επαίνεσαν τη νομοθετική προσπάθεια του κ. Γιαννίτση και της Κυβέρνησης, αλλά ακόμα και αυτοί δεν εξέφρασαν την ικανοποίησή τους.
Δεν θα αναφερθώ στα όσα σας είπε ο κ. Κεδίκογλου. Μπορεί να θέλετε να τον αγνοείτε και βλέπω και ορισμένα χαμόγελα συγκατάβασης, αλλά και αυτός εξελέγη με ψήφους του ελληνικού λαού εδώ, προέρχεται από την ιστορική γενιά των στελεχών του ΠΑΣΟΚ και επελέγη πολλές φορές, για να υπουργοποιηθεί από τον αείμνηστο ιδρυτή σας Ανδρέα Παπανδρέου.
Και να κλείσω με τον κ. Τσουκάτο που προέρχεται από την ομάδα των
πρωθιερέων της σημερινής ηγεσίας και μίλησε για θολό πλαίσιο στον ΟΑΕΔ, ότι χρειάζεται μια πανελλαδική βάση δεδομένων για τους ανέργους και αναρωτήθηκε πόσοι βρήκαν δουλειά μέσω των προγραμμάτων. Αυτά δια στόματος Τσουκάτου.
Τα πιο συγκεκριμένα, θα τα πούμε επί των άρθρων και θα είναι και εκεί η συζήτηση βασανιστική, εξαντλητική. Αλλά, όταν λέτε ότι η Νέα Δημοκρατία μίλησε αόριστα, τι θα πει αυτό; Ζητήσαμε πολιτικές-εργαλεία, που δεν μπορούν να ασκηθούν από το Υπουργείο Εργασίας. Πολιτικές-εργαλεία που θα πρέπει να αποφασιστούν με συνολική επιλογή της Κυβέρνησης και θα ασκηθούν πρώτα από τα Υπουργεία Εθνικής Οικονομίας και Ανάπτυξης και τριτευόντως από το Υπουργείο Εργασίας. Μιλήσαμε για τις μικρομεσαίες επιχειρήσεις που είναι επιχειρήσεις εντάσεως εργασίας και όταν κατεβάζουν ρολά όπως έγινε σε δεκάδες χιλιάδες περιπτώσεις μικρομεσαίων επιχειρήσεων, ανατροφοδοτούν και πολλαπλασιάζουν τις στρατιές των ανέργων.
'Εχουμε προτείνει επανειλημμένως να προχωρήσετε σε αλλαγή τεχνολογίας των μικρομεσαίων επιχειρήσεων. 'Εχουμε προτείνει επανειλημμένως να άρετε τα αντικίνητρα που αφορούν τις μικρομεσαίες επιχειρήσεις. Ουδέποτε τα κάνατε.
Αναφερθήκαμε στα θέματα της Ολυμπιακής. Προχωρήσατε -επειδή μιλάμε
για απελευθέρωση των αγορών- σε δύο προγράμματα εξυγίανσης της Ολυμπιακής. Τα υπονομεύσατε και τα οδηγήσατε σε αποτυχία. Πάνω από οκτακόσια δισεκατομμύρια (800.000.000.000) απορροφήθηκαν στην καταβόθρα της Ολυμπιακής. Αν είχαν πάει αυτά τα λεφτά στην προώθηση επενδυτικών σχεδίων και προγραμματων, θα είχαμε ή δεν θα είχαμε θέσεις εργασίας;

Οι προτάσεις επί των συγκεκριμένων θεμάτων της Νέας Δημοκρατίας, θα
ακουστούν στη συζήτηση επί των άρθρων. Αλλά και επί της αρχής του νομοσχεδίου το οποίο καταστήσαμε σαφές ότι το καταψηφίζουμε, οι προτάσεις αυτές ακούστηκαν και αν δεν έγιναν αντιληπτές λόγω της ώρας και της αδυναμίας να τις προσλάβουν πολλοί συνάδελφοι του ΠΑΣΟΚ, θα τις επαναλάβουμε και στη συζήτηση επί των άρθρων.
Κλείνοντας, κύριε Πρόεδρε, θα πω το εξής: Ας μην επαναλαμβάνεται σε αυτήν τη Βουλή -το άκουσα από τον κ. Νασιώκα- ότι το κοινωνικό κράτος στην Ελλάδα θεμελιώθηκε μετά το 1981. Μετά το 1981 εγώ θα δεχθώ -και θα κλείσω με αυτό, κύριε Πρόεδρε- ότι οι κυβερνήσεις Παπανδρέου έκαναν μία προσπάθεια ενίσχυσης των χαμηλομίσθων και χαμηλοσυνταξιούχων, αλλά δυστυχώς αυτή η προσπάθεια δεν τροφοδοτήθηκε από μεγάλωμα της πίτας, δεν

τροφοδοτήθηκε από αύξηση της ανάπτυξης. Τροφοδοτήθηκε κυρίως από δανεικά. Ανατρέξτε στα στοιχεία για τη διόγκωση του δημοσίου χρέους της κεντρικής
κυβέρνησης το οποίο ήδη κινείται στα επίπεδα του 113,6%, έχοντας ξεκινήσει από το 26%, για να βγάλετε τα δικά σας συμπεράσματα. 
Εγώ κλείνοντας και τη δευτερολογία μου, κύριε Πρόεδρε και κυρίες και
κύριοι συνάδελφοι, θα επαναλάβω την έκκληση προς την πολιτική ηγεσία του Υπουργείου Εργασίας και Κοινωνικών Ασφαλίσεων να αποσύρει το νομοσχέδιο, να πάμε σε μία νέα συνολική πρωτοβουλία, σε μία νέα εθνική σταυροφορία, για να αντιμετωπίσουμε το πρόβλημα της ανεργίας με συνολικές και ενδεδειγμένες στρατηγικές για τις οποίες, κύριε Υπουργέ, είμαστε διατεθειμένοι να προτείνουμε σε όλα τα κόμματα να δεσμευτούμε συνολικά και επίσημα.
Τα υπόλοιπα θα τα πούμε στη συζήτηση επί των άρθρων.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο εισηγητής του
Κ.Κ.Ε. κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ήθελα να θέσω δύο ζητήματα έτσι για την ιστορία. Να πω στον κ. Σπυρόπουλο, να διαβάσει καλά την ιστορία και το "Τι Πλαστήρας, τι Παπάγος" ο πρώτος που το είπε ήταν ο αείμνηστος Γεώργιος Παπανδρέου, όταν έφυγε από το συνδυασμό του Πλαστήρα το 1952 και πήγε στον Παπάγο. Και όταν τον ρώτησαν, γιατί φεύγεις, είπε τότε "Τι Πλαστήρας, τι Παπάγος". Δεν είναι δικό μας λοιπόν το εφεύρημα.
ΡΟΒΕΡΤΟΣ ΣΠΥΡΟΠΟΥΛΟΣ: Το πήρατε μετά εσείς.
ΣΠΥΡΙΔΩΝ ΣΤΡΙΦΤΑΡΗΣ: Εμείς βεβαίως το πήραμε, όπως και τώρα το παίρνουμε και λέμε "Τι ΠΑ.ΣΟ.Κ., τι Νέα Δημοκρατία". Δεν είναι κακό να το λέμε, αλλά αρκεί να το παραδεχθείτε και σείς. Και δεν έχουν οι άμοιροι να κάνουν αντιπολίτευση.
Δεύτερον, όσον αφορά το μάθημα της σοσιαλδημοκρατίας, είναι γνωστή η ιστορία της. Βεβαίως, πάντα στήριξε και στις πιο δύσκολες στιγμές το μεγάλο κεφάλαιο. Και όταν το μεγάλο κεφάλαιο τα έβρισκε μπαστούνια, ανέθετε τη διαχείριση των πραγμάτων στη σοσιαλδημοκρατία. Και σε αυτό βεβαίως, κανείς δεν μπορεί να έχει αντίθετη γνώμη. 'Ετσι είναι, πάντα προσαρμόζεστε και αυτό ακριβώς κάνει και αυτό το νομοσχέδιο. Γι' αυτό και η Νέα Δημοκρατία δεν μπορεί να κάνει αντιπολίτευση. Και για να κερδίσει την εύνοια του μεγάλου κεφαλαίου σας λέγει ότι εμείς είμαστε οι κατ' εξοχήν εκπρόσωποι και εσείς είσαστε μία ιστορία τέλος πάντων του Κέινς, της κεϊνσιανής θεωρίας, του κοινωνικού κράτους, του κοινωνικού μισθού κλπ.
'Ερχομαι τώρα επί του προκειμένου. Δεν νομίζω ότι ο κ. Γιαννίτσης,
έχει ανάγκη να υπερασπίσουμε την προσωπικότητά του. 'Αλλωστε δεν νομίζω να είναι στη λογική που ήταν άλλοι το 1985, που οι δεκαεννέα της ΓΣΕΕ ήταν περισσότεροι από τους είκοσι έξι. 'Ετσι μας έλεγε τότε η λογική και έπρεπε να προσαρμοστούμε σε αυτήν τη λογική. Αυτή ήταν η απόφαση του περιβόητου δικαστηρίου με εκείνον το δικαστή που δεν θυμάμαι το όνομά του. Λέγω ότι οι δεκαεννέα ήταν περισσότεροι από τους είκοσι έξι! Θα θυμάστε, κύριε Σπυρόπουλε. Εσείς ήσασταν στους είκοσι έξι τότε βέβαια. 
Δεν ήσασταν στους δέκα εννέα. Επαναλαμβάνω το 1985 με την κρίση της ΓΣΕΕ. Εσείς ήσασταν με τους είκοσι έξι, αλλά ήσασταν λέγω λιγότεροι από τους δέκα εννέα. Σε αυτήν τη λογική εμείς δεν θα προχωρήσουμε ότι το δέκα
εννέα είναι μεγαλύτερο του είκοσι έξι. Μπορεί να προσχωρήσετε εσείς, δικαίωμά σας είναι, αλλά μη μας λέτε ότι εμείς είμαστε αμετακίνητοι στις αρχές της βιομηχανικής επανάστασης κλπ.
ΓΕΩΡΓΙΟΣ ΔΑΣΚΑΛΑΚΗΣ: Αφήστε το παρελθόν, κοιτάξτε το μέλλον, κοιτάξτε
μπροστά.
ΣΠΥΡΙΔΩΝ ΣΤΡΙΦΤΑΡΗΣ: Βεβαίως. Μπροστά θα πάμε με το να εξασφαλίσουμε τα δικαιώματα της εργατικής τάξης και όχι να τα πετσοκόβουμε και να λέμε ότι είναι ανάγκη των καιρών. Βεβαίως, είναι ανάγκη του κεφαλαίου σήμερα. Και έχει ανάγκη το κεφάλαιο σήμερα να μην πληρώνει υπερωρίες στους εργαζόμενους. Και αυτό το εξασφαλίζετε με το να του δίνετε να
διαχειρισθεί τις εκατόν τριάντα οκτώ ώρες, όπως εκείνο νομίζει και ας αφήσουμε, όπως είπα και στην πρωτολογία μου, ότι δεν θα κάθονται και θα πληρώνονται.
Το 1990 η Νέα Δημοκρατία δειλά δειλά είπε για μία ώρα και ήρθε μετά
το ΠΑ.ΣΟ.Κ. το 1998 και έκανε μια διαφορετική ρύθμιση. 'Ετσι τώρα πάμε στις τρεις ώρες κι έχει το δικαίωμα ο εργοδότης, χωρίς να έχει λόγο ο

εργαζόμενος, να του επιβάλει υπερωρία. Κι ερχόμαστε και στις εκατόν τριάντα οκτώ ώρες. Και θα πηγαίνουν αύριο όχι μόνο στη διαιτησία, αλλά θα είναι και υποχρεωτικό και δεν θα πληρώνονται όταν θα κάθονται οι εργαζόμενοι, γιατί δεν θα τους έχει ανάγκη το αφεντικό. Και θα σταματάει το εργοστάσιό του για ένα μήνα όπως κάνουν και πολλοί τώρα. Φυσικά αυτή είναι η προοπτική σας και θα μας πείτε πάλι ότι πρέπει να προσαρμοστούμε, γιατί οι ανάγκες της ζωής -όχι οι ανάγκες της ζωής, οι ανάγκες του κεφαλαίου- το επιβάλλουν. Γι'αυτό σας είπαμε και "Κυβέρνηση των εργοδοτών". Το κακό φυσικά είναι ότι έχετε παρασύρει και τη ΓΣΕΕ και είναι ΓΣΕΕ των εργοδοτών και όχι των εργατών.
'Ακουσα με προσοχή τον κύριο Υπουργό. Είπε ορισμένες βασικές
αλήθειες. Κύριε Υπουργέ, είπατε ότι θα κάνετε όλ' αυτά που αναφέρατε εδώ πέρα για να μειωθεί το κόστος παραγωγής. Και είπατε πολλά: "Μειώσαμε τη φορολογία, επιδοτήσαμε τις θέσεις εργασίας, δηλαδή δώσαμε από τα λεφτά του κοσμάκη ώστε οι εργοδότες να παίρνουν εργαζόμενους". Είπατε τέσσερα, πέντε πράγματα τέλος πάντων και είναι σωστά.
Επιτέλους όμως δεν πρέπει κάποτε να πείτε σ' αυτούς "επιτέλους τι άλλο θέλετε;" Δεν πρέπει να τους το πείτε αυτό για να μπορούν πραγματικά και οι εργαζόμενοι όχι να νιώσουν σιγουριά -γιατί με μια τέτοια πολιτική ποτέ δεν θα νιώσουν σιγουριά- αλλά να ξέρουν τι θα ζητήσουν από τον εργοδότη τους. Δεν έφτανε δηλαδή ότι μπορούσαν να απασχοληθούν τέσσερις ώρες, τώρα λέτε και μία και δύο και τρεις και ουσιαστικά είπατε "πρώτα ο άνεργος". Και ξεκινήσατε έτσι. Ποιος άνεργος; Αυτός που θα δουλεύει μία ώρα θα είναι εργαζόμενος; Αυτός που θα δουλεύει δύο ώρες θα είναι εργαζόμενος;
Και θα το παρουσιάσετε βέβαια αυτό όπως κάνουν αυτοί των οποίων μιμείσθε την πολιτική. Στην Αγγλία δεν υπάρχει ανεργία. Πόσο δουλεύουν; Δύο, τρεις, πέντε ώρες. Και τι μισθούς παίρνουν; Ανάλογους με δύο, τρεις, πέντε ώρες. Και δεν υπάρχει ανεργία στην Αγγλία. Δεν υπάρχει ανεργία στην Αμερική.
Και δεν σας κατηγορούμε εμείς, κύριε Σπυρόπουλε. Οι συνδικαλιστές σας λένε ότι προωθείτε το απάνθρωπο αμερικανικό μοντέλο. Δεν το λέμε εμείς. Εδώ είναι. Διάβασα και χθες τα ονόματα και δεν νομίζω ότι πρέπει να τα ξαναδιαβάσω. Και αυτοί πληθύνονται. Δεν τα λέμε εμείς. Δεν σας κάνουμε μόνο εμείς κριτική ότι είναι απάνθρωπο το νομοσχέδιό σας. Οι ίδιοι οι συνδικαλιστές σας τα λένε που είναι και μέλη της Κεντρικής Επιτροπής του ΠΑ.ΣΟ.Κ. Αυτοί οι ίδιοι τα λένε και καλά κάνουν κατά την άποψή μας και καλά κάνουμε κι εμείς και τους επικαλούμαστε. Γιατί, κακά τα ψέματα, όσο κι αν θέλετε να φιμώσετε την εργατική τάξη και όσα κι αν ξοδέψετε από τους λογαριασμούς του ΛΑΕΚ, από τους λογαριασμούς των ΚΕΚ, των ΙΕΚ και δεν ξέρω πόσους άλλους για να εξαγοράσετε συνειδήσεις, πηγαίνετε, κύριε Υπουργέ, να δείτε τι συμβαίνει.
Για ένα ΚΕΚ μόνο θα σας πω, το ΚΕΚ της Γενικής Συνομοσπονδίας
Βιοτεχνών Ελλάδας. Πηγαίνετε να δείτε τι εκπαίδευση προσφέρει και πόσα χρήματα του δίνετε κάθε χρόνο από το ΛΑΕΚ. Πηγαίνετε να το δείτε. Πηγαίνετε μία ημέρα να παρακολουθήσετε τα μαθήματα εκεί για να δείτε τι εκπαίδευση γίνεται σ' αυτά τα ΚΕΚ, για τα οποία τόσα λεφτά διαθέτετε. Και δύο περίπου τρισεκατομμύρια θα διαθέσετε και από το Γ' Κοινοτικό Πλαίσιο Στήριξης για την κατάρτιση, επανακατάρτιση, επανειδίκευση και πάει λέγοντας. Είστε έξω απ' αυτά που συμβαίνουν και οι συμβουλάτορές σας είναι κακής πίστης άνθρωποι. Πηγαίνετε και δείτε τα μόνος σας, αν θέλετε να έχετε μία πραγματική εικόνα. Ξέρω για την τιμιότητά σας, δεν αμφιβάλλω, πηγαίνετε όμως για να έχετε μια προσωπική εικόνα.
Και σας είπα για ένα ΚΕΚ. Μπορώ να σας ονομάσω δεκαπέντε ΚΕΚ. 
Πηγαίνετε σαν υπεύθυνος Υπουργός Εργασίας στο περίφημο ΙΝΕ, το Ινστιτούτο Εργασίας, για να δείτε τι κονδύλια σπαταλώνται και πού πάνε για να έχετε μια δική σας άποψη για ορισμένα πράγματα. Πηγαίνετε στο ΕΛΙΝΙΑ για να δείτε πόσα λεφτά ξοδεύει σήμερα ο καπιταλισμός για να εξαγοράσει και να αποπροσανατολίσει το εργατικό κίνημα.
Τελειώνοντας, θα ήθελα να αναφερθώ σε δύο ζητήματα.
Εμείς θα κάνουμε ότι μπορούμε. Δεν περιμένουμε από την Κυβέρνηση
βέβαια να αποσύρει το νομοσχέδιο. Θα κάνουμε ό,τι μπορούμε απευθυνόμενοι στην εργατική τάξη και στους άλλους εργαζόμενους, όχι μόνο να ανατρέψουν αυτήν την πολιτική, όχι να αντισταθούν σ'αυτήν την πολιτική, αλλά να
ανατρέψουν πραγματικά το σύστημα που δημιουργεί τους άνεργους, τους φτωχούς και φυσικά τους πλούσιους.
Κόπτεται η Νέα Δημοκρατία για τα οκτακόσια δισεκατομμύρια που πήγαν στην Ολυμπιακή, ενώ θα μπορούσαν να δοθούν σε παραγωγικές επενδύσεις, όπως λέει. Πόσα τρισεκατομμύρια άντλησαν από τον τζόγο του χρηματιστηρίου οι εκλεκτοί σας και όμως επενδύσεις δεν έκαναν και θέσεις εργασίας δεν δημιούργησαν;
Πάρτε επιτέλους μια απόφαση. Να καταργήσουμε ή δεν θέλουμε τις νέες τεχνολογίες αφού είναι εμπόδιο και είναι καταστροφή στους ανθρώπους. Γιατί εκεί το πάτε. Φταίνε οι νέες τεχνολογίες και δεν μπορούμε να έχουμε θέσεις εργασίας. Θα μπορούσε δηλαδή, το προϊόν των τεχνολογιών να γίνει και πλούτος των εργαζομένων, γιατί αυτοί δούλεψαν να γίνουν και οι νέες τεχνολογίες και να μειώσουμε έτσι πραγματικά το σταθερό χρόνο εργασίας. Να μπορούν να έχουν ελεύθερο χρόνο οι εργαζόμενοι, αφού έτσι και αλλιώς με τις νέες τεχνολογίες μπορούν να αποδώσουν και να έχουμε και παραγωγικότητα και ανταγωνιστικότητα. Γιατί αυτό να μη μεταφράζεται σε πραγματική μείωση των ωρών εργασίας και όχι ψευδεπίγραφα τριανταπεντάωρα, με ρυθμίσεις και δεν ξέρω τι άλλο; 'Εχουμε τριάντα πέντε ώρες σήμερα; Ωραία. Πέντε μέρες την εβδομάδα να είναι σταθερός ο χρόνος εργασίας. Γιατί δεν το κάνουμε αυτό, αν θέλουμε πραγματικά οι νέες τεχνολογίες να προσφέρουν σε όλο το λαό και όχι μόνο στους ιδιοκτήτες τους;
Αυτό το παραμύθι -το λέμε καθαρά στον ελληνικό λαό- θα σταματήσει
μόνο όταν τα μέσα παραγωγής είναι ιδιοκτησίας του κοινωνικού συνόλου και όχι των πέντε-δέκα ανθρώπων σήμερα.
ΠΡΟΕΔΡΕΥΩΝ (Κωνσταντίνος Βρεττός): Ο ειδικός αγορητής του Συνασπισμού της Αριστεράς και της Προόδου κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, δεν ανήκει στις προθέσεις μας να σταθούμε στα γενικά θέματα τα οποία θίξαμε χθές με την πρωτολογία μας. Θεωρούμε όμως αναγκαίο να κάνουμε μερικές επισημάνσεις σε όσα ακούστηκαν κυρίως σήμερα από την πολιτική ηγεσία του Υπουργείου.
Ο κύριος Υπουργός δήλωσε ότι στόχος πρώτα απ'όλα, πάνω απ'όλα, είναι ο άνεργος. Στην προσπάθεια όμως να δικαιολογήσει αυτήν την εξέλιξη της ανεργίας, ούτε λίγο ούτε πολύ, όπως και ο εισηγητής του ΠΑ.ΣΟ.Κ. στάθηκε στην εξέλιξη των αναπτυξιακών δυνάμεων.
Προσπαθήσαν να παρουσιάσουν ότι η εξέλιξη δεν δημιουργεί θέσεις εργασίας. Προσπαθήσαν να παρουσιάσουν ότι η εξέλιξη στη βιομηχανία ουσιαστικά ισοδυναμεί με κατάργηση της βιομηχανίας. Κάτι τέτοιο δεν είναι αληθές.
Είπε ο κύριος Υπουργός ότι θέλουμε μια κοινωνία που να έχει εμπιστοσύνη στην Κυβέρνηση του ΠΑ.ΣΟ.Κ. Κύριε Υπουργέ, αυτό που είναι σίγουρο είναι ότι σήμερα η κοινωνία δεν έχει εμπιστοσύνη στον τομέα της ανεργίας στην Κυβέρνηση του ΠΑ.ΣΟ.Κ. Αυτό έδειξε η δημοσκόπηση που κάνατε εσείς. Τι θα δείξει αύριο; Ο καθένας μπορεί να κάνει τις εκτιμήσεις του. 
Ο κ. Πρωτόπαπας είχε δηλώσει ότι με τα μέτρα που προβλέπει το
νομοσχέδιο ο εργοδότης πιέζεται αλλά και βοηθιέται. Εκτίμηση δική μας είναι ότι από αυτό το νομοσχέδιο θα μείνει μόνο η βοήθεια προς τον εργοδότη. Καμία πίεση στην πράξη από τα προβλεπόμενα μέτρα δεν πρόκειται να εφαρμοστεί.
'Εγινε μεγάλη συζήτηση για την ανταγωνιστικότητα, η οποία παρουσιάζεται ως φάρμακο για κάθε νόσο και περιορίστηκε η συζήτηση στη μείωση του κόστους και κυρίως του εργατικού. Τα αποτελέσματα είναι γνωστά.
Θέλω μόνο να υπενθυμίσω γιατί είδε το φως της δημοσιότητας πριν από είκοσι ημέρες περίπου κάποια αξιολόγηση από την Ευρωπαϊκή Κοινότητα, ότι υπάρχουν είκοσι τέσσερις δείκτες που συνθέτουν την ανταγωνιστικότητα. Και η Ελλάδα είναι ουραγός στις περισσότερες, έστω και αν έχουμε το χαμηλότερο κόστος, έστω και αν έχουμε φθηνότερη ενέργεια, έστω και αν έχουμε μεγαλύτερη κερδοφορία.
Αυτό αποτελεί ένα μυστήριο, το οποίο δεν θέλει η πολιτική ηγεσία του Υπουργείου να ερμηνεύσει, να βγάλει συμπεράσματα και να προσανατολίσει το νομοθέτημα.
Ο κύριος Υπουργός στάθηκε σε μεγάλο βαθμό στην αριθμητική συσχέτιση των χρόνων εργασίας και προσπάθησε από εκεί να βγάλει το συμπέρασμα, για τη δημιουργία πολλών χιλιάδων νέων θέσεων εργασίας. Ισχυρίστηκε μάλιστα συνολικά ότι θα έχουμε μια θεαματική μείωση τουλάχιστον δέκα ωρών εργασίας σε εβδομαδιαία βάση προσθέτοντας τις οκτώ ώρες της υπερεργασίας

και τις δύο ώρες της διευθέτησης. Ξέχασε όμως από εκεί να αφαιρέσει τις τρεις ώρες της υπερεργασίας που πλέον ονομάζεται ιδιόρρυθμη υπερωρία.
Είπε ότι θα απωλεστεί το διευθυντικό δικαίωμα ενώ στην ιδιόρρυθμη
υπερωρία θα υπάρχει.
Σε ό,τι αφορά τη διευθέτηση θέλω να υπενθυμίσω ότι μέχρι σήμερα ίσχυε
για τρεις μήνες, κατ' εξαίρεση για έξι μήνες και για ημερήσιο ωράριο προσαυξημένο κατά μία ώρα. Αντί αυτού πάμε στην ετήσια διευθέτηση με

ημερήσιο ωράριο τρεις ώρες.
'Ετσι λοιπόν θα φθάσουμε στο δυνατό σχήμα το οποίο θα εξαναγκάζεται ο εργαζόμενος να ακολουθεί, να δουλεύει μέχρι έντεκα ώρες την ημέρα και μέχρι πενήντα πέντε ώρες την εβδομάδα. Θα μου πείτε ότι μετά από τέσσερις, έξι, οκτώ μήνες θα μπορέσει να πάρει πίσω αυτήν την υπερεργασία. Ξέρετε ότι στην πράξη δεν πρόκειται ποτέ να γίνει αυτό.
Σε ό,τι αφορά τις κοινωνικές παροχές, το ένα σκέλος αναφέρεται στη διαχείριση του λογαριασμού του ΛΑΕΚ και το άλλο στη μείωση των παροχών προς τα εργαζόμενα νέα ζευγάρια και στην αμοιβή των παιδιών που σπουδάζουν και διαπρέπουν, με τη λογική ότι αυτά τα λεφτά θα πάνε πλέον προς τους βρεφονηπιακούς σταθμούς. Δηλαδή, δεν κρίνεται πλέον αναγκαίο ένα νέο εργαζόμενο ζευγάρι να ενισχυθεί. Η νέα ζωή δεν έχει ανάγκες. Το καταργείτε αυτό. Πόσα είναι αυτά τα λεφτά επιτέλους που τα θεωρείτε σημαντικά για να τα πάρετε από εκεί και να τα πάτε στους βρεφονηπιακούς σταθμούς;
Ζητάτε πλέον να υπάρχει και η εισφορά των δικαιούχων. Για υπολογίστε πόση θα είναι η προσαύξηση των μισθών των αντιπροέδρων και λοιπών που δεν θα είναι πλήρους και αποκλειστικής απασχόλησης.
Δημοσιεύτηκε χθες στη "ΝΑΥΤΕΜΠΟΡΙΚΗ" "τελευταία η Ελλάδα στις κοινωνικές παροχές". Δεν νομίζουμε ότι αυτό είναι στοιχείο για το οποίο μπορείτε να επαίρεστε. Πόσες θα είναι οι θέσεις εργασίας επιτέλους, έστω και με οποιαδήποτε προσέγγιση; Ο κύριος Υπουργός μίλησε για τετρακόσιες χιλιάδες καθαρές θέσεις εργασίας στο τέλος της τετραετίας. Στη συνέχεια, αφού αναγνώρισε ότι οι νέες θέσεις εργασίας δεν θα είναι σε γραμμική σχέση με τη μείωση των ωρών απασχόλησης, υπολόγισε εξήντα χιλιάδες έως ογδόντα χιλιάδες νέες θέσεις εργασίας σε δύο χρόνια. Αυτό που έχει προέλθει από χρήση των αριθμητικών δεδομένων του ωραρίου εργασίας και δεν έχει καμία σχέση με την πράξη.
Κύριε Υπουργέ, κάνουν παράνομες υπερωρίες και μένουν ατιμώρητοι,
ανεξέλεγκτοι. Πρέπει να το αντιληφθείτε αυτό. Δούλευα είκοσι τρία
χρόνια σε βιομηχανία στην περιοχή του Θριάσιου πεδίου. Ποτέ δεν ήρθε έλεγχος από την Επιθεώρηση Εργασίας. Μόνο όταν απωλύετο κάποιος και έκανε καταγγελία, τότε εκινείτο κάποιος μηχανισμός.
'Ετσι λοιπόν δεν μπορείτε να έχετε φρούδες ελπίδες ότι τα δικαιώματα κάτω από το νόμο που έχουν οι εργοδότες θα τα απεμπολήσουμε.
Θα κλείσω επισημαίνοντας και πάλι ότι κατά την άποψη του Συνασπισμού η πρότασή μας δε βρίσκεται στις ευέλικτες μορφές εργασίας, δεν βρίσκεται στις περίεργες αυξομειώσεις του ωραρίου, δεν βρίσκεται στις ελαστικότητες. Χρειάζεται τριανταπεντάωρο, εφτάωρο, πενθήμερο και ουσιαστική στήριξη των μακροχρόνια ανέργων.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας, έχει το λόγο. Σας βάζω είκοσι λεπτά, αλλά παρακαλώ να μην τα υπερβείτε.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Ευχαριστώ, κύριε Πρόεδρε.
Λυπάμαι που δεν είναι εδώ ο εισηγητής της Νέας Δημοκρατίας, γιατί θα αναγκασθώ να αναφερθώ για λίγο στην τοποθέτησή του. Ο κύριος συνάδελφος μου έδωσε την εντύπωση ότι μίλησε για άλλο θέμα. Δεν γνωρίζω αν η Νέα Δημοκρατία δεν τον έχει ορίσει ομιλητή στον προϋπολογισμό και αναγκάσθηκε να μιλήσει σήμερα, αλλά ακούσαμε οτιδήποτε άλλο έξω από εκείνα που αφορούν το νομοσχέδιο και τις συγκεκριμένες ρυθμίσεις για τις εργασιακές σχέσεις. 'Ηρθε ο κ. Παναγιωτόπουλος.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής, κ. ΑΝΝΑ ΜΠΕΝΑΚΗ-ΨΑΡΟΥΔΑ)
Εγώ δεν θα κάνω το ατόπημα που έκανε ο συνάδελφος εισηγητής της Νέας Δημοκρατίας να αναφερθώ στα εσωτερικά του κόμματός του. Εξάλλου, αρκετά ταράζει τον ύπνο τους και αρκετούς εφιάλτες έχουν με την προοπτική δημιουργίας νέου κόμματος από το εσωτερικό του κόμματός τους, της
παράταξής τους.
Αυτό που θέλω να αναφέρω είναι ότι εμείς δεν έχουμε κανένα κόμπλεξ
και κανένα πρόβλημα να πούμε ότι στηρίζουμε τον Κώστα Σημίτη, τον άνθρωπο ο οποίος δύο φορές τιμήθηκε με την ψήφο του ελληνικού λαού και του ανετέθη η διακυβέρνηση της χώρας. Μακάρι να μπορούσαν και άλλοι πολιτικοί να είχαν αυτήν τη δυνατότητα και αυτήν την τιμή από τον ελληνικό λαό. Νομίζω ότι θα πρέπει να είμαστε πολύ προσεκτικοί όταν χρησιμοποιούμε τέτοιους χαρακτηρισμούς. Στο εσωτερικό το δικό μας θέλουμε τον πλουραλιστικό λόγο, θέλουμε την έκφραση όλων των απόψεων, θέλουμε όλοι με τόλμη και ευθύνη να εκφράζονται και ως έχουμε αποδείξει, καταφέρνουμε να συνθέτουμε τις απόψεις, γι'αυτό εξάλλου εμφανίζεται και η Κοινοβουλευτική Ομάδα του ΠΑ.ΣΟ.Κ. έτσι σήμερα, προκειμένου να μπορούμε να προχωρούμε μπροστά.
Πού θέλουμε να προχωρήσουμε με αυτό το νομοσχέδιο; Ποιος είναι ο στόχος μας; Είναι ένας και μοναδικός: Να αντιμετωπίσουμε την ανεργία. Να συμβάλει αυτό το νομοσχέδιο, όχι ως η μοναδική πολιτική, αλλά ως ένα μέρος της πολιτικής μας, ως ένα από τα μέτρα που παίρνουμε για την αντιμετώπιση αυτού του εφιάλτη που απειλεί τα θεμέλια της κοινωνίας μας. 'Εχουμε κάνει μέχρι τώρα τίποτα στον τομέα αυτό; Εμείς δεν ξεχνάμε ότι κυβερνούσαμε και τα προηγούμενα χρόνια. Δεν ανοίγουμε την πολιτική μας από το σημείο μηδέν και έχω να πω ότι πράγματι δεν είναι τυχαίο πως με τις πολιτικές που εφαρμόσαμε από το 1994 και μετά αυξήθηκε η απασχόληση σημαντικά τα τελευταία χρόνια. Για παράδειγμα αυξήθηκε κατά 3,2% το 1998 και κατά 1,2% το 1999. Σειρά διαρθρωτικών αλλαγών μέσα στην ελληνική οικονομία δεν επέτρεψαν στην αύξηση της απασχόλησης να οδηγήσει και στη μείωση της ανεργίας. Αυτό νομίζω ότι διαπιστώνεται και από τα ευρωπαϊκά όργανα.
Τι πρέπει, λοιπόν, να κάνουμε; Να τρέξουμε πιο γρήγορα και θα έχουμε τη βοήθεια σε αυτό και του Γ' Κοινοτικού Πλαισίου Στήριξης, όπως είχαμε και του Β'. Και ας μην αδικούμε αυτά που έγιναν στο Β' Κοινοτικό Πλαίσιο Στήριξης από την Κυβέρνησή μας που δεν είχαν καμία σχέση με την ασυδοσία που υπήρξε στη διαχείριση του Α' Κοινοτικού Πλαισίου Στήριξης από τη Νέα Δημοκρατία, διότι έγιναν τομές, διότι έγιναν αλλαγές, διότι υπήρχε ευθύνη και έλεγχος.
ΒΑΣΙΛΗΣ ΚΕΔΙΚΟΓΛΟΥ: Τώρα όμως ζητάμε έλεγχο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ως αποτέλεσμα αυτής της πολιτικής ήταν να επιδοτηθούν διακόσιες πενήντα πέντε χιλιάδες θέσεις εργασίας, ενώ εκατοντάδες χιλιάδες άνεργοι και εργαζόμενοι είχαν την ευκαιρία να εμπλουτίσουν τις γνώσεις τους, τα προσόντα τους, τις δυνατότητές τους.
Τι είναι αυτό το σχέδιο νόμου; Θέλετε να μιλήσω και με ιατρικούς όρους; Είναι ασπιρίνη; 'Οχι. Είναι μεταμόσχευση καρδιάς; Πάλι όχι. Είναι ένα βήμα, στοιχείο αυτής της πολιτικής, είναι ενταγμένο στην πολιτική μας και φυσικά μας ενδιαφέρει να προχωρήσουμε. Γιατί, ξέρετε κάτι; 'Ολοι μιλάμε για την ανεργία και καλά κάνουμε και μιλάμε, όλοι πρέπει να συμβάλουμε στην επίλυση αυτού του προβλήματος, αλλά εμείς έχουμε την ευθύνη. Η Κυβέρνηση έχει την πρώτη ευθύνη να δώσει απαντήσεις στα προβλήματα των ανέργων.
Εμείς θέλουμε να ονομάσουμε αυτήν την τετραετία, τετραετία της απασχόλησης. 'Ετσι την ονομάζουμε και αυτή είναι η πρόθεσή μας. Είναι η ώρα να περάσουμε από την ΟΝΕ, που την πετύχαμε με τους κόπους και τις θυσίες του ελληνικού λαού, στην πραγματική σύγκλιση, στην πολιτική της ευημερίας για τον ελληνικό λαό.
Χαίρομαι, διότι αυτή η ιδεολογική αναζήτηση που φέρνει τον άνθρωπο στην καρδιά των εξελίξεων υπάρχει σήμερα σε όλη την Ευρώπη. Δεν είναι μόνο τα εθνικά σχέδια δράσης για την απασχόληση. Δεν είναι μόνο η πραγματικά ιστορική απόφαση της Λισαβόνας, η οποία πέρα από την ενσωμάτωση της τεχνολογίας στην παραγωγή, πέρα από την ανάπτυξη της κοινωνίας της πληροφορίας και μέσα στην ευρωπαϊκή ήπειρο επιμένει στο ευρωπαϊκό κοινωνικό πρότυπο και δεν ομιλεί απλά για περισσότερες, αλλά και για ποιοτικά καλύτερες θέσεις εργασίας, αλλά είναι και ότι αύριο και μεθαύριο οι Αρχηγοί των κρατών-μελών θα έχουν την ευκαιρία να συνομιλήσουν στη διάρκεια της συνόδου της γαλλικής προεδρίας και για την κοινωνική ατζέντα που εισηγήθηκε η κοινωνική επίτροπος, η κ. 'Αννα Διαμαντοπούλου, αλλά και για πρώτη φορά για εθνικά σχέδια δράσης που δεν θα είναι μόνο για την απασχόληση, αλλά αυτήν τη φορά θα αφορούν και στο
μείζον ζήτημα το κοινωνικού αποκλεισμού. Επίσης για πρώτη φορά θα έχουν την ευκαιρία να συζητήσουν για τη δυνατότητα συμφωνιών και κοινών πολιτικών στα μείζονα ζητήματα της κοινωνικής πολιτικής που θα υπάρχει πια σε επίπεδο Ευρωπαϊκής 'Ενωσης.
Μέσα σε αυτό το περιβάλλον γίνεται και στη χώρα μας μια ανάλογη
προσπάθεια. Σαφώς δεν δημιουργούνται θέσεις εργασίας χωρίς ανάπτυξη, αλλά δεν υπάρχουν σήμερα σταθεροί όροι ανάπτυξης; Δεν υπάρχουν σήμερα οι δυνατότητες εκείνες για να προχωρήσει η χώρα μπροστά;
Θέλω να υπενθυμίσω ότι μόλις χθες ο Πρωθυπουργός αναφέρθηκε στην επιτάχυνση των διαρθρωτικών αλλαγών με πρώτη την ιδιωτικοποίηση της Ολυμπιακής. Θα προχωρήσουμε αταλάντευτα στον τομέα αυτό, αλλά και σε μια σειρά αλλαγές και στο φορολογικό πεδίο που θα έρθουν να τονώσουν ακόμη περισσότερο την ήδη ισχυρή οικονομία που έχουμε πετύχει τα τελευταία χρόνια.
Οι πόροι του Γ' Κοινοτικού Πλαισίου Στήριξης -φαίνεται ότι δεν
γνωρίζετε ότι υπογράφηκε ήδη από την Ευρωπαϊκή 'Ενωση- που θα αρχίσουν να τρέχουν στους πρώτους μήνες του έτους 2001, θα στηρίξουν και την ανάπτυξη και την ανταγωνιστικότητα της ελληνικής οικονομίας.
'Ομως, να ξεκαθαρίσουμε κάτι. Υπάρχουν μοντέλα και μοντέλα ανταγωνιστικότητας. Εδώ πρέπει να κάνουμε σαφώς τη διάκριση. Για εμάς η ανταγωνιστικότητα ούτε στηρίχθηκε ούτε ποτέ μπορεί να στηριχθεί στην ισοπέδωση των εργασιακών σχέσεων. Για εμάς η ανταγωνιστικότητα πρέπει να αντιστοιχεί σε δύο λέξεις: ποιότητα και γνώση. Ποιότητα στο προϊόν και γνώση στο ανθρώπινο δυναμικό.
Γι' αυτό μας ενδιαφέρουν τα συστήματα κατάρτισης. Γι' αυτό και αναβαθμίζουμε τα συστήματα κατάρτισης. Γι' αυτό, αφού αντιμετωπίσαμε τις παιδικές τους ασθένειες, είναι ώρα πια να μιλάμε για όρους ποιότητας, για όρους άμεσης σύνδεσης με την παραγωγή. Τα χρειαζόμαστε, γιατί εάν δεν μάθει ο άνεργος τα νέα επαγγέλματα, γιατί εάν δεν μπορεί ο εργαζόμενος να αλλάξει και να αναβαθμίσει τις γνώσεις του μέσα στην παραγωγή, τον έχουμε καταδικάσει -ανεξάρτητα εάν δεν θέλουμε να ασχοληθεί με αυτό- να είναι μακροχρόνια άνεργος.
Φυσικά αλλάζει και ο Ο.Α.Ε.Δ. Δεν "θα" αλλάξει. Εγώ αποδέχομαι την κριτική για την κακή λειτουργία του Ο.Α.Ε.Δ, από όπου και αν έγινε. Θέλω, όμως, να θυμίσω ότι ήδη η εταιρεία η οποία με διεθνή και δημόσιο διαγωνισμό μπήκε στον Ο.Α.Ε.Δ, ετοιμάζεται να κάνει τις προτάσεις της. Θα ζητήσουμε τη συμβολή όλων ανεξαιρέτως για έναν Ο.Α.Ε.Δ που θα είναι σε θέση να κάνει την εξατομικευμένη παρέμβαση για τον κάθε άνεργο, που θα είναι το σπίτι του ανέργου, που θα σταθεί κοντά στον κάθε άνεργο και θα μπορέσει όχι μόνο να "παντρέψει" τη ζήτηση με την προσφορά στην αγορά εργασίας, αλλά και να αναπτυχθεί μέσα σε ένα περιβάλλον άκρως ανταγωνιστικό όπου όλοι, όσοι θέλουν συμβάλλουν στον τομέα της απασχόλησης θα έχουν θέση.
Βεβαίως, θα μου πείτε: "Από εδώ και πέρα, αφού υπάρχουν αυτές οι πολιτικές, τι το θέλετε το νομοσχέδιο"; Το θέλουμε, γιατί πρέπει να αγγίξουμε και το εργασιακό πρότυπο.
Είχα την ευκαιρία και αναφέρθηκα στη Διαρκή Επιτροπή Κοινωνικών Υποθέσεων στον παραλληλισμό με την ταινία: "Η εργατική τάξη πάει στον παράδεισο", με τις μαζικές γραμμές παραγωγής, με τον εργάτη που προσέθετε μία βίδα ή ένα εξάρτημα σε ένα προϊόν χωρίς να ξέρει πώς ήταν προηγουμένως και πως θα είναι η συνέχεια με τις κάθετες οργανώσεις μέσα στο χώρο παραγωγής.
Υπάρχουν αυτές σήμερα; Υπάρχει κάποιος που έχει πάει σε εργοστάσιο

και έχει δει τέτοιες συνθήκες; Σήμερα τα κομπιούτερ κανονίζουν τα πάντα. Σήμερα η τεχνολογία καλπάζει και διαφοροποιεί το προϊόν σε κάθε στιγμή
της παραγωγής. Σήμερα πρέπει να έχεις πολυειδίκευση και γνώση για όλα, για να μπορείς να σταθείς σε αυτές τις δυνατότητες.
Σήμερα πρέπει να ξεκαθαρίσουμε από πού τελικά περιμένουμε να δημιουργηθούν θέσεις εργασίας. Με την τεχνολογία θα περιμένουμε να δημιουργηθούν όλες από το δευτερογενή ή από τον πρωτογενή τομέα που μειώνεται; 'Οχι βέβαια! Υπάρχει νέα οικονομία και η νέα οικονομία έχει άλλου τύπου θέσεις εργασίας, διαφορετικά δεμένες με τις έννοιες χώρος και χρόνος που απαιτούν διαφορετικά προσόντα και διαφορετικές δυνατότητες. 
Δηλαδή, εμείς τι θα κάνουμε; Θα επιχειρήσουμε να δημιουργήσουμε νέες
υπηρεσίες και προϊόντα και να αναπτύξουμε τις επιχειρήσεις νέας οικονομίας με ένα πρότυπο της δεκαετίας του '60 ή του '70;
'Οσο μας αφορά, να είσθε βέβαιοι ότι δεν θα το κάνουμε.
Βεβαίως πρέπει να το ρυθμίσουμε. Θα δεχτώ κριτικές που μιλούν για ελλείψεις στον έλεγχο στην αγορά εργασίας. Θέλω, όμως, να θυμίσω ότι σήμερα που μιλάμε τριακόσιοι είκοσι τρεις νέοι επιστήμονες έχουν προσληφθεί ήδη με τις διαδικασίες του ν. 2190 και αυτήν τη στιγμή περνούν την εκπαίδευσή τους για να γίνουν επιθεωρητές εργασίας, οι περισσότεροι δε στους κρίσιμους τομείς υγιεινής και ασφάλειας της εργασίας στην πρόληψη και στο σεβασμό του ανθρώπινου παράγοντα μέσα στην επιχείρηση. 
Δεν είναι ότι θα γίνει. 'Εγινε. Στόχος μας, λοιπόν, είναι η νέα
ρύθμιση, είναι η νέα ποιότητα, είναι οι νέοι κανόνες.
Εδώ γνωρίζω ότι έχουμε διαφορές από τη Νέα Δημοκρατία, οι οποίες από τον τρόπο που χειρίζεται το νομοσχέδιο δεν αποκαλύφθηκαν. Και δεν αποκαλύφθηκαν διότι η Νέα Δημοκρατία δεν θέλει τη νέα ρύθμιση. Πολεμά το παλιό και λέει, άστα από κει και πέρα στην αγορά να τα κάνει μόνη της. Δηλαδή, άσε τη ζούγκλα να λειτουργήσει, να επικρατήσει παντού. 'Ασε την ασυδοσία ελεύθερη. Απελευθέρωσέ τα όλα, απορρύθμισέ τα.
Διαφωνούμε με αυτήν την άποψη! Εμείς θέλουμε μία ρύθμιση σε νέα βάση, με νέους κανόνες, αλλά ρύθμιση και κανόνες. Μιλάμε για ευρωπαϊκές κοινωνίες. Και όσο μας αφορά -αυτό το τόνισε και ο Πρωθυπουργός με την ευκαιρία της Συνόδου της Λισαβόνας πέρυσι- θα σεβαστούμε, θα στηρίξουμε και θα εκσυγχρονίσουμε βέβαια το ευρωπαϊκό κοινωνικό πρότυπο. Γιατί έτσι πρέπει να προχωρήσουν οι κοινωνίες μας, για να έχουμε και Ευρώπη αλλά και κοινωνίες αξιόπιστες στα μάτια των πολιτών τους.
Οι κοινωνικοί εταίροι βεβαίως προσέγγισαν το νομοσχέδιο με αρκετές ενστάσεις. 'Ισως υπάρχουν και δικές μας διαδικαστικές ευθύνες γι'αυτό. Αλλά σήμερα υπήρχε πράγματι μια εικόνα στην Ο.Κ.Ε. -Οικονομική και Κοινωνική Επιτροπή- που πήγα το πρωί, η οποία με προβλημάτισε. Υπήρχε μια κριτική πολύ οξυμένη από την εργοδοτική πλευρά, υπήρξε και μια κριτική από την εργατική πλευρά, τελείως διαφορετικοί οι μεν από τους δε, αλλά όλοι μαζί κατέληγαν στο τέλος ότι αυτό το νομοσχέδιο δεν προσφέρει όσο πρέπει στην απασχόληση. Αυτό δεν είναι σωστό. Δεν μπορεί να λέμε, εγώ λέω το άλφα, εσύ λες το βήτα, αλλά καταλήγουμε όλοι μαζί στο ότι "μακριά από μένα και ό,τι θες κάνε". Θεωρώ ότι αυτή δεν είναι μια σωστή στάση.
Δεν μπορεί, για παράδειγμα, για τη διευθέτηση η μεν μία πλευρά να
λέει, θέλω διευθυντικό δικαίωμα, η άλλη πλευρά να λέει καθόλου διευθέτηση και η Κυβέρνηση να μένει ανίκανη και ανήμπορη μεταξύ των δύο. Ε, όχι! Θα πάρει τις αποφάσεις της. Διότι αυτή είναι η ευθύνη της απέναντι στο αύριο, απέναντι στον ελληνικό λαό, απέναντι στους ανέργους. Και είναι απολύτως λογικό, είναι υποχρέωση και ευθύνη της να το κάνει.
'Εγιναν αλλαγές στις προτάσεις μας; Με σεβασμό και ευθύνη προσεγγίσαμε τις προτάσεις των κοινωνικών εταίρων. Δεν έχουμε εγωϊσμούς σε αυτά τα ζητήματα. Επανειλημμένα έχει αναφερθεί και ο κύριος Υπουργός σε αυτά. Πόσες απ'αυτές τις προτάσεις των κοινωνικών εταίρων δεν υιοθετήθηκαν; Πόσα σημεία του νομοσχεδίου μέσα σε αυτόν τον κοινωνικό διάλογο, έστω και όπως έγινε, δεν άλλαξαν; Μόλις προχθές, τη Δευτέρα, ανακοινώθηκε και μια πράγματι σημαντική κατά τη γνώμη μου αλλαγή, η οποία συμβάλλει σημαντικά στο να πάρουν τη σύνταξή τους νωρίτερα κάποιοι άνθρωποι που έχουν δουλέψει, που έχουν εργαστεί πάρα πολλά χρόνια με ιδιαίτερα δύσκολες συνθήκες στο χώρο της παραγωγής. Αυτό σημαίνει σεβασμός του διαλόγου. Αλλά και σεβασμός στις ευθύνες σου σημαίνει να παίρνει αποφάσεις και να υφίστασαι το κόστος των αποφάσεων. Και θα υποστούμε το κόστος των αποφάσεων και δεν μας ενοχλεί αυτό, διότι θα είμαστε ήσυχοι και θα κοιμόμαστε με ήσυχη τη συνείδησή μας ότι έχουμε κάνει το καθήκον μας απέναντι στον ελληνικό λαό.
Ας πούμε σε τελική ανάλυση δύο λόγια πιο συγκεκριμένα για το
νομοσχέδιο.
Ποιο είναι το κεντρικό σημείο που φιλοδοξούμε να δημιουργήσουμε απασχόληση απ'αυτήν την παρέμβαση πέρα από τις άλλες πολιτικές; Εγώ θα έλεγα ότι το κεντρικό σημείο λέγεται χρόνος εργασίας. 'Ολη η λογική των άρθρων, που πρέπει να δείτε τη διαπλοκή μεταξύ τους, έχει να κάνει με τη μείωση του χρόνου εργασίας, μείωση υπερεργασίας, ακριβαίνουμε τις υπερωρίες, δίνουμε τη δυνατότητα μείωσης του χρόνου εργασίας στην περίπτωση της διευθέτησης. 'Ολα αυτά πρέπει να αθροιστούν για να φανεί
πώς επενεργούν στην απασχόληση. Κάποιος μπορεί να μου πει, ναι, ωραία, αν τα δεις εν τω συνόλω τους, θα δεις μια πραγματικά σημαντικότατη μείωση του χρόνου εργασίας σε ετήσια βάση, που δημιουργεί την ανάγκη για προσλήψεις. Αλλά αυτό δεν δημιουργεί προβλήματα στις επιχειρήσεις; Μα, γι'αυτό ερχόμαστε να βάλουμε τη μείωση της εργοδοτικής εισφοράς. Είναι ένα αντιστάθμισμα που καλύπτει τα όποια προβλήματα δημιουργούνται ιδιαίτερα για νέους εργαζομένους, προκειμένου να μη φοβηθούν να εκμεταλλευτούν τη μείωση του χρόνου εργασίας, που επέρχεται από τα μέτρα και να προχωρήσουν σε νέες προσλήψεις σε συμπληρωματική απασχόληση. 
Εξάλλου η εργοδοσία δεν πρέπει ποτέ να ξεχνά ότι και με την ΟΝΕ και
με τα άλλα μέτρα πολιτικής, αλλά και με το Γ' Κοινοτικό Πλαίσιο Στήριξης τονώνουμε ισχυρά την επιχειρηματικότητα και την ανταγωνιστικότητα στην Ελλάδα και είναι ώρα και εκείνη να συμβάλει, να καταθέσει τη δική της προσπάθεια και τη δική της συμβολή στον αγώνα που δίνουμε κατά της ανεργίας.
Μερική απασχόληση. Θέλω να θυμίσω ότι στη μερική απασχόληση 
δημιουργούμε αντικίνητρο για μερική απασχόληση κάτω των τεσσάρων ωρών. Γιατί; Γιατί πάνω από τις τέσσερις ώρες υπάρχει ολόκληρο το ένσημο και με

το μέτρο που παίρνουμε, με την αύξηση του μισθού των μερικώς απασχολουμένων με τις τρεις και δύο ώρες -αυτό ισχύει και σήμερα, είναι νόμος του 1990 θέλω να θυμίσω- δημιουργούμε αντικίνητρο σε έναν εργοδότη να προσλαμβάνει εργαζομένους έτσι και κίνητρο να είναι, εάν θέλει μερική απασχόληση από τέσσερις ώρες και πάνω, οπότε υπάρχει πλήρης ασφαλιστική κάλυψη, ολόκληρο το ένσημο για τον εργαζόμενο. Και μη μου πει κανείς για αύξηση των απολύσεων, γιατί θέλω να θυμίσω ότι με την ορθολογικοποίηση που υπάρχει, το τέσσερα που μειώθηκε για τις κάτω των σαράντα εννιά επιχειρήσεων και αυξήθηκε για τις άνω των σαράντα εννιά, τελικά η 
μειοψηφία των επιχειρήσεων δεν είναι πάνω από σαράντα εννιά στην Ελλάδα. Το 95% είναι κάτω από σαράντα εννιά και στο 95% των επιχειρήσεων η
διάταξη αυτή ελαφραίνει τον εργαζόμενο όχι την επιχείρηση.
Κλείνοντας θέλω να πω ότι είναι πραγματικά αρνητικό σε όλα να επιχειρούμε να βρούμε λάθος. Είπε ένας συνάδελφος πριν ότι δημιουργείται πρόβλημα με το άρθρο, θα συζητήσουμε αναλυτικά όταν έρθουν τα άρθρα αυτά με τα νέα ζευγάρια. Δηλαδή τι συμφέρει πιο πολύ ένα νέο ζευγάρι; Να του δώσω εκατόν είκοσι χιλιάδες όταν παντρευτεί ή να έχει το παιδί του για τρία και τέσσερα χρόνια σε βρεφονηπιακό σταθμό; 'Ηθελα πραγματικά να ξέρω ποιο από τα δύο είναι το πιο χρήσιμο, για να δούμε πώς κάνουμε πολιτική. Βέβαια και τα δύο θα ήταν καλύτερα, αλλά με τι λεφτά;
Είναι πραγματικά κρίσιμο να δούμε πώς κάνουμε πολιτική και κρίσιμο να 
σταθούμε θετικά πάνω σε ορισμένα ζητήματα, που όλοι τα καταλαβαίνουν. Γιατί δεν προσφέρουμε τίποτα με το να λέμε ότι όλα είναι ανοιχτά, αλλά να

μην προτείνουμε τίποτα. Να λέμε "πρέπει να κάνουμε", πώς, με ποια πρόθεση, με ποια δεδομένα.
Ο κύριος εκπρόσωπος της Νέας Δημοκρατίας κήρυξε σταυροφορία κατά της απασχόλησης. Προσωπικά δεν είμαι καθόλου υπέρ των σταυροφοριών και των σταυροφόρων. Διότι αν κάπου μπορούμε να βρούμε την ιδεολογία της αρπαχτής, δεν είναι στη σημερινή Κυβέρνηση, αλλά είναι σ' εκείνες τις εποχές, ίσως και στις αντιλήψεις κάποιων. Δεν ξέρω αν κάποιος θέλει να μιμηθεί το Γοδεφρίγο Βιλαρδουϊνο, που ξεκίνησε με το σταυρό στην πλάτη να καταλάβει τους Αγίους Τόπους, αλλά κατέλαβε και έκανε πλιάτσικο στην Κωνσταντινούπολη και στην τότε Ελλάδα. Προσωπικά δεν με ενδιαφέρει καθόλου τέτοιες πρακτικές.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: 'Ηταν και ο Λουδοβίκος ο 9ος.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αλλά εάν θέλουμε να κάνουμε σταυροφορίες για την απασχόληση, πρέπει να έχουμε το θάρρος και να πούμε με ποιες πολιτικές, με ποια συγκεκριμένα μέτρα, τι επιτέλους πρεσβεύει η Νέα Δημοκρατία για την κατάρτιση, τι επιτέλους πρεσβεύει η Νέα Δημοκρατία για τον ΟΑΕΔ, τι επιτέλους πρεσβεύει η Νέα Δημοκρατία για τις εργασιακές σχέσεις, τι επιτέλους πρεσβεύει η Νέα Δημοκρατία για τις ενεργές πολιτικές απασχόλησης και τι επιτέλους πρεσβεύει για τις κοινές ευρωπαϊκές πολιτικές στον τομέα της κοινωνίας, του κοινωνικού αποκλεισμού και φυσικά της καταπολέμησης της ανεργίας. Κάποια στιγμή και αυτά πρέπει να ακουστούν στην Αίθουσα και όχι μόνο
κριτική.
Ζητούμε να ψηφιστεί το νομοσχέδιο. Και δεν ζητούμε μόνο να ψηφιστεί το νομοσχέδιο, αλλά ζητούμε να εφαρμοστεί το νομοσχέδιο στην πράξη. Ζητούμε και από τους κοινωνικούς εταίρους να αφήσουν για λίγο τις ενστάσεις στην άκρη και να ασχοληθούμε μαζί με το να δοκιμάσουμε στην πράξη αυτά τα άρθρα, να δοκιμάσουμε στην πράξη τις εφαρμογές και τα αποτελέσματά τους, να δούμε στην πράξη τελικά αν η μείωση του χρόνου εργασίας, που συνολικά επέρχεται μέσα από τη φιλοσοφία αυτού του νομοσχεδίου, δημιουργεί ή δεν δημιουργεί απασχόληση. Και να δούμε στην πράξη με ποιον τρόπο θα μπορέσουμε αυτήν την κοινή προσπάθεια, που θα αρχίσει με αυτές τις πολιτικές, αλλά θα συνεχιστεί και σε άλλα ζητήματα, να μπορέσουμε να οδηγήσει σε αύξηση της απασχόλησης, σε μείωση της ανεργίας, σε μια πολύ πιο ισχυρή και ενωμένη κοινωνία, όπως εμείς του ΠΑΣΟΚ την ονειρευόμαστε και θα την πετύχουμε.
Σας ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση "ΘΡΑΚΗ 2000: 80 χρόνια από την Ενσωμάτωση στην Ελλάδα", σαράντα επτά μαθητές και πέντε συνοδοί του Δημοτικού Σχολείου Καμαρών Αχαϊας.
Τους καλοδεχόμαστε.
(Χειροκροτήματα από όλες τις πτέρυγες)
Δεν υπάρχει άλλος εγγεγραμμένος για να μιλήσει και εισερχόμαστε στο
στάδιο των δευτερολογιών.
Το λόγο έχει ο κ. Δασκαλάκης.
ΓΕΩΡΓΙΟΣ ΔΑΣΚΑΛΑΚΗΣ: Είναι φανερό νομίζω ότι όλοι όσοι τοποθετούμαστε είτε σαν άτομα είτε σαν εκπρόσωποι κομμάτων, απευθυνόμαστε σε διαφορετικούς αποδέκτες -δυστυχώς αυτό- και από ξεχωριστή και διαφορετική αφετηρία ο καθένας τοποθετούμαστε. Και για να συνεννΟούμαστε και με τη Νέα Δημοκρατία, θα προτιμούσαν να είχε έλθει ένα άρθρο που να έλεγε, απελευθερώνουμε τα πάντα. Πρέπει να τα βάζουμε στη σωστή τους διάσταση τα πράγματα.
Επίσης, θέλω να πω για τους συναδέλφους του ΚΚΕ ότι δεν είναι ώρα
τώρα να ανατρέξουμε στο '85 ή στο '90-'92 και να αναζητήσουμε ευθύνες όπως και στην πρόσφατη των τελευταίων μηνών ή έτους πορεία, που πράγματι οι ευθύνες είναι σημαντικές, γιατί αποδυναμώνουν το συνδικαλιστικό κίνημα και πρέπει κάποτε τουλάχιστον η ιστορία αν όχι η κοινωνία να τις καταγράψει.
'Ομως θα ήθελα συμπληρωματικά σε όσα είπα χθες να πω μερικά πράγματα γενικά για το νομοσχέδιο. Το "ΒΗΜΑ" της Κυριακής 16/7/2000, κύριε Υπουργέ, με τον εκδότη της έγραφε ούτε λίγο ούτε πολύ ότι οι ρυθμίσεις έχουν πρόθεση να αυξήσουν την κερδοφορία, παρά την ανάγκη να αντιμετωπίσουν την ανεργία. Το λέω αυτό όχι γιατί ό,τι λέει το "ΒΗΜΑ" είναι θέσφατο, αλλά γιατί αν τα λέμε εμείς, υπάρχει πρόβλημα. Τα λένε λοιπόν και εφημερίδες που πράγματι εκφράζουν περισσότερο φιλελεύθερες ή νεοφιλελεύθερες ή, εν πάση περιπτώσει, ευρύτερες αντιλήψεις.
Τα τελευταία χρόνια -και όλοι το γνωρίζουμε αυτό- ιδιαίτερα μετά το
'97-'98 εφαρμόζεται μια σειρά μέτρων, όπως η ελαστικοποίηση του ωραρίου, η τέταρτη βάρδια κλπ. Πότε η Βουλή θα πληροφορηθεί ποια ήταν τα αποτελέσματα αυτών των ρυθμίσεων τα τελευταία τρία χρόνια σε σχέση με την παραγωγή νέων θέσεων εργασίας, με την αύξηση της απασχόλησης για να προσχωρούμε σε επόμενα μέτρα; Είναι φανερό ότι δεν μπορούμε να απαντήσουμε δυστυχώς στην ανάγκη αυτή σήμερα -και γι'αυτό επιμένω ότι καμία φορά βάζουμε το κάρο μπροστά απ'το άλογο- ότι, ξέρετε, ετοιμάζουμε την επιθεώρηση εργασίας, έχουμε δώσει να μελετηθεί ο ΟΑΕΔ, αλλά πριν όλα αυτά λειτουργήσουν σαν μια ασφαλιστική δικλείδα για την εφαρμογή της νομοθεσίας προχωρούμε σε νέες ρυθμίσεις. Γιατί ξέρουμε όλοι πολύ καλά και νομίζω ότι το ξέρει το Υπουργείο καλύτερα ότι τα τελευταία χρόνια δεν τηρείται καμία νομοθεσία ή δεν παρακολουθείται στους εργασιακούς χώρους. 
Δεν θα αναφερθώ -και θα ήθελα να το κάνετε εσείς, κύριε Υπουργέ- στις
έρευνες της Ευρωπαϊκής 'Ενωσης, της ΕUROSTAT και της Εθνικής Υπηρεσίας της χώρας μας και στα ποσοστά που εμφανίζουν τους 'Ελληνες εργαζόμενους σε σχέση με τις αμοιβές τους, με το πόσες ώρες εργάζονται, με το πόσες γυναίκες είναι άνεργες, πόσο γίνονται φτωχότεροι ή πλουσιότεροι.
Θέλω μόνο να υπενθυμίσω, γιατί πρέπει να τα λέμε όλα -και αν κάποιοι θεωρούν ότι απευθυνόμαστε κατ' αυτόν τον τρόπο για λαϊκή κατανάλωση,
μπορεί να τους αντιστρέψει κανείς το επιχείρημα και να τους πει ότι απευθύνεστε κάπου για να γίνεστε αρεστοί- γιατί η αλήθεια πρέπει να ακούγεται και η αλήθεια λέει ότι η μείωση της ανεργίας στην Ευρωπαϊκή 'Ενωση και στις ΗΠΑ με την ελαστικοποίηση και τα τετράωρα κλπ. είναι εικονική, μοιράζεται στα δύο. Αν αυτό επιδιώκουμε να το ξεκαθαρίσουμε. Αν το επιδιώκουμε, να το κουβεντιάσουμε. Γνωρίζουμε, λοιπόν, επίσης με στοιχεία ότι απλώς διαιρούνται οι θέσεις εργασίας και διαιρείται και το εισόδημα. Και εδώ δεν ξέρω αν έχετε λάβει υπόψη σας ότι θα προκύψει νέα μαζική ζήτηση εργασίας από προσφερόμενους νέους εργαζόμενους, διότι θα μειωθεί το οικογενειακό εισόδημα και θα βγουν και άλλα μέλη των οικογενειών στην αγορά εργασίας.
Κλείνοντας -θα μου δώσετε μισό λεπτό ακόμη, κυρία Πρόεδρε- πρέπει να επαναλάβω μερικά πράγματα που είπα χθες. Πρέπει να ξαναδούμε το ρυθμιστικό ρόλο του κράτους και όχι την απουσία του κράτους, να αυξήσουμε το κοινωνικό προϊόν, τη δίκαιη ανακατανομή του εισοδήματος. Να τα δούμε σε ένα χρονοδιάγραμμα.
Κανείς δεν ζητά εδώ και τώρα τριανταπεντάωρο. Εξάλλου έχει υιοθετηθεί από την Κυβέρνηση και το ΠΑ.ΣΟ.Κ., σε άλλη διαδικασία, ότι επίκειται ο χρόνος. Κι εγώ δεν λέω ότι το 2000 ή το 2001 είναι ο χρόνος. Μπορεί να είναι το 2002. Να το κουβεντιάσουμε και να πάμε σταδιακά στην εφαρμογή του.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Υπουργέ -απευθύνομαι σε σας προσωπικά- να δείτε αυτό το αίσχος των ΚΕΚ και πάρτε μέτρα. Δείτε αυτή την απρέπεια του ΟΑΕΔ και πάρτε μέτρα. Δεν μπορεί ο ΟΑΕΔ να αξιοποιείται μόνο για μικροκομματικούς ή προσωπικούς λόγους. Πρέπει να παίξει τον καθοριστικό ρόλο στην αγορά εργασίας. 'Αλλως δεν έχει λόγο ύπαρξης.
'Οταν έλεγα χθες ότι το ζήτημα της πολιτικής απασχόλησης είναι μέρος ενός πακέτου, παρέλειψα να θίξω το ζήτημα της μεταναστευτικής πολιτικής. 'Εχουμε μεταναστευτική πολιτική; Η πράσινη κάρτα ξεκίνησε και σταμάτησε...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αργά το θυμηθήκατε, κύριε
Δασκαλάκη. Παρακαλώ, ολοκληρώστε.
ΓΕΩΡΓΙΟΣ ΔΑΣΚΑΛΑΚΗΣ: Τελείωσα, κυρία Πρόεδρε.
Σας ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Γιακουμάτος. Απών.
Ο Β' Αντιπρόεδρος της Βουλής κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κυρία Πρόεδρε,
κύριε Υπουργέ, κυρίες και κύριοι συνάδελφοι, δεν σας κρύβω ότι εξεπλάγην από τις αντιδράσεις οι οποίες ξέσπασαν με το νομοσχέδιο αυτό. Και εξεπλάγην γιατί μόνο βελτιωτικές ρυθμίσεις περιλαμβάνει το νομοσχέδιο αυτό.
'Ισως, κύριε Υπουργέ, αυτό να οφείλεται στο ότι καλλιεργήσαμε
υπερβολικές προσδοκίες στους εργαζόμενους. Φαίνεται πως οι εξεγγελίες τις οποίες κάναμε, ότι θα λύσουμε μια κι έξω το θέμα της απασχόλησης και το θέμα της ανεργίας, δημιούργησαν την εντύπωση στους εργαζόμενους ότι οδηγούμαστε στο τριανταπεντάωρο.
'Ομως, κύριοι συνάδελφοι, για να εφαρμόσουμε το τριανταπεντάωρο, θα πρέπει να έχουμε δώσει λύσεις σε ζητήματα που έχουν να κάνουν με την ανταγωνιστικότητα των προϊόντων μας, με την ανταγωνιστικότητα της ελληνικής οικονομίας από απόψεως ποιότητας, από απόψεως τεχνολογίας και από απόψεως κόστους. Τα έχουμε λύσει αυτά, ή θα δημιουργήσουμε με την εφαρμογή του τριανταπεντάωρου επιπλέον ανεργία;

Επίσης, για να εφαρμόσουμε το τριανταπεντάωρο θα πρέπει να έχουμε λύσει ζητήματα τα οποία έχουν να κάνουν με την κοινωνία μας. Πρέπει να ξέρετε
ότι το χρόνο τον οποίο θα δώσουμε στους εργαζόμενους, θα πρέπει να τον αξιοποιήσουν για την προσωπική και ποιοτική τους βελτίωση. Θα γίνει αυτό; 
Πιστεύω ότι έτσι όπως είναι στημένη η κοινωνία μας δεν πρόκειται να
οδηγηθούν σε ατομική και ποιοτική βελτίωση, αλλά θα οδηγηθούν στη μαύρη εργασία, για να μπορέσουν να συμπληρώσουν το εισόδημά τους, ώστε να εξυπηρετήσουν τις καταναλωτικές τους ανάγκες. Θα γίνουν τροφή στη μαύρη εργασία.
Τα καταναλωτικά πρότυπα, όπως τα έχει δημιουργήσει η σημερινή μας κοινωνία και προβάλλονται από τα Μέσα Μαζικής Ενημέρωσης, δείχνουν έναν πλούτο που γεννιέται γύρω μας και καλούνται και οι εργαζόμενοι να
συμμετάσχουν σ' αυτόν τον πλούτο. Καλούνται οι εργαζόμενοι, για να συμπληρώσουν το εισόδημά τους και να συμμετάσχουν στις καταναλωτικές ανάγκες που δημιουργούν τα πρότυπα, να γίνουν βορά της μαύρης εργασίας. Η εφαρμογή του τριανταπεντάωρου προϋποθέτει βαθιές κοινωνικές τομές και αλλαγή νοοτροπίας.
Πάντως, κύριοι συνάδελφοι, όποιος υποστηρίζει σ' αυτήν την Αίθουσα ότι δεν θα έπρεπε να προχωρήσουμε έστω και σ' αυτήν τη μικρή τομή γύρω από τα θέματα της απασχόλησης, εξυπηρετεί κατά βάση τη νεοφιλελεύθερη αντίληψη.
Δεν θα μείνω, αν θέλετε, στο ότι οριοθετείται η ημιαπασχόληση και
αυξάνεται η αμοιβή της ημιαπασχόλησης. Δεν θα μείνω, αν θέλετε, στο σημείο ότι γίνεται δικαιότερο το σύστημα της μείωσης του προσωπικού και από τις χαοτικές ρυθμίσεις που υπήρχαν παλαιότερα, σήμερα έχουμε κάποιες πιο λογικές ρυθμίσεις.
Δεν θα σταθώ, επίσης, στο ότι μειώνεται το κόστος της εργασίας στις
εργοδοτικές εισφορές, στο Ι.Κ.Α. κατά 2%, βάσει του πλαφόν των εικοσιπέντε ημερομισθίων και του πλαφόν των διακοσίων χιλιάδων (200.000) δραχμών ανά μήνα, ούτε θα σταθώ στο ότι λύει θέματα διαδοχικής ασφάλισης του Ταμείου του Ο.Γ.Α. με τα άλλα ταμεία της κύριας ασφάλισης, αλλά παράλληλα προχωράει και στη λύση, αν θέλετε, ενός προβλήματος που ταλάνιζε την ύπαιθρο, ταλάνιζε τους αγρότες μας δίνοντάς τους το δικαίωμα να πληρώσουν τις καθυστερούμενες οφειλές στον Ο.Γ.Α. Ούτε επίσης θα σταθώ στο πολύ κοινωνικό μέτρο το οποίο πράγματι το νομοσχέδιο εφαρμόζει, όπου συνεχίζει να παρέχει, αν θέλετε, και μετά το θάνατο του γονιού τους ιατροφαρμακευτική περίθαλψη και τροφεία στα παιδιά που είναι άτομα με ειδικές ανάγκες.
Θα σταθώ όμως και θα υπογραμμίσω αυτό και μόνο το στοιχείο το οποίο κατά βάση δίνει ένα πρώτο χτύπημα στην ανεργία. Αυτό το στοιχείο είναι ότι καταργείται το διευθυντικό δικαίωμα της υπερεργασίας κατά πέντε ώρες, ότι αυξάνεται η τιμή πληρωμής της υπερωρίας, ώστε να γίνεται απαγορευτική, ότι μπαίνει μέσα το ελαστικό ωράριο με διάφορα άλλα πλαφόν, που κατά βάση οδηγούν στη μείωση της ανεργίας.
Κύριοι συνάδελφοι, από το 1993 μέχρι το 1999 αυξήθηκαν οι πραγματικές θέσεις εργασίας στην Ελλάδα κατά διακόσιες είκοσι χιλιάδες. Παρ' όλο ότι αυξήθηκαν οι θέσεις εργασίας, βλέπουμε να αυξάνεται το ποσοστό της ανεργίας από το 9,5% στο 11,7%. Δεν πολεμιέται εύκολα αυτό το τέρας της ανεργίας. Με αυτό το νομοσχέδιο γίνεται κάποια αρχή.
Η ανεργία είναι όνειδος της κοινωνίας μας και ο καθένας από μας, για να καταλάβουμε τι σημαίνει ανεργία, πρέπει να μπει στη θέση του κάθε ανέργου. Για να εξαλειφθεί αυτό το όνειδος, θα πρέπει να θυσιάσουμε και εμείς, κύριοι συνάδελφοι, κάτι από την καλοπέρασή μας από τα δικά μας κεκτημένα. Θα πρέπει όλοι οι κοινωνικοί εταίροι να συμβάλουν σε αυτό. 
Σίγουρα θα μπορούσε να έρθει ένα πολύ καλύτερο νομοσχέδιο -ο εχθρός
όμως του καλού είναι το καλύτερο- αλλά κανένα νομοσχέδιο δεν είναι θέσφατο, κανένα νομοσχέδιο δεν έρχεται από το Θεό, ώστε να είναι και νόμος θεϊκός. Στην πράξη εφαρμόζεται και στην πράξη φαίνονται οι αδυναμίες. Ας το ψηφίσουμε λοιπόν και ας δούμε εκεί που χρειάζεται να κάνουμε βελτιωτικές διορθώσεις, να τις πραγματοποιήσουμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Βαθειάς.
ΙΩΑΝΝΗΣ ΒΑΘΕΙΑΣ: Κυρία Πρόεδρε, κύριοι Υπουργοί, κύριοι συνάδελφοι, προερχόμενος από το συνδικαλιστικό κίνημα, στο οποίο βρισκόμουν μέχρι τις 9 Απριλίου, θα ήθελα να επισημάνω ότι το πρώτο ζήτημα ήταν και είναι το ζήτημα ενός ουσιαστικού διαλόγου.
Πιστεύω ότι σε αυτό το νομοσχέδιο δημιουργήθηκαν οι όροι και
ουσιαστικού διαλόγου αλλά και προτάσεων και φυσικά η αξιοποίηση από την πλευρά του Υπουργείου Εργασίας εκείνων των προτάσεων που δημιουργούσαν τους όρους και στα ζητήματα του ωραρίου και στα ζητήματα των εργασιακών σχέσεων, αλλά παράλληλα και στα ζητήματα που βελτιώνουν το νομοσχέδιο που έρχεται στην Εθνική Αντιπροσωπεία, όσον αφορά τα ζητήματα της αγοράς εργασίας.
'Αρα, λοιπόν, το πρώτο θέμα του διαλόγου και χρονικά, από άποψη ποσότητας, αλλά και όσον αφορά την ποιότητα, έχει διαμορφωθεί. Διαφορετικές προτάσεις και διαφορετικές προσεγγίσεις υπήρξαν.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Το συνδικαλιστικό κίνημα της χώρας έκανε το καθήκον του, όπως το

καθήκον της πρέπει να το κάνει και η Κυβέρνηση της χώρας. Το Υπουργείο Εργασίας έχει την ευθύνη απέναντι και στους εργαζόμενους, αλλά και θέλει να συμβάλει σε ένα μεγάλο θέμα, το θέμα της αγοράς εργασίας, το θέμα της ανεργίας. Και εκεί θα κριθούμε όλοι.
Και πιστεύω ότι το νομοσχέδιο και βελτιώνει και δημιουργεί τους όρους να αντιμετωπιστεί το θέμα της ανεργίας. Και δεν είναι μόνο το νομοσχέδιο, το οποίο έρχεται στην Εθνική Αντιπροσωπεία, διότι ένα νομοσχέδιο δεν μπορεί να αντιμετωπίσει το ζήτημα της ανεργίας. Είναι ένα νομοσχέδιο από τη δέσμη μέτρων για το θέμα αυτό σε συνεργασία και με το Υπουργείο Ανάπτυξης και με το Υπουργείο Παιδείας και με όλα τα συναρμόδια Υπουργεία, για να δώσουμε τη δυνατότητα στα επόμενα χρόνια να ενταχθεί η νέα γενιά της Ελλάδας στην παραγωγική διαδικασία της χώρας.
Και το ερώτημα που μπαίνει σε όλους είναι το εξής: Την αισθάνονται αυτήν την ευθύνη τα πολιτικά κόμματα σ'αυτήν την Αίθουσα ή μόνο κάνουν μια διαδικασία, υποκριτικά και ιδιαίτερα από την πλευρά της Νέας Δημοκρατίας, για να αποσυρθεί το νομοσχέδιο; Μα οι συνάδελφοι και το κόμμα της αξιωματικής Αντιπολίτευσης δεν μπορούσαν επί τέσσερις και πέντε μήνες να καταθέσουν προτάσεις, όταν γινόταν αυτός ο διάλογος και με το συνδικαλιστικό κίνημα; Δεν την είχαν αυτήν τη δυνατότητα; 'Αρα, λοιπόν, δεν τους ενδιαφέρει επί της ουσίας. Τους ενδιαφέρει απλά να καταθέτουν τις απόψεις τους για εντυπώσεις ή για να αποπροσανατολίζουν τη δουλειά της Εθνικής Αντιπροσωπείας.
'Εγινε εδώ μια ανάλυση όσον αφορά τα αίτια. Στα αίτια μπορούμε να συμφωνήσουμε, αλλά πρέπει να συμφωνήσουμε και σε κάτι άλλο. Αυτά τα χρόνια η Κυβέρνηση του ΠΑ.ΣΟ.Κ. και το Υπουργείο Εργασίας δημιούργησαν νέες θέσεις εργασίας στην Ελλάδα. Αλλά φυσικά έχει μπει στην αγορά 
εργασίας και στην απασχόληση η γυναίκα. Αυτό πρέπει να το προσμετρήσουμε. 'Εχουν μπει στην αγορά εργασίας άτομα μεγάλης ηλικίας. Μπαίνουν στην

αγορά εργασίας οι αλλοδαποί ξένοι εργάτες. Δεν θα το προσμετρήσουμε; Διότι προσεγγίζουμε με ποσότητα την αγορά εργασίας. Αν την προσμετρήσουμε λοιπόν με ποσότητα, τότε αυτά είμαστε υποχρεωμένοι να τα λάβουμε υπόψη μας. Αν μιλήσουμε με όρους ποιότητας, τότε θα δούμε πού υπάρχουν τα προβλήματα.
Και επειδή γίνεται πολύς λόγος σ'αυτήν την Αίθουσα για τη μερική απασχόληση, θα ήθελα να πω το εξής: Μερική απασχόληση δεν θα μπορούσε να υπάρχει στις ηλικίες των δεκαοκτώ με είκοσι δύο, είκοσι τρια,
είκοσι πέντε ετών, όπου ο νέος και η νέα σπουδάζει και ίσα-ίσα θέλει να έχει μια τετράωρη απασχόληση, για να μπορεί να τα βγάλει πέρα σε σχέση και με τις σπουδές του και για να έχει χρόνο, για να μπορεί να είναι ένας επιστήμονας αύριο μεθαύριο με το πτυχίο του; Εκεί δεν προσφέρεται η δυνατότητα της μερικής απασχόλησης;
'Αρα, λοιπόν, πρέπει να προσεγγίσουμε αυτά τα ζητήματα, γιατί αν δεν τα προσεγγίσουμε, τότε δεν έχουμε τη δυνατότητα να προτείνουμε. Απλά καταστροφολογούμε.
Το νομοσχέδιο που έρχεται, όταν πήγε στο διάλογο, ήταν ένα νομοσχέδιο που είχε σημαντικές πτυχές καλού νομοσχεδίου. Πιστεύουμε ότι μετά από αυτόν το διάλογο και μετά την ουσία των τοποθετήσεων είναι σαφώς ένα καλύτερο νομοσχέδιο. Και αυτό το νομοσχέδιο πιστεύω ότι είναι η απαρχή μιας σημαντικής προσπάθειας μέσα στο Υπουργείο και μέσα από τον ΟΑΕΔ, διότι όλα τα προγράμματα θα περάσουν μέσα από τον Οργανισμό Απασχόλησης Εργατικού Δυναμικού, για να αξιοποιήσουμε το Γ' Κοινοτικό Πλαίσιο Στήριξης και στο τέλος της τετραετίας η Κυβέρνηση του ΠΑ.ΣΟ.Κ. θα έχει τη δυνατότητα να μιλήσει στον ελληνικό λαό, διότι θα έχει μειώσει την ανεργία. Και τότε θα μπορέσουμε να μιλήσουμε με τα άλλα κόμματα της Αντιπολίτευσης για το αν συνέβαλαν και πόσο σ'αυτήν τη διαδικασία.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρδίκος έχει το λόγο.
ΠΥΘΑΓΟΡΑΣ ΒΑΡΔΙΚΟΣ: Ακούγοντας τους συναδέλφους από την Αντιπολίτευση πιστεύεις ότι έχεις μπροστά σου ένα τερατούργημα, ότι το σχέδιο αυτού του νόμου θα φέρει όλα τα φοβερά και τα τρομερά. "Δεν υπάρχει ελπίδα" ειπώθηκε χαρακτηριστικά και "όλα είναι μαύρα και άραχνα". Ειπώθηκαν πάρα πολλά, είμαι όμως σίγουρος ότι αν είχε διαβαστεί αυτό το νομοσχέδιο, έστω και με μία απλή ανάγνωση πολλά αυτά, δεν θα είχα ειπωθεί.
Σίγουρα οι επιχειρήσεις προτιμούν να δίνουν υπερωρίες παρά να
προσλαμβάνουν καινούριους υπαλλήλους, αλλά αυτό και το ίδιο το νομοσχέδιο
το δέχεται. Και πώς το θεραπεύεις; Περιορίζεις τις υποχρεωτικές υπερωρίες, αυξάνεις την τιμή τους για να μη γίνονται ελκυστικές από τους εργοδότες και δίνεις κίνητρα για τις νέες προσλήψεις. Αυτά το νομοσχέδιο τα προβλέπει.
Ειπώθηκε ακόμη "μην περιμένετε να προσληφθούν ανειδίκευτοι ή
νεοεισερχόμενοι στην αγορά εργασίας". Μια πραγματικότητα που δεν αρνείται το σχέδιο νόμου γι' αυτό με το άρθρο 6 και μειώνει την εργοδοτική εισφορά, και δίνει άλλα κίνητρα, έτσι ώστε να μειώνεται τελικά το συνολικό κόστος εργασίας. 'Ολες οι χώρες της Ευρωπαϊκής 'Ενωσης, αλλά και οι υπόλοιπες έτσι αντιμετώπισαν την ανεργία. Δεν ξέρω γιατί εμείς, όταν προχωρήσουμε στις ίδιες λύσεις, δεν θα την αντιμετωπίσουμε.
Ειπώθηκαν φοβερά και τρομερά για τη διευθέτηση του χρόνου εργασίας. Μπορεί με το ν.2639 να μην έγινε τίποτα, αλλά γιατί προεξοφλούμε ότι δεν θα γίνει τίποτα και με τον καινούριο νομο, όταν μάλιστα τα προαπαιτούμενα που βάζουμε, όπως είναι η διαβούλευση και η συμφωνία τα προβλέπει; Υπάρχουν τα κίνητρα και για τις επιχειρήσεις που θέλουν να προσαρμόσουν την παραγωγή τους στις μεταβολές ζήτησης, με επακόλουθο να μειώσουν το κόστος παραγωγής και να αυξήσουν την ανταγωνιστικότητά τους, αλλά και για τους εργαζόμενους που θέλουν σίγουρα να κανονίσουν το χρόνο τους και να συνδυάσουν καλύτερα την επαγγελματική τους ζωή με τις οικογενειακές τους ανάγκες.
Και έρχομαι στον διαρκώς πυροβολούμενο πιανίστα: τη μερική απασχόληση.
Για πάρα πολλές κατηγορίες το είδος της εργασίας αυτής είναι το ενδεδειγμένο. Πέρα από το ότι η μερική απασχόληση είναι σαφώς προτιμότερη από την ανεργία, και μάλιστα την παρατεταμένη, και εδώ, όλες τις συνταγές που έχουν δοκιμάσει αλλού τις δοκιμάζουμε. Γι' αυτό και η αύξηση του 7,5%, γι' αυτό και οι τριάντα χιλιάδες για τη μερική απασχόληση.
Δεν ξέρω -δεν άκουσα και όλους τους ομιλητές- αν και κάποιοι τα έβαλαν με τα άρθρα 10 και 11, αν και πριν από λίγο άκουσα τον εισηγητή του Κομμουνιστικού Κόμματος να μιλά για εξαγορά συνειδήσεων, όταν διευκολύνουμε κάποιους μεγάλης ηλικίας να βγουν στη σύνταξη αυτό, κατά την αριστερή ορολογία, λέγεται "εξαγορά συνειδήσεων".
Ο θόρυβος ξεκίνησε πριν γίνει αυτό το νομοσχέδιο γνωστό, και όταν
έγινε γνωστό, συνεχίστηκε. Μυρίστηκαν τα Μέσα Μαζική Ενημέρωσης εσωκομματικές μας αντιπαλότητες και έδωσαν τον απαραίτητο "μαϊντανό" το "αλάτι" και το "πιπέρι" στην όλη ιστορία. 'Ομως, κανείς δεν μπορεί να ισχυριστεί ότι αυτό το νομοσχέδιο δεν φέρνει καλύτερα πράγματα από αυτά που ισχύουν σήμερα. 'Ο,τι και αν φέρνει αυτό το νομοσχέδιο, είναι καλύτερο αυτού που ισχύει.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Γι' αυτό το θέλουν όλοι;
ΠΥΘΑΓΟΡΑΣ ΒΑΡΔΙΚΟΣ: Είναι γνωστό, αγαπητέ συνάδελφε, το τι θέλετε
εσείς.
Εκεί που θα μπορούσαμε να διαφωνήσουμε είναι στο πόσο καλύτερα είναι αυτά που φέρνει αυτό το νομοσχέδιο. Βέβαια, η πλειοδοσία είναι δωρεάν από ένα σημείο και μετά. Και το ίδιο το συνδικαλιστικό κίνημα δεν το βλέπω
να αντιτίθεται τόσο ένθερμα. 'Εχω ένα έγγραφο της νομικής υπηρεσίας της ΓΣΕΕ. Μόνο για το άρθρο 9 γράφει πως "η ΓΣΕΕ ήταν και παραμένει απόλυτα αντίθετη". 'Οσον αφορά τα άλλα άρθρα, οι διάφοροι χαρακτηρισμοί ποικίλουν, όπως: "Η αντίρρησή μας συνίσταται στη σύνθεσή του", "σε θετική κατεύθυνση, αλλά άτολμο", "χρειάζεται αναδιατύπωση", "προβλήματα ερμηνείας", "πιθανολογούμε ότι θα λειτουργήσει σε βάρος του ασφαλιστικού συστήματος" ή "μέτρο αποσπασματικού χαρακτήρα". Είναι διάφοροι χαρακτηρισμοί που παίρνω από το κείμενο αυτό.
Ο νόμος θα κριθεί από το αποτέλεσμα. Μέχρι τότε -λυπάμαι- ο καθένας μας θα προβάλλει τους ευσεβείς του πόθους. Και γνωρίζει ο καθένας μας σε αυτή την Αίθουσα τους ευσεβείς πόθους των άλλων.
Θα κλείσω με μια αναφορά στο άρθρο 26, που το θεωρώ σαν τη συνεισφορά της πολιτικής ηγεσίας του Υπουργείου στην καμένη ιδιαίτερη πατρίδα μου. 
Κύριε Υπουργέ, κύριοι Υφυπουργοί κυρία Γενικέ -δεν χρειάζεται να
παρεξηγηθώ ή να εκτεθώ, εγώ θα το πω- "ευχαριστώ" που δεν μας ξεχάσατε. ΠΡΟΕΔΡΕΥΩΝ (Παναγιώτης Σγουρίδης): Ο κ. Μπένος έχει το λόγο.
ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, αν προσπαθήσουμε να
φύγουμε λίγο από τη συγκυρία, από την καθημερινότητα που πάντα φέρνει στο φως την άμεση αντίδραση -αυτό που είπε ο προηγούμενος ομιλητής- ένα μόνιμο αντανακλαστικό που κουβαλάμε εμείς οι πολιτικοί, να θέλουμε να
"κατατροπώσουμε" τον αντίπαλό μας, νομίζω ότι θα κάνουμε μια διαπίστωση ότι η χώρα μας από το 1974 και μετά έχει διανύσει την καλύτερη πολιτική της περίοδο. Και αυτό το οφείλει στους πολιτικούς της κατά κύριο λόγο και στο σύνολο του πολιτικού συστήματος.
Η πρόοδος που έχουμε κάνει είναι θεαματική. Η πρόοδος αυτή όμως -και αυτό συζητάμε σήμερα- είχε και ένα μεγάλο τίμημα. Το τίμημα της ανεργίας που αν θα προσπαθήσουμε να το προβάλουμε ή να το συγκρίνουμε με άλλα μοντέλα άλλων χωρών, ίδιο μοντέλο τέτοιο δεν θα βρούμε. Γιατί η χώρα μας εκλήθη να αντιμετωπίσει όλα τα φαινόμενα που δημιουργούν αυτό το πρόβλημα σε ένα πολύ μικρό χρονικό διάστημα αφ' ενός και χωρίς να είναι θεσμικά προετοιμασμένη αφ'ετέρου, περί αυτού πρόκειται.
Το γεγονός δηλαδή ότι η γυναίκα μπήκε στην αγορά εργασίας δυναμικά τα τελευταία είκοσι χρόνια συμβαίνει στις χώρες της Ευρωπαϊκής 'Ενωσης τουλάχιστον εξήντα - εβδομήντα χρόνια. Το γεγονός ότι συρρικνώνεται ο αγροτικός τομέας -και αυτό είναι υπέρ του εισοδήματος των αγροτών- όταν παραμένει σταθερό το αγροτικό εισόδημα και που είναι καλύτερο να το μοιραστεί το 50% του εληνικού λαού και τώρα το 20% και αργότερα το 15% για να υπάρξει μια ισορροπία, είναι και αυτό ένα θετικό γεγονός. Αλλά εκατοντάδες χιλιάδες αγρότες ορμούν στην αγορά εργασίας.
'Οταν έχουμε οικονομικούς μετανάστες σημαίνει ότι έχουν γίνει μια
περιφερειακή δύναμη και σημαίνει ότι εξαιτίας της προόδου κλάδοι ολόκληροι -ας πούμε, η αγροτική οικονομία- καλούνται να καλυφθούν από ξένους εργαζόμενους. Και όλα αυτά μαζί βεβαίως δεν είχαμε και το θεσμικό περιβάλλον να μπορέσουμε να τα υποδεχθούμε.
Το ερώτημα είναι: Με όλα αυτά, τι κάνουμε; Και για μένα η απάντηση
μπορεί να είναι μία και μόνη. 'Οτι πρέπει να δράσουμε ως πολιτικοί. Αλίμονο αν παραιτηθούμε από τον πολιτικό μας ρόλο.
Και για μένα ξέρετε τι σημαίνει "παραίτηση"; 'Η μιλάω για τελείως άλλα πράγματα ή για αυτονόητα πράγματα. Η ομιλία, για παράδειγα, της
κ. Κουτσίκου ήταν υπέροχη, ήταν γοητευτική πραγματικά. Την πρόδωσε όμως το "διά ταύτα". Δεν ξέρω τι την έκανε να καταλήξει έτσι. Κομματικές σκοπιμότητες; Μας είπε υπέροχα πράγματα. Και δεν μας διευκρίνησε τι θέλει το μεγάλο κόμμα της Νέας Δημοκρατίας. Τι θέλει; Να αφήσει την αγορά χωρίς ρύθμιση; Εμείς οι πολιτικοί να μην επέμβουμε στην αγορά;
Από την άλλη μεριά έχω κι εγώ αντανακλαστικά αριστερά και πολύ γοητεύομαι με το να ακούω: Τριανταπεντάωρο, χωρίς μείωση αποδοχών και σταθερό ωράριο.
Ερωτώ: Μπορεί να εφαρμοστεί στη χώρα αυτό το πράγμα τώρα; Τι θα σήμαινε τώρα για τη χώρα; Το ζητούμενο δεν είναι να φτάσουμε σταδιακά κάποτε εκεί; Πώς θα φτάσουμε; Δεν πρέπει να κάνουμε βήματα;
'Ενα τέτοιο βήμα λοιπόν είναι και αυτό που κάνει σήμερα η Κυβέρνηση του ΠΑΣΟΚ και η σημερινή της ηγεσία και ο σεμνός, ναι, Υπουργός -παρ'ότι πυροβολήθηκε πάρα πολύ εδώ- ο κ. Γιαννίτσης.
Και ο πυρήνας αυτού του νομοσχεδίου έχει δύο πράγματα βασικά. Το ένα είναι ο μεγάλος στόχος, η μείωση της ανεργίας που έρχεται μέσα από τη μείωση του χρόνου εργασίας.
Κύριοι συνάδελφοι, δεν μπορέσατε να με πείσετε -εγώ σας άκουσα με
πολύ μεγάλη προσοχή- γιατί δεν θα ψηφίσετε δηλαδή τη μείωση της υπερεργασίας; Δεν μπόρεσα να το καταλάβω αυτό.
Γιατί δεν θα ψηφίσετε το αντικίνητρο για την υπερωρία; Δεν μπόρεσα να το καταλάβω αυτό. Γιατί δεν θα ψηφίσετε τη δυνατότητα που δίνεται τώρα στους εταίρους να συζητήσουν για να φθάσουν το ωράριο στις τριάντα οκτώ ώρες μέσα βεβαίως από τη διευθέτηση; Δεν μπορέσατε να με πείσετε, δεν μπόρεσα να το καταλάβω.
Αντιστρόφως, αυτό που πρέπει να κάνουμε είναι να μην απεμπολήσουμε εμείς το ρόλο μας, έτσι ώστε η αγορά πραγματικά να γίνει μια μαύρη

αγορά, όταν δεν έρχεται η πολιτική για τη ρυθμίσει.
Κλείνοντας ως κατάθεσή μου, κύριε Υπουργέ, σ'αυτόν το διάλογο, ήθελα να πω το εξής. Απορώ γιατί η Κυβέρνησή μας δεν έχει αντιμετωπίσει ακόμα το θέμα της διεθνούς σύμβασης εργασίας αριθμός 158, που προβλέπει αιτιολογημένη απόφαση της επιχείρησης, όταν μεμονωμένα απολύει εργαζόμενους, συρρικνώνει δηλαδή το διευθυντικό δικαίωμα στην ατομική απόλυση. 'Οχι στην ομαδική, αυτό έχει ρυθμιστεί νομοθετικά.
Θα ήθελα σαν συμβολή μου σ' αυτόν το διάλογο να σας κάνω έκκληση να
αντιμετωπίσουμε σε ένα προσεχές νομοσχέδιο αυτό το θέμα που έχει ρυθμιστεί στις περισσότερες χώρες της Ευρωπαϊκής 'Ενωσης. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καστανίδης έχει το λόγο. ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, είναι γνωστό ότι η ανεργία
αποτελεί ίσως το σημαντικότερο κοινωνικό πρόβλημα της χώρας. Αυτό επίμονα καταγράφεται ως πρώτης προτεραιότητας προς αντιμετώπιση πρόβλημα στη συνείδηση των πολιτών, μέσω των διαδοχικών σφυγμομετρήσεων της κοινής γνώμης.
Φοβούμαι όμως ότι παρά τη δήλωση καλών προθέσεων, οθενδήποτε προερχόμενες αυτές οι δηλώσεις, δεν φθάνουμε στο ποθητό αποτέλεσμα εδώ και πολλά χρόνια.
Επιτρέψτε μου γι'αυτόν το λόγο να κάνω μερικές παρατηρήσεις. Το
νομοσχέδιο, το οποίο εισηγείται ο Υπουργός Εργασίας, περιλαμβάνει ασφαλώς θετικά μέτρα, όπως είναι η μείωση της υπερεργασίας, η αύξηση της αποζημίωσης της υπερωριακής απασχόλησης, η αύξηση επίσης της αμοιβής της μερικής απασχόλησης ή η συνεισφορά του κράτους στις εργοδοτικές εισφορές. 
Προτείνονται, όμως, και ορισμένα μέτρα, όπως αυτά τα οποία αφορούν
στη διευθέτηση του χρόνου εργασίας, για τα οποία θα χρειαστεί περαιτέρω συζήτηση και βελτίωση.
Παρ'όλα αυτά όμως, κύριε Υπουργέ, δεν αισθάνομαι ότι το τελικό προϊόν από την εφαρμογή αυτού του νομοσχεδίου, αύριο νόμου, θα είναι τελικά θετικό, με την έννοια ότι θα καταπολεμηθεί, όπως ακριβώς όλοι μας επιδιώκουμε, η ανεργία. Και τούτο διότι τα μέτρα τα οποία εισηγείσθε -ως ένα ορισμένο σημείο αυτό είναι αναγκαστικό- είναι αποσπασματικά. Χρειάζεται μια συνολική δέσμη μέτρων, που αφορά και άλλους Υπουργούς, αφορά και σε άλλους τομείς. Αυτά τα μέτρα δεν τα έχουμε δει μέχρι στιγμής εισαγόμενα, ώστε συσχετιζόμενα με τις δικές σας προτάσεις να καταλήξουμε στο ασφαλές συμπέρασμα ότι καταπολεμάται η ανεργία. Παραδείγματος χάριν δεν έχουμε δει ακόμα ευρύτερες πολιτικές αντιμετώπισης των πολύ προβληματικών τομέων της οικονομίας μας, όπως είναι η γεωργία, όπου χρειάζονται πολιτικές αναδιάρθρωσης ή η Δημόσια Διοίκηση, όπου επίσης χρειάζονται πολιτικές αναδιάρθρωσης. Δεν έχω δει ακόμα πώς θα υπάρξει ένας καλύτερος συντονισμός των φορέων στην αξιοποίηση πόρων, κυρίως κοινοτικών, αλλά και εθνικών, για την καταπολέμηση του φαινομένου. 
Γνωρίζουμε ότι το Β' Κοινοτικό Πλαίσιο Στήριξης ήσκησε θετική
επίδραση. Από το Ευρωπαϊκό Κοινωνικό Ταμείο διοχετεύονται πόροι, υπάρχουν επίσης εθνικοί πόροι, αλλά η έλλειψη συντονισμού και η κατασπατάλησή τους, με τρόπο ο οποίος δεν είναι ορθολογικός, δεν οδηγεί στο επιθυμητό αποτέλεσμα.
Δεν έχω δει ακόμα την πολιτική που αναμορφώνει την αρχική και
συνεχιζόμενη κατάρτιση. Είναι κρίσιμο θέμα αυτό για την καταπολέμηση της ανεργίας.
Είναι γνωστό ότι υπάρχουν τρεις μεγάλες ευπαθείς κοινωνικές κατηγορίες, που σχετίζονται με την ανεργία. Η ανεργία αφορά κυρίως στην ανειδίκευτη εργασία -εκεί κυρίως μας ενδιαφέρει να ασχοληθούμε με τα θέματα της αρχικής και συνεχιζόμενης επαγγελματικής κατάρτισης και όχι μόνο- με τις γυναίκες και με τους νέους. Οι ενεργητικές πολιτικές απασχόλησης που εφαρμόσατε για δύο απ'αυτές τις ευπαθείς κοινωνικές ομάδες, τους νέους και τις γυναίκες, δεν έχουν αποδώσει μέχρι στιγμής. Αν συνεπώς δεν δω τη συστοιχία των ενεργητικών πολιτικών απασχόλησης, με τις πολιτικές αναδιάρθρωσης και με τις πολιτικές για τη συνεχιζόμενη και την αρχική επαγγελματική εκπαίδευση και κατάρτιση, δεν μπορώ να καταλήξω στο συμπέρασμα ότι θα έχει ευτυχές τέλος η προσπαθειά σας.
Και αυτό ξέρετε γιατί το λέω, κύριε Υπουργέ; Απεχθάνομαι τη βεβαιότητα του μέλλοντος, αυτών δηλαδή που με περίσσια βεβαιότητα ισχυρίζονται ότι το μέλλον θα είναι καλό και πολύ περισσότερο, όταν στο παρελθόν διαψεύστηκαν, και παρ' όλα αυτά επιμένουν ότι είναι απολύτως βέβαιοι για το μέλλον. Αν θα ανατρέξετε στα πρακτικά του ν. 2639/98, θα διαπιστώσετε ότι, από όσους έχοντες την πρωτοβουλία έπρεπε να μιλήσουν τότε και μιλούν και τώρα, ελέχθησαν ακριβώς τα ίδια πράγματα. Ειπώθηκαν οι ίδιες ακριβώς προβλέψεις στο ελληνικό Κοινοβούλιο. Αλλά φαίνεται, ότι ο χρόνος δεν κατέστη μάρτυρας ικανός, για να μας μεταπείσει ότι οι απόλυτες βεβαιότητες δεν είναι χρήσιμες.
Επίσης θα μου επιτρέψετε να σας πω ότι ένιωσα έκπληξη καθώς άκουγα, παραδείγματος χάρη, το φίλο μου Υφυπουργό Εργασίας να λέγει ότι, αν και από τη μια οι εργοδότες μας πρότειναν το διευθυντικό δικαίωμα και από την άλλη οι εργαζόμενοι δεν ήθελαν τη διευθέτηση του χρόνου εργασίας, ωστόσο
"εμείς δεν δώσαμε το διευθυντικό δικαίωμα". Ο ποία θριαμβευτική αναφώνησις πίστως υπέρ των δημοκρατικών δικαιωμάτων και των ανθρωπίνων δικαιωμάτων! Αλίμονο αν δίνατε και το διευθυντικό δικαίωμα, όπως αρχικά αναγγέλθηκε, κύριε Υπουργέ; Αλίμονο; αν δίνατε δηλαδή την παντελή ευχέρεια σε οποιονδήποτε διευθύνοντα σύμβουλο ή διευθυντή να σηκώνεται το πρωί και να ανακοινώνει πόση, στα πλαίσια της διευθέτησης του χρόνου εργασίας, επιπλέον εργασία θα έχει για έναν ή δύο μήνες ο εργαζόμενος, μη υπολογίζοντας ούτε τα στοιχειώδη οικογενειακά, ατομικά και ανθρώπινα δικαιώματά του. Ε, μην πανηγυρίζουμε κιόλας γιατί κάναμε τη μεγάλη παραχώρηση, να μη δώσουμε στην εργοδοσία το διευθυντικό δικαίωμα! Γιατί θα αναζητούμε σε λίγο και τίτλους που έχουν σχέση με το Κίνημα το οποίο εκπροσωπούμε!
Ας συζητήσουμε λίγο περισσότερο μερικές πλευρές του νομοσχεδίου, για το οποίο σας είπα ότι περιέχει και θετικές προτάσεις.
Θα σχολιάσω και κάτι ακόμα. Είδα συναδέλφους απ' όλα τα κόμματα της Αντιπολίτευσης, να υποδεικνύουν στους Βουλευτές του ΠΑ.ΣΟ.Κ. τη στάση που πρέπει να κρατήσουν. Μάλιστα, δε, υπεδείκνυαν ότι θα πρέπει να είναι αρνητική η στάση τους, γιατί αυτό επιβάλλει το πολιτικό ή δημοκρατικό τους καθήκον. Οποία γενναιοφροσύνη, κυρίες και κύριοι συνάδελφοι! Διότι αυτό το οποίο υποδεικνύεται στους συναδέλφους σας των άλλων κομμάτων δεν διεκδικείτε ουδ' επ' ελάχιστον να το υιοθετήσετε για τον εαυτό σας. Γιατί ουδέποτε είδα στελέχη του ΚΚΕ ή στελέχη της Νέας Δημοκρατίας να διαφωνούν, έστω και ως υποψία, με τις γραμμές των κομμάτων τους. Αφήστε, λοιπόν, αυτήν τη γενναιοφροσύνη. Δείξτε πρώτα ότι είσαστε σε θέση να ασκήσετε το δύσκολο δικαίωμα της κριτικής και προς τις πολιτικές γραμμές των κομμάτων σας, πριν μπείτε στον κόπο να υποδείξετε σε άλλους που έχουν σεβαστεί αυτό το δικαίωμα. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πριν προχωρήσω -και παρακαλώ μη
μου κοστολογείτε το χρόνο- αναφέρομαι σε σας. 'Οταν εισάγετε ένα νομοσχέδιο, εισάγετε και μια έκθεση του Γενικού Λογιστηρίου. Δεν μπορεί εδώ για το τίποτε να λέει το Γενικό Λογιστήριο ότι είναι ακαθόριστη η δαπάνη. Σας διαβάζω:
Ετήσια δαπάνη από την καταβολή αποζημίωσης στις επιτροπές και ομάδες εργασίας που θα συσταθούν για την υποβοήθηση του έργου του συμβουλίου εμπειρογνωμόνων πολιτικών απασχόλησης από την καταβολή εκτός έδρας αποζημίωσης, παρακολούθηση δράσεων ευρωπαϊκού κοινοτικού ταμείου κλπ., μείωση της εισφοράς, το ύψος της οποίας δεν μπορεί να προσδιοριστεί. Αυτά επιτρέπονται, κύριε Υπουργέ; Δεν υπάρχει στοιχειώδης οργάνωση στο Υπουργείο σας; Δεν υπάρχει στοιχειώδης συνεργασία με το Υπουργείο Οικονομικών;
Και παρακάτω άλλα ανεπίτρεπτα:
Η Βουλή έχει Επιστημονική Υπηρεσία, που πρέπει αυτά να τα ελέγχει. 
Δεν μπορεί να έρχεται ο καθένας και να μας λέει ότι δεν μπορεί να προσδιορίσει το ύψος της δαπάνης, σαν τότε που ήρθε εδώ ένα νομοσχέδιο του Υπουργείου Δικαιοσύνης και δεν είχε κάν ούτε ενδεικτικό προϋπολογισμό έργου το οποίο υποδείκνυε. Και επιπλέον αυτά, κύριε Πρόεδρε, δεν μπορεί να συμβαίνουν με Προεδρία Κακλαμάνη. Ο Κακλαμάνης είναι τόσο έμπειρος, το ξέρει. H Επιστημονική Επιτροπή δεν είναι μόνο να κοιτάζει τα νομοσχέδια τι λένε και τι δεν κάνουν, αλλά να κοιτάζει και τι λένε αυτές οι εκθέσεις.
Διακόπτω, γιατί τον απασχολούν τον κύριο Υπουργό.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, συνεχίστε.
ΒΑΣΙΛΗΣ ΚΕΔΙΚΟΓΛΟΥ: Επειδή είσθε νέος, κύριε Υπουργέ, επιτρέπεται να διακόψετε, μπορείτε να μην ακούτε, να μη δίνετε σημασία, αλλά δεν επιτρέπω να σας απασχολεί οποιοσδήποτε άλλος.
Και συνεχίζω. Παρακάτω λέει αύξηση εσόδων του δημοσίου από την
επιβολή προστίμων στα ιδιωτικά γραφεία συμβούλων εργασίας στην περίπτωση παράβασης κλπ. Τώρα το θυμηθήκατε αυτό; Τρία χρόνια δουλεύουν οι σύμβουλοι εργασίας, τώρα θυμηθήκατε τα πρόστιμα;
Το ύψος των προστίμων είναι ακαθόριστο. Δεν έχετε στατιστικές, δεν
έχετε στοιχεία;
Κύριε Πρόεδρε, αυτά είναι δουλειά της Επιστημονικής Επιτροπής της Βουλής. Αν δεν έχετε οικονομολόγους, να τους προσλάβετε και ευχαρίστως να τους πληρώσουμε. Αυτά δεν μπορεί να μη γράφονται εδώ. Χωρίς αυτά εγώ δεν μπορώ να κάνω κριτική στο νομοσχέδιο και να πάρω θέση. Είναι και άλλα,
αλλά να μη σας απασχολήσω.
Θα παρακαλέσω, λοιπόν, να τα διαβιβάσετε στον Πρόεδρο κ. Κακλαμάνη, διότι επί προεδρίας του αυτά δεν έπρεπε να συμβαίνουν.
'Ενα δεύτερο θέμα είναι το εξής. Κύριε Πρόεδρε, ήρθε εδώ και στην επιτροπή ο Υφυπουργός και είπε για τριακόσιες τριάντα χιλιάδες θέσεις εργασίας. Καλά, αυτές οι θέσεις, κύριε Υπουργέ -και χθες σας είπα για διαβιβαστικές πληρωμένες και στενοχωρηθήκατε- δεν δημιουργούν καθόλου εισόδημα; Δεν συμμετέχουν στο ΑΕΠ; Δεν έχουν εισφορά στον προϋπολογισμό; Δεν έχουν. Το Γενικό Λογιστήριο λέει ότι δεκάρα δεν πάει. Από τις τριακόσιες τριάντα θέσεις εργασίας που θα γίνουν, από τα εισοδήματα και τους φόρους κλπ. δεκάρα δεν πάει. Μια ανακατανομή από τη φτώχεια στη φτώχεια και τίποτα παραπάνω. Και προχωρώ:
Πέραν αυτού, κύριε Πρόεδρε, είναι αναξιόπιστα τα στοιχεία που μας φέρνουν. Η περσινή έκθεση του προϋπολογισμού του 2000 έγραφε ότι το 1999 έχουμε τετρακόσιες εξήντα εξήμισι χιλιάδες ανέργους και το 2000 θα έχουμε τετρακόσιες πενήντα χιλιάδες. Και η φετινή έκθεση λέει ότι για το 1999 είναι πεντακόσιες τριάντα δύο χιλιάδες άνεργοι και για το 2000 πεντακόσιες τρεις χιλιάδες. Τελικά δεν έχετε στοιχειώδη στατιστική υπηρεσία, για να μετρήσετε τους ανέργους; Για όνομα του Θεού και της Παναγίας, κύριε Πρόεδρε. Τι είναι εδώ πέρα, Ουγκάντα ή ευρωπαϊκή χώρα; Πενήντα χιλιάδες πέφτετε έξω από χρονιά σε χρονιά, από έκθεση σε έκθεση; Τι να μιλήσουμε; Τι να πούμε για απασχόληση; Ας πάμε παρακάτω.
Κύριε Πρόεδρε, χθες ζήτησα από τον Υπουργό και είχα απαίτηση σήμερα
να έχω ένα σημείωμα, που να λέει τι είναι εισφορές. Αυτό δεν είναι τίποτα. Αν δεν το ξέρει και ο τελευταίος υπάλληλος, τότε διώξτε τους όλους.
Αναγκάστηκα, κύριε Πρόεδρε, να πάω στα αρχεία μου, για να ψάξω. Και έχω εδώ ένα σημείωμα του ΙΚΑ, που λέει: Ποσοστά εισφορών 40,25%, που καταβάλλουν οι εργαζόμενοι και εργάτες ως ασφαλιστική εισφορά επί του μη μισθολογικού κόστους. Ποσοστά του ΟΑΕΔ που πάνε όλα για κοινωνικές δαπάνες, αυτές που θα ανακατανείμετε εσείς και που καταβάλλουν οι εργαζόμενοι και εργοδότες 10,21% και 0,9% μας κάνει 11,5%.
Τι καταβάλλει ένας εισοδηματίας; Πέστε μου. Αυτό κάνετε. Ανακατανομή της φτώχειας. Και έχετε εδώ έναν, που τον κατηγορούν οι πάντες, Σύνδεσμο 
Βιομηχανιών που σας λέει: Αυτά συμβαίνουν στη Γαλλία, αυτά στη Δανία κλπ. Σας λέει επί λέξει ότι στη Δανία η κοινωνική ασφάλιση χρηματοδοτείται

κυρίως μέσω της φορολογίας εισοδήματος και οδηγεί σε έμμεσο εργατικό κόστος του επιπέδου 5% έως 6%. Αρκεί επίσης να σημειωθεί το χαμηλό επίπεδο, το έμμεσο εργατικό κόστος που κυμαίνεται στην Ιρλανδία, που δεν ξεπερνά το 16%.
Θέλετε να κάνετε παρέμβαση στο παραγωγικό σύστημα; Ιδού αν έχετε κότσια. Θέλετε παρέμβαση; Πείτε, λοιπόν, ότι το 10% των φόρων εισοδήματος φυσικών προσώπων, όσο είναι στην τρίτη κλίμακα στα υψηλά εισοδήματα και 
το 5% των νομικών προσώπων ως είναι πάει όλο για κοινωνικές δαπάνες. Οπότε απαλλάσσεται η επιχείρηση από το κόστος αυτό το μη μισθολογικό,
μειώνεται το κόστος εργασίας, αυξάνεται η ανταγωνιστικότητα και
κερδίζεται η αγορά.
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Βουλευτή)
'Ηρθατε εδώ και μας λέτε τι θα κάνει ο εργοδότης, τι θα κάνει ο

εργάτης. Μα, καλά, πού ζείτε; Σε ποιον κόσμο είσθε; Τι σχέση έχει η εργοδοσία σήμερα με το παραγωγικό σύστημα; Τι σχέση έχει το σε ποιον ανήκει; Σήμερα ενδιαφέρει ποιος κατέχει την αγορά; Στόχος σας
πρέπει να είναι, αν θέλετε να κάνετε παρέμβαση στο παραγωγικό σύστημα, το πώς θα ανοίξουν οι αγορές. Θα ανοίξουν όταν θα πέσει το κόστος. Πώς θα έχετε αγορές; 'Οταν γίνουμε ανταγωνιστικοί. Τότε θα έχετε και θέσεις εργασίας και απ' όλα και όχι να ανακατανέμετε τη φτώχεια. Για όνομα του Θεού και της Παναγίας! Ποιον κοροϊδεύουμε επιτέλους; Γιατί κι εμείς εδώ ευρισκόμενοι, έστω και χωρίς να ψηφίζουμε, κοροϊδεύουμε τον ελληνικό λαό. 
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Βουλευτή)
Κύριε Πρόεδρε, βλέπετε ότι μιλάμε για θέματα πολύ σοβαρά... ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, έχετε υπερβεί το
χρόνο κατά πολύ.
ΒΑΣΙΛΗΣ ΚΕΔΙΚΟΓΛΟΥ: Σε όλους δώσατε οκτώ και εννέα λεπτά... ΠΡΟΕΔΡΕΥΩΝ (Παναγιώτης Σγουρίδης): 'Οχι, αδικείτε το Προεδρείο. Σας

παρακαλώ πολύ!.
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ. Δεν αδικώ κανέναν. Αναφέρθηκα σε υποχρεώσεις του Υπουργείου βάσει του Κανονισμού.
ΠΡΟΕΔΡΕΥΩΝ (Παναγιώτης Σγουρίδης): Αδικείτε το Προεδρείο. Το Προεδρείο σας έδωσε το χρόνο που έδωσε σε όλους τους υπόλοιπους. 
ΒΑΣΙΛΗΣ ΚΕΔΙΚΟΓΛΟΥ: Μα, σε άλλους δώσατε οκτώ λεπτά. Και τα δύο λεπτά
που μου δώσατε ...
ΠΡΟΕΔΡΕΥΩΝ (Παναγιώτης Σγουρίδης): Επτάμισι λεπτά μίλησε ο προηγούμενος. Οι υπόλοιποι μιλήσανε από πεντέμισι μέχρι έξι λεπτά. Σας παρακαλώ, τελειώστε.
ΒΑΣΙΛΗΣ ΚΕΔΙΚΟΓΛΟΥ: Λέτε κύριε Υπουργέ, τετραετία για την απασχόληση. Τετραετία για να κερδίσετε αγορές μπορείτε να κάνετε; Τετραετία για να αυξήσετε την ανταγωνιστικότητα μπορείτε να το κάνετε, να μειώσετε το κόστος; Κανείς δεν προσλαμβάνει κανέναν αν δεν έχει προοπτική πώλησης των προϊόντων του. Κανείς δεν προσλαμβάνει κανέναν εάν δεν έχει προοπτική διάθεσης.
Και, τέλος, κύριε Πρόεδρε, αναφέρομαι στην περιφέρειά σας.
ΠΡΟΕΔΡΕΥΩΝ (Παναγιώτης Σγουρίδης): Δεν είναι λόγος, επειδή αναφέρεσθε στην περιφέρειά μου, να σας δώσω περισσότερο χρόνο. Προς Θεού!
ΒΑΣΙΛΗΣ ΚΕΔΙΚΟΓΛΟΥ: Αναφέρομαι στη γεωργία. 'Ενα μέτρο για τη γεωργία δεν μπορούσατε να πάρετε;
ΠΡΟΕΔΡΕΥΩΝ (Παναγιώτης Σγουρίδης): Θα σας πω και τούτο, κύριε Κεδίκογλου. Αυτά τα οποία είπατε, θα έπρεπε να τα πείτε εν συντομία. Δεν χρειάζεται να τα αναπτύξετε. Δεν είναι εδώ δικηγορικό γραφείο.
ΒΑΣΙΛΗΣ ΚΕΔΙΚΟΓΛΟΥ: Το μυαλό μου δεν φτάνει το δικό σας. Τι να
κάνουμε; Είναι μικρό. Αφήστε με να αναπτύξω τις θέσεις μου.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου.
Δεν μιλάμε για μυαλό. Εδώ υπάρχει μια δεοντολογία.
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε, θα μπορούσα να μιλήσω επί του Κανονισμού. Αφήστε με να ολοκληρώσω την κουβέντα μου. 
Κύριε Υπουργέ, δεν έχετε αντιληφθεί ότι εάν δεν στρέψετε τον κόσμο
στη γεωργία, στη σύγχρονη γεωργία -πού είναι ο κ. Σπυρόπουλος, να σας μάθει για τη βιοκτηνοτροφία, για τη βιογεωργία, τι άλματα έχει κάνει ο ίδιος μάλιστα με άλλες εργασίες- δεν πρόκειται να μειώσετε την ανεργία; Δεν έχετε την παραμικρή ένδειξη ότι θα κανετε μια εκπαίδευση για την αύξηση της αγροτικής παραγωγής. Και προβλέπετε στον προϋπολογισμό αύξηση της αγροτικής παραγωγής -πέρσι προβλέπατε μιάμισυ μονάδα- μια μονάδα προς τα κάτω για φέτος.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Κεδίκογλου,
τελειώστε.
ΒΑΣΙΛΗΣ ΚΕΔΙΚΟΓΛΟΥ: Το νομοσχέδιο αυτό, κύριε Πρόεδρε και κλείνω, δεν κάνει τίποτε άλλο παρά να ανακατανέμει τη φτώχεια...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, στο εξής να μην αναγράφεται τίποτα στα Πρακτικά απ'ό,τι λέει ο κ. Κεδίκογλου.
ΒΑΣΙΛΗΣ ΚΕΔΙΚΟΓΛΟΥ:....
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης ζητεί ολιγοήμερη άδεια απουσίας του στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη
ζητηθείσα άδεια.
Ο κ. Χατζηγάκης έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Πόσοι είναι να μιλήσουν ακόμα, κύριε
Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Είναι ο κ. Τζέκης ακόμη και θα
μιλήσει και ο κύριος Υπουργός.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Είναι και η κ. Γιαννάκου-Κουτσίκου. ΠΡΟΕΔΡΕΥΩΝ (Παναγιώτης Σγουρίδης): Αν ζητήσει το λόγο, θα μιλήσει. Ορίστε, κύριε Χατζηγάκη.
ΣΩΤΗΡΗΣ ΧΑΤΖΗΓΑΚΗΣ: Κύριε Πρόεδρε, παρηκολούθησα με ιδιαίτερο ενδιαφέρον τόσο τις παρεμβάσεις των κυρίων Υπουργών όσο και τις παρεμβάσεις των Βουλευτών όλων των πτερύγων, ιδιαίτερα ορισμένες παρεμβάσεις Βουλευτών του ΠΑΣΟΚ αλλά και των εισηγητών και των Κοινοβουλευτικών Εκπροσώπων.
'Οταν άκουγα ορισμένες απ'αυτές τις παρεμβάσεις πίστεψα κάποια στιγμή ότι βρίσκομαι σε άλλον τόπο και σε άλλο χρόνο. Πίστεψα ότι πλέον τα
προβλήματα είναι σχεδόν λελυμένα, η ανεργία είναι σχεδόν καθυποταγμένη και το μόνο το οποίο μένει είναι ορισμένες αποσπασματικές ρυθμίσεις, όπως γίνεται στα άρθρα 4, 5, 6, που ξεκινούν από σωστή αρχή -άλλο πού καταλήγουν- και επομένως όλα από κει και πέρα, είναι καλά καμωμένα.
Αλλά, κύριε Πρόεδρε, σήμερα, υπάρχουν μια αδήριτη πραγματικότητα και ορισμένοι σκληροί αριθμοί, οι οποίοι μας προσγειώνουν στα πράγματα. Η ανεργία από 3,5% το '83 πήγε στο 7% το '97 και μέσα στην τελευταία τετραετία από το 7% έφτασε σχεδόν στο 12%. Δεν είναι αποτέλεσμα αυτό της πολιτικής της σημερινής Κυβερνήσεως του ΠΑΣΟΚ, του κ. Σημίτη;
Αλλά προσπάθησαν πολλοί αγαπητοί συνάδελφοι να ιδεολογικοποιήσουν όλη τη συζήτηση και να πουν ότι η σοσιαλδημοκρατία και η άλλη πτέρυγα πάνε προς τη σωστή κατεύθυνση και έχουν κοινωνική ευαισθησία και, επομένως, με μια τέτοια ευαισθησία και με μια τέτοια πολιτική θα μπορέσει να λύσει αυτή τη στιγμή και αυτό το πρόβλημα το οποίο απασχολεί και την Ελλάδα αλλά και τη διεθνή κοινωνία.
Αλλά, αγαπητέ κύριε Πρόεδρε, εγώ θα ήθελα να υποβάλω ορισμένες
ερωτήσεις στον εαυτό μου και σε σας όλους εδώ, για να δούμε πού βρισκόμαστε σε τελική ανάλυση.
Κατηγορεί η Κυβέρνηση και πολλοί Βουλευτές τη Νέα Δημοκρατία ότι
θέλουν την απορύθμηση των αγορών και την κυριαρχία της αγοράς γενικότερα. Αλλά ρωτάω: Αυτό το καθεστώς δεν επεβλήθη από την κεντροαριστερά; Δεν
είναι αποτέλεσμα μιας πολιτικής η οποία εφαρμόζεται σε ευρωπαϊκό επίπεδο; Δεν είναι η σκληρή πολιτική, την οποία εφαρμόζουν τα ομογάλακτα κόμματα του ΠΑ.ΣΟ.Κ. σήμερα σε όλη την Ευρώπη, τα οποία δημιούργησαν την ανεργία, τη φτώχεια, τις ανισότητες, όλη αυτή την κατάσταση που υπάρχει σήμερα; Τίνος, δηλαδή, κόμματος είναι απότοκος η πολιτική των απορυθμίσεων, η πολιτική των υψηλών επιτοκίων, η πολιτική του σκληρού αντιπληθωρισμού που δημιούργησε όλες αυτές τις κοινωνικές δυσπλασίες και έφερε την ανεργία και στην Ελλάδα και στην Ευρώπη; Δεν είναι η πολιτική της άλλης παρατάξεως, μια πολιτική την οποία θέλει να φορτώσει σε μας; 
Κύριε Πρόεδρε, αν ρίξει κανείς μια ματιά στην ελληνική
πραγματικότητα, θα δει ότι τα τελευταία χρόνια με την Κυβέρνηση ΠΑ.ΣΟ.Κ. έχει δημιουργηθεί μία κατάσταση στην οικονομία και στην κοινωνία ολιγοπωλίων και μονοπωλίων. Τα μεγαλύτερα κέντρα των επιχειρήσεων είναι κέντρα μονοπωλιακά και ολιγοπωλιακά, είτε είναι πετρέλαια είτε είναι επικοινωνίες είτε είναι ναυτιλία είτε είναι Μέσα Μαζικής Επικοινωνίας είτε είναι ασφάλιση είτε είναι πληροφορική. 'Ολα αυτά συνθέτουν ένα μονοπώλιο και ορισμένα ολιγοπώλια.
Αυτή είναι η κοινωνική πολιτική; Και όταν μιλάει ο κύριος Υπουργός και λέει ότι από το 35% θα πάει τη φορολογία στο 25%, ποιον άραγε βοηθάει αυτή η πολιτική; Δεν βοηθάει αυτές τις μεγάλες επιχειρήσεις; Και πέραν αυτού δεν ακούσαμε τίποτα για μειώσεις εξίσου δραστικές στις αδύναμες κοινωνικές ομάδες. Αυτοί πρέπει να μπουν στο περιθώριο;
Αγαπητοί συνάδελφοι, η ιδεολογικοποίηση, η οποία επιχειρήθηκε μέσα σ' αυτήν την Αίθουσα, ξέχασε ή έκλεισε τα μάτια προς ορισμένες πραγματικότητες. Ξέχασε να εντοπίσει το πραγματικό πρόβλημα που υπάρχει σήμερα. 'Ενα πρόβλημα που σε ορισμένες κατηγορίες επιχειρήσεων έχουμε ένα ξέσπασμα οικονομικής άνθισης, κερδοφορίας, όπως είναι οι τράπεζες, όπως είναι διακόσιες πενήντα μεγάλες εμπορικές επιχειρήσεις, οι οποίες μέσα στο 1999 αύξησαν τα κέρδη τους κατά 47% για να φτάσουν τριακόσια δεκατέσσερα δισεκατομμύρια (314.000.000.000) δραχμές.
Κι εγώ σας ερωτώ: Εάν το τριανταπεντάωρο ξεκινούσε να εφαρμοστεί σε
ορισμένες τέτοιες εταιρείες και επιχειρήσεις, σε τι θα έβλαπτε τον ανταγωνισμό; Σε τι θα ζημίωνε την οικονομία; Σε τι θα έβλαπτε τον εργαζόμενο; Και γιατί δεν θα βοηθούσε την ανεργία; Αυτά είναι ορισμένα ερωτήματα στα οποία δεν απαντάει το νομοσχέδιο. Και αν αυτήν τη στιγμή εμείς καταψηφίζουμε το νομοσχέδιο, το καταψηφίζουμε κυρίως όχι τόσο για ορισμένες, δυο, τρεις διατάξεις, οι οποίες ίσως να κινούνται προς τη σωστή κατεύθυνση. Το καταψηφίζουμε γι' αυτά τα οποία δεν περιλαμβάνει, διότι σήμερα το κυρίαρχο ζήτημα είναι πώς θα αντιμετωπιστεί η ανεργία, πώς θα αντιμετωπιστούν οι ανισότητες, η φτώχεια και όλη αυτή η κοινωνική κατάσταση που υπάρχει. Και αυτό το νομοσχέδιο είναι αδύναμο, είναι ανούσιο, είναι ανίκανο να αντιμετωπίσει αυτές τις καταστάσεις.
Κύριε Πρόεδρε, αν θέλετε, δώστε μου ένα λεπτό, δεν θα κάνω κατάχρηση. Θα τελειώσω λέγοντας ότι μίλησε ο κύριος Υπουργός Εργασίας -με τον οποίον δεν έχουμε τίποτα και το ήθος του τιμούμε και όλα, στις πολιτικές έχουμε αντιθέσεις- για ανάπτυξη. Αλλά, κύριε Πρόεδρε, μόνο με ανάπτυξη σήμερα το πρόβλημα της ανεργίας δεν αντιμετωπίζεται. Βλέπουμε την τελευταία δεκαετία σε όλη την Ευρώπη να έχουν όλες οι χώρες μία ανάπτυξη της τάξεως του 2,5%-3% και ταυτόχρονα βλέπουμε την ανεργία να ξεσπάει και να είναι σε υψηλά επίπεδα.
Και η εσωτερική ανάλυση: Στην Ελλάδα για ποια ανάπτυξη μιλάμε; Για την ανάπτυξη του χρηματιστηρίου, όπου έγιναν αυτά τα οποία έγιναν; 'Οπου παρατηρήθηκαν εγκρίσεις αυξήσεων μετοχικού κεφαλαίου σε εταιρείες περισσότερο από μία φορά το έτος, χωρίς να δικαιολογούν αν θα επενδυθούν τα αντληθέντα κεφάλαια; 'Οπου παρατηρήθηκαν μαζικές ρευστοποιήσεις βασικών μετοχών εταιρειών σε καλοκαιρινούς μήνες, με αποτέλεσμα πολλοί να μην έχουν τον έλεγχο της εταιρείας στα χέρια τους; 'Οπου παρουσιάστηκαν φαινόμενα εταιρειών, οι οποίες στην αδυναμία τους να δικαιολογήσουν τη διάθεση των αντληθέντων κεφαλαίων με το συγκεκριμένο τρόπο μετατράπηκαν σε επενδυτικές και ανακοίνωσαν διάφορες συμφωνίες, οι οποίες άλλοτε αφορούσαν σε αγορές χρεοκοπημένων εταιρειών και άλλοτε σε εικονικές συμμετοχές, που λίγες μόνο μέρες μετά την ανακοίνωσή τους διαψεύσθηκαν; 
Επειδή αυτό το νομοσχέδιο ούτε καν αγγίζει το πρόβλημα κι επειδή το
πρόβλημα είναι τεράστιο και κυρίως κοινωνικό και διαρθρωτικό, για όλους αυτούς τους λόγους εμείς θα καταψηφίσουμε το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση "ΘΡΑΚΗ-2000 Χρόνια από την Ενσωμάτωση στην Ελλάδα", σαράντα πέντε μαθητές και τρεις συνοδοί από το 7ο Δημοτικό Σχολείο Αρκαδίας.
Η Βουλή τους καλωσορίζει.
(Χειροκροτήματα απ'όλες τις πτέρυγες)
Ο κ.Τζέκης έχει το λόγο.
ΑΓΓΕΛΟΣ ΤΖΕΚΗΣ: Ακούγοντας τον Κοινοβουλευτικό Εκπρόσωπο και αρκετούς συναδέλφους του ΠΑ.ΣΟ.Κ. πραγματικά βγαίνουν ορισμένα χρήσιμα συμπεράσματα, που αποδεικνύουν την ορθότητα της αντίληψης και των θέσεων του Κ.Κ.Ε., που ισχυριζόμαστε ότι αυτό το συγκεκριμένο νομοσχέδιο όχι μόνο δεν κτυπάει την ανεργία αλλά την επιτείνει ακόμα περισσότερο και γι'αυτό το έχουμε χαρακτηρίσει και σαν τερατούργημα. Αναφέρεται βέβαια, στο ότι η ανεργία είναι εφιάλτης και μάλιστα αναφέρεται στην τεχνολογία, στις γυναίκες και στους νέους.
Να εξοστρακίσουμε, λοιπόν, την τεχνολογία, να θανατώσουμε τις
γυναίκες, όπως τις τρελές αγελάδες και να πούμε στους νέους, στα ζευγάρια "μην τεκνοποιείτε, γιατί, ξέρετε, μας δημιουργείτε πρόβλημα".
ΠΡΟΕΔΡΕΥΩΝ (Παναγιώτης Σγουρίδης): Θα πάρουν επιδότηση γι'αυτό! ΑΓΓΕΛΟΣ ΤΖΕΚΗΣ: Γι'αυτό θα πάρουν επιδότηση όσοι το ψηφίσουν! Πραγματικά είναι ένα αστείο επιχείρημα από την άποψη ότι στην
παραγωγική διαδικασία θα υπάρχει και ο νέος και η γυναίκα. Είναι τα ίσα δημοκρατικά δικαιώματα που είναι κατακτημένα με αγώνες του γυναικείου κινήματος και του νεολαιίστικου κινήματος.
Πέρα από αυτό όμως αυτή η κίνηση είναι επικίνδυνη και αποπροσανατολιστική, γιατί πραγματικά ο εφιάλτης για μας είναι το ίδιο το εκμεταλλευτικό σύστημα που λέμε ότι το κεφάλαιο θέλει να υπάρχει ανεργία, θέλει να υπάρχουν οι άνεργοι, για να πιέζουν τους εργαζόμενους για μεγαλύτερες υποχωρήσεις απέναντι στις ορέξεις του κεφαλαίου.
'Ετσι, λοιπόν, η πολιτική αυτή, που γεννά όπως τη "SOFTEX", τη
"BIANCA", τo "ΠΙΝΔΟ", την "ΑΓΝΟ", την "TVX", δηλαδή όλους αυτούς τους εργαζόμενους που είναι στην ανεργία ή προ του φάσματος της ανεργίας, έχει αίτια.
Και σ' αυτό το σημείο πραγματικά πιστεύουμε ότι η Κυβέρνηση έχει κατακλέψει όχι μόνο τη φιλελευθέρη πολιτική της Νέας Δημοκρατίας, αλλά πιστεύουμε ότι είναι ένας πιστός οπαδός της Θατσερικής πολιτικής, διότι τότε ήταν που πραγματικά η Αγγλία μπόρεσε και χαμήλωσε την ανεργία. Είναι το παράδειγμα των Ηνωμένων Πολιτείων που κορυφαία στελέχη της Κυβέρνησης το επικαλούνται, που λένε ότι εκεί μειώθηκε η ανεργία. Και πραγματικά μας αναφέρουν και ορισμένα στοιχεία, ότι υπάρχει αύξηση της εργασίας. Μα, επαναλαμβάνουμε ότι εκεί μέσα είναι οι εργαζόμενοι με μερική απασχόληση, είναι οι άνεργοι που είναι μέσα στα σχετικά προγράμματα.
'Αρα, λοιπόν, δεν μπορείτε με αυτήν την αλχημεία να κρύψετε την πραγματική ανεργία που ξεπερνάει κατά πολύ το 12% με 13%. Και, βέβαια, σ'αυτό το ζήτημα δεν μπορεί να προσφερθεί το Γ' Κοινοτικό Πλαίσιο Στήριξης, γιατί εμείς πιστεύουμε ότι είναι ένα νέο φαγοπότι για τα συγκεκριμένα συμφέροντα που κερδίζουν τρισεκατομμύρια δραχμές μέσα από αυτά τα προγράμματα, όπως έγινε με το Α' και Β' Κοινοτικό Πλαίσιο Στήριξης.
Επαναλαμβάνω ότι η πρόταση του Κ.Κ.Ε. δεν είναι καθόλου εθνοκεντρική, όπως αναφέρθηκε ο Κοινοβουλευτικός Εκπρόσωπος του ΠΑ.ΣΟ.Κ. Πιστεύουμε ότι αυτή η πολιτική της λαϊκής οικονομίας, μέσα από έναν κεντρικό σχεδιασμό που μέσα εκεί θα υπάρχουν όλες οι πλουτοπαραγωγικές πηγές, αλλά και οι βασικές επιχειρήσεις στρατηγικής σημασίας για την ανάπτυξη της χώρας, είναι βασικός τομέας για μας.
'Αρα, λοιπόν, παίρνοντας υπόψη και το διεθνές περιβάλλον, πιστεύουμε ότι θα πρέπει να αναπτυχθεί εκείνο το κίνημα μέσα από συνεργασίες με λαούς, με χώρες, που να υπάρχει πραγματικά ένα αμοιβαίο όφελος. Γιατί πάνω στο ζήτημα του εμπορικού ισοζυγίου, ο λαλίστατος κατά τα άλλα Υφυπουργός δεν απάντησε. Δεν απάντησε, αυτά που παράγουμε γιατί δεν εξάγονται και γιατί εισάγονται κατά πολύ περισσότερο τα προϊόντα των άλλων χωρών μέσα σ'αυτήν τη χώρα, με δραματικές συνέπειες στο ισοζύγιο πληρωμών, στο εμπορικό ισοζύγιο και στα ελλείματα συγκεκριμένα.
'Αρα, λοιπόν, εμείς είμαστε υπέρ του διεθνισμού, αλλά μέσα από τέτοιο διεθνισμό που θα είναι προς όφελος του εργατικού κινήματος, του παγκόσμιου εργατικού κινήματος, γιατί πιστεύουμε ότι υπάρχει αυτήν την ώρα διεθνισμός κεφαλαίου, που αυτό το κεφάλαιο υπηρετεί πραγματικά με ευλάβεια η συγκεκριμένη πολιτική πλειοψηφία της Κυβέρνησης.
'Οσο για τις φωνές που ακούγονται στα επί μέρους ζητήματα, να το ξεκαθαρίσουμε, εδώ αναφερθήκαμε σε συγκεκριμένα ονόματα στελεχών του ΠΑ.ΣΟ.Κ. σε όλα τα κινήματα.
'Αρα, λοιπόν, δεν κάνουμε εμείς καμία επέμβαση στα εσωτερικά του ΠΑ.ΣΟ.Κ. Εκείνο που μας καλούν εμάς -και μας τα έχουν στείλει σε όλους τους Βουλευτές- είναι να μη συναινέσουμε σ'αυτό που το ονομάζουν και οι συγκεκριμένοι "τερατούργημα" νομοσχέδιο, που πιστεύουμε ότι μας γυρίζει πολλά χρόνια πίσω.
Επαναλαμβάνω, όπως έχουμε πει κατ' επανάληψη και στην Επιτροπή, ότι
αυτό το νομοσχέδιο σπέρνει ανέμους και θα θερίσει θύελλες.
Είτε το θέλει η Κυβέρνηση είτε δεν το θέλει, με όσες ηγεσίες συμβιβασμένες, αλλά και με το Σύνδεσμο Ελλήνων Βιομηχάνων, που μπορεί αυτή την ώρα να λέει "εγώ αντιδρώ, δεν συμφωνώ", μέσα από το Διεθνές Νομισματικό Ταμείο όμως, μέσα από τον ΟΟΣΑ και την Ευρωπαϊκή 'Ενωση η κατεύθυνση είναι σταθερή: Χτυπήστε με όσα μέσα διαθέτετε το εργατικό κόστος. Κτυπήστε τις διεκδικήσεις του εργατικού κινήματος.
Εμείς για μια ξεκάθαρη θέση που έχουμε πάρει όλα αυτά τα χρόνια λέμε ότι ήμασταν στο πλευρό της εργατικής τάξης. Με την εργατική τάξη, λοιπόν -και εκεί όλοι θα κριθούμε- θα δώσουμε την απάντηση που πρέπει να δώσει το εργατικό κίνημα στην Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):
Ευχαριστώ, κύριε Πρόεδρε.
Δεν θα αναφερθώ σε διάφορα σχόλια που ακούστηκαν και που είχαν περισσότερο προσωπικό χαρακτήρα. Το μόνο σχόλιο στο οποίο θα αναφερθώ είναι αυτό περί ηγετικής ομάδας και ΠΑΣΟΚ, που προσπάθησε να δώσει την εικόνα μίας διχοτόμησης και μιας διαφορετικής υφής της πολιτικής και κάποιων άλλων σχέσεων.
Θέλω να πω ότι το ΠΑΣΟΚ είναι μία δύναμη πρωτοπορίας που θα κριθεί,
κρίνεται και κρίθηκε από το αποτέλεσμα και το αποτέλεσμα είναι ότι πρωτοποριακά στη δεκαετία του '80 δημιούργησε το κοινωνικό κράτος, έφερε μία συμφιλίωση και μία συνοχή κοινωνική, στη συνέχεια στη δεκαετία του '90 έφερε την ισχυρή οικονομία, έβαλε την Ελλάδα μέσα στην ΟΝΕ, δουλεύει και παλεύει αυτή τη στιγμή πολιτικά για το κοινωνικό κράτος και μια καινούρια ανάπτυξη για τον 21ο αιώνα.
Αυτά δεν είναι αποτέλεσμα, ούτε μιας ηγετικής ομάδας ούτε μερικών ανθρώπων. Είναι αποτέλεσμα της σύμπνοιας και της πολιτικής συνοχής ενός ολόκληρου χώρου. Το γεγονός ότι ο χώρος αυτός μπορεί να συζητάει μεταξύ του, να διαφωνεί μεταξύ του, να αναπτύσσει διάφορες απόψεις πριν καταλήξει σε σύνθεση και σε ένα συνολικό αποτέλεσμα, είναι ένα

δημιουργικό στοιχείο, είναι ένα στοιχείο που θα ήταν πάρα πολύ χρήσιμο, ακόμα και για τα άλλα κόμματα της Αντιπολίτευσης, να το έχουν και να αντλήσουν μαθήματα από αυτό.
Θα έρθω τώρα στα θέματα ουσίας για το νομοσχέδιο. Συζητάμε για την 
απασχόληση, για την ανεργία. Ακούστηκαν πάρα πολλά άσχετα και ανεξάρτητα. Δεν θα αναφερθώ στο τι ακούστηκε, αλλά θα πω ότι πολλά ήταν εκτός

αντικειμένου. Πρέπει να σας θυμίσω ιδιαίτερα το ισοζύγιο της πολιτικής απασχόλησης της Νέας Δημοκρατίας, της Αξιωματικής Αντιπολίτευσης. Το 1990-1993 αυξήθηκε η ανεργία κατά εκατόν δέκα επτά χιλιάδες άνεργους και η απασχόληση κατά χίλια άτομα. Στο δικό μας ισοζύγιο η αύξηση ήταν εκατόν είκοσι πέντε χιλιάδες άνεργοι και η αύξηση της απασχόλησης ήταν διακόσιες τριάντα δύο χιλιάδες άτομα. Μπορεί κανείς να βγάλει εύκολα ότι κατά το 1990-1993 στα δέκα άτομα που μπήκαν στην αγορά εργασίας το 9,9% μπήκε στην ανεργία, ενώ το 67% με 70% των ανθρώπων που μπήκαν στην αγορά εργασίας το διάστημα 1994-1999 βρήκαν απασχόληση.
Ανέφερα ότι η δημιουργία απασχόλησης, παρά το γεγονός της αύξησης της ανεργίας τα χρόνια αυτά, ήταν η υψηλότερη επίδοση που γνώρισε η Ελλάδα, τουλάχιστον τα τελευταία είκοσι χρόνια. Θα μπορούσα να πάω πολύ πιο πίσω, αλλά τότε το πρόβλημα της ανεργίας το έλυσε η Ελλάδα, δυστυχώς, με τη μαζική μετανάστευση και δεν προσφέρεται για σύγκριση.
Για το γεγονός ότι είμαστε στην πέμπτη καλύτερη θέση από πλευράς δημιουργίας απασχόλησης ακούστηκε -ως ένα βαθμό είναι σωστό- ότι στις άλλες χώρες η μείωση της ανεργίας και η δημιουργία απασχόλησης είχε να κάνει περισσότερο με θέσεις μερικής απασχόλησης, που μπορεί να είναι πέντε ή έξι ή και δύο ώρες την ημέρα και ό,τι αυτό σημαίνει. Αυτό όμως δείχνει ότι το δικό μας επίτευγμα είναι ακόμα πιο σημαντικό, γιατί εμείς δεν είχαμε αύξηση της απασχόλησης, ιδιαίτερα με αύξηση της μερικής απασχόλησης. Είχαμε αύξηση της απασχόλησης κυρίως με πλήρη απασχόληση. 
Θέλω να πω και κάτι άλλο για την εισοδηματική πολιτική και τα οφέλη
των εργαζόμενων από την πολιτική αυτή των τελευταίων ετών. Πέραν του ότι αυξήθηκαν οι πραγματικές αμοιβές σε σύγκριση με τη μείωσή τους σε προηγούμενα χρόνια, στην Ελλάδα το 75% της αύξησης του ΑΕΠ τα χρόνια 1994-1999 ή και 2000 κατευθύνεται στην αύξηση των πραγματικών μισθών, όταν στο μέσο όρο της Ευρωπαϊκής 'Ενωσης ήταν το 33%.
Αυτό σημαίνει και δείχνει πού έγινε πολιτική σε βάρος των εργαζομένων και πού όχι. Γιατί, κατά βάση πολιτική σε βάρος των εργαζομένων είναι αν αυξάνεται το ΑΕΠ κατά 8% και ο εργαζόμενος παίρνει 2% ενώ αντίθετα δεν είναι πολιτική λιτότητας αν το ΑΕΠ αυξάνεται 4% και ο εργαζόμενος παίρνει 3%.
'Οσον αφορά το θέμα των επικλήσεων που ακούστηκαν και ιδίως με τους κοινωνικούς εταίρους, η θέση των κοινωνικών εταίρων είναι υπόδειγμα αντιφατικότητας. Θα μείνει στην ιστορία η αντιφατικότητα των θέσεων αυτών, για να μη χρησιμοποιήσω άλλους χαρακτηρισμούς. Πιστεύω ότι θα είναι πάρα πολύ επικίνδυνη η πολιτική θεμελίωση και η αξιοποίηση επιχειρημάτων απ' αυτή την αντιφατικότητα. Δεν θα προσπαθήσω να μπω περισσότερο σ' αυτό, γιατί δεν θα ήθελα να δώσω χαρακτηρισμούς.
Απ' όλη τη συζήτηση και τα ετερόκλητα που ακούστηκαν από την
Αντιπολίτευση, εγώ αποκομίζω το εξής: Προσπάθησε να γίνει μια σύνθεση τόσο ετερόκλητων πραγμάτων με τόσο αντιφατικά και διάφορα επιχειρήματα, που το θέμα της ανεργίας και της απασχόλησης, έτσι όπως αναφέρεται στο νομοσχέδιο και στο στενό ορίζοντα του νομοσχεδίου, η Αντιπολίτευση -αν κάνει κανεις μία σύνθεση- θα μπορούσε να πει ότι μιλάει για έναν ασπριδερό μαυροειδή κινέζο. 'Ετσι προσπάθησε στα επιχειρήματα που είπε να τα βάλει όλα μέσα και καταλήγει σε ένα τέτοιο τέρας και έκτρωμα. 
Αναφέρθηκε απαξιωτικά ο χαρακτηρισμός ότι με διοικητικά μέτρα δεν
λύνεται το θέμα της ανεργίας. Είναι εύκολο να χρησιμοποιεί κανείς απαξιωτικές εκφράσεις χωρίς περιεχόμενο μάλιστα. Ως εάν το ρυθμιστικό πλαίσιο και το θεσμικό πλαίσιο που βάζει το κράτος και η πολιτεία είναι αδιάφορα για την απασχόληση, για την ανεργία, για τις σχέσεις εργασίας. Ως εάν το οκτάωρο και οι βάρδιες που βάζουμε δεν επηρεάζουν την απασχόληση, ως εάν δεν επηρεάζουν την προστασία των εργαζόμενων, ως εάν το τριανταπεντάωρο, που άλλοι το συζητάνε και το προτείνουν ως λύση, δεν είναι και αυτό μια παρέμβαση. Μα, βεβαίως θα ήταν μια παρέμβαση άσχετα με

τα επιχειρήματα τα υπέρ και τα κατά.
Το θεσμικό πλαίσιο έχει μία τεράστια επίδραση στην απασχόληση, όπως
και πολλοί άλλοι παράγοντες, και αυτό φαίνεται έκδηλα στο θέμα της παρέμβασης που κάνουμε στο χρόνο εργασίας.
Το ποιος ωφελείται από το νομοσχέδιο, πιστεύω ότι δεν χρειάζεται να το πω. Θέλει πολύ ηρωισμό να πει κανείς ότι η κατάργηση της υπερεργασίας δεν ωφελεί τον εργαζόμενο, ότι η αύξηση του κόστους των υπερωριών δεν ευνοεί την απασχόληση και την ανεργία, ότι η εισαγωγή του τριανταπενταώρου σε συναινετική βάση δεν ωφελεί τον εργαζόμενο και την ανεργία, ότι η μικρή μείωση του έμμεσου κόστους εργασίας δεν θα αυξήσει τη ζήτηση για απασχόληση -άσχετα αν δεν μπορεί να πει κανείς με βεβαιότητα πόσο- ότι οι αυξήσεις μισθών που δίνουμε και τα βοηθήματα στους μερικώς απασχολούμενους δεν ωφελούν τον κόσμο της εργασίας, ότι η τριακονταπενταετία που δίνουμε για τη σύνταξη στα βαρέα και ανθυγιεινά δεν ωφελεί τον κόσμο της εργασίας, ότι τα περιφερειακά σχέδια δράσης για απασχόληση δεν οφελούν τις πολιτικές απασχόλησης, ότι η ενίσχυση του Σώματος Επιθεωρητών δεν οφελεί την καλύτερη σχέση στην αγορά εργασίας. 
Θέλει πάρα πολύ ηρωϊσμό να τα υποστηρίξει κανείς όλα αυτά.
ΒΑΣΙΛΗΣ ΚΕΔΙΚΟΓΛΟΥ: Το πληρώνουν, κύριε Υπουργέ....
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα έρθω σε αυτό, κύριε Κεδίκογλου.
Αναφέθηκε ο αγαπητός φίλος Γιώργος Δασκαλάκης σε ένα άρθρο στην

εφημερίδα "ΤΟ ΒΗΜΑ" στις 16 Ιουλίου, όπου μιλούσε για αύξηση των κερδών. Θέλω να πω ότι στις 16 Ιουλίου το Υπουργείο δεν είχε παρουσιάσει καμία
πρόταση, όλα ήταν υποθέσεις και αυθαίρετες εκτιμήσεις του οποιουδήποτε μιλούσε.
Το Υπουργείο παρουσίασε συγκεκριμένες προτάσεις στις αρχές Σεπτεμβρίου και με βάση αυτές είμαι υποχρεωμένος και οφείλω να μιλήσω και όχι στη βάση των αυθαίρετων ακροβασιών του καθενός που μιλούσε ή έγραφε άρθρα ή δημοσίευε τις προτάσεις του εκείνη την εποχή.
'Οσον αφορά τη διευθέτηση, οι διαφορές του 1998, κυρίες και κύριοι
Βουλευτές, είναι δύο: Το 1998 στο νομό δεν υπήρχε καμία πίεση στην επιχείρηση να προχωρήσει τη διευθέτηση που υπάρχει σήμερα, γιατί δεν θα έχει την υπερεργασία και δεν θα έχει αυξημένο κόστος υπερωρίας και δεν υπήρχε και κίνδυνος στους εργαζόμενους να δεχθούν τη διευθέτηση.
Υπάρχει το στοιχείο της συμφωνίας. Βεβαίως οι επικρίσεις για την έλλειψη δυνατότητας συμφωνίας είναι όλες επικρίσεις στο κενό, γιατί απλούστατα υπάρχει μια πίεση και προς τις δύο πλευρές να συμφωνήσουν και να πάμε σε ένα καινούριο σύστημα, που θα ευνοήσει σημαντικά και τον εργαζόμενο και την απασχόληση και την επιχείρηση.
'Οσον αφορά στο ΛΑΕΚ, όσοι επέκριναν την απόφαση της Κυβέρνησης για τη δεκαπενταετία, ξέχασαν ότι η διαχειριστική αρχή του ΛΑΕΚ, οι ίδιοι οι εργαζόμενοι και οι βιοτέχνες πρότειναν στην Κυβέρνηση -δεν πήγε η Κυβέρνηση να πάρει διά της βίας οποιοδήποτε ποσό- ένα μέρος των χρημάτων του ΛΑΕΚ, κυρίως το μέρος εκείνο που τους αναλογεί, να το διαθέσουν για να στηριχθεί μια πολιτική. Εμείς είπαμε: "Ναι, θα στηρίξουμε αυτήν την πολιτική. Θα χρηματοδοτήσει για λίγο διάστημα ο ΛΑΕΚ, αλλά στη συνέχεια εμείς θα το αναλάβουμε και θα προχωρήσουμε προς αυτήν την κατεύθυνση". 
Συμφωνώ απόλυτα με τις προτάσεις που ακούστηκαν ότι ο ΟΑΕΔ, τα ΚΕΚ, η
κατάρτιση, όλα αυτά, θέλουν σοβαρή βελτίωση. Προσπαθούμε και παλεύουμε για την αναβάθμιση. Βεβαίως θα δεχθώ όλες τις εποικοδομητικές προτάσεις που υπάρχουν προς αυτήν την κατεύθυνση.
Για τις σχέσεις κράτους και Ι.Κ.Α ακούστηκαν επικρίσεις. Αύριο το
πρωί έχουμε μια σύσκεψη στο γραφείο του Υπουργού Εθνικής Οικονομίας και πιστεύω ότι μπορεί να καταλήξουμε να αναγνωρισθεί από το δημόσιο προς το Ι.Κ.Α ένα σημαντικό μέρος των χρεών που έχουν συσσωρευθεί. 'Ολες αυτές οι επικρίσεις που ακούστηκαν είναι και αυτές στον αέρα, διότι το κράτος σέβεται τις υποχρεώσεις, αλλά στο τέλος-τέλος το ΙΚΑ ποιος το χρηματοδοτεί; Κανένας δεν έχασε τη σύνταξή του. Κανένας δεν έχασε τις παροχές του, αλλά επιπλέον και τυπικά θα ρυθμιστούν αυτά τα ζητήματα, ούτως ώστε να εκλείψει αυτή η αμφιβολία και αυτή η επικριτική διάθεση για όλα τα θέματα.
'Οσον αφορά στη χρονική διάρκεια της συζήτησης, πόσο καιρό θέλουν οι κοινωνικοί εταίροι και πόσο καιρό πιστεύει η Εθνική Αντιπροσωπεία ότι πρέπει κάποιος να συζητάει το θέμα της ανεργίας; Κανένα δεκάμηνο; Κανένα
εικοσάμηνο; Ποιος θα λογοδοτήσει γι'αυτό; Οι κοινωνικοί εταίροι θα λογοδοτήσουν; Θα πάει η κοινωνία να ζητήσει το λόγο από τη Γ.Σ.Ε.Ε ή από το Σ.Ε.Β ή από τους βιοτέχνες ή από τους εμπόρους ή από τη Νέα Δημοκρατία ή από το Κομμουνιστικό Κόμμα ή από το Συνασπισμό; Από την Κυβέρνηση θα ζητήσει να δει τι έκανε.
Η Κυβέρνηση έχει την υποχρέωση να λειτουργήσει, να δώσει το χρόνο που χρειάζεται, για να δει τι μπορεί να προκύψει μέσα από τις διαδικασίες του κοινωνικού διαλόγου και από τη στιγμή που δεν μπορεί να προκύψει τίποτα ή πέρα απ'αυτά που μπορούν να προκύψουν, πρέπει να προχωρήσει σε αποφάσεις. 
'Οσον αφορά στη ρύθμιση για τις θέσεις εργασίας, αναφέρθηκαν διάφορα
νούμερα. Νομίζω ότι ο Χάρης Καστανίδης είπε: "Μα, πόσα είναι τέλος πάντων αυτά;" Θα ήθελα να πω ότι εμείς είπαμε ότι θέλουμε συνολικά τουλάχιστον τριακόσιες χιλιάδες θέσεις μέχρι το 2004.
Βεβαίως, από εκεί και πέρα οι διάφορες πολιτικές παράγουν διάφορα αποτελέσματα, τα οποία δεν έχουν καμία βεβαιότητα. Εγώ ο ίδιος μίλησα για ένα ευρύ πλαίσιο, μέσα στο οποίο μπορεί να κινηθεί το αποτέλεσμα. Πιστεύω ότι είναι κατ'εξοχήν ένα ζήτημα που δεν μπορεί κανείς να είναι βέβαιος όσον αφορά στο αποτέλεσμα. Ο στόχος είναι τουλάχιστον τριακόσιες χιλιάδες θέσεις συνολικά. Οι πολιτικές μας, όπως είπα, εκτιμώ ότι θα παράγουν αποτελέσματα μεταξύ εξήντα και ενενήντα ή εκατό χιλιάδες θέσεις εργασίας σε ένα μακροπρόθεσμο ορίζοντα. Από εκεί και πέρα έχουμε ανάγκη να αντιμετωπίσουμε το πρόβλημα, διότι αλλιώς θα επιδεινωθεί αυτή η κατάσταση.
Θέλω να κλείσω μιλώντας για τη διχοτομική και αντιφατική εικόνα που έχει προκύψει και σε ένα άλλο επίπεδο. Κάποιοι μιλούν για άτολμα μέτρα και για "ασπιρίνες" και κάποιοι άλλοι μίλησαν για "μεσαίωνα" και ισοπέδωση του κοινωνικού κράτους.
Κυρίες και κύριοι Βουλευτές, η τόλμη σημαίνει αποφάσεις. Σημαίνει ότι όταν φθάνει "ο κόμπος στο χτένι", όταν πρέπει να γίνει μια μεταρρύθμιση με τις διαστάσεις που της δίνουμε -όχι τίποτα θεαματικές διαστάσεις, αλλά τις σωστές- πρέπει κανείς όχι να χρησιμοποιεί υπεκφυγές, αλλά να παίρνει αποφάσεις. Μπορώ και εγώ να σας βρω χίλιους λόγους και να προσθέσω στους δικούς μας, γιατί το ένα ή το άλλο σημείο μπορεί να έχουν αδυναμίες, μπορεί να έχουν αβεβαιότητες ή μπορεί να έχουν το ένα ή το άλλο μειονέκτημα. Αλλά μπορώ να σας πω και εκατό χιλιάδες άλλους λόγους για τους οποίους πρέπει κανείς να πάρει τα ρίσκα, να πάρει αποφάσεις και να μην παγιδευτεί στην ακινησία και πέσει στην παγίδα της αδυναμίας να πάρει αποφάσεις.
Τους άνεργους δεν τους ενδιαφέρει ούτε ιδεολογία ούτε τίποτα. Περιμένουν να προχωρήσουμε και να πάρουμε αποφάσεις. Προς αυτην την κατεύθυνση κινείται η Κυβέρνηση με αυτό το νομοσχέδιο.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Η Κοινοβουλευτική Εκπρόσωπος της
Νέας Δημοκρατίας κ. Κουτσίκου έχει το λόγο, για να δευτερολογήσει. ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Υπουργέ, θα αρχίσω από το τέλος.
Πράγματι σε σας θα ζητήσει κάποιος λογαριασμό. Αυτό έλειπε να ζητήσει από πουθενά αλλού. Εσείς όμως το γυρίσατε ανάποδα. Μας θυμίσατε ότι μετά τη Μεταπολίτευση η ελληνική ιστορία αρχίζει από τότε που γίνατε εσείς κυβέρνηση. Ξεχάσατε ποιος έβαλε τη χώρα στην Ευρωπαϊκή 'Ενωση και μας εμφανίζετε την ΟΝΕ, που είναι ένα μέσο, ως επίτευγμα δικό σας. Δεν είναι η ΟΝΕ ούτε όραμα ούτε σκοπός, είναι μέσον κύριε Υπουργέ. Να διαβάσετε τα κείμενα των Συνόδων Κορυφής. Λυπάμαι, θέλετε να καλύψετε και το πολιτικό μέρος, γιατί σας αναγκάζει το κόμμα σας, αλλά θα πρέπει να λέτε όλη την αλήθεια και όχι τη μισή.
Δεύτερον, ισχυριστήκατε ότι δημιουργήθηκαν χίλιες θέσεις εργασίας κατά τη διάρκεια της διακυβέρνησης της Νέας Δημοκρατίας. Αν ήταν χίλιες, δεν θα τις είχαν βρει, κύριε Υπουργέ. Το ξαναείπατε στην επιτροπή κατά τη διάρκεια της συζήτησης του εθνικού σχεδίου δράσης για την απασχόληση. Και σας είπα ότι η ίδια η ευρωπαϊκή επιτροπή μιλάει για πενήντα πέντε χιλιάδες θέσεις εργασίας. Και βεβαίως η Νέα Δημοκρατία δεν θα έσωζε όλη την κατάσταση που επικρατούσε στη χώρα, τη διακυβέρνηση της οποίας είχατε επί οκτώ χρόνια προηγουμένως. Αλλά και εκεί αρχίσατε, λέει, από το 1993. 
Κύριε Υπουργέ, σε ένα τέτοιο σχέδιο νόμου δεν έχουν νόημα όλα αυτά. 
Εγώ δεν θα τα έθετα, αν δεν με προκαλούσατε. Και προκαλέσατε πραγματικά
τη νοημοσύνη μου με αυτά που είπατε.

Είπατε, παραδείγματος χάρη, για το ΛΑΕΚ. Τι θέλετε να μου πείτε; Οτι δεν ήταν μία συμφωνημένη ιστορία; Τα ξέρουν όλοι, κύριε Υπουργέ. Παίρνετε πίσω την τροπολογία, όταν αποφασίζει το Δ.Σ. του ΛΑΕΚ να δώσει μέχρι εννέα δισεκατομμύρια δραχμές και την ξαναφέρνετε πάλι. Ποιες ευθύνες αναλαμβάνετε; Με χρήματα τρίτων;
Σας έκανα ερωτήσεις για το ασφαλιστικό. Το συγκεκριμένο άρθρο 11
υπαινίσσεται πάρα πολλά για το ασφαλιστικό. Και δεν πήραμε καμία απάντηση.
Επίσης ισχυριστήκατε ότι όλα είναι στον αέρα. Δεν υπάρχουν πράγματα στον αέρα. Ο καθένας κρίνεται από την πολιτική του κι εσείς κρίνεσθε από αυτά που κάνετε. Επανέρχεσθε ισχυριζόμενος ότι θα λύσετε το πρόβλημα της ανεργίας, ενώ πολύ σεμνά στην επιτροπή είπατε ότι είναι ένα μικρό "ποσοστό πολιτικής", δεν πρόκειται περί εργασιακών σχέσεων, είναι το πώς θα συμβάλουν οι εργαζόμενοι.
Για να είμαστε, λοιπόν, σαφείς και εξηγημένοι, θα παρακολουθήσουμε πόσες θέσεις εργασίας θα δημιουργήσετε. Και δεν θα το πείτε εσείς. Θα το πουν αυτοί που παρακολουθούν και έχουν ευθύνες να παρακολουθούν.
Επειδή ήθελα να είμαι αντικειμενική, σας διάβασα όλη την κριτική της Ευρωπαϊκής Επιτροπής. Και το έκανα, για να μη διολισθήσω και στο πώς θα ψηφίσουν οι Βουλευτές. Δεν ξέρω γιατί τα είπε αυτά ο κ. Καστανίδης. Δεν ασχολούμαστε με το πώς θα ψηφίσουν οι Βουλευτές σας, ούτε με το τι θα κάνετε μέσα στο κόμμα σας. Αυτά θα σας τα απαντήσει ο λαός. Κι εγώ ως Κοινοβουλευτικός Εκπρόσωπος δεν ασχολήθηκα καθόλου, ούτε ο εισηγητής μας ασχολήθηκε. Αν αναζητούμε συμπαθείς δικαιολογίες, για να κάνουμε εδώ κριτική, να λέμε προς τα έξω ότι κάνουμε κριτική, αλλά να ψηφίζουμε άλλα αυτό το παραμύθι το γνωρίζουμε πολύ καλά εδώ και χρόνια.
Μιλάμε, λοιπόν, για την προώθηση της απασχόλησης. Και η κριτική όλων, όπως συνοψίζεται, είναι ότι αυτό το νομοσχέδιο δεν πρόκειται να προωθήσει την απασχόληση σε τέτοιο βαθμό, ώστε να αλλάξει πραγματικά το τοπίο. Ούτε κατηγόρησε κανείς τα συναφή μέτρα. 'Οσο γι' αυτά που είπατε, για τα χρέη του ΙΚΑ, πώς είναι στον αέρα αυτά που είπαμε; Τώρα μας αναγγέλλετε εν χορδαίς και οργάνοις ότι αύριο στο γραφείο του Υπουργού Εθνικής Οικονομίας θα αναγνωρίσετε ένα μέρος των υποχρεώσεων. Εγώ σας κάλεσα να πείτε αν υπάρχουν υποχρεώσεις και ποιες είναι. Δεν σας είπα να πείτε τόσες πολλές ή τόσες λιγότερες, αλλά να πείτε ότι είναι τόσες. 'Αρα, τίποτα από όλα όσα ελέχθησαν δεν είναι στον αέρα.
Κύριε Υπουργέ, εσείς θα ψηφίσετε το νομοσχέδιο. Εμείς δεν θα
ψηφίσουμε αυτό το νομοσχέδιο. Θα σας παρακολουθήσουμε με υποχρέωση εκ
του θεσμικού μας ρόλου. Δεν έχουμε κα0ία απολύτως υποχρέωση κατά πώς σας βολεύει εσάς να πούμε το άλφα ή το βήτα. 'Οπως θέλουμε εμείς θα το πούμε, για να τα ξεκαθαρίζουμε αυτά.
Θα σας παρακαλέσω, επειδή ακριβώς εμείς σας σεβαστήκαμε, να μην
κάνετε αναφορές, που αφορούν σε γενικότερες πολιτικές των κομμάτων και σε εποχές μάλιστα που εσείς προσωπικά δεν συμμετείχατε. Αντίθετα, εκεί που συμμετείχατε, κύριε Υπουργέ, παραδείγματος χάρη στην έκθεση της επιτροπής Σπράου -που εγώ δεν είμαι κατ' ανάγκην διατεθειμένη να την καταδικάσωαυτό καλό είναι να μην το ξεχνάτε.
Ψηφίστε λοιπόν το νομοσχέδιο, εμείς θα το καταψηφίσουμε. Θα σας παρακολουθήσουμε στενά, έχουμε τα μέσα του κοινοβουλευτικού ελέγχου και θα σας καλέσουμε κατά τη συζήτηση του επομένου σχεδίου δράσης για την απασχόληση να μας πείτε το "διά ταύτα", κύριε Υπουργέ, αφού θα έχουν εκδοθεί και οι αποφάσεις και όλα τα υπόλοιπα, να μας πείτε παραδείγματος χάριν πώς γίνεται η διευθέτηση, σε πόσες επιχειρήσεις, σε ποιους τομείς και εάν η διευθέτηση αυτή φέρνει νέες θέσεις εργασίας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Σε ένα πράγμα συμφωνούμε με τον κύριο Υπουργό, ότι το ΠΑΣΟΚ και η Κυβέρνησή του είναι πρωτοπορία στην εφαρμογή της νεοφιλελεύθερης πολιτικής και αποδεικνύεται και από τα εκλογικά αποτελέσματα. Αφήνει στην άκρη τη Νέα Δημοκρατία σε επανειλημμένες εκλογικές μάχες, περνά αυτά που σκέφτεται να περάσει η Νέα Δημοκρατία με πιο ομαλό τρόπο, με μεγαλύτερη συναίνεση. Απ'αυτή τη σκοπιά βεβαίως είναι 
πρωτοπορία. Και η Νέα Δημοκρατία διδάσκεται από τη δική σας τακτική. 

Σήμερα στο νομοσχέδιο και σε μια σειρά άλλα νομοσχέδια τι κάνει η Νέα Δημοκρατία; Καταψηφίζει ως αναποτελεσματικά, ότι δεν θα φέρουν το αναγκαίο αποτέλεσμα, για να είναι ικανοποιημένη η εργατική βάση της Νέας Δημοκρατίας που αμφισβητεί τα μέτρα αυτά, είναι αντίθετη με τα συγκεκριμένα μέτρα και έτσι συγκαλύπτει την πολιτική της η Νέα Δημοκρατία, ενώ είναι και στα τέσσερα μέτρα -και στη διευθέτηση και στην επέκταση της μερικής απασχόλησης και στην αύξηση του ορίου των απολύσεων και στη μείωση των εισφορών των εργοδοτών- είναι μέσα και προσαυξάνει η Νέα Δημοκρατία. Αλλά είναι η τακτική αυτή η οποία φέρνει αποτελέσματα. Εν πάση περιπτώσει, μέχρι στιγμής πρωτοπορία είναι το ΠΑΣΟΚ.
Δεύτερο θέμα. Πλαστά στοιχεία υπάρχουν και στην Ελλάδα και στις άλλες χώρες και για το θέμα της ανεργίας. Δεν είναι μόνο αυτά που είπαμε. Πόσες γυναίκες και πόσοι νέοι άνθρωποι που θέλουν να μπουν ή πόσοι αγρότες ή επαγγελματίες που καταστρέφονται θα ήθελαν να βρουν μια θέση μισθωτής εργασίας και δεν μπορούν; Δεν καταγράφονται αυτοί ούτε εδώ ούτε στην Ευρώπη. Είναι πολύ μεγαλύτερα τα ποσοστά.
Πλαστογραφία υπάρχει και για την εισοδηματική πολιτική. Αυτά που είπατε τώρα ότι αυξήθηκε το εισόδημα, η ΑΔΕΔΥ, οι πάντες και οι δικές σας πλειοψηφίες λένε εντελώς διαφορετικά πράγματα απ'αυτά που είπατε σήμερα εσείς.
Τρίτο ζήτημα: Ποιος ωφελείται από το συγκεκριμένο νομοσχέδιο; Φέρατε ορισμένα παραδείγματα. Οι δικοί σας συνδικαλιστές και δικά σας στελέχη που είναι στην Κεντρική Επιτροπή, δεν έχουν το θάρρος να ομολογήσουν ότι είναι θετικό το νομοσχέδιο; Γιατί; Αντιπολίτευση για την αντιπολίτευση κάνουν; Δεν κατανοούν, δεν μπορούν να διαβάσουν ελληνικά; Δεν καταλαβαίνουν ότι ωφελείται η εργατική τάξη; Γιατί λοιπόν αντιτίθενται; Μόνο το ΚΚΕ αντιτίθεται; Υπάρχει γενικότερη κατακραυγή σε όλο το εργατικό κίνημα, γι'αυτό και υπάρχουν υψηλά ποσοστά στη συμμετοχή στους αγώνες που γίνονται αυτήν την περίοδο.
Τα είπατε και έτσι και αλλιώς σε σχέση με τη διευθέτηση για το ποιος ωφελείται. Τι αλλάζει από το '98; Διευκολύνετε να πάνε οι επιχειρήσεις στη διευθέτηση, δίνετε κίνητρα περισσότερο στους εργοδότες, διότι γλιτώνουν το επιπλέον που θα πλήρωναν για υπερεργασία και υπερωρία. Αυτό είναι το ένα. Μόνοι τους είναι χαζοί οι εργάτες, οι οποίοι πληρώνονταν καλύτερα την υπερεργασία και την υπερωρία, να θέλουν τώρα διευθέτηση τέτοιου είδους;
Και δεύτερον, εκεί που το καταλαβαίνουν οι εργάτες και τα συνδικάτα
τους και το αρνούνται, αντί να το ονομάσετε διευθυντικό δικαίωμα, ότι 
αποφασίζει ο εργοδότης και διατάζει τη διευθέτηση, το λέτε "διαιτησία". Αυτή είναι η ουσία του ζητήματος, αυτό είναι το καινούριο στη διευθέτηση

που κάνετε.
Τέλος, για την αντιφατικότητα που εμφανίζεται. Εμφανίζεται είπατε και μεταξύ των εταίρων, άλλα λένε οι εργοδότες, άλλα λένε οι εργαζόμενοι, και αντιφατικότητα και στη στάση της Αντιπολίτευσης εννοώντας ίσως ότι άλλα είναι τα επιχειρήματα της Νέας Δημοκρατίας, άλλα τα δικά μας. Πράγματι έτσι είναι, διότι σε τελευταία ανάλυση δύο ειδών συμφέροντα προσπαθείτε να συμβιβάσετε, τα συμφέροντα της εργοδοσίας και τα συμφέροντα της εργατικής τάξης.
Και αυτό εκφράζεται και στα κόμματα και στις αντιπαραθέσεις. Μόνο που εσείς τι κάνετε; Αφήνετε να εμφανιστούν οι προτάσεις και των μεν και των δε και ερχόσαστε μετά στη λεγόμενη χρυσή τομή, μετατοπίζοντας συστηματικά νομοσχέδιο το νομοσχέδιο, χρόνο το χρόνο, μήνα το μήνα, τον άξονα όλο υπέρ του μεγάλου κεφαλαίου, επιδιώκοντας να υπάρχουν οι μικρότερες κοινωνικές αντιδράσεις. Αυτή είναι η πολιτική σας, αυτή είναι η πρωτοπορία σας, που σας διαφοροποιεί από τη Νέα Δημοκρατία, η τέχνη σας για λιγότερες κοινωνικές αντιδράσεις. Προχωράτε εκεί που θέλει η Νέα Δημοκρατία πρωτοπορώντας. Συγχαρητήρια για την πολιτική σας!
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο για δύο λεπτά.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Για ένα λεπτό, κύριε Πρόεδρε. Ακούγοντας τους Κοινοβουλευτικούς Εκπροσώπους καταλήγω στο συμπέρασμα ότι τελικά η μέση οδός πράγματι είναι αυτή που είναι η πιο σωστή μεταξύ των δύο ακραίων τοποθετήσεων και είναι η οδός που θέλει και η ελληνική κοινωνία και είναι η οδός που θέλει ο άνεργος. Δεν μετατοπίζουμε πουθενά προς καμία κατεύθυνση, που ανέφερε ο
κ. Σκυλλάκος, τις πολιτικές μας. Θα ήταν παγκόσμια πρωτοτυπία οι εργοδοτικές οργανώσεις στο συγκεκριμένο νομοσχέδιο και ρυθμίσεις παίρνουν μια τόσο φιλεργατική και φιλεύσπλαχνη τοποθέτηση να απαρνηθούν τα πλεονεκτήματα που δήθεν τους δίνουμε, ώστε να μην ωφεληθούν οι ίδιοι και να ωφεληθούν οι εργαζόμενοι. Προφανώς έχουν κάνει τους λογαριασμούς τους, προφανώς βλέπουν ότι καλούνται να συμβάλουν με κάποιες επιβαρύνσεις στο πρόβλημα της ανεργίας και αυτός είναι ο λόγος για τον οποίο υπάρχει η άρνηση.
'Οσον αφορά το ζήτημα που έθεσε η κ. Κουτσίκου, θέλω να πω ότι
πράγματι εγώ σέβομαι το ρόλο σας και καταλαβαίνω ότι και εσείς θα μας ελέγξετε και εμείς θα προσπαθήσουμε να εφαρμόσουμε τις πολιτικές μας και βεβαίως εν ευθέτω χρόνω θα δούμε ποιος έχει δίκιο και ποιος πετυχαίνει τα αποτελέσματα. Πάντως τα αποτελέσματα της τελευταίας εξαετίας-εφταετίας νομίζω ότι είναι χαρακτηριστικά για το τι πετύχαμε και πόσο προχωρήσαμε μπροστά.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Από το 1997 60% αύξηση της ανεργίας! ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, το λόγο, παρακαλώ. ΠΡΟΕΔΡΕΥΩΝ (Παναγιώτης Σγουρίδης): Εντάξει, αλλά θα πάρει έτσι και ο
Υπουργός το λόγο ξανά, για να απαντήσει.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: 'Οχι, κύριε Πρόεδρε, για μισό λεπτό και νομίζω ότι θα το κλείσουμε το θέμα. Δεν υπάρχει πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Θέλω, κύριε Υπουργέ, να σας ζητήσω να πάρετε πίσω τη λογική της ακραίας τοποθέτησης. Μόνο ακραία δεν υπήρξε η τοποθέτηση της Νέας Δημοκρατίας. Κάθε άλλο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Διαφορετικές.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Αυτό είναι άλλη ιστορία.
Τώρα, το γεγονός ότι τοποθετήσατε τον εαυτό σας στο μεσαίο χώρο,
αυτό είναι μία άλλη υπόθεση. Εμείς ευχόμαστε να πετύχετε όσα πραγματικά η αντικειμενική πραγματικότητα δίνει δυνατότητες να πετύχετε, που είναι ελάχιστα με αυτές τις διευθετήσεις. Αλλά να παραδέχεστε και την πραγματικότητα, κύριε Υπουργέ. Υπάρχουν όλοι οι άλλοι τομείς που είναι όντως στον αέρα και θα περιμένουμε να τους συζητήσουμε και να έρθετε στην Επιτροπή Κοινωνικών Υποθέσεων να κουβεντιάσουμε λεπτομερώς.
ΠΡΟΕΔΡΕΥΩΝ (Παναγιώτης Σγουρίδης): Η μέση οδός είπε, δεν είπε ο
μεσαίος χώρος και μάλιστα συγκεκριμένα είπε: μέση οδός στον κεντρώο χώρο! Κηρύσσεται περαιωμένη η συζήτηση επί της αρχής του νομοσχεδίου του
Υπουργείου Εργασίας και Κοινωνικών Ασφαλίσεων "Προώθηση της απασχόλησης και άλλες διατάξεις" και προχωράμε στην ψήφισή του επί της αρχής. 
Ερωτάται το Σώμα: Γίνεται δεκτό το νομοσχέδιο "Προώθηση της
απασχόλησης και άλλες διατάξεις" επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο
του Υπουργείου Εργασίας και Κοινωνικών Ασφαλίσεων "Προώθηση της απασχόλησης και άλλες διατάξεις έγινε δεκτό επί της αρχής κατά πλειοψηφία.
Στο σημείο αυτό, κύριοι συνάδελφοι, δέχεστε να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.46' λύεται η συνεδρίαση για
αύριο ημέρα Πέμπτη 7 Δεκεμβρίου 2000 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, ψήφιση στο σύνολο του νομοσχεδίου του Υπουργείου Οικονομικών "Φορολογικές ελαφρύσεις και απλουστεύσεις και άλλες διατάξεις" και συνέχιση της συζήτησης του νομοσχεδίου του Υπουργείου Εργασίας και Κοινωνικών Ασφαλίσεων "Προώθηση της απασχόλησης και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


