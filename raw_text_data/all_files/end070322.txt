ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΔ΄

Πέμπτη 22 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Μ. Χρυσοχοΐδη, σελ.
2. Ανακοινώνεται ότι τη συνεδρίαση παρακολουθούν μαθητές, από το 2ο Γυμνάσιο Βάρης, το 1ο Επαγγελματικό Λύκειο Χαλκίδας, το 5ο Γυμνάσιο Πατρών και ο Πρόεδρος της Κοινοβουλευτικής Επιτροπής Άμυνας της Κυπριακής Βουλής  κ. Γ. Ομήρου και τα μέλη της κ.κ. Α. Αριστοτέλους, Σ. Χάσικος, Ν. Κωνσταντίνου και Ν. Κουτσού, σελ.
3. Ειδική Ημερήσια Διάταξη:
Συζήτηση προ ημερησίας διατάξεως με πρωτοβουλία του Προέδρου του ΠΑ.ΣΟ.Κ κ. Γ. Παπανδρέου σε επίπεδο Αρχηγών Κομμάτων με θέμα την οικονομική πολιτική της Κυβέρνησης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 26 Μαρτίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Εκθεσή της στο σχέδιο νόμου του Υπουργείου Δικαιοσύνης: «Κύρωση και εφαρμογή της Σύμβασης Ποινικού Δικαίου για τη διαφθορά και του Πρόσθετου σε αυτήν Πρωτοκόλλου», σελ.
β) Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου «Ιονία Οδός» από Αντίρριο μέχρι Ιωάννινα, ΠΑΘΕ Αθήνα (Α/Κ Μεταμόρφωσης – Μαλιακός (Σκάρφεια) και Συνδετηρίου Κλάδου του ΠΑΘΕ Σχηματάρι – Χαλκίδα και ρύθμιση συναφών θεμάτων», σελ.

2. Κατάθεση σχεδίων νόμων:
α) Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδια νόμων:
i. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβακίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών», σελ.
ii. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών», σελ.
β) Οι Υπουργοί Πολιτισμού και Οικονομίας και Οικονομικών κατέθεσαν σχέδιο νόμου: «’Εγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ», και  κύρωση του Οργανισμού του», σελ.
γ) Ο Υπουργός Οικονομίας και Οικονομικών κατέθεσε σχέδιο νόμου: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένων αγορά και άλλες διατάξεις», σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.

     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΔ΄
     Πέμπτη 22 Μαρτίου 2007
     Αθήνα, σήμερα στις 22 Μαρτίου 2007, ημέρα Πέμπτη και ώρα 11.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από το Γραμματέα της Βουλής κ. Μιχαήλ Μπεκίρη, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Ιδιοκτητών Παραλιακών Οικιών και Οικοπεδούχων Κάριανης ζητεί την επέκταση του σχεδίου πόλης στην περιοχή των δυτικών ακτών του Νομού Καβάλας.
     2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Αστυνομικών Υπαλλήλων Νομού Σερρών ζητεί την αναδιάρθρωση των υπηρεσιών της Αστυνομικής Διεύθυνσης Σερρών κ.λπ.
     3) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Γονέων Κηδεμόνων και Φίλων Ατόμων με Αυτισμό Νομού Κοζάνης ζητεί την κάλυψη των οργανικών θέσεων των Σχολικών Μονάδων Ειδικής Αγωγής με εκπαιδευτικούς.
     4) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Περιφερειακή Ένωση Τυφλών Κρήτης ζητεί οικονομική ενίσχυση.
     5) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στο λειτουργικό πρόβλημα των δομών στέγασης και αποκατάστασης των ψυχικά ασθενών.
     6) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Μόβρης Αχαΐας ζητεί τη χρηματοδότηση του έργου της επέκτασης της διώρυγας του Πηνειού στη δυτική Αχαΐα.
     7) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Ε.Λ.Μ.Ε. Φλώρινας ζητεί το διορισμό Διευθυντή στη Δ/νση Δ/θμιας Εκπαίδευσης Φλώρινας.
     8) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Ελληνική Κοινότητα Αννοβέρου και Περιχώρων ζητεί τη διατήρηση του Γενικού Ελληνικού Προξενείου στο Αννόβερο της βόρειας Γερμανίας.
     9) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο κ. Μπουντουτσίδης Αθανάσιος ζητεί να τοποθετηθεί ως ειδικευόμενος γιατρός Γενικής Ιατρικής στο Ι.Γ.Ν.Ν. Μυτιλήνης «ΒΟΣΤΑΝΕΙΟ».
     10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Μήλου ζητεί την ίδρυση και λειτουργία μόνιμου πυροσβεστικού σταθμού στη Μήλο.
     11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Σερίφου ζητεί να καλυφθεί άμεσα η θέση του Επιμελητή Παθολόγου στο Κέντρο Υγείας του νησιού κ.λπ..
     12) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Δήμαρχος Σερίφου ζητεί να καλυφθεί άμεσα η θέση του Επιμελητή Παθολόγου στο Κέντρο Υγείας του νησιού κ.λπ..
     13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Στήριξης Κέντρου Υγείας Θήρας ζητεί την πρόσληψη νοσηλευτικού προσωπικού για το Κέντρο Υγείας της Θήρας.
     14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δικηγορικός Σύλλογος Σύρου διαμαρτύρεται για την απόσπαση Πρωτοδίκη από το Πρωτοδικείο της Σύρου.
     15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Κέντρο Υγείας Μυκόνου ζητεί την τοποθέτηση γιατρών και υγειονομικού προσωπικού.
     16) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Πρόεδρος του Δημοτικού Συμβουλίου Ελευσίνας Αττικής ζητεί την άμεση ενίσχυση με προσωπικό του Αστυνομικού Τμήματος Ελευσίνας.
     17) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Γενικό Νοσοκομείο Ελευσίνας «ΘΡΙΑΣΙΟ» ζητεί να δοθεί στους εργαζόμενους του νοσοκομείου το δικαίωμα έκπτωσης στα εισιτήρια του προαστιακού κ.λπ..
     18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας διαμαρτύρεται για τα προβλήματα που δημιουργούνται στα νησιά της επαρχίας του, λόγω της απεργίας των Μηχανικών της Ν.Α. Κυκλάδων.
     19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία  ο Σύλλογος Στήριξης Κέντρου Υγείας Θήρας ζητεί την πρόσληψη νοσηλευτικού προσωπικού στο Κέντρο Υγείας Θήρας.
     20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Μυκόνου ζητεί την τοποθέτηση γιατρών και προσωπικού.
     21) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Τυροκόμων Τυρεμπόρων Ηπείρου ζητεί τη λήψη μέτρων για την προάσπιση της ποιότητας των τυριών Π.Ο.Π..
     22) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Δελβινακίου ζητεί τη δημιουργία δασικού χωριού στη Λίμνη Ζαραβίνα του Νομού Ιωαννίνων.
     23) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο κ. Ρουπακώστας Κων/νος ζητεί τη συνταξιοδότησή του.
     24) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Σύλλογος Εργαζομένων του Θ.Ψ.Π. Χανίων ζητεί την τροποποίηση του οργανισμού του θεραπευτηρίου και τη χρηματοδότησή του.
     25) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία η Νομαρχιακή Αυτοδιοίκηση Χανίων ζητεί την έγκριση της χρηματοδότησης για τη μελέτη συντήρησης της Σήραγγας Τοπολίων Νομού Χανίων.
     26) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Ομοσπονδία Κωφών της Ελλάδος ζητεί να καταργηθεί το κριτήριο της ξένης γλώσσας για την πρόσληψη των ατόμων με κώφωση ή βαριά βαρηκοΐα στο δημόσιο τομέα.
     27) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Εταιρεία «ΑΚΑΡΠΟΡΤ Α.Ε.» ζητεί οι λιμενικές εγκαταστάσεις της ΝΑΒΙΠΕ Πλατυγιαλίου Αστακού να περιληφθούν στους Λιμένες – Σημεία Εισόδου για την εισαγωγή κονδύλου πατάτας.
     28) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο κ. Νικόλαος Παπαγεωργίου Διοικητής του Γ.Ν. Τρικάλων ζητεί την έγκριση πίστωσης για το πρόγραμμα εφημεριών του νοσοκομείου.
     29) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Σωματείο Καθαριστριών Σχολικών Κτηρίων «Ο Ευκλείδης» ζητεί τη μονιμοποίηση των μελών του.
     30) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Πανελλήνια Ένωση Ιδιοκτητών Βιντζότρατας ζητεί τη διατήρηση του ψαρέματος με βιντζότρατα.
     31) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΊΟΥ κατέθεσε δημοσίευμα εφημερίδας το οποίο αναφέρεται στα προβλήματα της κτηματαγοράς από τα νέα φορολογικά μέτρα.
     32) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία ο Πανελλήνιος Σύνδεσμος Τυφλών κάνει προτάσεις για τη βελτίωση του σχεδίου νόμου που αφορά στη δημοσιοποίηση του Ιδρύματος Προστασίας Τυφλών Βορείου Ελλάδος «Ο ΗΛΙΟΣ».
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3809/1-2-07 ερώτηση της Βουλευτού κ. Εύης Χριαστοφιλοπούλου δόθηκε με το υπ’ αριθμ. 65/ΗΒ/26-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στο ως άνω σχετικό και όσον αφορά στις αρμοδιότητες του Οργανισμού Αθήνας (Ο.Α.) Υ.ΠΕ.ΧΩ.ΔΕ., πληροφορούμε τα εξής:
     - Το Σχέδιο Προεδρικού Διατάγματος για την προστασία του ορεινού όγκου της Πάρνηθας, επεστράφη μαζί με το σχετικό Πρακτικό από το Συμβούλιο της Επικρατείας το Δεκέμβριο του 2006 μετά τη σχετική επεξεργασία με παρατηρήσεις. Μετά την προσαρμογή στις ως άνω παρατηρήσεις το Σχέδιο προωθείται για τελικό έλεγχο στο ΣτΕ.
     - Στα δημοσιεύματα του ημερήσιου τύπου αναφέρεται ότι «βασικές διατάξεις του σχεδίου, τις οποίες το ΣτΕ κρίνει παράνομες», δεν στοιχειοθετούνται από το ανωτέρω Πρακτικό. Αντιθέτως στις πρώτες σελίδες του Πρακτικού 305/2006 του Ε΄ Τμήματος (σελίδες 2 έως 11) που είχε σαν αντικείμενο την επεξεργασία του ως άνω Σχεδίου, γίνεται εκτενής αναφορά στην μελέτη του Οργανισμού της Αθήνας, η οποία χρησιμοποιείται ως οδηγός καθώς και στη σημασία των σχετικών θεσμικών διατάξεων.
     - Οι παρατηρήσεις του Ε΄ Τμήματος του ΣτΕ στο ανωτέρω πρακτικό είναι επουσιώδεις σε σχέση με τον βασικό αλλά και τον λεπτομερή σχεδιασμό και σε καμία περίπτωση δεν τον ανατρέπουν. Άλλωστε μετά την προσαρμογή στις παρατηρήσεις του ΣτΕ, το Σχέδιο προωθείται για θεσμοθέτηση.
     - Τέλος η ευθύνη αποκατάστασης και αξιοποίησης των κτηρίων και του περιβάλλοντα χώρου ανήκει εξ ολοκλήρου στο Υπουργείο Πολιτισμού προς το οποίο διαβιβάζουμε συνημμένη την ερώτηση.
     Ο Υφυπουργός
     ΣΤ. Ε. ΚΑΛΟΓΙΑΝΝΗΣ»
     2. Στην με αριθμό 3554/25-1-07 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. Β-407/15-2-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3554/25-1-2007, που κατέθεσε στη Βουλή ο Βουλευτής κ. Εμμανουήλ Όθωνας, θέτουμε υπόψη σας τα παρακάτω:
     1. Από τους δύο αναμεταδότες που διαθέτει το Δημόσιο στο υπόψη δορυφορικό σύστημα εξυπηρετούνται ανάγκες δημόσιων φορέων.
     Ενδεικτικά αναφέρουμε το συγχρηματοδοτούμενο από το Γ' ΚΠΣ έργο με την επωνυμία «ΔΟΡΥ» προϋπολογισμού 9.256 εκ. ευρώ. Το έργο αφορά στην παροχή δορυφορικών ευρυζωνικών συνδέσεων σε σχολεία και δημόσιες υπηρεσίες απομακρυσμένων περιοχών όπως Υπουργεία, ΑΕΙ, ΥΠΑ.
     Ειδικότερα, με το έργο αυτό θα εξασφαλισθεί ευρυζωνική σύνδεση 1002 σχολείων για τη χρήση εφαρμογών σύγχρονης τηλε-εκπαίδευσης τηλεδιάσκεψης, και video κατ' απαίτηση, μέσω δικτύου δεδομένων, τεχνολογίας ΙΡ και μέσω τεχνολογιών Internet.
     Επιπλέον σημειώνεται ότι τον Νοέμβριο του 2006 υποβλήθηκε στην IΤU νέα αίτηση για την τροχιακή θέση 39ο Ανατολικά με επανάληψη των συχνοτήτων του Hellas-Sat και προσθήκη και νέων συχνοτήτων. Το αίτημα για τη νέα αίτηση δημοσιεύτηκε στην εγκύκλιο BR IFIC 2584 (ημερομηνία 12/12/2006). Η αίτηση αυτή υποβλήθηκε για την παράταση του χρόνου ζωής του δορυφορικού συστήματος Hellas-Sat και πέραν του χρόνου ζωής του συγκεκριμένου δορυφόρου.
     Όσον αφορά στα δικαιώματα του δημοσίου για τους αναμεταδότες του σας γνωρίζουμε ότι δεν διαφοροποιούνται στην περίπτωση πώλησης της εταιρίας σύμφωνα με τη σύμβαση που έχει υπογραφεί στις 23-8-2001 μεταξύ του Ελληνικού Δημοσίου και της εταιρίας Hellas-Sat Consortium Ltd.
     Σχετικά με την πολιτική που ακολουθεί η εταιρία Hellas-Sat Α.Ε αναφορικά με τους υπόλοιπους αναμεταδότες, το ελληνικό δημόσιο δεν έχει καμιά αρμοδιότητα επί του θέματος, διότι η εταιρία είναι ιδιωτικού δικαίου.
     Επίσης, οι πρωτοβουλίες που σκοπεύει να λάβει η διοίκηση του ΟΤΕ Α.Ε. για την αξιοποίηση του Hellas - Sat, δεν εμπίπτουν στις αρμοδιότητες του Υπ.Μ.Ε.
     2. Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν. 2190/1920.
     Το Ελληνικό Δημόσιο μετέχει στην Ο.Τ.Ε. Α.Ε. δια του Υπουργείου Οικονομίας και Οικονομικών, και ασκεί έλεγχο υπό την ιδιότητα αυτή του μετόχου.
     Η ως άνω εταιρεία, ως Τηλεπικοινωνιακός Οργανισμός (πάροχος δικτύου ηλεκτρονικών υπηρεσιών και υπηρεσιών ηλεκτρονικών επικοινωνιών) ελέγχεται από την Ε.Ε.Τ.Τ., κατ' εφαρμογή σχετικών διατάξεων, όπως εκάστοτε τροποποιούνται και ισχύουν.
     Σας διαβιβάζουμε το 238663/13-2-2007 έγγραφο της Εταιρείας Ο.Τ.Ε, προς ενημέρωσή σας.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 2474/17-12-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 7017/4/6720/8-1-07 έγγραφο από τον Υπουργό Δημόσιας Τάξης η ακόλουθη απάντηση: 
     «Σε απάντηση της ανωτέρω ερώτησης, που κατέθεσε ο Βουλευτής κ. Ν. Ρόβλιας, σας γνωρίζουμε ότι από την πρώτη στιγμή της παρουσίας μας στο Υπουργείο, με στόχο τη βελτίωση των συνθηκών ασφαλείας σε όλη τη χώρα και την ενίσχυση του αισθήματος ασφαλείας των πολιτών, αναλάβαμε δράσεις, που αφορούν στη μείωση της εγκληματικότητας, λειτουργώντας κυρίως προληπτικά, με έμφαση στην αντιμετώπιση του οργανωμένου εγκλήματος, της διακίνησης ναρκωτικών, της εμπορίας ανθρώπων και του διασυνοριακού εγκλήματος, στη βελτίωση της αποτελεσματικότητας των Υπηρεσιών του Υπουργείου στους τομείς της οδικής ασφάλειας, της αστυνόμευσης, της πυρασφάλειας και γενικότερα της αντιμετώπισης των προβλημάτων της καθημερινότητας του πολίτη, τον εκσυγχρονισμό του θεσμικού πλαισίου λειτουργίας της Αστυνομίας και του Πυροσβεστικού Σώματος. Ιδιαίτερη βαρύτητα δόθηκε στους τομείς της εκπαίδευσης, μετεκπαίδευσης και διοικητικής μέριμνας του προσωπικού, του εκσυγχρονισμού και της ενίσχυσης της υλικοτεχνικής υποδομής των Σωμάτων, καθώς και της βελτίωσης της θέσης του προσωπικού τους, ως εργαζομένων.
     Ειδικότερα, σε ό,τι αφορά την αντιμετώπιση της εγκληματικότητας, σας ενημερώνουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
     Ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις - προτάσεις των διευθυντών των Υπηρεσιών μας. Ο κεντρικός στρατηγικός στόχος της αντεγκληματικής πολιτικής, που κατά το έτος 2005 ήταν «Σύγχρονη - Αποτελεσματική Αστυνομία κοντά στον πολίτη», παρέμεινε ως βασική αρχή και για το έτος 2006, αλλά και για τα επόμενα χρόνια. Η Ελληνική Αστυνομία για λόγους συνέχειας, συνέπειας και αξιοπιστίας εξακολουθεί να διατηρεί τις ίδιες προτεραιότητες, οι οποίες, μεταξύ άλλων, είναι η αντιμετώπιση του οργανωμένου εγκλήματος και της τρομοκρατίας, η καταπολέμηση των ναρκωτικών, η αντιμετώπιση της μικροεγκληματικότητας, η οδική ασφάλεια, η καταπολέμηση της εμπορίας ανθρώπων και η ποιότητα ζωής των πολιτών.
     Σε ό,τι αφορά την αστυνόμευση και την αντιμετώπιση της εγκληματικότητας στο νομό Καρδίτσας, σας πληροφορούμε ότι, στα πλαίσια της αντεγκληματικής πολιτικής, από την Αστυνομική Διεύθυνση έχουν εκπονηθεί και εφαρμόζονται από τις Υπηρεσίες της ειδικά σχέδια δράσης, εναρμονισμένα με τις ειδικές συνθήκες και ιδιαιτερότητες της κάθε περιoχής και προσαρμοσμένα στο προσωπικό και τα μέσα που αυτές διαθέτουν. Σε περιοχές όπου παρατηρούνται φαινόμενα εγκληματικότητας, δραστηριοποιείται η Ομάδα Πρόληψης και Καταστολής της Εγκληματικότητας, καθώς και οι λοιπές ειδικές Υπηρεσίες της εν λόγω Διεύθυνσης. Επίσης, για τον περιορισμό των επικίνδυνων παραβάσεων το αποτέλεσμα των οποίων οδηγεί στην πρόκληση των τροχαίων ατυχημάτων, πρόσφατα στην εν λόγω Διεύθυνση ιδρύθηκε και λειτουργεί η Ομάδα Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.), ενώ στο Επιτελείο της ιδρύθηκε και λειτουργεί Γραφείο Διαβατηρίων και ενισχύθηκε αυτή με τέσσερις (4) οργανικές θέσεις αστυνομικού προσωπικού.
     Τα αποτελέσματα των δράσεων αυτών είναι ενθαρρυντικά. Ενδεικτικά σημειώνεται ότι, από την ανάλυση των στατιστικών στοιχείων του πρώτου εντεκαμήνου του έτους 2006, σε σύγκριση με το αντίστοιχο χρονικό διάστημα του έτους 2005, στην Αστυνομική Διεύθυνση Καρδίτσας παρατηρείται μείωση των εγκλημάτων, όπως οι κλοπές-διαρρήξεις, οι κλοπές οχημάτων, οι ζωοκλοπές, οι παραβάσεις του νόμου περί όπλων κ.ο.κ., ενώ παράλληλα παρατηρείται σημαντική αύξηση των ποσοστών εξιχνίασης των αδικημάτων της μορφής αυτής. Οι δράσεις αυτές αποτελούν αντικείμενο συνεχούς παρακολούθησης, μελέτης και αξιολόγησης, προκειμένου να εξάγονται ασφαλή συμπεράσματα για την αποτελεσματικότητά τους, ενώ πραγματοποιούνται οι απαραίτητες αναπροσαρμογές, παρεμβάσεις και διορθώσεις όπου και όταν αυτό καθίσταται αναγκαίο. Στόχος μας βεβαίως είναι η επίτευξη περαιτέρω θετικών αποτελεσμάτων και προς την κατεύθυνση αυτή οι Υπηρεσίες μας, σύμφωνα και με τις εντολές και οδηγίες που τους δίδονται, εντείνουν διαρκώς τις προσπάθειές τους, ώστε να ενισχυθεί περαιτέρω και να παγιωθεί το αίσθημα ασφαλείας των κατοίκων του νομού Καρδίτσας.
     Για το θέμα της λειτουργίας των Υπηρεσιών της Αστυνομικής Διεύθυνσης Καρδίτσας, σας ενημερώνουμε ότι από το Υπουργείο μας προωθείται η αναδιάρθρωση και αναδιοργάνωση των περιφερειακών αστυνομικών Υπηρεσιών, με στόχο την προσαρμογή τους στη σύγχρονη πραγματικότητα, την αναβάθμιση του κοινωνικού ρόλου της Αστυνομίας, την ορθολογικότερη διαχείριση και αξιοποίηση του προσωπικού και των διαθέσιμων μέσων, τη χωροταξική αναδιάταξη βάσει των πραγματικών αναγκών αστυνόμευσης κάθε περιοχής και την περαιτέρω ανάπτυξη σχέσεων συνεργασίας και εμπιστοσύνης με τους πολίτες και τις τοπικές κοινωνίες.
     Επειδή όμως η ανάγκη αναμόρφωσης της διαρθρωτικής και λειτουργικής τους δομής δεν περιορίζεται σε ορισμένες μόνο Υπηρεσίες της χώρας, αλλά καλύπτει το σύνολό τους, είναι προφανές ότι δεν είναι δυνατή η αποσπασματική εξέταση και αντιμετώπιση τοπικής εμβέλειας ζητημάτων. Συνεπώς τα θέματα, που αφορούν στη βελτίωση της δομής και της δυναμικότητας γενικότερα των Υπηρεσιών της Αστυνομικής Διεύθυνσης Καρδίτσας, εξετάζονται στο πλαίσιο της ενιαίας αυτής οργανωτικής διαδικασίας, ώστε ο χρόνος και ο τρόπος ρύθμισής τους να ανταποκρίνεται στις πραγματικές τοπικές ανάγκες αστυνόμευσης και να είναι συμβατοί με τις λοιπές παραμέτρους της συνολικής μελέτης.
     Στην παρούσα φάση, έχει καταρτισθεί σχετική μελέτη με την οποία έχει ολοκληρωθεί ο βασικός σχεδιασμός αναδιάρθρωσης όλων των περιφερειακών αστυνομικών Υπηρεσιών και σταδιακά προωθούνται και υλοποιούνται καίριας σημασίας βελτιωτικές και οργανωτικές παρεμβάσεις και ρυθμίσεις. Ήδη ολοκληρώθηκε η αναδιοργάνωση των Υπηρεσιών της Γενικής Αστυνομικής Διεύθυνσης Αττικής και Θεσσαλονίκης και προωθείται σχέδιο π.δ. για την αναδιοργάνωση των Γενικών Αστυνομικών Διευθύνσεων Περιφερειών Ιονίων Νήσων και Νήσων Νοτίου και Βορείου Αιγαίου, ενώ θα ακολουθήσουν οι λοιπές Περιφέρειες της χώρας.
     Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των γενικών Εξετάσεων 1420 δόκιμοι αστυφύλακες και 90 δόκιμοι υπαστυνόμοι, ενώ για την πρόσληψη ικανού αριθμού αστυνομικού προσωπικού (δοκίμων υπαστυνόμων και δοκίμων αστυφυλάκων) κατά το τρέχον έτος, θα υποβληθεί, σύμφωνα με τις διατάξεις του ν. 2226/1994, σχετικό αίτημα του Υπουργείου μας προς τα αρμόδια για την έγκριση της πρόσληψης Υπουργεία.
     Στο πλαίσιο αυτό έχει στελεχωθεί και η Αστυνομική Διεύθυνση Καρδίτσας, ενώ κατά τις γενικές και συμπληρωματικές μεταθέσεις του τρέχοντος έτους θα καταβληθεί προσπάθεια, σύμφωνα με τις υπηρεσιακές δυνατότητες, για περαιτέρω ενίσχυσή της με αστυνομικό προσωπικό. Πάντως, το θέμα της πληρέστερης στελέχωσης των Υπηρεσιών της εν λόγω Διεύθυνσης και της αποτελεσματικότερης λειτουργίας της θα αντιμετωπισθεί και με την ολοκλήρωση της προαναφερόμενης αναδιάρθρωσης-αναδιοργάνωσης των περιφερειακών αστυνομικών Υπηρεσιών, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
     Για το θέμα της ενίσχυσης του Πυροσβεστικού Σώματος με προσωπικό, πρέπει να επισημάνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 31%, περίπου. Η κατάσταση αυτή, όπως είναι γνωστό, δεν διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
     Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, ολοκληρώθηκαν οι διαδικασίες για την κατάταξη στο Σώμα πεντακοσίων πενήντα (550) δοκίμων πυροσβεστών. Συγκεκριμένα, ολοκληρώθηκε ο διαγωνισμός για την κατάταξη πεντακοσίων σαράντα (540) δοκίμων πυροσβεστών και ήδη προσελήφθησαν στο Σώμα, την 20-11-2006, οι 250 εξ αυτών, οι οποίοι εκπαιδεύονται στην Πυροσβεστική Ακαδημία. Οι λοιποί 290, καθώς και 10 αθλητές θα καταταγούν (διορισθούν) την 26-3-2007, προκειμένου να εκπαιδευτούν στην οικεία Σχολή. Επίσης και για την κάλυψη κενών οργανικών θέσεων αξιωματικών ειδικών Υπηρεσιών ευρίσκονται σε εξέλιξη διαγωνισμοί για την κατάταξη στο Σώμα είκοσι (20) πλοηγών - κυβερνητών, είκοσι τεσσάρων (24) πλοηγών-μηχανικών πυροσβεστικών πλοίων και έξι (6) αξιωματικών του Κλάδου Πληροφορικής.
     Με την ολοκλήρωση των εν λόγω προσλήψεων πυροσβεστικού προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων ώστε να ενισχυθούν οι πυροσβεστικές Υπηρεσίες και φυσικά αυτές του νομού Καρδίτσας, αφού πρώτα ιεραρχηθούν οι υπηρεσιακές ανάγκες αυτών, ενώ το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με τους διαγωνισμούς που πρόκειται να προκηρυχθούν
     Σε ό,τι αφορά τον υλικοτεχνικό εξοπλισμό των Υπηρεσιών της Αστυνομικής Διεύθυνσης Καρδίτσας, σας πληροφορούμε ότι σε αυτές έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά σημειώνεται ότι, από το μήνα Μάρτιο του έτους 2004 έως 21-12-2006, στην εν λόγω Υπηρεσία έχουν χορηγηθεί, μεταξύ άλλων, 14 οχήματα διαφόρων τύπων, 2 φωτοαντιγραφικά μηχανήματα, 1 συσκευή μέτρησης ήχου, 26 φορητοί πομποδέκτες, 2 συσκευές ανίχνευσης πλαστότητας ταξιδιωτικών εγγράφων, 4 συσκευές FΑΧ, 10 κράνη, 32 αλεξίσφαιρα γιλέκα, 123 ζεύγη μεταλλικές χειροπέδες, 1 μεταλλική βληματοδόχος, 20 υποπολυβόλα, 78 αστυνομικοί ράβδοι, κ.ο.κ. Το ίδιο χρονικό διάστημα, χορηγήθηκαν 12 ηλεκτρονικοί υπολογιστές και 3 εκτυπωτές, ενώ στο πλαίσιο του έργου «Police οη Line», που βρίσκεται σε εξέλιξη και θα ολοκληρωθεί τους προσεχείς μήνες, προβλέπεται η ενίσχυση της εν λόγω Διεύθυνσης με 27 ηλεκτρονικούς υπολογιστές, με 9 δικτυακούς εκτυπωτές - πολυμηχανήματα και με σύστημα διαχείρισης εγγράφων, καθώς επίσης και με νέες μηχανογραφικές εφαρμογές, για τη βελτίωση των παρεχομένων υπηρεσιών στους πολίτες.
     Επίσης, το ίδιο χρονικό διάστημα, στις πυροσβεστικές Υπηρεσίες του νομού Καρδίτσας χορηγήθηκαν, μεταξύ άλλων, 6 πυροσβεστικά οχήματα, 1 φορητή αντλία, 1 πλυντικό μηχάνημα κ.λπ., καθώς και ικανή ποσότητα πυροσβεστικού εξοπλισμού (αυλοί, σωλήνες εκροής νερού, δίκρουνα, ελαστικά παρεμβάσματα κ.ο.κ.).
     Αναφορικά με τη στέγαση των Υπηρεσιών μας στο νομό Καρδίτσας, σας ενημερώνουμε ότι καταβάλλουμε συνεχείς προσπάθειες και επιδιώκουμε τη σταδιακή επίλυση των προβλημάτων αυτών με τη στέγασή τους σε κατάλληλα κτήρια, που θα διαθέτουν σύγχρονους, άνετους και υγιεινούς χώρους εργασίας και διαμονής του προσωπικού και των προσερχομένων σε αυτές πολιτών, καθώς και χώρους κατάλληλους για την ασφαλή και άνετη κράτηση των κρατουμένων. Στόχος μας πάντως είναι η στέγαση των Υπηρεσιών σε κτήρια του Δημοσίου, στα πλαίσια υλοποίησης του κτηριολογικού προγράμματος.
     Στο πλαίσιο αυτό για την επίλυση του στεγαστικού προβλήματος του Αστυνομικού Τμήματος Σοφάδων, αποφασίσθηκε η στέγαση της Υπηρεσίας αυτής σε οίκημα βαριάς προκατασκευής σύγχρονων προδιαγραφών. Ήδη, από την αρμόδια Διεύθυνση του Αρχηγείου της Ελληνικής Αστυνομίας, την 7-11-2006 συντάχθηκε η διακήρυξη ανοικτής δημοπρασίας για την επιλογή αναδόχου κατασκευής του έργου «Ανέγερση προκατασκευασμένου κτηρίου (ΠΡΟΚΑΤ) Αστυνομικού Τμήματος Σοφάδων Καρδίτσας» και την 28-11-2006 πραγματοποιήθηκε ο σχετικός διαγωνισμός για την ανάδειξη του αναδόχου που θα εκτελέσει το έργο αυτό.
     Παράλληλα, από την αρμόδια Διεύθυνση του Αρχηγείου της Ελληνικής Αστυνομίας εγκρίνονται, στα πλαίσια των υπηρεσιακών δυνατοτήτων, οι αναγκαίες πιστώσεις για την εκτέλεση εργασιών επισκευής και συντήρησης των οικημάτων όπου στεγάζονται οι Υπηρεσίες της εν λόγω Διεύθυνσης.
     Πέραν αυτών, για την κάλυψη αναγκών κα την προμήθεια - συντήρηση του υλικοτεχνικού εξοπλισμού της Αστυνομικής Διεύθυνσης Καρδίτσας, από το μήνα Μάρτιο του έτους 2004 έως 21-12-2006, από την αρμόδια Υπηρεσία του Αρχηγείου Ελληνικής Αστυνομίας εγκρίθηκαν πιστώσεις συνολικά 348.470,64 ευρώ. Επισημαίνεται δε ότι θα καταβληθεί προσπάθεια προκειμένου να καλυφθούν περαιτέρω οι ανάγκες της εν λόγω Διεύθυνσης, σε συνάρτηση βεβαίως με την ανάγκη ικανοποίησης ανάλογων αιτημάτων άλλων αστυνομικών Υπηρεσιών.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
    4. Στην με αριθμό 4291/13-2-07 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 775/5-3-2007 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ 1382/28-02-2007 έγγραφο του Γενικού Γραμματέα Περιφέρειας Στερεάς Ελλάδας, στην οποία υπάγεται το Δασαρχείο Αλιβερίου, με συνημμένα τα με αριθμ. 571/23-2-2007 και 3986/22-11-2006 έγγραφα του εν λόγω Δασαρχείου, σε απάντηση της ανωτέρω ερώτησης που κατέθεσε ο Βουλευτής κ. Δ. Πιπεργιάς.
    Ο Υπουργός
    Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    5. Στην με αριθμό 4339/14-2-2007 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 786/5-3-2007 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ. 2229/26-02-2007 έγγραφο του Προέδρου του Εθνικού Ιδρύματος Αγροτικής Έρευνας (ΕΘΙΑΓΕ), σε απάντηση της ανωτέρω ερώτησης του Βουλευτή κ. Σ. Ματζαπετάκη.
    Ο Υπουργός»
    Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 4449/16-2-2007 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. Β13-94/5-3-2007 έγγραφο από τον Υπουργό Ανάπτυξης η ακόλουθη απάντηση:
    «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Πρωτόπαπας με θέμα «Προβλήματα των διαμεσολαβούντων στην ασφαλιστική αγορά», σας γνωστοποιούμε ότι:
    Μετά την έκδοση του π.δ. 190/2006 διαπιστώθηκε η ανάγκη εκσυγχρονισμού και κωδικοποίησης του δικαίου της ασφαλιστικής διαμεσολάβησης. Ήδη στο υπό ψήφιση νομοσχέδιο για την αναμόρφωση και εκσυγχρονισμό του ν. 489/76 «Αστική ευθύνη αυτοκινήτου», παρέχεται η εξουσιοδότηση για κωδικοποίηση του Δικαίου της ασφαλιστικής διαμεσολάβησης.
    Κατά την κωδικοποίηση αυτή θα ληφθούν υπόψη θέματα τα οποία προτείνονται από τους αρμόδιους φορείς και θα αξιολογηθούν ανάλογα. Επίσης ως είναι γνωστό θα υπάρξει ικανός χρόνος για διαβούλευση μετά τις προτάσεις αυτές.
    Σχετικά με το θέμα της ερμηνείας του π.δ. ήδη η Διεύθυνση Ασφαλιστικών Επιχειρήσεων και Αναλογιστικής της Γ.Γ. Εμπορίου έχει εκδώσει την με αριθ. πρωτ. Κ3-1732/16-2-2007 εγκύκλιο της και εφόσον κριθεί απαραίτητο θα ακολουθήσουν και άλλες.
    Όσον αφορά το θέμα του μητρώου, που θίγεται στην εν λόγω ερώτηση, θα πρέπει να μνημονευθεί ότι με το π.δ. 190/2006 καθιερώθηκε το Ενιαίο Μητρώο Διαμεσολαβούντων, στο οποίο είναι απαραίτητο να εγγράφεται μετά από έλεγχο, τόσο των τυπικών όσο και των ουσιαστικών προϋποθέσεων, κάθε πρόσωπο, φυσικό ή νομικό, που εμπλέκεται στην ασφαλιστική διαμεσολάβηση ως συνδεδεμένος ή μη ασφαλιστικός διαμεσολαβητής.
    Ο Υφυπουργός
    ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 3876/5.2.07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ.16535/2.3.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 3876/5.2.2007 ερώτηση, που κατατέθηκε στη Βουλή από το; Βουλευτή κ. Θ. Καράογλου, με θέμα: «Εμπόριο πώλησης μεθαδόνης από χρήστες σε χρήστες», σας γνωρίζουμε τα εξής:
      Έχει ήδη περατωθεί, ο διαγωνισμός για την προμήθεια και εγκατάσταση ενός προκατασκευασμένου κτιρίου σε χώρο του Π.Γ.Ν. ΑΧΕΠΑ Θεσσαλονίκης, το οποίο θα πρέπει να εγκατασταθεί σύντομα.
      Συγχρόνως καταβάλλονται προσπάθειες για την αύξηση του αριθμού περιθαλπομένων του (Μονάδα λιμάνι Θεσσαλονίκης).
      Το νέο Εθνικό Σχέδιο Δράσης προβλέπει τη συνταγογράφηση υποκαταστάτων στο Π.Γ.Ν. ΑΧΕΠΑ Θεσσαλονίκης από εκπαιδευμένους γιατρούς του ΕΣΥ, ώστε με τον τρόπο αυτό οι Θεραπευτικές Μονάδες που θα δημιουργούνται με ευθύνη και με  άση την τεχνογνωσiα του Οργανισμού κατά των Ναρκωτικών (Ο.K.A.NA), θα ανήκουν πλέον στα Νοσοκομεία του ΕΣΥ.
      Η εξάρτηση θα αντιμετωπίζεται με τον τρόπο αυτό ως νόσος, όπως και είναι και θα αποφεύγεται συγχρόνως ο στιγματισμός των εξαρτημένων, ώστε όλοι οι πολίτες να αντιληφθούν τη φύση του πρoβλήματoς.
      Πράγματι, στη «μαύρη αγορά» κυκλοφορούν χάπια μεθαδόνης, τα οποία μάλιστα είναι εξαιρετικά ακριβά. Πιο ακριβά από κάθε είδους ναρκωτικό και στο παράνομο εμπόριο καταφεύγουν για αγορά χαπιών μεθαδόνης, χρήστες που δεν έχουν εισαχθεί σε προγράμματα, καθώς ενίοτε (και το τραγικότερο) γονείς ή άλλοι στενοί συγγενείς τους.
      Η μεθαδόνη η οποία χορηγείται στις Μονάδες του ΟΚΑΝΑ (και σύμφωνα με την ισχύουσα σήμερα νομοθεσία μόνο ο ΟΚΑΝΑ δύναται να διακινεί υποκατάστατα) είναι υδροχλωρική μεθαδόνη σε υγρή μορφή.
      Δεν υπάρχει πιθανότητα τα χάπια μεθαδόνης του «μαύρου εμπορίου» να προέρχονται από χρήστες, διότι αυτά δεν τους χορηγούνται.
      Επιπρόσθετα, σας γνωρίζουμε ότι η διακίνηση της μεθαδόνης στις Μονάδες του ΟΚΑΝΑ γίνεται με εξαιρετικά μέτρα ασφαλείας (συνοδεία περιπολικών της ΕΛ.ΑΣ. κλπ) για την αποτελεσματικότητα των οποίων μεριμνά και ο Αστυνομικός Διευθυντής Πρόεδρος του Συντονιστικού Οργάνου Δίωξης Ναρκωτικών, ο οποίος είναι eχ officio Τακτικό Μέλος του Διοικητικού Συμβoυλίoυ του ΟΚΑΝΑ.
      Ο Υφυπουργός
      Α. ΓΙΑΝΝΟΠΟΥΛΟΣ»
     8. Στην με αριθμό 4626/22-2-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 2921/9.3.07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε τα εξής: Είναι τελείως ανακριβές το αναφερόμενο στην ερώτηση ότι οι τοπικές αρχές της Βόρειας Αττικής δέχθηκαν με απογοήτευση και οργή το από 11.12.2006 έγγραφο του Υφυπουργού ΠΕΧΩΔΕ. Συμβαίνει μάλιστα ακριβώς το αντίθετο. Οι τοπικές αρχές αναγνωρίζουν ότι μετά από 12 χρόνια κακοτεχνιών και περίεργης σιωπής, το ΥΠΕΧΩΔΕ σε συνεργασία με την ΕΥΔΑΠ προώθησε ταχύτητα την επίλυση ενός προβλήματος, το οποίο με εσφαλμένες ενέργειες και απαράδεκτες παραλήψεις αλλά και ευθύνες της περιόδου 1992-2004, οδήγησε πρακτικώς σε αδιέξοδο την κατασκευή του πράγματι απολύτως αναγκαίου Παρακηφίσιου Συλλεκτήρα Ακαθάρτων. Για τον απλό λόγο ότι ο αγωγός αυτός ενώ υποτίθεται ότι κατασκευάστηκε αλλά και εν μέρει πληρώθηκε κατά την περίοδο 1992-1995, στην πραγματικότητα υπήρξε ένα μνημείο κακοτεχνίας για το οποίο αναζητούνται ήδη ευθύνες. Αναλυτικότερα:
     1. Υπενθυμίζεται ότι ο μισοκατασκευασμένος κατά την περίοδο 1992-1995 αγωγός έχει αποδειχθεί ότι είναι όχι μόνον κακότεχνος αλλά και ανεπίδεκτος βελτίωσης ή ανακατασκευής κατά τμήματα δεδομένου ότι εκτός τω  αντίθετων προς τη φυσική ροή κλίσεων σε ορισμένα τμήματα (!!!) παρουσιάζει και απαράδεκτη ποιότητα υλικών, οπότε σε περίπτωση λειτουργίας θα οδηγείτο αργά ή γρήγορα σε κατάρρευση. Για το λόγο αυτό, μετά από διεξοδική έρευνα αποφασίστηκε στις αρχές του 2006 να κατασκευασθεί νέος αγωγός και η ΕΥΔΑΠ Α.Ε. έδωσε εντολή στους μελετητές να προχωρήσουν στην οριστική του μελέτη.
     2. Πράγματι μέσω της ΕΥΔΑΠ Α.Ε. έχουν ολοκληρωθεί όλες οι απαραίτητες μελέτες και ειδικότερα, προμελέτη, μελέτη περιβαλλοντικών επιπτώσεων και οριστική μελέτη, για την δημοπράτηση του έργου. Παράλληλα από τις αρμόδιες Υπηρεσίες του ΥΠΕΧΩΔΕ αλλά και από τις Τοπικές Αρχές γίνονται οι κατάλληλες ενέργειες προς το Υπουργείο Οικονομίας και Οικονομικών, προκειμένου να δοθούν οι απαιτούμενες πιστώσεις για την κατασκευή του έργου.
     3. Σύμφωνα με τη νέα εκτίμηση των δεδομένων της οριστικής μελέτης αποδεικνύεται ότι πρόκειται για ένα έργο, το οποίο λόγω της διαμορφωμένης σήμερα κατάστασης στην περιοχή, είναι αρκετά δύσκολο και δαπανηρό. Ειδικότερα, ο συλλεκτήριος αγωγός θα κατασκευασθεί σε μέσο βάθος περί τα 7,5 μ. στη θέση του ήδη κατασκευασμένου αγωγού (ο οποίος θα καθαιρεθεί), σε άμεση γειτνίαση με τους υφιστάμενους αγωγούς ομβρίων και για τον λόγο αυτό θα απαιτηθούν δαπανηρές αντιστηρίξεις. Επί πλέον θα απαιτηθούν 24ωρες αντλήσεις των διαρρεόντων στην θέση του, λυμάτων, ενώ λόγω μεγάλου εύρους κατάληψης των έργων θα απαιτηθούν και κυκλοφοριακές ρυθμίσεις. Λόγω των δυσχερειών αυτών, είναι σημαντικός και ο καθαρός συνολικός χρόνος δημοπράτησης και κατασκευής του έργου, ο οποίος πάντως είναι κλάσμα της 12ετίας που ήδη χάθηκε, χωρίς καμία σοβαρή αιτιολογία.
Ο Υφυπουργός
Θ. ΞΑΝΘΟΠΟΥΛΟΣ»)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
     (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής.
     Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 26 Μαρτίου 2007.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 427/20.3.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την ολοκλήρωση των διαδικασιών για το βιολογικό καθαρισμό του Δήμου Λαππαίων Νομού Ρεθύμνης κ.λπ..
     2. Η με αριθμό 435/20.3.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με τη μονιμοποίηση των συμβασιούχων στο Υπουργείο κ.λπ..
     3. Η με αριθμό 433/20.3.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την απώλεια του Επιδόματος Κοινωνικής Αλληλεγγύης στους χαμηλοσυνταξιούχους μετά τη χορήγηση της αύξησης του 4% για το έτος 2007 κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 431/20.3.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με τη μελέτη βιωσιμότητας της μονάδας βιοαιθανόλης στη Λάρισα.
     2. Η με αριθμό 436/20.3.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «ΑΓΙΑ ΟΛΓΑ» στην Νέα Ιωνία κ.λπ..
     3. Η με αριθμό 434/20.3.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη– Αικατερινάρη προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη διασφάλιση της απασχόλησης στον τομέα της μεταποίησης για τους ανέργους εποχικούς εργάτες των Νομών Πέλλης και Ημαθίας.
     Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων είκοσι ένας μαθητές και μαθήτριες και δύο συνοδοί καθηγητές από το 2ο Γυμνάσιο Βάρης. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής με πρωτοβουλία του Προέδρου του ΠΑ.ΣΟ.Κ. κ. Γεωργίου Παπανδρέου σε επίπεδο Αρχηγών Κομμάτων με θέμα την οικονομική πολιτική της Κυβέρνησης.
     Σύμφωνα με το άρθρο 143 παράγραφος 4 του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Προέδρου του Πανελληνίου Σοσιαλιστικού Κινήματος …
     (Στο σημείο αυτό εισέρχεται στην Αίθουσα ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου) 
     (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
     … με πρωτοβουλία του οποίου πραγματοποιείται η σημερινή συζήτηση, επίσης, τριάντα λεπτά της ώρας, των Προέδρων των δύο άλλων Κοινοβουλευτικών Ομάδων εικοσιπέντε λεπτά της ώρας και των Υπουργών δεκαπέντε λεπτά της ώρας. Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος αγόρευσης του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται.
     Ο Πρόεδρος της Κυβερνήσεως κ. Κώστας Καραμανλής έχει το λόγο.
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Αξιωματική Αντιπολίτευση ζήτησε συζήτηση πριν από την ημερήσια διάταξη, επικαλούμενη τα τρία χρόνια νέας διακυβέρνησης. Είναι θετικό που επιστρέφει στις κοινοβουλευτικές διαδικασίες μετά την απόπειρα υπονόμευσης της συνταγματικής Αναθεώρησης. 
     (Χειροκροτήματα από την πτέρυγα της Νέας Δημοκρατίας)
      Είναι, όμως, εκπληκτικό, πώς μπόρεσαν να χωρέσουν σε πέντε γραμμές πέντε κραυγαλέες ανακρίβειες. 
      Στην επιστολή προς την Πρόεδρο της Βουλής για τη σημερινή συζήτηση γίνεται λόγος για «έλλειψη ελέγχου στην αγορά», όταν ποτέ άλλοτε δεν υπήρξαν τόσο πολλοί και αυστηροί έλεγχοι. Γίνεται λόγος για «μείωση της ανταγωνιστικότητας», όταν οι πιο έγκυροι διεθνείς οργανισμοί πιστοποιούν το αντίθετο. Γίνεται λόγος για «συρρίκνωση της παραγωγικής βάσης», την ώρα που η χώρα ξέφυγε από την επενδυτική άπνοια και καταγράφει ραγδαία αύξηση των εγχώριων και ξένων επενδύσεων. Γίνεται λόγος για «αρνητικές επιπτώσεις στην ανάπτυξη», την ώρα που οι ρυθμοί ανάπτυξης ξεπέρασαν κάθε πρόβλεψη. Γίνεται λόγος ακόμα και για «αύξηση της ανεργίας», τη στιγμή που η ανεργία, ένα από τα πιο αντικοινωνικά αποτελέσματα της πολιτικής των κυβερνήσεών τους, άρχισε να μειώνεται σταθερά. 
      Το συμπέρασμα είναι ξεκάθαρο. Διαστρέφουν σκόπιμα την πραγματικότητα. Επικαλούνται προβλήματα, τα οποία είκοσι χρόνια δεν μπορούσαν να αντιμετωπίσουν. Αυτή είναι  η αλήθεια.
      Για πολλοστή φορά επιβεβαιώνουν ότι στόχος τους είναι η διαστρέβλωση, ο μηδενισμός, η κινδυνολογία, η πόλωση. Αποφεύγουν ωστόσο -και αποφεύγουν συστηματικά- τη σύγκριση των δεδομένων του σήμερα, με εκείνα που οι ίδιοι παρέδωσαν.
      Η πολιτική, όμως, έχει συγκεκριμένη βάση σύγκρισης.  Κρίνεται από τα αποτελέσματα που παράγει και την πρόοδο που διασφαλίζει. Τολμούμε τη σύγκριση σ’ όλους τους τομείς, σ’ όλα τα ζητήματα.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, δεν αμφισβητούμε τίποτα από ό,τι θετικό είχε γίνει. Όπου εφαρμόστηκαν υπεύθυνες πολιτικές επιλογές, αυτές συνεχίζονται και σήμερα. Εμείς δεν κατεδαφίζουμε. Κτίζουμε. Συνολικά χρειάζονταν αλλαγές και μεταρρυθμίσεις και στο κράτος και στην οικονομία. Οι πολίτες ξέρουν τα προβλήματα και τις παθογένειες του παρελθόντος.
      Είναι, βέβαια, γεγονός ότι στις αρχές του 2004 κανένας δεν μπορούσε να διανοηθεί το μέγεθος στο οποίο έφτανε η παραπλάνηση. Κανένας δεν φανταζόταν ότι το έλλειμμα από το 1,2% που αναφερόταν στον προϋπολογισμό, μπορούσε να είναι έξι φορές μεγαλύτερο. Το δημόσιο χρέος από το 25% του Α.Ε.Π., που ήταν το 1980, είχε ξεπεράσει το 108%, με αποτέλεσμα να πληρώνουμε για τόκους 9,5 δισεκατομμύρια ευρώ το χρόνο, σχεδόν όσα δίνουμε για την κοινωνική ασφάλιση. 
      Παρά τις διακηρύξεις για περιβαλλοντικές και άλλες ευαισθησίες, η χώρα παρέμενε εξαρτημένη από το πετρέλαιο, περισσότερο από κάθε άλλο μέλος της Ευρωζώνης. Έργα για την περίοδο μετά τους Ολυμπιακούς Αγώνες δεν είχαν σχεδιαστεί. Η δημιουργία Κτηματολογίου που διαφημιζόταν σαν εθνική υπόθεση, είχε καταλήξει σε εθνικό σκάνδαλο. Χωροταξικό σχέδιο για τη διευκόλυνση των επενδύσεων, για τον τερματισμό των διαπλοκών και των εξαρτήσεων δεν υπήρχε. Προτιμούνταν ειδικές τροπολογίες για ειδικούς λόγους!
      Η ανταγωνιστικότητα της οικονομίας υποχωρούσε ασταμάτητα, γεγονός που αποδυνάμωνε τον παραγωγικό ιστό, έπληττε τον τουρισμό, συρρίκνωνε τις εισαγωγές, συμπίεζε την απασχόληση. Ξένες επενδύσεις σ’ ένα εχθρικό και αδιαφανές περιβάλλον δεν έρχονταν και η επιχειρηματικότητα του Έλληνα δεν έβρισκε γόνιμο έδαφος.
      Αυθεντικός δείκτης της κατάστασης που επικρατούσε, ήταν η εξέλιξη της ανεργίας. Από το 3% το 1980 είχε φθάσει στο 11,3% το πρώτο τρίμηνο του 2004. Οι κοινωνικές ανισότητες διευρύνονταν. Η ανάπτυξη, βασισμένη στην αύξηση των ελλειμμάτων και των χρεών, περιοριζόταν σε κρατικοδίαιτους τομείς και δεν ήταν βιώσιμη. Ωφελούσε σε μικρό χρονικό διάστημα τους λίγους, αλλά δεν εξασφάλιζε οφέλη για τους πολλούς.
      Αυτήν την κατάσταση κληθήκαμε να αντιμετωπίσουμε, μία βαριά κληρονομιά, σε μία εποχή που κυριαρχούσε η διεθνής αβεβαιότητα και η έκρηξη στις τιμές του πετρελαίου. Κάποιοι προεξοφλούσαν ότι ήταν αδύνατον να πετύχουμε τη δημοσιονομική προσαρμογή διατηρώντας υψηλούς ρυθμούς ανάπτυξης. Κάποιοι προέβλεπαν ύφεση, φορολογικές επιδρομές, κατάρρευση του προϋπολογισμού, έκτακτα μέτρα, έκρηξη της ανεργίας. 
      Το βέβαιο ήταν ότι παρωχημένες πολιτικές δεν μπορούσαν ούτε να νοικοκυρέψουν ούτε να αλλάξουν τα πράγματα. Χρειάζονταν τολμηρές αποφάσεις, συστηματικές προσπάθειες με σαφές σχέδιο, για να ξεφύγει η χώρα από τη στασιμότητα, τη συντήρηση, την καθήλωση. Χρειάζονταν αλλαγές για να περιοριστούν τα ελλείμματα. Χρειάζονταν μεταρρυθμίσεις για να διασφαλιστούν οι υψηλοί ρυθμοί ανάπτυξης. 
      Από την πρώτη στιγμή διαμορφώσαμε νέο μείγμα οικονομικής πολιτικής. Σχεδιάσαμε σύγχρονο αναπτυξιακό πρότυπο και επιλέξαμε για την εφαρμογή του τον πιο ήπιο –κατά το δυνατό- τρόπο. Δημιουργήσαμε νέα αναπτυξιακά εργαλεία, φορολογική μεταρρύθμιση, αναπτυξιακό επενδυτικό νόμο, σχέδιο εξυγίανσης των Δ.Ε.Κ.Ο., πλαίσιο για συμπράξεις του δημόσιου με τον ιδιωτικό τομέα, στήριξη των μικρομεσαίων επιχειρήσεων, απλοποιημένες διαδικασίες για την ίδρυση βιομηχανικών επιχειρήσεων, νομοθετικές ρυθμίσεις για το εμπόριο, ασφαλιστικό των τραπεζών, αναβάθμιση της Κεφαλαιαγοράς, προώθηση των εξαγωγών, ενίσχυση ανεξάρτητων αρχών.
      Τα πρώτα αποτελέσματα είναι γνωστά σ’ όλους. Μειώσαμε περισσότερο από πέντε ποσοστιαίες μονάδες το έλλειμμα και διασφαλίσαμε συνθήκες δημοσιονομικής σταθερότητας. Δώσαμε μια ποιοτική διάσταση στην αναπτυξιακή διαδικασία που βασίζεται, κυρίως, στις επενδύσεις και τις εξαγωγές και πετυχαίνει υψηλούς ρυθμούς, 4,2% του Α.Ε.Π. το 2006. 
      Η ανταγωνιστικότητα άρχισε να βελτιώνεται, γεγονός που απεικονίζεται ξεκάθαρα στην αύξηση των επενδύσεων, του τουριστικού ρεύματος, των εξαγωγών. Οι ξένες άμεσες επενδύσεις τη χρονιά που πέρασε, έφθασαν σε πρωτόγνωρα για την Ελλάδα επίπεδα: Από το 0,7% του Α.Ε.Π. το 2003, ξεπέρασαν το 2,2% του Α.Ε.Π. το 2006. Οι συνολικές επενδύσεις ήταν 10% περισσότερες απ’ ό,τι τον προηγούμενο χρόνο. 
      Ιδρύθηκαν δεκαεπτά χιλιάδες επιχειρήσεις περισσότερες απ’ όσες έκλεισαν, 70% περισσότερες απ’ ό,τι το 2003. 
      Οι εξαγωγές μας αυξήθηκαν κατά 18%. 
      Ο τουρισμός καταγράφει ισχυρή δυναμική, με αύξηση εισροών κατά 10%. 
      Ο πληθωρισμός τους δυο πρώτους μήνες του χρόνου ήταν στα χαμηλότερα επίπεδα της τελευταίας πενταετίας. 
      Η ανεργία περιορίστηκε στο 8,8% στο τέλος του 2006 και το ποσοστό απασχόλησης έφθασε για πρώτη φορά το 61% του ενεργού πληθυσμού. 
      Αυτά είναι τα πρώτα οικονομικά αποτελέσματα. Και αυτά τα πρώτα αποτελέσματα αποδεικνύουν, δείχνουν ότι είμαστε στη σωστή κατεύθυνση. Εμπνέουν σιγουριά, εγγυώνται μια νέα, μια καλύτερη προοπτική. 
      Κυρίες και κύριοι συνάδελφοι, για μια ακόμη φορά οφείλω να υπογραμμίσω ότι τίποτα απ’ όλα αυτά δεν είναι αρκετό. Δεν είμαστε ούτε στα επίπεδα που θέλουμε ούτε στη θέση που μπορεί και δικαιούται η ελληνική κοινωνία. Η αλήθεια είναι ότι υπάρχει ακόμη μπροστά μας δύσκολος δρόμος. Η οικονομία εξακολουθεί να σηκώνει πολλά από τα βάρη του παρελθόντος. Το κράτος, παρά τη βελτίωσή του σ’ όλους τους τομείς, έχει ακόμη σημαντικές αδυναμίες. Οι πολίτες –και πιο πολύ οι οικονομικά ασθενέστεροι- αντιμετωπίζουν σοβαρά καθημερινά προβλήματα. Δεν παραμερίζονται από τη μια στιγμή στην άλλη η ανεργία, η φτώχεια, η ακρίβεια. Δεν εξαφανίζονται με κάποιο μαγικό τρόπο τα φαινόμενα διαφθοράς στο δημόσιο και ιδιωτικό τομέα. 
      Όμως, η αντίστροφη μέτρηση άρχισε. Η κοινωνία κερδίζει μάχες. Οι πολιτικές για την ενίσχυση των αρχών και των μηχανισμών ελέγχου αποδίδουν αποτελέσματα.
Παραμερίζεται η αντίληψη που εξέθρεψαν οι κυβερνήσεις του χθες, ότι «τίποτα δεν αλλάζει σ’ αυτόν τον τόπο». 
      Αναπτύξαμε και συνεχίζουμε να αναπτύσσουμε θεσμικές πρωτοβουλίες. Πήραμε και συνεχίζουμε να παίρνουμε αυστηρά μέτρα σε κάθε επίπεδο και σε κάθε κατεύθυνση. 
      Θεσπίστηκαν και θεσπίζονται ασφαλιστικές δικλίδες που θωρακίζουν τη διαφάνεια. 
      Αντιμετωπίστηκαν και θα αντιμετωπίζονται, έφυγαν και θα φεύγουν, παραπέμφθηκαν και θα παραπέμπονται, όποιοι παραβαίνουν τις αρχές της νομιμότητας, της διαφάνειας και του σεβασμού του χρήματος των φορολογουμένων. 
      (Χειροκροτήματα από την πτέρυγα της Νέας Δημοκρατίας)
      Σε αντίθεση με την αδράνεια του παρελθόντος, οι ελεγκτικοί μηχανισμοί λειτούργησαν και λειτουργούν. Σήμερα είναι η ίδια η Κυβέρνηση, σήμερα είναι οι επίσημες αρχές που αντιμετωπίζουν, αποκαλύπτουν, παραπέμπουν οτιδήποτε δημιουργεί υπόνοιες για βλάβη του δημόσιου συμφέροντος. Και αυτό φαίνεται ξεκάθαρα στην υπόθεση του Ασφαλιστικού Ταμείου των Δημοσίων Υπαλλήλων. Η Επιτροπή Κεφαλαιαγοράς εντόπισε και αποκάλυψε την υπόθεση. Διατάχθηκε αμέσως διαχειριστικός έλεγχος, εκδόθηκε σχετικό πόρισμα, ζητήθηκε η παραίτηση του διοικητικού συμβουλίου, παραπέμφθηκε η υπόθεση στη δικαιοσύνη και μάλιστα στο ανώτατο επίπεδο. 
      Ακόμα, πρώτον, αποφασίστηκε η άμεση ολοκλήρωση του σχεδίου που ήδη ετοιμαζόταν, για ένα σύγχρονο θεσμικό πλαίσιο στη διαχείριση της περιουσίας των ταμείων. 
      Δεύτερον, προωθούνται άμεσα συγκεκριμένα μέτρα και περιορισμοί στη διαχείριση των κινητών αξιών των ασφαλιστικών οργανισμών.
      Τρίτον, ξεκινά πλήρης και σε βάθος διαχειριστικός έλεγχος των επενδύσεων των ταμείων. Έλεγχος για να εντοπιστούν πρωτίστως οι δυσλειτουργίες και τα αδύναμα σημεία στη διαχείριση του χρήματος των ασφαλισμένων και των συνταξιούχων. Έλεγχος που δεν πρόκειται να σταματήσει πουθενά. 
      Και τέταρτον, εφεξής τα προεδρεία των διοικητικών συμβουλίων των Ταμείων θα εγκρίνονται από την Τράπεζα της Ελλάδας και την Επιτροπή Κεφαλαιαγοράς. 
      (Χειροκροτήματα από την πτέρυγα της Νέας Δημοκρατίας)
      Έτσι, διασφαλίζεται ότι τα πρόσωπα που θα διαχειρίζονται τα οικονομικά των Ταμείων, θα έχουν και την γνώση και την απαιτούμενη πείρα. Μπαίνει οριστικό τέλος στις πρακτικές που ακολουθήθηκαν για πολλές-πολλές δεκαετίες. Οι ασφαλισμένοι και οι συνταξιούχοι και θα είναι και θα αισθάνονται απόλυτα σίγουροι για την αποδοτικότερη διαχείριση των χρημάτων τους. Στην πράξη αποδεικνύουμε τη δεδηλωμένη βούλησή μας για διαφάνεια παντού.
      (Χειροκροτήματα από την πτέρυγα της Νέας Δημοκρατίας)
      Στην πράξη αποδεικνύουμε ότι και η εποχή όπου τα πάντα αποκρύπτονταν και συγκαλύπτονταν έχει περάσει οριστικά. 
      (Χειροκροτήματα από την πτέρυγα της Νέας Δημοκρατίας)
      Η Ελλάδα δεν συμβιβάζεται με τις πρακτικές που εξέθρεψε το χθες. Η Ελλάδα δεν γυρίζει στο χθες. Πλανώνται όσοι νομίζουν ότι μπορούν να δηλητηριάσουν το δημόσιο βίο, για να καλύψουν την πολιτική αδυναμία τους να διαγράψουν το παρελθόν τους και να αποκρύψουν την απουσία θέσεων και προτάσεων. Η σύγκρουση με τη διαφθορά είναι διαρκής και μετωπική.
      (Χειροκροτήματα από την πτέρυγα της Νέας Δημοκρατίας)
      Εκπτώσεις δεν γίνονται σε καμμία περίπτωση, αυταπάτες ας μην υπάρχουν. Δεν χαρίζουμε σε κανέναν, δεν έχουμε εξαρτήσεις, δεν έχουμε δεσμεύσεις. Η μόνη δέσμευσή μας είναι η συμφωνία που κάναμε με τους πολίτες.
      Κυρίες και κύριοι συνάδελφοι, οι αλλαγές και οι μεταρρυθμίσεις που ξεκινήσαμε, συνεχίζονται σ’ όλους τους τομείς, με χρονοδιάγραμμα τετραετίας. Δεν πρόκειται να εγκαταλείψουμε το σχέδιο εξυγίανσης των δημόσιων οικονομικών για εφήμερες κομματικές εντυπώσεις. Δεν πρόκειται να υπονομεύσουμε το δρόμο του μέλλοντος, ολισθαίνοντας σε ανταγωνισμούς παροχολογίας. Δεν πρόκειται να ακολουθήσουμε στις ύβρεις, στο διχασμό, στο μηδενισμό. 
      Η πολιτική μας επικεντρώνεται στον πολίτη και την καθημερινότητά του. Η πολιτική μας επικεντρώνεται στην ελληνική περιφέρεια και το αύριο που μας προκαλεί. 
      Η Ελλάδα απέκτησε επιτέλους εθνική στρατηγική περιφερειακής ανάπτυξης, που προσλαμβάνει ισχυρή δυναμική με το 82% των πόρων της νέας προγραμματικής περιόδου. 
      Ξεκίνησε η εφαρμογή του μεγαλύτερου σχεδίου δημόσιων έργων που γνώρισε ποτέ ο τόπος. Δρομολογήθηκε η κατασκευή σύγχρονων οδικών αξόνων, που εγγυώνται νέα πνοή σ’ ολόκληρη τη χώρα. Αναβαθμίζονται περιφερειακά αεροδρόμια και λιμάνια. Εκτελούνται μεγάλα και εκατοντάδες μικρότερα εγγειοβελτιωτικά έργα, πολλαπλάσια σε σχέση με το παρελθόν.
      Αναπτύσσεται συγκεκριμένο σχέδιο απέναντι στα προβλήματα του αγροτικού τομέα, με ιδιαίτερη έμφαση στην αναδιάρθρωση των καλλιεργειών. Στηρίζονται νέες μορφές τουρισμού σ’ ολόκληρη τη χώρα, γεγονός που απεικονίζεται στο ξεκίνημα των πιο μεγάλων επενδύσεων που έγιναν ποτέ, αλλά και στη συνεχή άνοδο του τουριστικού ρεύματος. 
      Ταυτόχρονα, η σύγχρονη Ελλάδα βγαίνει στη νέα εποχή με διορατική και εξωστρεφή ενεργειακή πολιτική. Απελευθερώνονται οι ενεργειακές αγορές, στηρίζεται η αξιοποίηση των ανανεώσιμων πηγών, επεκτείνονται τα δίκτυα φυσικού αερίου, προσελκύονται μεγάλες επενδύσεις. 
      Ακόμη κάνουμε πράξη ένα πολυσήμαντο εθνικό στόχο, εντάσσοντας τη χώρα στον παγκόσμιο ενεργειακό χάρτη. Η κατασκευή του ελληνοτουρκικού αγωγού φυσικού αερίου, το πρωτόκολλο για τον ελληνοϊταλικό υποθαλάσσιο αγωγό και η υπογραφή, την περασμένη μόλις εβδομάδα, της διακρατικής συμφωνίας Ρωσίας - Bουλγαρίας – Ελλάδας για τον πετρελαιαγωγό Μπουργκάς – Αλεξανδρούπολη αναδεικνύουν τον δυναμισμό της νέας ενεργειακής πολιτικής. 
      (Χειροκροτήματα από την πτέρυγα της Νέας Δημοκρατίας)
      Η Ελλάδα, διαψεύδοντας την ανεύθυνη μεμψιμοιρία, πετυχαίνει τους στόχους της, αναβαθμίζει το γεωπολιτικό της ρόλο. Ενισχύει το κύρος της. Διασφαλίζει έσοδα και θέσεις δουλειάς. Συμβάλλει στην ενδυνάμωση της συνεργασίας, της σταθερότητας, της ασφάλειας στην ευρύτερη πολιτική. Η Ελλάδα γίνεται διεθνής ενεργειακός δίαυλος και ταυτόχρονα γίνεται επιχειρηματικός κόμβος, χρηματοοικονομικό κέντρο, μεταφορικός άξονας, πολιτισμικός και τουριστικός προορισμός. 
      Κυρίες και κύριοι συνάδελφοι, πολλές φορές έως τώρα έχω πει ότι ο δρόμος για την πρόοδο, για την κοινωνική συνοχή και για τη βελτίωση της ζωής όλων των πολιτών είναι ευθύς και δεν έχει παρακαμπτήριες οδούς. Είναι ο δρόμος της εκπαίδευσης, της ανάπτυξης, της απασχόλησης. Ο δρόμος που σηματοδοτεί την οριστική απαλλαγή του τόπου από το φαύλο κύκλο της αδράνειας και της στασιμότητας. Ο δρόμος των αλλαγών και των μεταρρυθμίσεων, που απαιτεί η νέα εποχή. 
      Βάλαμε τις προτεραιότητές μας: την ψηφιακή σύγκλιση, την αξιοποίηση των νέων τεχνολογιών, την ενίσχυση της έρευνας και τη σύνδεσή της με την παραγωγή. 
      Βάλαμε ως πρωταρχικό στόχο την αναβάθμιση της δημόσιας παιδείας. Δεν κερδίζεται το μέλλον, συντηρώντας αυτά που όλοι καταγγέλλουν. Δεν μπορεί από τη μια να διαπιστώνουμε ότι οι ελληνικές οικογένειες διαθέτουν κάθε χρόνο πάνω από 4.000.000.000 ευρώ για τα σχολεία των παιδιών τους και την ίδια στιγμή, ονομάζοντας την κατάσταση αυτή «δωρεάν παιδεία», να διακηρύσσουμε πως δεν πρέπει να αλλάξει τίποτα!
      (Χειροκροτήματα από την πτέρυγα της Νέας Δημοκρατίας)
      Οι πολίτες απαιτούν να αλλάξουμε τα πράγματα. Ακούμε την απαίτησή τους και προχωρούμε μπροστά. Προωθήσαμε έως τώρα σημαντικές δράσεις σ’ όλα τα επίπεδα της δημόσιας εκπαίδευσης. Κάναμε εκτενή διάλογο για την αναβάθμιση του δημόσιου πανεπιστημίου. Αξιοποιήσαμε κάθε γόνιμη ιδέα. Υιοθετήσαμε προτάσεις από όλες τις πλευρές. 
      Κάποιοι, ωστόσο, χάθηκαν στην ενδοκομματική σύγχυση και δεν μπόρεσαν να διαμορφώσουν θέση. Κάποιοι παρεξήγησαν το ρόλο τους, απαγορεύοντας κάθε αλλαγή. Όμως, εμείς, ως υπεύθυνη Κυβέρνηση, οφείλουμε να αποφασίζουμε και στις δημοκρατίες αποφασίζει η πλειοψηφία. 
      (Χειροκροτήματα από την πτέρυγα της Νέας Δημοκρατίας)
      Η Βουλή αποφάσισε και η απόφαση της Βουλής είναι νόμος του κράτους, νόμος που ανταποκρίνεται στις ανάγκες της νέας εποχής και στις απαιτήσεις της κοινωνίας. Ενθαρρύνεται η αυτοδιοίκηση και η αυτοτέλεια του δημόσιου πανεπιστημίου. Ενισχύεται ο κοινωνικός του ρόλος με τη θέσπιση υποτροφιών και άτοκων φοιτητικών δανείων. Προστατεύεται αποτελεσματικά το ακαδημαϊκό άσυλο απέναντι στην ανεξέλεγκτη βία. Παραμερίζεται ο άκρατος κομματισμός. 
      Το δημόσιο πανεπιστήμιο μπορεί να ανακτήσει τη δυναμική του και να συνδέει αποτελεσματικά τη λειτουργία του με το μέλλον των αποφοίτων του. Μπορεί να δίνει πτυχία που να αναγνωρίζονται σ’ ολόκληρη την Ευρώπη. Ο στόχος είναι κοινός: Να παίρνουν οι νέοι και οι νέες μας τα εφόδια που χρειάζονται, για να πετυχαίνουν στη ζωή τους. Αυτή είναι η βαθύτερη αγωνία τους. Και στην αγωνία αυτή απαντούμε με πράξεις ευθύνης. 
      Κάποιοι επιμένουν να κοιτούν προς τα πίσω. Εμείς προχωρούμε μπροστά. 
      Κάποιοι επιμένουν στην οπισθοδρόμηση. Εμείς προχωρούμε στη μεταρρύθμιση. 
      Κάποιοι επιμένουν στη στασιμότητα. Εμείς ανοίγουμε νέους δρόμους για τη νέα γενιά. 
      (Χειροκροτήματα από την πτέρυγα της Νέας Δημοκρατίας)
      Η εντολή που έχουμε από τους πολίτες είναι να πάμε τον τόπο μπροστά και θα τον πάμε. Κανένας δεν μπορεί να σταματήσει την πορεία του τόπου προς το μέλλον.
      (Παρατεταμένα χειροκροτήματα από την πτέρυγα της Νέας Δημοκρατίας) 
      Κυρίες και κύριοι συνάδελφοι, απώτερος στόχος της πολιτικής μας είναι η κοινωνία που γίνεται πιο συνεκτική, πιο δίκαιη, πιο αισιόδοξη, κοινωνία που παράγει, που αυξάνει τον εθνικό πλούτο, που μοιράζεται πιο δίκαια το μέρισμα της ανάπτυξης.
       Χρόνια τώρα το κοινό καλό θυσιαζόταν στο βωμό του εφήμερου και του ευκαιριακού. Χρόνια τώρα οι εξαγγελίες αποδεικνύονταν κενές περιεχομένου. Χρόνια τώρα δισεκατομμύρια κοινοτικοί πόροι και συνεχώς αυξανόμενοι φόροι δεν απέδιδαν ανάλογο κοινωνικό αποτέλεσμα. Η αποτελεσματικότητα της κοινωνικής πολιτικής τα τελευταία είκοσι χρόνια ήταν εξαιρετικά χαμηλή. Οι στόχοι, αν είχαν ποτέ τεθεί, δεν επιτεύχθηκαν.
      Η χώρα μας διανέμει σήμερα κοινωνικούς πόρους, που φθάνουν σχεδόν στα ίδια ποσοστά με το μέσο όρο των δεκαπέντε. Παρ’  όλα αυτά δεν επιτυγχάνει ανάλογα προς τους εταίρους της αποτελέσματα. Οι κοινωνικές μεταβιβάσεις δεν φθάνουν στο βαθμό που πρέπει, σε εκείνους που, πράγματι, έχουν τις μεγαλύτερες ανάγκες. Χρειάζεται αποτελεσματικότερη στόχευση των κοινωνικών μεταβιβάσεων, των κοινωνικών παρεμβάσεων για τη στήριξη των οικονομικά ασθενέστερων. Χρειάζεται συγκροτημένο σχέδιο πολιτικής και κοινωνικής ευθύνης. Αυτό δεσμευτήκαμε και αυτό κάνουμε. 
      Πρώτον, περιορίσαμε το έλλειμμα κάτω από τα όρια του Συμφώνου Σταθερότητας και διασφαλίσαμε ισχυρή αυτοτροφοδοτούμενη ανάπτυξη. ΄Ηταν και είναι αυτό βασική και απαραίτητη προϋπόθεση για την άσκηση ουσιαστικής κοινωνικής πολιτικής. 
      Δεύτερον, δώσαμε ιδιαίτερη έμφαση στην αύξηση της απασχόλησης και τη μείωση της ανεργίας, γιατί εκεί είναι το μεγάλο κοινωνικό πρόβλημα, εκεί βρίσκεται το ένα τρίτο της φτώχειας, εκεί είναι η κεντρική στόχευσή μας. Η ανεργία περιορίζεται. Εκατόν τριάντα χιλιάδες Ελληνίδες και Έλληνες που βρίσκονταν στην ανεργία, έχουν και πάλι εργασία. Η απασχόληση αυξάνεται. Διακόσιες πενήντα πέντε χιλιάδες νέες θέσεις εργασίας δημιουργήθηκαν τα τελευταία δυόμισι χρόνια μετά τους Ολυμπιακούς Αγώνες. Και από αυτές οι διακόσιες χιλιάδες είναι στον ιδιωτικό τομέα.
       Τα αποτελέσματα αυτά είναι σημαντικά, αλλά δεν είναι αρκετά. Δείχνουν πάντως ότι είμαστε στη σωστή κατεύθυνση, αλλά έχουμε ακόμα πολύ και δύσκολο δρόμο.
      Τρίτον, επικεντρώσαμε την αύξηση των κοινωνικών δαπανών σ’ εκείνους που έχουν μεγαλύτερη ανάγκη. Αυξήθηκε το κατώτατο επίδομα ανεργίας, από τα 311 στα 367 ευρώ και αυξάνεται στα 404 από το 2008. Αυξήθηκε το επίδομα κοινωνικής αλληλεγγύης από τα 160 στα 195 ευρώ και αυξάνεται στα 230  ευρώ το 2008. Αυξήθηκαν οι συντάξεις του Ο.Γ.Α. από τα 227 στα 280 ευρώ, για να φτάσουμε στα 330 ευρώ από τις αρχές του επόμενου χρόνου.
      Τέταρτον, θέτουμε σε λειτουργία με την ψήφιση του σχετικού νόμου το Ειδικό Ταμείο Κοινωνικής Αλληλεγγύης για τη στήριξη των ανέργων μεγαλύτερης ηλικίας σε περιοχές με φθίνοντες κλάδους και υψηλά ποσοστά ανεργίας. Εξασφαλίζεται για τον καθένα τους μηνιαία στήριξη μέχρι να βρουν δουλειά ή να βγουν στη σύνταξη.
      Πέμπτον, προχωρούμε σε ριζική μεταρρύθμιση του Ε.Σ.Υ. με την ανάπτυξη αυτόνομου δικτύου Πρωτοβάθμιας Φροντίδας για να αποσυμφορηθούν τα νοσοκομεία και να μεταφερθούν οι υπηρεσίες Υγείας πιο κοντά στους πολίτες. 
      Καλύπτουμε σταδιακά τις ανάγκες του Ε.Σ.Υ. και των εποπτευόμενων φορέων σε ανθρώπινο δυναμικό με τη συμπλήρωση περίπου έντεκα χιλιάδων κενών θέσεων.
      Έκτον, προωθούμε σε συνεννόηση με τους κοινωνικούς εταίρους τη δημιουργία Εθνικού Συμβουλίου για το συντονισμό των δράσεων κοινωνικής προστασίας.
      Έβδομον, προετοιμάζουμε, όπως ήδη ανακοινώθηκε, την καθιέρωση κατώτατης εθνικής σύνταξης, έτσι ώστε να γίνει ένα σημαντικό βήμα στην κατεύθυνση αξιοπρεπούς διαβίωσης όλων των συνταξιούχων.
      (Παρατεταμένα χειροκροτήματα από την πτέρυγα της Νέας Δημοκρατίας) 
      Όγδοον, δημιουργούμε Ταμείο Αντιμετώπισης της Φτώχειας που θα χρηματοδοτείται από τον Κρατικό Προϋπολογισμό. Οι κοινωνικές δαπάνες αυξάνονται σταδιακά κατά 2.000.000.000 ευρώ, 1% του Α.Ε.Π. μέσα στην επόμενη πενταετία.
     Σκοπός είναι οι στοχευμένες παρεμβάσεις για την οικονομική στήριξη όσων βρίσκονται κάτω από τα όρια της φτώχιας. Κι αυτό δεν είναι εξαγγελία, είναι σχέδιο που προετοιμάζεται εδώ και πολύ καιρό, σχέδιο πολιτικής και κοινωνικής ευθύνης.
     Η νέα οικονομική και αναπτυξιακή πολιτική διασφαλίζει συνθήκες που απελευθερώνουν τις δημιουργικές δυνάμεις του τόπου, ευνοούν τις επενδύσεις, δημιουργούν νέες θέσεις εργασίας. Η νέα οικονομική και αναπτυξιακή πολιτική έχει ως τελικό στόχο την κοινωνική δικαιοσύνη, τη μείωση της φτώχειας, τη διασφάλιση καλύτερης ζωής για όλους.
     Ξέρουμε πολύ καλά ότι η μετάβαση της Χώρας σε μια οικονομία ισχυρή και ανταγωνιστική, σε μια οικονομία ευκαιριών, δεν ήταν και δεν είναι χωρίς εμπόδια, δεν ήταν και δεν είναι χωρίς προβλήματα, δεν ήταν και δεν είναι χωρίς αντιστάσεις. Το πέρασμα από την περίοδο των κρυφών χρεών στην περίοδο της σταθερότητας, από την περίοδο της ανευθυνότητας στην περίοδο της ευθύνης, από την περίοδο της εικονικής πραγματικότητας στην περίοδο της αποτελεσματικότητας, γίνεται με σχέδιο, με στόχευση, με επιμονή, γίνεται με όραμα και με πραγματισμό. 
     Έχουμε κάνει μια καθαρή πολιτική επιλογή: να δώσουμε στην Ελλάδα το ρόλο που δικαιούται από την ιστορία της, τη γεωγραφία της, τις δυνατότητες του ανθρώπινου δυναμικού της. Επιλέξαμε το δύσκολο, αλλά το σωστό δρόμο, το δρόμο της ευθύνης και του αποτελέσματος. Ακολουθούμε συγκροτημένη μεταρρυθμιστική στρατηγική, που αποδίδει απτά και στέρεα αποτελέσματα. Στρατηγική που δημιουργεί ισχυρή, ανταγωνιστική, εξωστρεφή οικονομία. Στρατηγική που οδηγεί σε σίγουρα και σταθερά βήματα, σε δυναμική και ανθρωποκεντρική ανάπτυξη. Στρατηγική που εγγυάται ουσιαστικά κοινωνικά αποτελέσματα, νέες ευκαιρίες επιχειρηματικότητας, περισσότερες θέσεις εργασίας, αυξανόμενο πλούτο, δικαιότερη διανομή του κοινωνικού μερίσματος.
     Αυτοί είναι οι στόχοι της στρατηγικής των αλλαγών και των μεταρρυθμίσεων που προωθούμε. Αυτή είναι η απαίτηση της κοινωνίας. Και την απαίτηση αυτή κανένας δεν μπορεί να την περιφρονεί. Κανένας δεν μπορεί να αγνοεί το κόστος της αδράνειας και της συντήρησης που επιδιώκουν οι αντιμεταρρυθμιστές. Κανένας δεν έχει το δικαίωμα να επιδιώκει τη συντήρηση των προβλημάτων, νομίζοντας ότι πλήττει την Κυβέρνηση. 
     Δεν πλήττεται, κυρίες και κύριοι συνάδελφοι, έτσι η Κυβέρνηση. Πλήττονται οι πολίτες. Αυτή είναι η πραγματικότητα.
     (Χειροκροτήματα από την πτέρυγα της Νέας Δημοκρατίας)
     Και οι πολίτες είναι πολύ πιο ώριμοι απ’ όσο νομίζουν μερικοί ανάμεσά μας.
     Βεβαίως, είναι δικαίωμα όλων –αυτό σημαίνει δημοκρατία- να ασκούν κριτική στην Κυβέρνηση, αυστηρή κριτική, σκληρή κριτική. Δεν είναι όμως δικαίωμα κανενός να επιχειρεί κοινωνικό διχασμό. Δεν είναι δικαίωμα κανενός να μεταφέρει τα προβλήματα του κόμματός του, την πολιτική του αδυναμία, στις πλάτες της κοινωνίας και του Τόπου μας.
     (Χειροκροτήματα από την πτέρυγα της Νέας Δημοκρατίας)
     Δεν είναι δικαίωμα κανενός η συκοφαντία και οι ύβρεις. 
     Δεν πρόκειται να περάσουν οι απόπειρες υποβάθμισης του Δημόσιου Βίου. Τα άκρα και οι ακρότητες βλάπτουν τελικά τον Τόπο και απογοητεύουν την κοινωνία. 
     Οι πολίτες, κυρίες και κύριοι συνάδελφοι, απαιτούν πολιτικές ευθύνης. Η εποχή του ανεύθυνου λαϊκισμού έχει περάσει ανεπιστρεπτί. Είμαστε στην εποχή των ενεργών πολιτών, των ώριμων πολιτών, των πολιτών που έχουν απαιτήσεις απ’ όλους μας, των πολιτών που ζητούν ανταγωνισμό προσφοράς και μεταρρυθμίσεις, των πολιτών που πάνω απ’ όλα απαιτούν στάση ευθύνης από όλους.
     (Οι Βουλευτές της Νέας Δημοκρατίας όρθιοι χειροκροτούν ζωηρά και παρατεταμένα) 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, να σας γνωρίσω ότι από τα παραπλεύρως θεωρεία, παρακολουθούν τη συνεδρίασή μας ο Πρόεδρος της Κοινοβουλευτικής Επιτροπής Άμυνας της Κυπριακής Βουλής κ. Γιαννάκης Ομήρου και τα μέλη της κύριοι Άριστος Αριστοτέλους, Σωκράτης Χάσικος, Νεόφυτος Κωνσταντίνου και Νίκος Κουτσού.
     (Χειροκροτήματα)
     Τους καλοδεχόμαστε. 
     (Χειροκροτήματα)
     Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ., κ. Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, κύριε Πρωθυπουργέ, θα αρκούσε μία φράση. Σήμερα θα αρκούσε απλώς η φράση ότι υποβάλετε την παραίτηση της Κυβέρνησης και πάμε σε εκλογές! Αυτό περίμενε να ακούσει ο ελληνικός λαός!
(Χειροκροτήματα από την πτέρυγα του ΠΑ.ΣΟ.Κ.)
      Και όσο για το έργο σας, το οποίο επικαλείστε, δυστυχώς, χτίζετε παρασιτικές παράγκες συμφερόντων, χωρίς πολεοδομική άδεια. Αυτό είναι το έργο των τριών ετών της Νέας Δημοκρατίας!
      (Χειροκροτήματα από την πτέρυγα του ΠΑ.ΣΟ.Κ.)
       Χαιρόμαστε όταν κόβετε κορδέλες των έργων του ΠΑ.ΣΟ.Κ.! Πότε θα κόψετε κορδέλες των έργων της Νέας Δημοκρατίας; Το έργο σας δεν το βλέπουμε και δεν θα υπάρξει, διότι σύντομα θα είμαστε και πάλι Κυβέρνηση.
      (Παρατεταμένα χειροκροτήματα από την πτέρυγα του ΠΑ.ΣΟ.Κ.)
       Η διαφθορά που αποκαλύπτεται τις ημέρες αυτές, η αδιαφάνεια, η αυθαιρεσία, η απάτη, η ασυδοσία, δεν είναι καθόλου τυχαία.
       Η Νέα Δημοκρατία ήλθε στην Κυβέρνηση με τη σημαία του πολέμου κατά της διαφθοράς. Σήμερα η διαφθορά είναι αποπνικτική και δημιουργεί ένα περιβάλλον άρρωστο, νοσηρό για την οικονομία. Παραλύει κάθε δημιουργική ιδέα, κάθε παραγωγική προσπάθεια και οδηγεί την κοινωνία στην ασφυξία και την παρακμή. Υπονομεύει τη σιγουριά και την ασφάλεια του Έλληνα πολίτη, περιθωριοποιεί και αδικεί τον αδύναμο και τον απόμαχο της παραγωγής, αγριεύει τη νέα γενιά, διασύρει τη χώρα μας διεθνώς, πολιτικά και οικονομικά, και χάνει η Ελλάδα το τρένο της σύγχρονης ανάπτυξης σε μία ανταγωνιστική παγκόσμια οικονομία. Και η διαφθορά αυτή έχει γαλάζια ταυτότητα, έχει άμεση σχέση με τις αντιλήψεις από τις οποίες διακατέχεται η Νέα Δημοκρατία, έχει απευθείας σχέση με τα στελέχη που επέβαλε η Νέα Δημοκρατία στο κράτος. Διότι αποκαλύπτεται καθημερινά ότι υπάρχει ένα ευρύτατο δίκτυο, που συνεχώς οργανώνει και σχεδιάζει αυτές τις υποθέσεις. 
      Είχατε σχέδιο. Νομίσαμε ότι δεν είχατε. Και σχέδιο έχετε και κινητικότητα έχετε, όταν το θέλετε. Το ομολογούν τα ομόλογα, με τα πολλά ταξίδια που έκαναν σε διάφορους λογαριασμούς και τσέπες!
      (Χειροκροτήματα από την πτέρυγα του ΠΑ.ΣΟ.Κ.)
      Είναι, όμως, ένα σχέδιο σε βάρος των εργαζομένων, σε βάρος των πολλών και υπέρ των λίγων και «ημετέρων»! 
      Μέχρι τώρα γνωρίζαμε τα κατορθώματά σας σε σχέση με τη ραγδαία επιδείνωση των οικονομικών των Ταμείων. Ένα ακόμα από τα έργα σας. Γνωρίζαμε ότι τριπλασιάσατε το χρέος του δημοσίου προς τα Ασφαλιστικά Ταμεία. Γνωρίζαμε ότι αφήσαμε 4.000.000.000 ευρώ σε ομόλογα στο Ι.Κ.Α., τον «κουμπαρά» για εγγύηση σε δύσκολες εποχές, κι εσείς, έχετε ήδη χρησιμοποιήσει από τα έτοιμα 1.000.000.000 ευρώ για τρέχουσες ανάγκες. Σπάσατε τον «κουμπαρά» του Έλληνα ασφαλισμένου! 
      Γνωρίζαμε ότι συγχωνεύσατε στο Ι.Κ.Α., πριν από λίγους μήνες, το Ταμείο της Αγροτικής Τράπεζας και έχετε δρομολογήσει τη συγχώνευση και του Ταμείου των Συνεταιριστικών Οργανώσεων. Είναι ταμεία που πριν από τρία χρόνια είχαν περιουσία 450.000.000 ευρώ και τώρα πήραν λεφτά από το Λ.Α.Φ.Κ.Α. για να πληρώσουν τις συντάξεις. Αυτή είναι η διαχείρισή σας, η διαφάνειά σας, η χρηστή διαχείριση για την οποία μιλάτε, κύριε Καραμανλή, γι’ αυτά τα χρόνια! 
      (Χειροκροτήματα από την πτέρυγα του ΠΑ.ΣΟ.Κ.)
      Αφήνετε τα ταμεία να χρεοκοπούν το ένα μετά το άλλο και μεταφέρετε τα ελλείμματά τους, πού; Στο Ι.Κ.Α.. Αυτό το ταμείο που έχετε αφήσει αβοήθητο. Δεν είναι όμως μόνον αυτά. Τα νέα σας κατορθώματα έχουν αφήσει άφωνους και εξοργισμένους τους Έλληνες πολίτες, εργαζόμενους και συνταξιούχους. 
      «Γαλάζια» επιδρομή στα αποθεματικά των Ασφαλιστικών Ταμείων. Ομόλογα κρυφά. Ομόλογα υπερτιμημένα. Ομόλογα κατευθυνόμενα σε «ημετέρους». Αγαπητοί συνάδελφοι της Νέας Δημοκρατίας, είσαστε περήφανοι γι΄ αυτή τη δουλειά, γι’ αυτό το έργο της Νέας Δημοκρατίας, γι’ αυτό υπερψηφίσατε, πριν δύο εβδομάδες, την Κυβέρνηση με τη δική μας πρόταση μομφής. Δεν περιμέναμε τόσο γρήγορα την επιβεβαίωση αυτών που λέγαμε, ότι όσο καθόσαστε, τόσο χειρότερα για την Ελλάδα, τόσο χειρότερα για τον Έλληνα πολίτη. 
      (Χειροκροτήματα από την πτέρυγα του ΠΑ.ΣΟ.Κ.)
      Δυστυχώς, παίξατε με τα λεφτά του συνταξιούχου. Το καταλαβαίνετε; Με τα λεφτά του συνταξιούχου, του εργαζόμενου, σαν να ήταν δικά σας. Θέλω να είναι ξεκάθαρο σε όλους τι έχει γίνει. Το κράτος δανείστηκε από τα Ταμεία. Τα χρήματα βγήκαν από τη μια τσέπη και μπήκαν στην άλλη. Μόνο που στο δρόμο, κάποιοι πήραν μεγάλες προμήθειες. Ταυτόχρονα, Ταμεία οδηγούνται σε μεγάλες πωλήσεις παλαιών ομολόγων και σε αγορές νέων, μόνο και μόνο για να δημιουργείται τζίρος, για να εισπράττονται προμήθειες από κάποιους επιτήδειους. Δηλαδή, στήθηκε μια ολόκληρη μηχανή με τα αποθεματικά των Ταμείων, με τα λεφτά των ασφαλισμένων, για να πάρουν κάποιοι προμήθειες, αεριτζήδες, παρασιτικοί, κομματικοί μεσάζοντες.
      Βεβαίως, έχει τεράστια ευθύνη η Νέα Δημοκρατία, διότι σε όλα αυτά τα πόστα, σε όλες αυτές τις θέσεις, είναι και ήταν ανώτατα στελέχη της Νέας Δημοκρατίας. Στελέχη που βρίσκονταν ή βρίσκονται στην καρδιά της λειτουργίας του Κόμματός σας. Ήταν εντεταλμένοι και οι εντολές τους κανένας δεν γνωρίζει ποιες τελικά ήταν. Ήταν χρήματα για την τσέπη τους, ήταν «μαύρα» πολιτικά χρήματα; Πάντως, εμείς θα ζητήσουμε ο ελληνικός λαός να μάθει. 
      (Χειροκροτήματα από την πτέρυγα του ΠΑ.ΣΟ.Κ.)
      Αυτά, φίλες και φίλοι, δεν είναι τυχαία. Δεν είναι ότι κάποιοι πήγαν και έκλεψαν και θα τους πιάσουμε και τέλειωσε η υπόθεση. Αυτά έχουν σχέση με μια αντίληψη. ‘Εχουν σχέση με μια αντίληψη που καλλιεργείτε εσείς συστηματικά, την αντίληψη ότι το κράτος σας ανήκει. Άμ, δεν σας ανήκει το κράτος. Δεν σας ανήκει το κράτος! 
      (Χειροκροτήματα από την πτέρυγα του ΠΑ.ΣΟ.Κ.)
      Θεωρείτε ότι είναι τσιφλίκι σας, ότι κάνουμε ό,τι θέλουμε με τα λεφτά του λαού. Και αυτά, μάλιστα, τα ονομάζουμε «μεταρρύθμιση», «απογραφή», «επανίδρυση». Μπράβο, ωραίες λέξεις, για να καλύψετε τα σκάνδαλα και την αδυναμία διαχείρισης. 
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Πρωθυπουργέ, όλες αυτές οι μεγάλες, οι μεγαλόστομες λέξεις, έχουν χάσει το νόημά τους από το δικό σας στόμα. Διότι κρύβουν τις πραγματικές σας προθέσεις. 
      Η έλευση της Νέας Δημοκρατίας στους θώκους της εξουσίας, έφερε τη συστηματική υπονόμευση των δημοκρατικών θεσμών, των θεσμών ελέγχου της εξουσίας. Αυτών των θεσμών, που ελέγχουν την Κυβέρνηση, που ελέγχουν την εξουσία, που σταματούν την αυθαιρεσία, που ρίχνουν φως στην αδιαφάνεια και στις σκοτεινές υποθέσεις. Για να μπορούν να κάνουν του γούστου τους, χωρίς να τους παίρνει χαμπάρι ο ελληνικός λαός. Γι’ αυτό υπονομεύσατε αυτούς τους θεσμούς.
      Να θυμίσω μόνο μερικά παραδείγματα: Κυβερνητική συγκάλυψη στο σκάνδαλο των υποκλοπών. Πραξικοπηματική αλλοίωση της σύνθεσης της Βουλής, για να γίνει Βουλευτής ο θείος του Πρωθυπουργού, κομματικές παρεμβάσεις…
      (Θόρυβος – διαμαρτυρίες από την πτέρυγα της Νέας Δημοκρατίας)
      Δεν καταλαβαίνω. Δεν υπήρξε παρέμβαση και αλλοίωση; 
      (Χειροκροτήματα από την πτέρυγα του ΠΑ.ΣΟ.Κ.)
	Έτσι να κοιμάστε. Δεν το είπα εγώ, το είπαν δικαστές, κύριοι της Νέας Δημοκρατίας. Εσείς επικαλείστε τη δικαιοσύνη. Το είπαν οι ίδιοι οι άνθρωποι της δικαιοσύνης.
      (Χειροκροτήματα από την πτέρυγα του ΠΑ.ΣΟ.Κ.)
      Κομματικές παρεμβάσεις στη δικαιοσύνη. Ακούστε τα, το ξέρω ότι δεν σας αρέσουν. Θα τα ακούτε από μένα συνέχεια, μέχρι τις εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      Μετά θα ασκηθείτε και πάλι στη θέση σας ως Αντιπολίτευση, οπότε θα ακούω κι εγώ, αλλά τότε θα υπάρχει μία άλλη πορεία της χώρας, όχι αυτή η πορεία που έχουμε σήμερα.
      (Χειροκροτήματα από την πτέρυγα του ΠΑ.ΣΟ.Κ.)
      Ευτελισμός του Α.Σ.Ε.Π. με τη «γαλάζια» συνέντευξη. Επέλαση των «γαλάζιων» κομματικών παραγόντων σε όλη τη δημόσια διοίκηση. Μέσα οι αρεστοί, έξω οι άριστοι. 
      Απαξίωση και επίθεση στις Ανεξάρτητες Αρχές. Κυβερνητική «ομερτά» στο σκάνδαλο για τις απαγωγές των Πακιστανών. Εκποίηση του Ο.Τ.Ε., αλλαγή εργασιακών σχέσεων μέσα από μία τροπολογία. Υποβάθμιση της Βουλής σε απλό γραφείο πρωτοκόλλου. Αυθαίρετα τερτίπια με το 42% στις δημοτικές εκλογές. Μετεκλογική προσπάθεια παρέμβασης στο συνδικαλιστικό όργανο των Δήμων και Κοινοτήτων. Προσπάθεια νοθείας μιας κορυφαίας διαδικασίας, της πιο σημαντικής διαδικασίας του Κοινοβουλίου, της Αναθεώρησης του Συντάγματος, με την προσπάθεια αλλοίωσης του αποτελέσματος στην Επιτροπή. 
      (Χειροκροτήματα από την πτέρυγα του ΠΑ.ΣΟ.Κ.)
      Εσείς υπονομεύσατε και υπονομεύετε και είσαστε η «ταφόπλακα» της Αναθεώρησης του Συντάγματος. 
      Μετατροπή των Σωμάτων Ασφαλείας σε όργανα κομματικής πολιτικής. Και μαζί με την υπονόμευση και κομματικοποίηση των θεσμών, γενίκευση της διαφθοράς στο ανώτερο πολιτικό επίπεδο της Κυβέρνησης. 
      Τα σκάνδαλα αυτά, δεν είναι μόνο οικονομικά. Το πρόβλημα είναι η νοοτροπία, είναι ο αυταρχισμός, είναι η ασυδοσία, είναι η αλαζονεία, η ανευθυνότητα, η αδιαφάνεια, η αυθαιρεσία. Είναι πρακτικές που εμάς μας έχουν απέναντι και έχουν απέναντί τους τον ελληνικό λαό. 
      Είχα μιλήσει πριν από δύο εβδομάδες, για την απίθανη παρέα ανθρώπων που η Νέα Δημοκρατία έχει διορίσει στις Δ.Ε.Κ.Ο.. Είναι ένας χαρακτηρισμός που πλέον είναι εξαιρετικά επιεικής. Γιατί το σκάνδαλο της «ΑΚΡΟΠΟΛΙΣ ΧΡΗΜΑΤΙΣΤΗΡΙΑΚΗ» επιβεβαιώνει ότι τα «γαλάζια» στελέχη έχουν πάρει το μήνυμα, «το κράτος είναι δικό μας», των «γαλάζιων» παιδιών. Τα αποθεματικά των Ασφαλιστικών Ταμείων είναι χρήματα των εργαζομένων και έπρεπε να είναι ιερά για σας, κύριε Καραμανλή. 
      Και κάτι ακόμα, κύριε Πρωθυπουργέ: Σε αυτήν την περίπτωση με τα κρατικά ομόλογα, η υπογραφή και η αξιοπιστία του ελληνικού κράτους έγιναν αντικείμενο εκμετάλλευσης και παράνομου πλουτισμού από επίορκα δικά σας στελέχη. 
      Κύριε Καραμανλή, δεν είναι δικά σας τα χρήματα αυτά. Ήλθατε να τα διαχειριστείτε προσωρινά, με διαφάνεια και αποτελεσματικότητα και αποτύχατε οικτρά και γι’ αυτόν το λόγο, πολύ σύντομα, ο ελληνικός λαός θα αποφασίσει και θα σας στείλει εκεί που πρέπει να είστε, στην Αντιπολίτευση. 
      (Χειροκροτήματα από την πτέρυγα του ΠΑ.ΣΟ.Κ.)
      Τέρμα αυτό το κρυφτούλι με τη Δικαιοσύνη. Ο Πρωθυπουργός γνωρίζει, ανέχεται, αποδέχεται, καλύπτει και εν τέλει συγκαλύπτει, όσα μπορεί βεβαίως να συγκαλύψει η παράταξή σας, διότι δεν μπορούν πια να κρυφτούν τα σκάνδαλα αυτά, η διαφθορά αυτή. 
      Είναι βαριά η πολιτική ευθύνη και είναι όλη δική σας, κύριε Καραμανλή. Οφείλετε να την αναλάβετε. Διότι το έγκλημα είναι εις βάρος της εθνικής οικονομίας, εις βάρος του συνταξιούχου, εις βάρος του εργαζόμενου, εις βάρος της χώρας και είσαστε υπόλογος. Περιμένουμε, πέρα από τις όποιες ευθύνες, κύριε Καραμανλή, να βρείτε και να επιστρέψετε τα λεφτά στο ταμείο. Και να τα βρείτε πριν από τις εκλογές, πριν φύγετε από την Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      Ποιος μπορεί σήμερα να εμπιστευθεί τη Νέα Δημοκρατία; Υποσχέθηκε στον πολίτη ότι θα ζει καλύτερα και ζει πολύ χειρότερα. Πώς μπορεί να εμπιστευθεί τη Νέα Δημοκρατία κανείς, όταν σήμερα κυριαρχεί η αβεβαιότητα και η ανασφάλεια; Πώς μπορεί να σας εμπιστευθεί, όταν του υποσχεθήκατε ότι θα καταπολεμήσετε την ακρίβεια και αρκεί απλώς να πάτε στη λαϊκή αγορά να δείτε τα πρόσωπα των εργαζομένων, των ανέργων, των συνταξιούχων, για να καταλάβετε πόσο αυτά απηχούν ως ψέματα στα αυτιά αυτών των ανθρώπων;
      Πώς μπορεί να σας εμπιστευθεί, όταν υποσχεθήκατε ανάπτυξη στην περιφέρεια και σήμερα η ανάπτυξη βασίζεται σε πήλινα πόδια, στον υπερδανεισμό των νοικοκυριών; Πώς μπορεί να σας εμπιστευθεί ο ελληνικός λαός, όταν η ανταγωνιστικότητα είναι σε ελεύθερη πτώση, με το ισοζύγιο τρεχουσών συναλλαγών να εκτοξεύεται το 2006 στο 12% του Ακαθάριστου Εγχώριου Προϊόντος; 
      Τι κάνετε γι’ αυτά, κύριε Καραμανλή; 
      Πώς μπορεί κανείς να σας εμπιστευθεί, όταν υποσχεθήκατε στους πολίτες τα πάντα και δώσατε μόνο στους λίγους και «ημετέρους», στους ισχυρούς; Πώς μπορεί να σας εμπιστευθεί ο πολίτης, όταν εξυπηρετείτε συγκεκριμένα συμφέροντα και όχι συμφέροντα του Έλληνα πολίτη; Πώς μπορεί να εμπιστευθεί ο Έλληνας πολίτης τη Νέα Δημοκρατία, όταν ευνοείτε φορολογικά τα διανεμόμενα κέρδη, δηλαδή χαρίζετε περισσότερα από 1.000.000.00 ευρώ στους μεγαλομέτοχους; Πώς μπορεί να σας εμπιστευθεί, όταν εξυπηρετείτε κάποιους λίγους εφοπλιστές, με την κατάργηση του ορίου ηλικίας των πλοίων και τα βέτο σας –μόνον εκεί βάζετε βέτο βεβαίως- για τα μονοπύθμενα, για συγκεκριμένους εφοπλιστές; 
      Πώς μπορεί να σας εμπιστευθεί, όταν καταργήσατε τη λίστα φαρμάκων, με την οποίαν εξυπηρετήθηκαν φαρμακοβιομήχανοι, αλλά όχι ο ασθενής; Πώς μπορεί να σας εμπιστευθεί, όταν εξυπηρετείτε ξένες πολυεθνικές, με τη φορολόγηση φθηνών, ελληνικών τσιγάρων; Πώς μπορεί να σας εμπιστευθεί, όταν μειώνετε το ποσοστό φορολόγησης των κερδών των τραπεζών και, μάλιστα, σε μια εποχή που τα κέρδη των τραπεζών διπλασιάζονται; 
      Πώς μπορεί να σας εμπιστευθεί ο ελληνικός λαός, κύριε Καραμανλή, όταν κάνετε χαριστική, για τους τραπεζίτες διευθέτηση του ασφαλιστικού, φορτώνοντάς τα στο Ι.Κ.Α.; Πώς μπορεί να σας εμπιστευθεί ένας μικρομεσαίος, όταν αλλάζετε το ωράριο, που εξυπηρετεί μόνο τα μεγάλα πολυκαταστήματα; Πώς μπορεί να σας εμπιστευθεί, όταν κάνετε φθηνές πωλήσεις και ακριβές αγορές, όπως είναι ο «ΓΕΡΜΑΝΟΣ» από την «COSMOTE», όπως είναι η αγορά της «Π&K ΧΡΗΜΑΤΙΣΤΗΡΙΑΚΗ», όπως είναι η αγορά της Τουρκικής FINANSBANK από την Εθνική ή με τις επισφαλείς επενδύσεις της Αγροτικής και τις προμήθειες που δόθηκαν σε κάποιαν άγνωστη, υπεράκτια εταιρεία; 
      Δεν ρωτάτε τον κ. Μηλιάκο –νομίζω πως είναι κουμπάρος σας- τι έγινε, να σας κάνει ένα ραπόρτο, για να μιλήσουμε πράγματι για διαφάνεια, κύριε Καραμανλή; Και το σκάνδαλο, βεβαίως, του καρτέλ του γάλακτος στην Επιτροπή Ανταγωνισμού και τους «κουμπάρους». Αυτή είναι η διαφάνεια, για την οποίαν μιλάτε;  
      (Χειροκροτήματα από την πτέρυγα του ΠΑ.ΣΟ.Κ.)
      Η απάντηση σε όλα αυτά είναι πολύ απλή: Κανείς δεν μπορεί να σας εμπιστευθεί. Η παράταξή σας, εσείς, είστε αναξιόπιστοι. Ηγείσθε μιας αναξιόπιστης Κυβέρνησης. Μόνον ο ελληνικός λαός μπορεί να δώσει λύση στο πολιτικό αδιέξοδο, σήμερα. Αυτή η λύση είναι οι εκλογές.
      Πώς θα μιλήσετε αύριο στο συνταξιούχο; Τι θα του πείτε; Ότι θα τον πάτε σε ιδιωτική ασφάλιση, σ’ αυτούς δηλαδή, στους οποίους προχθές δώσατε υποσχέσεις ότι θα πάρουν μέρος της πίτας του ασφαλιστικού συστήματος; Όταν θα μιλάτε στο μπαλκόνι, ο κάθε εργαζόμενος θα τρέμει για το τι θα συμβεί στις συντάξεις του, τι θα συμβεί στο Ταμείο του, αν παρ’ ελπίδα εκλεγείτε ξανά στη Κυβέρνηση. Ευτυχώς, είναι σίγουρο τι θα κάνει στις επόμενες εκλογές ο ελληνικός λαός.
      (Χειροκροτήματα από την πτέρυγα του ΠΑ.ΣΟ.Κ.)
      Φίλες και φίλοι, έτσι όπως πάτε, δεν υπάρχει καμμία περίπτωση. Και με το δικό μας πρόγραμμα, εμείς θα έχουμε την ευκαιρία να αποδείξουμε στην πράξη το όραμά μας για τη δίκαιη κοινωνία, για τους στόχους μας, για μιαν Ελλάδα πραγματικά ισχυρή, για έναν πολίτη, ο οποίος συμμετέχει ουσιαστικά στην οικονομία και στην κοινωνία.
      Διότι, μια σύγχρονη οικονομία βασίζεται στην εμπιστοσύνη, εμπιστοσύνη μεταξύ του κράτους και της αγοράς, του πολίτη και της πολιτείας, του εργαζόμενου και του εργοδότη. Και όταν παραβιάζονται οι κανόνες από το κράτος, η εμπιστοσύνη διαλύεται. 
      Κύριε Καραμανλή, παραβιάσατε τους κανόνες, παραβιάσατε την εμπιστοσύνη του κόσμου, παραβιάσατε τα θεμέλια της οικονομίας. Είσαστε προσωπικά υπεύθυνος.
       Εμείς έχουμε προτείνει έναν άλλο δρόμο και σχεδιάζουμε με το πρόγραμμά μας τη δίκαιη κοινωνία, την Ελλάδα των αξιών. Ξέρουμε, ότι χωρίς επένδυση στον εργαζόμενο, στον επαγγελματία, στον αγρότη, χάνουμε την κύρια δύναμη της σύγχρονης οικονομίας, τον άνθρωπο και τη γνώση. Ξέρουμε ότι χωρίς σιγουριά και ασφάλεια, κανένας εργαζόμενος, κανένας μικρομεσαίος επιχειρηματίας, κανένας αγρότης δεν θα πάρει το ρίσκο να αλλάξει δουλειά, να αλλλάξει προϊόν, να επενδύσει σε κάτι διαφορετικό. Ξέρουμε ότι χωρίς κανόνες, ο σωστός επιχειρηματίας δεν επιβιώνει, ενώ ο επενδυτής φοβάται να επενδύσει τα χρήματά του σε ένα περιβάλλον όπου επικρατεί ο νόμος της ζούγκλας. Σε ένα τέτοιο περιβάλλον θα έρθει μόνο εκείνος ο οποίος πιστεύει ότι μπορεί να έχει το εύκολο κέρδος, με την παρασιτική δραστηριότητα, την «αρπαχτή». Οι δημοκρατικοί, αξιόπιστοι θεσμοί αποτελούν το θεμέλιο για μια δημοκρατική και δίκαιη ανάπτυξη. 
      Ξέρουμε ότι χωρίς αλληλεγγύη για το συνταξιούχο, χωρίς προσβασιμότητα για τα άτομα με αναπηρία, χωρίς ένταξη των μεταναστών, χωρίς μέριμνα για τη μητέρα, χωρίς φροντίδα για το μικρό παιδί, χωρίς την εξάλειψη της φτώχειας, καμμία κοινωνία, ούτε και η Ελλάδα, δεν θα έχει το φρόνημα ως χώρα να αντιμετωπίσει με αυτοπεποίθηση τις νέες προκλήσεις. 
      Χωρίς να επενδύουμε στο περιβάλλον, στην παράδοσή μας, στην ομορφιά της δικής μας χώρας δεν θα διασφαλίσουμε ποιότητα ζωής στην πόλη. Δεν θα συντηρήσουμε τον πιο ισχυρό μας κλάδο, τον τουρισμό. Δεν θα είμαστε ανταγωνιστικοί στα αγροτικά μας προϊόντα. 
      Δεν μπορεί να λειτουργήσει δίκαια ένα κράτος που δεν σέβεται τον πολίτη και δεν τον εξυπηρετεί. Να τον εξυπηρετεί, όχι διότι έχει το μέσον. Να τον εξυπηρετεί απλά, διότι είναι πολίτης της κοινωνίας, διότι έχει το δικαίωμα και δεν γυρίζει απλώς για να ζητά προνόμια, ως ισχυρός, έχοντας το μέσο. Είμαστε ενάντια σε  μια κοινωνία των προνομιούχων και υπέρ της κοινωνίας που εξασφαλίζει το δικαίωμα στην παιδεία, στη υγεία, στην απασχόληση, στη σύνταξη, στην ποιότητα ζωής. 
      (Χειροκροτήματα από την πτέρυγα του ΠΑ.ΣΟ.Κ.)
      Η νέα γενιά, σήμερα, είναι στους δρόμους. Θέλει καλύτερες σπουδές, θέλει πτυχία που να μετράνε στον 21ο αιώνα. Ξέρουμε ότι χωρίς συμμετοχή των νέων, χωρίς προοπτική για ένα καλύτερο μέλλον, χωρίς τη φωνή της νέας γενιάς, χωρίς την επένδυση στην παιδεία που θα τους δίνει όλα τα εφόδια για να απαντήσουν στις νέες προκλήσεις, δεν μπορούμε να ελπίζουμε σε ένα μέλλον για το έθνος μας, για την πατρίδα μας, για τη συμμετοχή μας στις νέες οικονομικές, τεχνολογικές και επιστημονικές εξελίξεις. 
      Οι δικές σας επιλογές τι δείχνουν; Δείχνουν ότι έχετε πάρει τον κατήφορο σε ό,τι αφορά μια πραγματική ανάπτυξη της χώρας μας. Οι δικές σας επιλογές δείχνουν ότι μπορείς να προχωρήσεις με μειωμένα προσόντα και να γίνεις διευθυντής. Το σκάνδαλό σας με τα ομόλογα, είναι η επιβράβευση της κομπίνας. Δεν είναι μόνο οικονομικό, είναι βαθύτατα κοινωνικό, είναι η απαξίωση των πάντων. Είναι ένα σκάνδαλο που δημιουργεί προβλήματα στη θέληση του νέου να μορφωθεί, να σπουδάσει, να είναι αισιόδοξος, σίγουρος ότι θα τα καταφέρει, αρκεί να προσπαθήσει, αρκεί να αναπτύξει το ταλέντο του. 
      Αυτή την Ελλάδα θέλουμε εμείς. Την Ελλάδα που βασίζεται στην αξία που βασίζεται στον άνθρωπο, που βασίζεται στη γνώση, όχι στο μέσο και το ρουσφέτι. 
      (Χειροκροτήματα από την πτέρυγα του ΠΑ.ΣΟ.Κ.)
      Και μόνο μια δίκαιη κοινωνία θα έχει σωστή ανάπτυξη, σοβαρή επένδυση, ορθή και δίκαιη λειτουργία του κράτους, ισχυρούς δημοκρατικούς θεσμούς, διαφάνεια και αξιοκρατία. Μια δημιουργική νέα γενικά και πολίτες που έχουν αξιοπρέπεια. 
      Εμείς, έχουμε δεσμευθεί. Υποχρεωτική δημοσίευση στο διαδίκτυο όλων των πράξεων του δημοσίου που αφορούν προμήθειες, παροχές υπηρεσιών προς το δημόσιο, συμβάσεις παραχώρησης, αναθέσεις, προσλήψεις. Για να μην υπάρχουν σκιές και δημόσιες διαδρομές στο δημόσιο χρήμα. Τρόπος επιλογής των στελεχών των Δ.Ε.Κ.Ο. και των οργανισμών έχουμε υποσχεθεί διαφάνεια και αξιοκρατία. Τέλος στη λογική των «κομματικών τρωκτικών». 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Σε μας τα λέτε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος Πανελλήνιου Σοσιαλιστικού Κινήματος): Σε σας τα λέω, κύριοι της Νέας Δημοκρατίας. Εσάς βλέπει ο λαός. Εσείς κυβερνάτε. 
      (Χειροκροτήματα από την πτέρυγα του ΠΑ.ΣΟ.Κ.)
      Αύριο, ο ελληνικός λαός θα δοκιμάσει το Πανελλήνιο Σοσιαλιστικό Κίνημα. Θα δοκιμάσει τις δεσμεύσεις του Γεωργίου Παπανδρέου. Και αυτές τις δεσμεύσεις, εγώ θα τις τιμήσω. Και είναι δεσμεύσεις, να μην επιτρέψω τέτοιες πρακτικές πια. Δεν πρόκειται να υπάρξουν τέτοιες πρακτικές. Δεν πρόκειται να υποκύψω σε κανένα συμφέρον. Δεν πρόκειται να είμαι όμηρος, όπως ο δικός σας Πρωθυπουργός, που δεν μπορεί να αποπέμψει τον Υπουργό Απασχόλησης και άλλους Υπουργούς. Γιατί δεν μπορεί να τον αποπέμψει; Τι τον κρατάει; Τι ξέρει αυτός ο Υπουργός; Τι ξέρει και δεν ομολογεί; Ποιους άλλους θα παρασύρει με την πτώση του; 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Ο Πρωθυπουργός αυτός είναι ένας αδύναμος Πρωθυπουργός. Ένας Πρωθυπουργός μιλάει για μεταρρυθμίσεις, αλλά πίσω απ’ αυτό, μόνο διευθετήσεις. Δεν μπορεί έτσι να γίνονται μεταρρυθμίσεις. Χρειάζονται μεταρρυθμίσεις με το λαό, όχι ενάντια στο λαό. Όχι για τους λίγους. Χρειάζονται μεταρρυθμίσεις προοδευτικές. Χρειάζονται μεταρρυθμίσεις για την Ελλάδα της δίκαιης κοινωνίας. 
      (Χειροκροτήματα από την πτέρυγα του ΠΑ.ΣΟ.Κ.)
      Φίλες και φίλοι μεταρρυθμίσεις δεν μπορούν να γίνονται με τα Μ.Α.Τ. και την αστυνομία. Συγχέετε κάτι, κύριοι της Νέας Δημοκρατίας. Νομίζετε ότι η δύναμη έχει σχέση με το κατά πόσο επιδεικνύετε τη βία και τη δύναμη των αστυνομικών δυνάμεων. Η δύναμη, να ξέρετε, προέρχεται από την πειθώ την οποία εμείς θα εγγυηθούμε απέναντι στον ελληνικό λαό. Την πειθώ των θέσεων, την πολιτική πειθώ, τη διαβούλευση, την πολιτική θέση, το πολιτικό πρόγραμμα, το πρόγραμμα για μια δίκαιη κοινωνία. Έρχεται, όχι από το ρόπαλο, το γκλοπ των αστυνόμων. Έρχεται από μια διαδικασία ευρύτερων κοινωνικών συμμαχιών, που θέλουν σημαντικές προοδευτικές αλλαγές σ’ αυτή τη χώρα. Και αυτές τις αλλαγές εμείς θα προωθήσουμε. Αυτό είναι το πρόγραμμά μας. Ένα πρόγραμμα που επενδύει στην παιδεία. Ένα πρόγραμμα που επενδύει στην υγεία και δεν μειώνει τις δαπάνες για την υγεία και την παιδεία. Ένα πρόγραμμα, το οποίο πραγματικά εγγυάται προσλήψεις στα νοσοκομεία. Έχουμε στο πρόγραμμά μας προσλήψεις στην υγεία στην υγεία και όχι στην αγροφυλακή.
      Εσείς υποχρηματοδοτείτε την υγεία, την παιδεία και το ασφαλιστικό σύστημα. Γι’ αυτό στο πρόγραμμά μας έχουμε μιλήσει για να αισθάνεται ο πολίτης σιγουριά, για να μπορούμε σε μεγάλες μεταρρυθμίσεις, για να μπορούμε να πάμε σε ουσιαστικές αλλαγές στη χώρα έχουμε σαν πρώτο μέλημά μας μια κοινωνία δίκαιη, όπου ο Έλληνας πολίτης θα αισθάνεται ασφάλεια. Δεσμευόμαστε για 1.000.000.00 ευρώ περισσότερο για την παιδεία, από τον πρώτο ήδη προϋπολογισμό της Κυβέρνησης του Πανελλήνιου Σοσιαλιστικού Κινήματος.
      (Χειροκροτήματα από την πτέρυγα του ΠΑ.ΣΟ.Κ.)
      Τρεις χιλιάδες προσλήψεις το χρόνο στον τομέας της υγείας. Αυτοδιοικούμενα πανεπιστήμια. Αξιοπρεπές επίπεδο διαβίωσης με συγκεκριμένες προτάσεις για τις συντάξεις. 
      Εμείς, με το πρόγραμμά μας, εγγυόμαστε μία άλλη πορεία απέναντι σε μία Κυβέρνηση, η οποία ήταν η χειρότερη που είχε ποτέ η χώρα, ακόμα και από αυτή του Μητσοτάκη, του 1990-1993, η οποία διέλυσε την Ελλάδα.
      Τώρα πια η νέα γενιά καταλαβαίνει τι σημαίνει η Δεξιά. Πράγματι η σημερινή γενιά σάς δοκίμασε και κατάλαβε τι σημαίνει η Δεξιά. Και δεν είναι τυχαίο ότι προχθές, στις δικές μας εκλογικές διαδικασίες για την πραγματική επανίδρυση της νεολαίας του ΠΑ.ΣΟ.Κ., είχαμε τη συμμετοχή άνω των ενενήντα χιλιάδων νέων ανθρώπων, που θα είναι η εμπροσθοφυλακή για την αλλαγή στη χώρα.
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, έχω επιλέξει, την προσφορά μου στην πολιτική, να την καθοδηγούν οι αρχές και οι αξίες μας, η ελευθερία της γνώμης, η δικαιοσύνη, η κοινωνική αλληλεγγύη, η διαφάνεια και η λογοδοσία, ο αγώνας για την ειρήνη, τον πολιτισμό και τη γνώση, αρχές και αξίες, που δεν φαλκιδεύονται από μεσάζοντες και μηχανισμούς.
      Από εμένα θα ακούσετε μία απλή αλήθεια, μια ξεκάθαρη πολιτική αλήθεια, μια πολιτική αρχή, αδιαπραγμάτευτη: Οι επιχειρηματίες στο ρόλο τους, οι πολιτικοί στο δικό τους. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν υπάρχει τίποτα διαφορετικό. Τελεία και παύλα!
      (Χειροκροτήματα από την πτέρυγα του ΠΑ.ΣΟ.Κ.)
      Εμείς έχουμε μία και μόνο δέσμευση. Τη δέσμευση απέναντι στο λαό: Να υπηρετούμε τα δικά του συμφέροντα. Και δεν θα συμβιβαστώ –δεν θα συμβιβαστώ!- με κανένα εξωθεσμικό κέντρο, το οποίο προσπαθεί να χειραγωγήσει τη βούληση του ελληνικού λαού.
      (Χειροκροτήματα από την πτέρυγα του ΠΑ.ΣΟ.Κ.)
      Δεσμεύομαι προσωπικά ότι όλες οι επιλογές στο δημόσιο τομέα θα γίνουν με ανοιχτές, διαφανείς και αξιοκρατικές διαδικασίες.
      (Χειροκροτήματα από την πτέρυγα του ΠΑ.ΣΟ.Κ.)
      Η εμπιστοσύνη των πολιτών, που θα μας οδηγήσει στη διακυβέρνηση της χώρας, δεν θα γίνει όχημα για το κράτος-λάφυρο, όπως εσείς το έχετε καταντήσει. 
      Θα κλείσω αυτό το θλιβερό κεφάλαιο της πολιτικής ζωής. Θα χτυπήσω νοοτροπίες και συμφέροντα, όπου κι αν βρίσκονται. Δεν θα μπορέσουν να περάσουν αυτές οι αντιλήψεις!
      Κύριε Καραμανλή, διασύρατε τη χώρα διεθνώς για ακόμη μία φορά. Πριν από λίγο καιρό συναντήσατε τον κ. Αλμούνια, για να διαπραγματευτείτε την έξοδο από την επιτήρηση, που σας έβαλε η δική σας «απογραφή». «Απογραφή» που εφεύρατε, για να αθετήσετε όλα όσα είχατε υποσχεθεί προεκλογικά, χωρίς να σας ενδιαφέρει ότι τον τελικό λογαριασμό τον πληρώνει ο Έλληνας πολίτης και η υπόληψη της χώρας. 
      Πήγατε και τον είδατε προσωπικά, κύριε Καραμανλή, όχι ο Υπουργός Οικονομικών, όπως συνηθίζεται. Και σας ρωτώ ευθέως, κύριε Καραμανλή: Τι υποσχεθήκατε; Τι υποσχεθήκατε στον κ. Αλμούνια, για να βγούμε από την επιτήρηση, στην οποία μπήκε η χώρα, με δική σας απόφαση; Πείτε μας σήμερα εδώ, σε αυτή την Αίθουσα, μπροστά στην Εθνική Αντιπροσωπεία, αυτά που κρύβετε από τους πολίτες, τις δεσμεύσεις που αναλάβατε για το ασφαλιστικό μετά τις εκλογές, την αύξηση των ορίων ηλικίας στις συντάξεις, την αύξηση των εισφορών, τη μείωση των συντάξεων ως ποσοστού του μισθού, τις δεσμεύσεις για λιτότητα και περιοριστική πολιτική. Εδώ, ενώπιον της Βουλής, πείτε τα, κύριε Καραμανλή!
      (Χειροκροτήματα από την πτέρυγα του ΠΑ.ΣΟ.Κ.)
      Ευτυχώς, για την πατρίδα μας και για τους πολίτες, ο δεύτερος τόμος της κρυφής σας ατζέντας θα μείνει στο συρτάρι. Εκεί θα ξεχαστεί και εκεί θα ταφεί. Τα σχέδια για το ασφαλιστικό, για την αγορά εργασίας, για την εκποίηση της δημόσιας περιουσίας, των ελληνικών παραλιών και δασών, όλα τα σχέδια που η νεοδεξιά αντιμεταρρύθμιση απεργάζεται, θα μείνουν στα χαρτιά.
Η δεύτερη πράξη του έργου δεν θα παιχθεί. Δεν θα ολοκληρώσετε τις συναλλαγές σας.
      Κύριε Πρωθυπουργέ, ο κύκλος της Νέας Δημοκρατίας έκλεισε. Η Κυβέρνηση, μόνο μια υπηρεσία μπορεί να προσφέρει πια στη χώρα. Να παραιτηθεί αμέσως και να γίνουν εκλογές, που είναι η μόνη διέξοδος.
      (Χειροκροτήματα από την πτέρυγα του ΠΑ.ΣΟ.Κ.)
      Και δεσμεύομαι και δεσμευόμαστε μαζί με τον ελληνικό λαό, με ευρύτατη διαβούλευση, σ’ ένα νέο κοινωνικό συμβόλαιο, να κάνουμε πράξη τη δίκαιη κοινωνία με ισχυρό και ελεύθερο πολίτη, όπως τον οραματιζόμαστε.
      Ευχαριστώ πολύ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και τρεις συνοδοί-καθηγητές από το 1ο Επαγγελματικό Λύκειο Χαλκίδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, τουλάχιστον εμένα δεν με εξέπληξε καθόλου ο πανηγυρικός τόνος που έδωσε στην ομιλία του ο Πρωθυπουργός. Με έπαρση μίλησε για το κυβερνητικό έργο. Η μόνη έπαρση την οποία μπορεί να έχει, είναι ότι πραγματικά οι δείκτες που πραγματοποίησε μέσα σε αυτό το τρίχρονο, είναι ανοδικοί, αφορούν όμως την πλουτοκρατία, για να το πω έτσι απλά και λίγο απλοϊκά. Παρέλειψε πάρα πολλούς δείκτες, που αποδεικνύουν ότι οι κοινωνικές ανισότητες διευρύνθηκαν. Διευρυμένες τις παρέλαβε, αλλά έγιναν ακόμη περισσότερο διευρυμένες. Δεν με εξέπληξε, βεβαίως, και η ομιλία του Προέδρου του ΠΑ.ΣΟ.Κ. Είναι σαν να γεννήθηκε το κόμμα αυτό στις 7 Μαρτίου του 2004, σαν να μην προϋπήρχε τίποτα. 
      Κατά τη δική μας βεβαιωμένη γνώμη όποιο κόμμα και να είναι στην κυβέρνηση, η ίδια τάξη εξουσιάζει. Αυτό φαίνεται από την πορεία των δεικτών, παρ’ ότι οι δείκτες πάρα πολλές φορές κρύβουν την πραγματικότητα.  Οι δείκτες -δεν θα πω πλούτος-φτώχεια, δεν δείχνει- που έχουν σχέση με την κοινωνικοταξική διάρθρωση της χώρας, αποδεικνύουν ότι οι κοινωνικές ανισότητες, δηλαδή η ταξική εκμετάλλευση, διευρύνεται. Όποιο κόμμα και αν κυβερνά, δεν αλλάζει. Αλλάζουν τα κόμματα, η ίδια τάξη στην ουσία εξουσιάζει. 
      Αυτή είναι η πραγματικότητα και δυστυχώς το κλίμα που θα ζήσουμε από τώρα μέχρι να πάμε στις εκλογές, είναι η αντιπαράθεση ανάμεσα στα δυο κόμματα, όπου το ένα δεν αντέχει να χάσει και το άλλο δεν αντέχει να μην κερδίσει. Τι να πω; Ο ελληνικός λαός, πραγματικά, θα βρεθεί στο επίκεντρο μιας αντιπαράθεσης, όχι ανούσιας, όχι αποπροσανατολιστικής, αλλά κυριολεκτικά δηλητηριώδους.
      Δεν θέλω να κάνω κανένα άλλο σχόλιο. Θέλω να σταθώ σε ορισμένα ζητήματα, που κατά τη γνώμη μας δείχνουν αυτό το πράγμα, δηλαδή πως όποιο κόμμα και αν κυβερνά, μια τάξη κυριολεκτικά επωφελείται.  
      Κατ΄αρχάς πολύ θα θέλαμε και ο Πρωθυπουργός -διότι δεν απαντά μόνο στον Πρόεδρο του ΠΑ.ΣΟ.Κ., μιλά και στα άλλα κόμματα, μιλά και στον ελληνικό λαό- να μας εξηγήσει συγκεκριμένα, βάσει ποιων στοιχείων μειώθηκε η ανεργία. 
      Μέσα εκεί βάζει, βεβαίως, και τους μερικά απασχολούμενους, όπως έκανε και το ΠΑ.ΣΟ.Κ., το οποίο, μάλιστα, λανσάρισε και τον όρο της «απασχολησιμότητας». 
      Να μας πει, παραδείγματος χάριν, πώς σκέφτεται να διαχειριστεί το ζήτημα της κοινωνικής ασφάλισης. Λέει ότι θα αρχίσει διάλογος. Εδώ πέρα υπάρχουν συγκεκριμένες προδιαγραφές, που έρχονται από την Ευρωπαϊκή Ένωση, όπως επίσης και διεθνών οργανισμών, και έχουν το χαρακτήρα εντολών. Τα εξετάζει αυτά τα ενδεχόμενα; Θα ανοίξει έναν κοινωνικό διάλογο, έχοντας αποκλείσει αυτά τα ενδεχόμενα;
      Κατά τη γνώμη μας είτε το ΠΑ.ΣΟ.Κ. είτε η Νέα Δημοκρατία είναι στην Κυβέρνηση ή ανάποδα, η επίθεση που θα δεχθούμε τα επόμενα χρόνια θα είναι άνευ προηγουμένου και αφορά τα εξής ζητήματα: Την κοινωνική ασφάλιση με το σκέλος το συνταξιοδοτικό, την κοινωνική πολιτική, την παιδεία που δεν ολοκληρώθηκαν τα μέτρα, αλλά είμαστε ακόμα στην αρχή και τον τομέα της υγείας, ο οποίος ανήκει, βέβαια, στην κοινωνική πολιτική, αλλά έχει και την ιδιαιτερότητά του.
      Γυναίκες και νέοι θα δεχθούν τα πιο συντριπτικά πλήγματα. Και επειδή πολύς λόγος γίνεται και έγινε και στις 8 του Μάρτη για την ισοτιμία και την ισότητα, όλα τα μέτρα που έχει πάρει η Κυβέρνηση και αυτά που διάβασα στο πρόγραμμα του ΠΑ.ΣΟ.Κ. έχουν την εξής λογική: Θα ξαναγυρίσουμε –γιατί κατά κάποιο τρόπο υπήρχε μια πρόοδος την τελευταία εικοσιπενταετία ή τριακονταετία- σ' αυτό που λέμε «παλαιά και νέα παραδοσιακά γυναικεία επαγγέλματα», τα φθηνά, τα χειρότερα αμειβόμενα. Δεν εννοώ φθηνά από την άποψη της προσφοράς, αλλά φθηνά σε κόστος, με τις χειρότερες συνθήκες. 
      Όλη η κοινωνική πολιτική της Νέας Δημοκρατίας, αλλά και του ΠΑ.ΣΟ.Κ., με την κοινωνική οικονομία βασίζεται εκεί. Προγράμματα για τη γυναικεία απασχόληση, να μαγειρεύουν φαί για τους φτωχούς και έναντι μιας μικρής αμοιβής να το πηγαίνουν, να παίρνουν κάποια προγράμματα για να κάνουν μια δουλίτσα που θα κρατάει ένα με δύο χρόνια, κάπως έτσι. Ο κοινωνικός τομέας της οικονομίας θα στελεχωθεί με άνεργες γυναίκες, οι οποίες δεν μπορούν να βρουν δουλειά, με γυναίκες είτε πολύ νέες είτε σε μια ηλικία που σήμερα δεν προσλαμβάνεται, έτσι για να παίρνουν ένα επίδομα. Πάρεργο, δηλαδή, η γυναικεία εργασία.
      Ας σταθούμε στους νέους. Όλα τα μέτρα, τα οποία έχουν παρθεί τα τελευταία χρόνια και αυτά που η Νέα Δημοκρατία επίσης παίρνει, αφορούν αρνητικά κυρίως τις νέες ηλικίες. Τα επόμενα χρόνια οι νέοι άνθρωποι και τα παιδιά τους θα ζήσουν κάτω από πολύ χειρότερους όρους από εμάς. Και καλό εισόδημα δεν θα έχουν και κοινωνική πολιτική δεν θα γνωρίσουν -ούτε αυτήν τη λειψή που δεχθήκαμε εμείς- και κυρίως δεν θα μπορούν να προγραμματίσουν τη ζωή τους για τον επόμενο μήνα.
      Πολύ σωστά, εν πάση περιπτώσει, το τελευταίο διάστημα συγκεντρώθηκε η προσοχή στο άρθρο 16 και στο νόμο-πλαίσιο. Πολύ σωστά χαιρετίσαμε το φοιτητικό κίνημα, μια μεγάλη έκρηξη που σημειώθηκε. Αυτό, όμως, που έχει σημασία δεν είναι ένα κίνημα νέων, αλλά είναι ένα κοινωνικό κίνημα νέων. Αυτό το κίνημα, βεβαίως, δεν έχει πει ακόμη την τελευταία του λέξη. Η έκρηξη είναι κάτι το σημαντικό, έχει όμως πολύ σκληρό αγώνα μπροστά του. 
      Ταυτόχρονα δεν πρέπει να φύγει από το νου μας ότι υπάρχει και ένα άλλο κομμάτι νεολαίας που βρίσκεται σε ακόμη χειρότερη μοίρα και θα ήθελα να σταθώ σ' αυτό. Χιλιάδες παιδιά αναγκάζονται ή υποχρεώνονται βίαια να μην ολοκληρώσουν τη γενική τους μόρφωση -και αυτό προβλέπεται από τα μέτρα της Νέας Δημοκρατίας- να νιώσουν την ταξική πολιτική στην πλάτη τους, πηγαίνοντας στα ΕΠΑ.Σ., στα ΕΠΑ.Λ. και στα άλλα δημόσια και ιδιωτικά Ι.Ε.Κ. και τα Κ.Ε.Κ., ενώ συνεχίζει η ανάγκη να υπάρχουν νυχτερινά σχολεία, απόδειξη για την ανέχεια και τη δυσκολία που βιώνει το παιδί της λαϊκής οικογένειας.
      Στο επόμενο διάστημα αυτοί οι αριθμοί θα πολλαπλασιαστούν και όλα τα μέτρα που έχει πάρει η Κυβέρνηση λένε το εξής πράγμα: Πολλά από αυτά τα παιδιά δεν έχουν καν το δικαίωμα να ονειρευθούν το πανεπιστήμιο. Και εκείνα που θα δώσουν εξετάσεις θα είναι ανισότιμες οι εξετάσεις με τα υπόλοιπα παιδιά, γιατί δεν θα έχουν διδαχθεί την ίδια ύλη.
      Από αυτό το Βήμα θα ήθελα να σταθώ στο εξής ζήτημα: Το φοιτητικό κίνημα πρέπει να γίνει σπουδαστικό κίνημα -τη γνώμη μας λέμε- να αγκαλιάσει ολόκληρη τη νεολαία και αυτήν που εγκαταλείπει τα θρανία και αυτήν που δεν μπορεί να προχωρήσει στο πανεπιστήμιο, να συστρατευθεί, αν θέλετε, με τις ταξικές δυνάμεις, με τις ριζοσπαστικές μαζικές οργανώσεις. 
      Η νεολαία μόνη της δεν μπορεί, αλλά και το λαϊκό κίνημα δεν θα κατακτήσει την απαιτούμενη αποτελεσματικότητα, δίχως τη νεολαία. Τα επόμενα χρόνια θα πολλαπλασιαστούν τα προβλήματα. Δεν άκουσα τίποτα να λέει η Νέα Δημοκρατία, ούτε διάβασα κάτι στο πρόγραμμα του ΠΑ.ΣΟ.Κ., το οποίο το μελέτησα εμβριθώς.
       Με την πιστοποίηση των πτυχίων, με πατέντα Σ.Ε.Β., θα οξυνθούν οι συντεχνιακές αντιπαραθέσεις, οι αντιπαραθέσεις στα επαγγέλματα. Ήδη υπάρχει αυτό το ζήτημα ανάμεσα στους μηχανικούς του Πολυτεχνείου και στους αποφοίτους των Τ.Ε.Ι.. Πώς θα λυθεί αυτό το ζήτημα; Οι αντιπαραθέσεις θα είναι σκληρές στις συνθήκες αυξανόμενης ανεργίας. Και αυτό θα το κάνει η πιστοποίηση των πτυχίων και επαγγελμάτων. Κουβέντα δεν ακούμε. Αυτά είναι λεπτομερειακά θέματα;
      Θα ήθελα, όμως, να σταθώ κι εγώ σ’ ένα σκάνδαλο, το οποίο έχει δημοσιοποιηθεί, αλλά αυτό δεν θεωρείται σκάνδαλο και το σκάνδαλο είναι πολύ συγκεκριμένο. Θα ήθελα να μας απαντήσει η Κυβέρνηση, αν η απελευθέρωση της αγοράς και οι κανόνες της αγοράς, της επιτρέπουν να παρέμβει και θα ήθελα να ρωτήσω και τον Πρόεδρο του ΠΑ.ΣΟ.Κ., πώς μπορεί να χωρίσει τους σωστούς από τους μη σωστούς επαγγελματίες, που είπε στην ομιλία του.
      Έχει διαμορφωθεί παγκόσμια με δικτύωση και στην Ελλάδα ένα καλά οργανωμένο σύστημα «χαφιεδισμού» σε τόπους δουλειάς, με παγκόσμιες διαστάσεις. Πλοκάμια αυτού του συστήματος απλώνονται στη χώρα μας, καθώς ήδη λειτουργούν εταιρείες που στρατολογούν επί πληρωμή άτομα και μάλιστα φοιτητές και φοιτήτριες, που δήθεν κάνουν πρακτική και συμπληρώνουν το εισόδημά τους, χρησιμοποιούμενοι από επιχειρήσεις, προκειμένου οι τελευταίες να εξακριβώσουν ποιοι εργαζόμενοι είναι αποδοτικοί και ποιοι όχι. Τα άτομα αυτά υποδύονται τους πελάτες. Δεν ξέρω ο κ. Τσιτουρίδης πού είναι και αν με ακούει.
      Η δραστηριότητά τους ονομάζεται «Μυστικές Αγορές» και υποτίθεται ότι ενδιαφέρονται για την ποιοτική εξυπηρέτηση του κοινού. Στη χώρα μας πελάτες των εταιρειών των χαφιέδων –εντάξει, χαφιέδες με πτυχίο θα είναι αυτοί- έχουν κυρίως οι μεγάλες αλυσίδες super market,  ξενοδοχειακές επιχειρήσεις, αλυσίδες επιχειρήσεων ηλεκτρικών και ηλεκτρονικών ειδών π.χ. «Multirama», εμπορικές επιχειρήσεις κ.λπ.. Και το κυριότερο, παραπανεπιστημιακά ιδρύματα στέλνουν φοιτητές σε εταιρείες για να κάνουν την πρακτική τους άσκηση, στο «χαφιεδισμό» λέμε εμείς. Ενδεικτικά, αναφέρουμε δύο ανακοινώσεις έναρξης πρακτικής άσκησης του Τμήματος Διοικητικής Επιστήμης και Τεχνολογίας του Οικονομικού Πανεπιστημίου της Αθήνας. Η ανακοίνωση έγινε το Φλεβάρη του 2006 και ένα χρόνο μετά στέλλονται σε εταιρείες Πειραιώς «Direct Service» και στην «Attica Center».
      Η εταιρεία Data RC το 2005 έκανε έρευνα στο χώρο των super market, με βάση αξιολογήσεις από μυστικούς πελάτες και σημειώνεται στην έρευνα -γράφουν τώρα οι φοιτητές- «η υπάλληλος των ταμείων, παρ’ όλο που ήταν ευγενική και τυπική, μου μιλούσε στον πληθυντικό. Δεν γύρισε ούτε στιγμή να με κοιτάξει ή να μου χαμογελάσει».
      Παρακάτω, γράφεται σε άλλη μαρτυρία φοιτητή που κάνει τον πελάτη. «Οι απαντήσεις που δόθηκαν σε ερωτήσεις που τέθηκαν στην υπάλληλο των διαδρόμων ήταν σε ύφος ιδιαίτερα τυπικό, ενώ οι απαντήσεις από την ταμία σε ερωτήσεις που της έγιναν, δόθηκαν προς τον πελάτη με αυστηρό ύφος». Πού πάμε δηλαδή; Θα χαιρόμαστε και θα τραγουδάμε, όταν αγοράζουμε και όταν πληρώνουμε στο ταμείο, όταν ο αγοραστής έχει χρήματα να αγοράσει αυτό που έχει ανάγκη και όταν η ταμίας έχει κανονικό ωράριο δουλειάς, έχει κανονικό μισθό και δεν δουλεύει κάτω από τις σκληρές συνθήκες στα super market και στις άλλες μεγάλες εμπορικές επιχειρήσεις. Έτσι που πάμε, αυτές οι επιχειρήσεις, στην εξυπηρέτηση και στα ταμεία, θα βάζουν «call girl» να γελάνε, να τραγουδάνε, να χορεύουν στους πελάτες.
       Αυτό είναι ή δεν είναι σκάνδαλο; Κι είναι αναμεμειγμένα τα πανεπιστήμια μέσα. Είμαι βέβαιη ότι μέσα εδώ θα είναι και κριτήριο αξιολόγησης, θα είναι μέσα στην αξιολόγηση. Αυτά είναι δημοσιευμένα. Δεν έγινε φασαρία γι’ αυτά. Γιατί να γίνει άλλωστε; 
      Ας πάμε στο σκάνδαλο, γιατί σκάνδαλο είναι βεβαίως αυτό με τα αποθεματικά των ταμείων και το, όπως λέγεται,  μη δημοσιοποιημένο ομόλογο και ο παρά φύση, λέμε εμείς, γάμος με την «ΑΚΡΟΠΟΛΙΣ» των ταμείων. Υπάρχει θέμα σκανδάλου; Υπάρχει. Αλλά εδώ να το πούμε καθαρά. Είναι σαν να λέμε ότι είναι νόμιμη η δράση των ασφαλιστικών ταμείων, ο τζόγος που παίζουν τα ασφαλιστικά ταμεία στο Χρηματιστήριο ή σε άλλες χρηματαγορές είναι νόμιμος και από την άλλη μεριά δεν μας αρέσει ένα συγκεκριμένο σκάνδαλο. Είναι σαν να αφήνεις τα παράθυρα και τις πόρτες ανοιχτά και μετά θυμώνεις γιατί μπήκε ο λωποδύτης μέσα. Το Χρηματιστήριο είναι τζόγος. Βεβαίως, θα μου πείτε ότι υπάρχει και είναι υγιής και μάλιστα να μπούνε στο Χρηματιστήριο τα αποθεματικά των ασφαλιστικών ταμείων. Βεβαίως, τα μέτρα που έχει εξαγγείλει η Κυβέρνηση -το λέμε- είναι μέτρα για κουκούλωμα. Καθαρά πράγματα. 
      Μάλιστα, εδώ το 1990-1993, το πράσινο φως για να τζογάρονται τα χρήματα των εργαζομένων στο Χρηματιστήριο, το έδωσε η κυβέρνηση Μητσοτάκη. Από εκεί άρχισε. Μετά ήρθε το ΠΑ.ΣΟ.Κ. και δεν άλλαξε το νόμο, αλλά τον συνέχισε. Το ΠΑ.ΣΟ.Κ. μάλιστα είπε «ναι» στο νόμο της Νέας Δημοκρατίας για την εισαγωγή των αποθεματικών στο Χρηματιστήριο και μάλιστα στις 5-10-2003, όταν η Κοινοβουλευτική Ομάδα έβαλε ζήτημα, η απάντηση που πήρε από τον αρμόδιο Υπουργό είναι ότι καλά έκανε η Νέα Δημοκρατία και ψήφισε αυτό το νόμο. 
      Μέσα σε μια τριετία, 1999-2002, έκαναν φτερά τα 2/3 των αποθεματικών των ταμείων σε τζόγο του Χρηματιστηρίου. Και το Χρηματιστήριο είναι ιδιωτικό πια, ιδιωτικοποιήθηκε επί ΠΑ.ΣΟ.Κ.. Μη μου πείτε ότι είναι δημόσιος οργανισμός, αν και για εμάς ή το «δημόσιος» ισχύει ή το «ιδιωτικός», σε αρκετές περιπτώσεις δεν έχει και μεγάλη διαφορά. Είναι πώς κινείται και το έργο του. 
      Σύμφωνα με τα στοιχεία του κοινωνικού προϋπολογισμού που είχε δημοσιευθεί τον Οκτώβριο του 2003, η αξία των μετοχών που είχαν στην κατοχή τους ασφαλιστικά ταμεία, κατρακύλησε από τα 5.000.000.000 ευρώ, στο 1,7 δισεκατομμύρια ευρώ περίπου. Χάθηκαν δηλαδή 3,5 δισεκατομμύρια ευρώ. Ανάλογες είναι οι εξελίξεις και με τα ομόλογα. Αυτό δεν είναι πρόβλημα; Δηλαδή τι θέλετε να πούμε; Να διαλέξουμε ανάμεσα στο «γαλάζιο» ή στο «πράσινο» ριφιφί; 
      Ας πάμε τώρα στις ιδιωτικοποιήσεις που γίνεται μεγάλη φασαρία γι’ αυτές. Κοιτάξτε να δείτε: Βεβαίως στην πορεία των ιδιωτικοποιήσεων και στην πραγματοποίησή τους υπάρχουν τρωκτικά, δεν υπάρχει αμφιβολία και στα ομόλογα και παντού. Δηλαδή, υπάρχουν πρόσωπα πολιτικά, διοικητικά, τα οποία επωφελούνται. Γιατί και ο νόμιμος τζόγος –να το πω έτσι- με βάση δηλαδή τους νόμους, προϋποθέτει ανταγωνιστές, προϋποθέτει «λαδώματα». Δηλαδή, δεν μου λέτε, μεταξύ τους, στους διαγωνισμούς που γίνονται, οι διάφοροι βιομήχανοι που παίρνουν μέρος, δεν προσπαθούν, ο ένας να μάθει τα μυστικά του άλλου ή τι προσφορά έκανε; Δεν λαδώνει; Θα μου πείτε, τα δημόσια πρόσωπα μπορούν να λαδώνονται; Μα, αυτό είναι το σύστημα. Όταν είναι σκανδαλώδης μια πολιτική, είναι «ψύλλος στα άχυρα» να βρεις ποια πρόσωπα πήραν «το κάτι τις τους». Δεν είναι εύκολο, γιατί σε αυτά δεν υπάρχουν και αποδείξεις. 
      Η πολιτική των ιδιωτικοποιήσεων ξεκίνησε περί τα τέλη της δεκαετίας του 1980. Εξελίχθηκε σε χιονοστιβάδα στα μέσα της δεκαετίας του 1990 και εδώ, να το πούμε καθαρά, μόνο το Κ.Κ.Ε. είχε καταψηφίσει αυτή την επιλογή είτε ήταν επιλογή του Μάαστριχτ είτε συγκεκριμένες επιλογές. Οι ιδιωτικοποιήσεις εντάχθηκαν στην πορεία της ένταξης της Ελλάδας στην Ο.Ν.Ε.. Το σύνθημα που συνόδευε την αντιλαϊκή αυτή επιλογή ήταν θελκτικό, «για την εξυγίανση». Κοιτάξτε τώρα τι έγινε: Ιδιωτικοποιούνται οι εταιρείες και τα μεγαλύτερα σκάνδαλα είναι σε αυτές. Οι ιδιωτικοποιημένες εταιρείες βαρύνονται ή δεν βαρύνονται με σκάνδαλα; Και η ιδιωτικοποίηση έγινε για την εξυγίανση; Όχι. Έγινε για να κερδίσουν οι ιδιώτες περισσότερα απ’ ό,τι κέρδιζαν όταν αυτές ήταν κρατικές, γιατί δημόσιες, με την ουσία του όρου, δεν ήταν. 
      Το ΠΑ.ΣΟ.Κ. μέχρι το 2004, προχώρησε σε ιδιωτικοποίηση του Ο.Τ.Ε., της Εθνικής –δεν ήταν 100%, αλλά άνοιξε το δρόμο- της Ιωνικής, της Ε.Τ.Β.Α., της Ε.Τ.Ε.Β.Α., της Τράπεζας Κρήτης, της Γενικής, αλλά και της Δ.Ε.Η., της Δ.ΕΠ.Α., του Ο.Λ.Π., του Ο.Λ.Θ., των ξενοδοχειακών μονάδων του Ε.Ο.Τ. και βιομηχανικών επιχειρήσεων, δηλαδή δύο ναυπηγεία, τέσσερις μεγάλες βιομηχανικές μονάδες, μία τσιμεντοβιομηχανία, δύο μεταλλευτικές επιχειρήσεις, πέντε βιομηχανίες τροφίμων, πέντε γαλακτοβιομηχανίες. 
      Δεν είναι τυχαίο πώς τινάχθηκαν και τα κέρδη του κ. Δασκαλόπουλου, του κ. Φιλίππου και των άλλων.
      Η Νέα Δημοκρατία κατήγγειλε όλες αυτές τις ιδιωτικοποιήσεις, γιατί τις είδε «πράσινες». Επειδή ήταν «πράσινες», τις κατήγγειλε. Οι «γαλάζιες» που κάνει τώρα είναι παρθένες. Με πολλή φούρια η Νέα Δημοκρατία μετά τις εκλογές ρίχθηκε να πουλήσει ό,τι δεν είχε προλάβει το ΠΑ.ΣΟ.Κ.. Και όχι μόνο αυτό, αλλά κάνει εμβάθυνση στις ιδιωτικοποιήσεις που είχε ξεκινήσει το ΠΑ.ΣΟ.Κ..
      Και έκανε και κάτι άλλο η Νέα Δημοκρατία, που το ΠΑΣΟΚ δεν πρόλαβε να το κάνει. Έπεσε πάνω και οργάνωσε την επίθεση στα δικαιώματα των εργαζομένων,  εισήγαγε στις ιδιωτικοποιημένες επιχειρήσεις την εθελούσια έξοδο, το νέο ασφαλιστικό σύστημα στους τραπεζοϋπαλλήλους. 
      Το ενδιαφέρον της Νέας Δημοκρατίας είναι ακριβώς να επεκταθούν οι εργασιακές σχέσεις που υπάρχουν στον ιδιωτικό τομέα στο δημόσιο. Προχώρησε λοιπόν με τη σειρά της και το 35% του Ταχυδρομικού Ταμιευτηρίου μπήκε στο Χρηματιστήριο, πουλήθηκε το 11% της Εμπορικής Tράπεζας, μεταβίβασε πακέτα μετοχών σε ιδιώτες του Ο.Τ.Ε., των ΕΛ.Π.Ε., του Ο.Π.Α.Π., της Αγροτικής, της Δ.ΕΠ.Α., του «ΓΕΡΜΑΝΟΣ», ό,τι θέλετε. Όλα αυτά είναι μέσα σ’ αυτήν τη διαδικασία. Ιδιωτικοποίηση, εξαγορά και συγκέντρωση. 
      Λεηλάτησε τα ολυμπιακά ακίνητα -αυτό είναι το έργο της Νέας Δημοκρατίας- με αποικιακού τύπου συμβάσεις με διάφορες επιχειρηματικές κοινοπραξίες.
      Σκάνδαλο, επίσης, αποτελεί η πολιτική της Νέας Δημοκρατίας για την αξιοποίηση της δημόσιας περιουσίας, γιατί η δημόσια περιουσία θα «ταΐσει» ταμεία επιχειρηματιών. 
      Πρωτοστατεί στη φορολογική  ασυλία του εφοπλιστικού κεφαλαίου. 
      Εγώ δεν άκουσα τον κ. Παπανδρέου να στέκεται σ’ αυτά. Για την τιμή της μετοχής. Αυτό είναι. Γιατί είναι 5 ή 4. Εντάξει, αυτή είναι η διαφορά. Η διαφορά τους δηλαδή είναι ότι, όταν η Νέα Δημοκρατία είναι αντιπολίτευση, καταγγέλλει τις «πράσινες» ιδιωτικοποιήσεις, ενώ, όταν το ΠΑ.ΣΟ.Κ. είναι στην Αντιπολίτευση, καταγγέλλει τις «γαλάζιες». Αυτή είναι η διαφορά. 
      Για να πάμε παρακάτω, στην αγροτιά. Εδώ πια κι αν είναι αντικείμενο κοροϊδίας. Συντάξεις: 450 ευρώ ο κ. Παπανδρέου, κανένα ευρώ παραπάνω λέει ότι θα δώσει η Νέα Δημοκρατία. Στην ουσία, είτε το ένα είτε το άλλο, το 2012 –γιατί τότε θα υλοποιηθεί- θα είναι 460 ευρώ. Πείτε μου: Το 2012, πέντε χρόνια μετά, τα 460 ευρώ είναι μεγάλο ποσό; Υποσχόταν η Νέα Δημοκρατία ότι μέχρι το 2008, δηλαδή σε λίγους μήνες, θα έχει φτάσει τα 350 ευρώ. Σήμερα είναι 260 ευρώ. Το λέω, γιατί παρουσιάζονται τυπικά και λίγο βελτιωμένα τα πράγματα. Λοιπόν, με βάση τις σκέψεις που κάνει το ΠΑ.ΣΟ.Κ. ή και αυτά που λέει η Νέα Δημοκρατία, το 2012 θα είναι 460 ευρώ το μήνα η σύνταξη. Μέχρι τότε υπολογίζουν ότι και κάποιοι θα έχουν αναχωρήσει από τούτον τον τόπο.
      Ας πάμε και λίγο παραπέρα. Λέει ο κύριος Πρωθυπουργός ότι έχουν μεγαλώσει οι εξαγωγές. Πραγματικά, οι εξαγωγές και των αγροτικών προϊόντων έχουν αυξηθεί. Δεν μας λέει όμως πόσες εισαγωγές γίνονται. Μιλάμε για εισαγόμενα αγροτικά προϊόντα, τα οποία πλήττουν κατευθείαν την παραγωγή των ελληνικών προϊόντων, τα οποία οδηγούν στην εκτόπιση των αγροτικών προϊόντων. Βεβαίως, οι εξαγωγές αυξήθηκαν, οι εισαγωγές πολλαπλασιάστηκαν. Το έλλειμμα από τις εισαγωγές και τις εξαγωγές των αγροτικών προϊόντων το 2006 έφτασε τα 2.182.000.000 ευρώ. Και την περίοδο 2000-2005 έχει πέσει  περίπου 18% το αγροτικό εισόδημα. Και υποσχόμαστε σύνταξη 460 ευρώ ως το 2012.
      Καυγάς δικομματικός. Γιατί παρεξηγούνται; Γιατί παρεξηγούνται που λέω ότι υπάρχει δικομματικός καυγάς; Και ο ένας και ο άλλος έχουν ψηφίσει όλους τους κανονισμούς της Ευρωπαϊκής Ένωσης. Το 2003 το ΠΑ.ΣΟ.Κ. ψήφισε τη συνταγματική επιδότηση των 4,5 ευρώ το στρέμμα, για τα τεύτλα και για τον καπνό. Η Νέα Δημοκρατία ψήφισε το νόμο για τα βιοκαύσιμα, που απάλλασσε φορολογικά τους παραγωγούς, αλλά μέσα εκεί ενέταξε τις βιομηχανίες. Δεν υπάρχει κανονισμός που δεν τον έχουν ψηφίσει και μετά ο ένας τσακώνεται με τον άλλο, γιατί ψήφισε τον κανονισμό. 
      Με αυτήν την έννοια το πρόβλημα είναι το εξής. Υπάρχουν σκάνδαλα βεβαίως. Οι δυο τους διαλέγουν να παλέψουν στο πεδίο των σκανδάλων. Εμείς βάζουμε ένα άλλο πεδίο, της γενικής πολιτικής γραμμής πλεύσης. Και ταυτόχρονα, όπου παρουσιάζονται -γιατί δεν μπορούν να κρύβονται τα σκάνδαλα- τέτοιου τύπου σκάνδαλα, ατομικοί πλουτισμοί κ.λπ., δεν είμαστε καθόλου αδιάφοροι. Αλλά αυτά δεν είναι τίποτα άλλο παρά «σπυριά» -ας το πω έτσι- ή εκδηλώσεις μιας πολύ σοβαρότερης ασθένειας, αν μπορεί κανείς να πει ότι είναι ασθένεια η ταξική επιλογή του άλφα ή του βήτα κόμματος.
      Η Νέα Δημοκρατία έχει καθαρά ταξική πολιτική. Ιστορικά το κόμμα αυτό,  ανεξάρτητα τι ονομασίες είχε, υπηρέτησε με μεγάλη συνέπεια το μεγάλο κεφάλαιο. Αν το έκανε με ικανότητα ή όχι, δεν θα το κρίνουμε εμείς, θα το κρίνει ο Σ.Ε.Β., οι εφοπλιστές, και άλλοι, η Ευρωπαϊκή Ένωση. Το ΠΑ.ΣΟ.Κ. προσπαθεί να μας αποδείξει ότι, μετατρέποντας τον όρο «απελευθέρωση της αγοράς» σε «κοινωνική οικονομία της αγοράς», μπορεί να φτιάξει μία κοινωνία όπου όλοι θα ζουν αρμονικά και θα πλουτίζουν εξίσου. Μίλησε για κανόνες, οι οποίοι θα βοηθούν τους επιχειρηματίες. Μίλησε για σωστούς επιχειρηματίες. Ας μας δώσει μια λίστα ποιοι είναι οι σωστοί επιχειρηματίες. Σίγουρα σωστός επιχειρηματίες δεν θα είναι ο ψιλικατζής της γειτονιάς, γιατί δεν έχει εκσυγχρονιστεί. Λέει ότι θα βάλει το διαδίκτυο. Στο διαδίκτυο βάζεις ό,τι θέλεις, βάζεις τα στοιχεία που θέλεις εσύ. «Κοντό ψαλμό αλληλούια» θέλεις να βάλεις; Αυτό θα βάλεις στο διαδίκτυο. Το διαδίκτυο το τροφοδοτούν άνθρωποι, κόμματα, πολιτικές. Ο παιδόφιλος το τροφοδοτεί ανάλογα. Ο θρησκόληπτος ανάλογα. Τα υπουργεία ανάλογα. Δηλαδή, μας έπεισε ότι πάμε για μία «κοινωνία αγγέλων» με κυρίαρχη τάξη την πλουτοκρατία και επί ΠΑ.ΣΟ.Κ., αλλά μέσω του διαδικτύου εμείς θα πληροφορούμαστε και ακριβώς η διαφάνεια μετατρέπει την αντιλαϊκή πολιτική σε φιλολαϊκή μέσω του διαδικτύου. Δηλαδή πλήρης αποβλάκωση: Θα πατάμε κουμπιά και θα παίρνουμε ό,τι πληροφορίες θέλει να μας δώσει ο καθένας. Δεν αλλάζει τίποτα. Είτε τις δώσεις από τα παράθυρα της τηλεόρασης είτε στο διαδίκτυο, το ίδιο πράγμα είναι. Το ΠΑ.ΣΟ.Κ. δεν έχει καμία εναλλακτική πολιτική. Απλώς διεκδικεί ότι μπορεί να διαχειριστεί καλύτερα τα συμφέροντα του κεφαλαίου. Του έχει μείνει και από το παρελθόν μία φιλολαϊκή γλώσσα ως κατάλοιπο. 
      Κατά τη γνώμη μας, μέσα σε τούτο το Κοινοβούλιο με αυτό το συσχετισμό, δεν προκύπτουν λύσεις για το λαό. Βεβαίως, γίνονται συζητήσεις και αντιπαραθέσεις και οι συζητήσεις έχουν την αξία τους. Καμμία λύση δεν μπορεί να προκύψει. Και δεν μιλάω απλώς για μία απλή βελτίωση του συσχετισμού. Εμείς, τουλάχιστον, δεν ενδιαφερόμαστε απλώς να έχουμε μία δύναμη για να μπορούμε να προσφέρουμε μία χείρα βοήθειας στο ένα ή στο άλλο κόμμα αλλά για την αποδυνάμωση της δικομματικής εναλλαγής, την αποδυνάμωση και των μελλοντικών σχεδίων διπολισμού. Και μην σας φαίνεται παράξενο, στην πολιτική κανείς δεν πρέπει να λέει «ποτέ». Υπάρχει και η επιλογή της Κυβέρνησης της Γερμανίας, υπάρχει και η επιλογή της Κυβέρνησης της Ιταλίας. Αν ο δικομματισμός με τη μορφή της εναλλαγής μονοκομματικών κυβερνήσεων δεν περπατήσει, θα περπατήσει ο άλλος και ας τσακώνονται μεταξύ τους.
      Εμείς μια τέτοια χείρα βοήθειας δεν μπορούμε να δώσουμε. Μεγάλα λόγια δεν λέμε κι ούτε θέλουμε να πούμε. Αυτό που έχει πολύ μεγάλη σημασία είναι ότι ακριβώς όπως και η Κυβέρνηση και το ΠΑ.ΣΟ.Κ. έχουν «ταξική πυξίδα», έχουμε και εμείς «ταξική πυξίδα» και μ’ αυτήν θα πορευόμαστε. Και πιστεύουμε πάρα πολύ βαθιά ότι ο λαός –δεν μπορούμε να προσδιορίσουμε τον πολιτικό χρόνο- όχι μόνο θα αποδυναμώσει το δικομματισμό, αλλά δεν θα αισθάνεται και κανένα φόβο όταν το συγκεκριμένο πολιτικό σύστημα αρχίζει να κλονίζεται και να αποσταθεροποιείται. Γιατί εδώ που τα λέμε όλα τα κόμματα, είτε είναι κυβέρνηση είτε αντιπολίτευση, θέλουν σταθερό πολιτικό σύστημα. Αντιλαϊκό σταθερό πολιτικό σύστημα εμείς δεν θέλουμε. Και αν δεν μπορεί να ανατραπεί σ’ ένα βράδυ -που δεν μπορεί- το θέλουμε να κλονίζεται. Μόνο τότε μπορεί το λαϊκό κίνημα να αναπτύσσεται. Κι εμείς χέρι βοήθειας δεν θα δώσουμε. Και αυτά με την ευκαιρία τα λέω και για τον Συνασπισμό, με την παράκληση: Κάντε μας κριτική όση θέλετε, αλλά μην δανείζεστε επιχειρήματα από το ΠΑ.ΣΟ.Κ..
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε. Και ευχαριστώ ιδιαίτερα σήμερα γιατί έχω την αίσθηση ότι μου δώσατε χαριστικά το λόγο, βλέποντας τις εφημερίδες, τους τηλεοπτικούς σταθμούς να ασχολούνται με αυτό το θέμα «δεν υπάρχει Αριστερά», «δεν υπάρχει Συνασπισμός Ριζοσπαστικής Αριστεράς» και θα ήθελα να το πω. Αυτό είναι ένα φαινόμενο που επαναλαμβάνεται. Όπου υπάρχει βούρκος δεν υπάρχει η Αριστερά. Και βλέπουμε ότι ο βούρκος είναι ακριβώς εκείνο το θερμοκήπιο, μέσα στο οποίο αναπτύσσεται ο δικομματισμός. Και δεν μιλάω για πρόσωπα και για ηγέτες –έχουν την εκτίμησή μου- μιλάω για ένα σύστημα.
      Πολλοί φίλοι και σύντροφοι ενοχλούνται απ’ αυτό, ενοχλούνται από το γεγονός ότι δεν υπάρχει Αριστερά, δεν υπάρχει ο «Συνασπισμός Ριζοσπαστικής Αριστεράς» στην επικαιρότητα. Η δικιά μου άποψη είναι ότι εγώ είμαι ευχαριστημένος γι’ αυτό, με την έννοια ότι εμείς, ως Αριστερά, είμαστε έξω από μία πολιτική αντιπαράθεση που πάει να κυριαρχήσει με το ερώτημα: Ποιος είναι περισσότερο «τρωκτικό»; Ποιος έχει τα περισσότερα ξαδέλφια στις διοικήσεις; Ποιος κάνει τις περισσότερες κομπίνες; Ποιος είναι πιο διεφθαρμένος; Ποιος είναι πιο διαπλεκόμενος; Και η προσπάθεια η δικιά μας είναι να αντιμετωπίσουμε αυτό το θέμα, πέρα από τις ευθύνες που υπάρχουν και τις προσωπικές, ως ένα πολιτικό ζήτημα. 
      Και γι’ αυτό, ξεκινώντας, θα ήθελα να κάνω την εξής πρόταση, η οποία απευθύνεται και στο Κ.Κ.Ε. –όχι κριτική, πρόταση θα κάνω, κυρία Παπαρήγα- αλλά κυρίως προς το ΠΑ.ΣΟ.Κ. και θα περίμενα μια απάντηση από τον Πρόεδρο του ΠΑ.ΣΟ.Κ. στη δευτερολογία του. Επειδή είναι ένα σοβαρό πια ζήτημα το πρόβλημα με την εκμετάλλευση των ασφαλιστικών ταμείων εμείς, ως Συνασπισμός Ριζοσπαστικής Αριστεράς, προτείνουμε να ζητήσει η Αντιπολίτευση να γίνει εξεταστική επιτροπή, που θα έχει σχέση και με τα αποθεματικά των ασφαλιστικών ταμείων, θα έχει σχέση, αν θέλετε -μπορεί να διευρυνθεί το αντικείμενό της- και με ζητήματα, όπως είναι η εισφοροδιαφυγή, όπως είναι οι ελεγκτικοί μηχανισμοί, η οποία θα βοηθήσει να έχουμε μια πραγματική αίσθηση του ποια είναι τα προβλήματα και ποιες είναι οι δυνατότητες των ασφαλιστικών ταμείων. Να λυθούν προβλήματα που έχουν σχέση με τη διαρροή ενός τεράστιου ποταμού πόρων από τα ασφαλιστικά ταμεία και μετά να συζητήσουμε, μετά να τολμήσουν κάποιοι να συζητήσουν για άλλες αλλαγές. Και νομίζω ότι θα έπρεπε κάποτε και η Κυβέρνηση και ο Διοικητής της Εθνικής Τράπεζας και όσοι από τη σημερινή Αντιπολίτευση πρότειναν τις μεγάλες εκείνες μεταρρυθμίσεις –θυμάμαι το νομοσχέδιο Γιαννίτση, που βγήκαν εκατοντάδες χιλιάδες κόσμος στο δρόμο- να ζητήσουν συγγνώμη από τους εργαζόμενους για το γεγονός ότι προσπαθούν να ανοίξουν μια πορεία περιορισμού των κατακτήσεών τους σχετικά με το χρόνο εργασίας, σχετικά με το τι συντάξεις παίρνουν, πριν δουν την επίλυση σοβαρότατων προβλημάτων σχετικά με τη διαχείριση και την αξιοποίηση των αποθεματικών αλλά και των δυνατοτήτων, μέσα από την αντιμετώπιση της εισφοροδιαφυγής, των ασφαλιστικών ταμείων. 
      Θέλω να πω ότι είναι ένα σημαντικό θέμα τα ασφαλιστικά ταμεία. Ας δει κάποιος τις κατακτήσεις, τις οποίες είχε μέσα στις δεκαετίες, μέσα στους αιώνες η εργατική τάξη. Ποιες είναι αυτές; Είναι το οκτάωρο, που με σημερινούς όρους γίνεται τριανταπεντάωρο εβδομαδιαίας εργασίας, είναι οι κλαδικές συμβάσεις, είναι τα ασφαλιστικά δικαιώματα, η ασφάλιση, το δικαίωμα στη σύνταξη κ.λπ.. Σήμερα βλέπουμε μια από τις μεγάλες αυτές κατακτήσεις να αντιμετωπίζεται με τέτοιον τρόπο από τις κυβερνήσεις.
      Εγώ κατ’ αρχήν θα ήθελα να δω αυτό το θέμα από μία ειδική σκοπιά, αυτή που αποτελεί κεντρική προτεραιότητα για το Συνασπισμό Ριζοσπαστικής Αριστεράς. Ποια είναι η κεντρική προτεραιότητα για το Συνασπισμό Ριζοσπαστικής Αριστεράς σήμερα; Είναι η νέα γενιά, οι νέοι άνθρωποι.
      Αν χρησιμοποιούσαμε μια παρομοίωση και την Ελλάδα της Νέας Δημοκρατίας την παρομοιάζαμε με ένα σπίτι, θα λέγαμε ότι έχουμε έναν επικεφαλής της οικογένειας, ο οποίος βγάζει φαΐ με μισό πιάτο στους νέους μια φορά τη μέρα και την ίδια στιγμή πάει και παίζει τα εισοδήματα στα ζάρια στο καφενείο. Διότι βλέπουμε, σήμερα να υπάρχει μια εξαιρετική πίεση για τους νέους στα ασφαλιστικά ζητήματα, την ίδια στιγμή που γίνεται ένα μεγάλο φαγοπότι, φαγοπότι και με παράνομες πράξεις, φαγοπότι και με νόμιμες πράξεις.
      Θα αναφέρω κάποιες πλευρές και ρωτώ πώς μπορεί να στέκεται η Κυβέρνηση, ο Πρωθυπουργός, ο Υπουργός Οικονομικών, ο Υπουργός Απασχόλησης και να βλέπει στα μάτια τη νεολαία.
      Πριν από λίγες μέρες ήλθε και με είδε η Διοίκηση των εργαζομένων με το θεσμό της ενοικίασης στην Εθνική Τράπεζα. Μόνο το ότι υπάρχει θεσμός ενοικίασης εργαζομένων είναι κάτι το οποίο δεν μπορούμε να το παραδεχτούμε! Δεν είναι αυτοκίνητα οι εργαζόμενοι! Και δεν είναι αυτοκίνητα ιδιαίτερα τα νέα παιδιά, οι νέοι άνθρωποι στην ηλικία, τριάντα-τριάντα πέντε χρονών, τη στιγμή που πάνε να κάνουν οικογένεια, που απεγνωσμένα θέλουν να έχουν κάποιες ικανοποιητικές απολαβές και ασφαλιστική κάλυψη.
      Η Εθνική Τράπεζα, λοιπόν, η μεγαλύτερη τράπεζα, υπό την κρατική εποπτεία –μέχρι προ ολίγου τουλάχιστον- δημιουργεί εταιρείες «μαϊμού» και έχει τους νέους εργαζόμενους να πηγαίνουν από τη μία εταιρεία στην άλλη, στις εταιρείες «μαϊμού» της Εθνικής Τράπεζας και να ενοικιάζονται, να δανείζονται στην Εθνική Τράπεζα, με συνέπεια να έχουν και μισθολογικά προβλήματα, αλλά και ασφαλιστική υποβάθμιση. Τι θα τους πείτε; Θα τους δείξετε την Ακρόπολη; Τι θα πείτε σ’ αυτούς τους νέους ανθρώπους; 
      Θα αναφέρω τη συμφωνία Ο.Μ.Ε.-Ο.Τ.Ε., όπου υπάρχει συνυπευθυνότητα της Αντιπολίτευσης και διαμορφώνεται το πλαίσιο για όλες τις Δ.Ε.Κ.Ο., όπου οι νεοπροσλαμβανόμενοι θα έχουν χειρότερες συνθήκες ασφάλισης και μισθολογικές από τις παλαιότερες γενιές. 
      Θα αναφέρω τους τραπεζοϋπαλλήλους και τις ρυθμίσεις που έχουν γίνει. Εδώ πέρα έχουμε συνηθίσει όσο μεγαλώνουμε να κρύβουμε χρόνους ηλικίας. Στη νεολαία πάμε να κάνουμε το αντίθετο, δηλαδή να λένε ότι γεννήθηκαν πιο νωρίς, διότι έχουμε ζώνες πια που η κάθε μία χρονικά έχει χειρότερους ασφαλιστικούς και μισθολογικούς όρους από τις προηγούμενες. 
      Στις τράπεζες άλλες ασφαλιστικές συνθήκες έχουν όσοι προσλήφθηκαν πριν από το 1992. Άλλες ασφαλιστικές συνθήκες έχουν όσοι προσλήφθηκαν από το 1992, δηλαδή είναι νεότεροι, μέχρι το 2005, οπότε ψηφίστηκε ο ν.3371 και άλλες έχουν όσοι προσλήφθηκαν μετά το 2006, με βάση αυτήν την πολιτική που λέει ότι υποβαθμίζω τα ασφαλιστικά και μισθολογικά δικαιώματα στο νέο εργαζόμενο όσο περισσότερο νέος κι είναι.  
      Έχουμε τα προγράμματα «STAGE», τα οποία είναι μία ντροπή για τη χώρα μας. Είναι –υποτίθεται- Προγράμματα Κατάρτισης και καλύπτουν πάγιες και διαρκείς ανάγκες. Τι θα πούμε σ’ αυτά τα «παιδιά» του «STAGE», σ’ αυτούς τους νέους ανθρώπους, νέα αγόρια και κορίτσια που δουλεύουν και στο δημόσιο και στον ιδιωτικό τομέα με το «STAGE» ανασφάλιστοι, χωρίς να έχουν δικαιώματα στις διακοπές; 
      Έχουμε φθάσει στο σημείο μέσα στο ίδιο το Ι.Κ.Α., στον κεντρικό, το μεγαλύτερο Ασφαλιστικό Οργανισμό της χώρας μας το 20% των εργαζομένων –το έχουμε θέσει στον κ. Τσιτουρίδη- να είναι εργαζόμενοι «STAGE» χωρίς ασφάλιση, εκεί που έπρεπε η ασφάλιση να στηριχθεί και ως αξία και ως ιδέα. Να υπάρχουν νέοι άνθρωποι χωρίς ασφάλιση μέσα στο Ι.Κ.Α.. Και να μην μιλήσω –γιατί είχαμε κάνει μία επίσκεψη στο Ι.Κ.Α. πριν από λίγους μήνες- για τα ιδιωτικά συνεργεία καθαριότητας που μπαίνουν στο Ι.Κ.Α. και που οι εργαζόμενες στην καθαριότητα, μέσα στο Ι.Κ.Α., είναι ανασφάλιστες! 
      Εδώ όταν δείτε παιδιά από τη νέα γενιά των συμβασιούχων να μιλάνε και να ρωτάνε «τι είναι, τι γίνεται, τι παίρνεις …», η αργκό που χρησιμοποιούν είναι: «Εσύ τι ασφάλιση έχεις; Με το μπλοκάκι είσαι;». Δηλαδή, σύμβαση παροχής έργου, που είναι εκτεταμένη ιδιαίτερα σήμερα μέσα στη νέα γενιά των συμβασιούχων. 
      Απέναντι σ’ αυτό, δηλαδή απέναντι στη προσπάθεια εξοικονόμησης πόρων δήθεν, επειδή σε μεγάλο βαθμό τα ασφαλιστικά ταμεία δεν αντέχουν, έχουμε αυτή τη συνεχή επιδείνωση της νέας γενιάς στους όρους της ασφάλισής της και βέβαια έχουμε και μία δραματική κατάσταση στους συνταξιούχους και στους εργαζόμενους που θα βγουν αύριο, μεθαύριο, μετά από πέντε χρόνια στη σύνταξη. Έχουμε πάνω από τους μισούς συνταξιούχους να παίρνουν κάτω από 500 με 600 ευρώ. Έχουμε τους συνταξιούχους του Τ.Ε.Β.Ε. να υποβαθμίζεται η σύνταξή τους λόγω της ενοποίησης των Ταμείων. Έχουμε μη εφαρμογή της Αυτόματης Τιμαριθμικής Αναπροσαρμογής και χρησιμοποίηση των επιδομάτων για να μην αυξάνει η σύνταξη με βάση τον πληθωρισμό. Έχουμε τις συντάξεις εξευτελισμού στον Ο.Γ.Α.. Και ενώ έχουμε όλη αυτή την πίεση σε νέους και μεγαλύτερους ανθρώπους, έχουμε μία δραματική κατάσταση στα ασφαλιστικά ταμεία. 
      Η «ΑΚΡΟΠΟΛΙΣ» είναι ένα φαινόμενο των ημερών. Είναι ένα μεγάλο σκάνδαλο, είναι μία εικόνα της κοινωνίας που ζούμε και της πολιτικής η οποία εφαρμόζεται. Αλλά υπάρχει ένας νόμος επί δεκαετίες, ο οποίος λέει ότι πρέπει να γίνει εκμετάλλευση των πόρων από τα αποθεματικά και από τα διαθέσιμα των ταμείων. Όλη η μεταπολεμική ιστορία της Ελλάδας είναι μία εκμετάλλευση των πόρων που έχουν τα ταμεία. 
      Τι σημαίνει «πόροι που έχουν τα ταμεία»; Σημαίνει τα χρήματα εκείνα που έχουν συγκεντρωθεί για να στηρίξουν το συνταξιοδοτικό σύστημα. Και αν είναι πολλά, μπορεί κάποιος να είναι αισιόδοξος και να δίνει μεγαλύτερες συντάξεις. Καταλήστευση των ταμείων σημαίνει καταλήστευση των εργαζομένων, είτε ήταν εργαζόμενοι στο παρελθόν είτε είναι συνταξιούχοι στο μέλλον. 
      Από το 1950 μέχρι τα μέσα της δεκαετίας του ΄90 έχουμε υποχρεωτική κατάθεση των αποθεματικών των ταμείων στην Τράπεζα της Ελλάδος. Μάλιστα μέχρι το 1982 αυτή η κατάθεση ήταν άτοκη. Να σκεφθούμε ότι τη δεκαετία του ΄70 τα ασφαλιστικά ταμεία καταθέτουν άτοκα τους πόρους τους, τα αποθεματικά τους, στην Τράπεζα της Ελλάδος κι αν χρειάζονταν να δανειστούν, δανείζονταν με 30%. Αλλά και από το 1982, που άρχισε ένας έντοκος δανεισμός, ουσιαστικά τα επιτόκια ήταν τέτοια που ήταν αρνητικές οι αποδόσεις. Πρώτη φάση καταλήστευσης των Ταμείων. 
    Δεύτερη φάση. Η περίοδος με επίκεντρο το 1999 μέχρι 2001, όπου έγινε η αγορά μετοχών και μετοχικών ομολόγων, που τα Ταμεία μπήκαν με «ανοιχτά πανιά» μέσα στην υπόθεση της «φούσκας» του Χρηματιστηρίου και η κατάρρευση του Χρηματιστηρίου που δημιούργησε τεράστιες ζημιές στα Ταμεία, επομένως στους ίδιους τους εργαζόμενους. 
    Τρίτη περίπτωση. Είναι η περίπτωση του Ιουλίου-Αυγούστου 2006, όπου με κυβερνητική παρέμβαση τα ασφαλιστικά ταμεία αναγκάζονται να πουλούν μετοχές, όχι με βάση το συμφέρον τους -αφού τους είχαν βάλει στο παιχνίδι του τζόγου- αλλά ούτε καν με βάση τους κανόνες του τζόγου. Έχουμε το κακό ότι τους ρίξαμε στο τζόγο και από πάνω δεν τηρούν ούτε καν τους κανόνες του τζόγου. 
    Και υποχρεώνουν, για παράδειγμα, τα Ταμεία τα οποία είχαν μετοχές της Εθνικής Τράπεζας, είτε να τις πουλήσουν στην τιμή των 25 ευρώ υποχρεωτικά, εκείνη τη στιγμή, για να προωθηθεί η ιδιωτικοποίηση της Εθνικής Τράπεζας, είτε αν είχαν ρευστό, να μην ασκήσουν καν το δικαίωμα αγοράς νέων μετοχών που είχαν ως παλαιοί μέτοχοι. Γιατί; Γιατί έπρεπε τα Ταμεία -δηλαδή οι συνταξιούχοι, οι εργαζόμενοι, οι νέοι εργαζόμενοι όταν θα γίνουν συνταξιούχοι- να πληρώσουν την πολιτική της ιδιωτικοποίησης της Εθνικής Τράπεζας. 
    Και βέβαια τώρα έχουμε το σκάνδαλο το οποίο έγινε με την αγορά ομολόγων από τη χρηματιστηριακή εταιρεία «ΑΚΡΟΠΟΛΙΣ», που δείχνει τα άκρα που μπορεί να φθάσει κάποιος. 
    Σύμφωνα με μελέτες του Επιστημονικού Ινστιτούτου της Γ.Σ.Ε.Ε., τα Ταμεία έχουν χάσει περίπου 70.000.000.000 ευρώ, δηλαδή μιλάμε για ένα κολοσσιαίο ποσό από το 1950 μέχρι σήμερα. Ξαναλέω ότι εμείς προτείνουμε εξεταστική επιτροπή, η οποία θα λειτουργήσει σε βάθος χρόνου και θα μας δώσει μία εικόνα για το ασφαλιστικό. Και απευθύνουμε την πρότασή μας σε όλα τα κόμματα της Αντιπολίτευσης. 
    Πώς παρουσιάστηκε το σκάνδαλο της «ΑΚΡΟΠΟΛΙΣ»; Απλώς μπήκε κάποιος ή κάποιοι που έκαναν μία κομπίνα και βρήκαν αθώους ανθρώπους και προωθήθηκε η κομπίνα; Νομίζω πως όχι. Το θέμα δεν είναι ούτε προσωπικό μόνο –είναι προσωπικό- ούτε τεχνικό μόνο. Είναι ένα θέμα πολιτικό. Τα βασικά στοιχεία της πολιτικής διαχείρισης των αποθεματικών των Ταμείων. Γιατί οι επικεφαλής των ταμείων να είναι ξαδέλφια; Για ποιο λόγο να είναι ξαδέλφια και γιοι και συγγενείς κομματικών στελεχών; Γιατί να υπάρχει αυτή η κομματική, πελατειακή αντίληψη απέναντι στα ταμεία; Και αλλάζουν με πελατειακά κριτήρια όχι μόνο όταν έχουμε αλλαγή κυβέρνησης, αλλά όταν έχουμε ακόμη και αλλαγή Υπουργού. Γιατί να υπάρχει ένα αδιαφανές θεσμικό πλαίσιο, το οποίο κανείς δεν μπορεί να το ελέγξει; Γιατί να υπάρχει έλλειψη υποστηρικτικών μηχανισμών;
    Η υποτίμηση που δείχνει η Κυβέρνηση φαίνεται και από το γεγονός ότι καταργεί το Υφυπουργείο Κοινωνικής Ασφάλισης το Μάρτιο του 2006, στο πλαίσιο του μικρότερου σχήματος. Το Υφυπουργείο Κοινωνικής Ασφάλισης καταργούμε; Και τουλάχιστον η υπηρεσία που κάνουμε γενική γραμματεία έχει υπόσταση και δυνατότητα; Τα αποτελέσματα τα βλέπουμε σήμερα. 
    Η Τράπεζα Ελλάδας δεν εκτελεί τον ελεγκτικό μηχανισμό που έχει. Το Υπουργείο, ενώ ενημερώνεται με τις στατιστικές όλων αυτών των αγοραπωλησιών που γίνονται από τα Ταμεία, δεν ασκεί κανέναν έλεγχο. 
    Και βέβαια, το κύριο είναι τα ειδικά ομόλογα. Γιατί ειδικά ομόλογα; Είναι μια μεγάλη ευθύνη του κ. Αλογοσκούφη. Γιατί ο κ. Αλογοσκούφης πραγματικά βγήκε με τη σημαία της διαφάνειας. Γιατί ειδικά ομόλογα; Για ποιο λόγο ειδικά ομόλογα; Γιατί όχι ομόλογα τα οποία περνάνε μέσα από τον οργανισμό διαχείρισης του δημοσίου χρέους; Για ποιο λόγο τα χρέη στους εξοπλισμούς καλύπτονται με αυτά τα ειδικά ομόλογα; Μόνο για να τα κρύψουμε από την Ευρωπαϊκή Ένωση; Κρύψτε τα από την Ευρωπαϊκή Ένωση. Τα κρύβετε όμως από τα κόμματα, τα κρύβετε από τη Βουλή, τα κρύβετε από τον Τύπο, τα κρύβετε από τα Μέσα Ενημέρωσης, ουσιαστικά τα κρύβετε από την κοινή γνώμη. Για ποιο λόγο ειδικά ομόλογα, μια αντιστοιχία αν θέλετε στους ειδικούς λογαριασμούς; Και βλέπουμε εδώ ότι ο ρόλος των ειδικών ομολόγων είναι, κυρίως, για να καλύψουν τα χρέη στην αγορά εξοπλισμών. 
      Και βλέπουμε πόσο εύκολα το ένα σκάνδαλο ακουμπάει το άλλο. Ξέρουμε ότι η αγορά εξοπλισμών είναι βούρκος. Και βλέπουμε τα ειδικά ομόλογα, τα οποία επιστρατεύονται για να καλύψουν την αγορά εξοπλισμών ώστε να μην καταγραφούν στις διεργασίες που έχουν σχέση με το δημόσιο χρέος, να είναι και αυτά ένας βούρκος. 
      Γι’ αυτό έχει μεγάλη ευθύνη η Κυβέρνηση, γι’ αυτούς τους υπονόμους που έχουν στη διοίκηση. Και κινδυνεύουν να βουλιάξουν όλοι μέσα σε αυτούς, όλη η χώρα. 
      Όμως, θα έλεγα ότι αυτό είναι η μία πλευρά, η «ΑΚΡΟΠΟΛΙΣ» και οι πολιτικές ευθύνες. Αυτό είναι το πόσο υποφέρουν τα αποθεματικά των Ταμείων από το χρηματιστηριακό και κερδοσκοπικό τζόγο. Δεν είναι μόνο αυτά, αλλά υπάρχει επίθεση στα ταμεία μέσα από την εισφοροδιαφυγή. Η εισφοροδιαφυγή υπολογίζεται στα 4.000.000.000 δραχμές, σύμφωνα με τις εκτιμήσεις της ίδιας της Γ.Σ.Ε.Ε. που προχθές είχε Συνέδριο. Το 20% των εργαζομένων είναι σε μαύρη και ανασφάλιστη εργασία. Μία στις έξι επιχειρήσεις είναι αναπόγραφη. Πάνω από 3.000.000.000 ευρώ χρωστάνε οι εργοδότες στο Ι.Κ.Α.. Ουσιαστικά, είναι κέρδη των επιχειρήσεων σε βάρος των εργαζομένων, σε βάρος των ασφαλιστικών Ταμείων. 
      Όμως, δεν είναι μόνο αυτό. Υπάρχει έλλειψη ελεγκτικών μηχανισμών, η οποία επιβαρύνει τα ταμεία και αναπτύσσει αυτά τα φαινόμενα. Μόνο τέσσερις από τις δέκα τρεις Επιθεωρήσεις του Ι.Κ.Α. που θα έπρεπε να λειτουργούν, λειτουργούν ή λειτουργούσαν τουλάχιστον πριν από μερικές βδομάδες. Το Ι.Κ.Α. έχει έλλειψη τεσσάρων χιλιάδων υπαλλήλων. Υπάρχει έλλειμμα τεσσάρων χιλιάδων υπαλλήλων στο Ι.Κ.Α.! Πώς θα κάνει ελέγχους το Ι.Κ.Α.; Πώς θα κάνουν ελέγχους τα άλλα ταμεία; Για ποιο λόγο η αγροφυλακή και τα Μ.Α.Τ. είναι πλήρη και από άποψη στελέχωσης και από άποψη υποδομής και το Ι.Κ.Α. ή το Σώμα Επιθεωρητών Εργασίας έχει όλα αυτά τα ελλείμματα;
      Επόμενο στοιχείο είναι η ενοποίηση των Ταμείων με τον τρόπο που έγινε και με την ένταξη διαφόρων ταμείων τραπεζοϋπαλλήλων και άλλων, επιβαρύνοντας ουσιαστικά με τα βάρη τα οποία υπήρχαν, τα ταμεία και το Ι.Κ.Α. και απαλλάσσοντας τις μεγάλες τράπεζες.
      Και βέβαια, τελειώνοντας, θα πω ότι τα ταμεία ληστεύονται από το ίδιο το κράτος, το οποίο δεν αποδίδει το 1% του Ακαθάριστου Εθνικού Προϊόντος που προβλέπει ο νόμος. Και τα χρέη του δημοσίου προς το Ι.Κ.Α. –που είναι μία ντροπή για το ελληνικό δημόσιο- φτάνουν τα 9.000.000.000 ευρώ. 
      Μέσα σ' αυτό το πλαίσιο κινούμαστε και είναι τεράστιες οι πολιτικές ευθύνες γι’ αυτόν τον εξευτελισμό και την καταλήστευση των ασφαλιστικών ταμείων που ανήκουν στη σημερινή Κυβέρνηση, αλλά και σε προηγούμενες κυβερνήσεις, για τα μέτρα τα οποία υπήρξαν.
      Κατά τη γνώμη μας, τα αποθεματικά των Ταμείων, αντί να είναι ένα πρόβλημα, έπρεπε να ήταν μία σοβαρή δυνατότητα. Και εμείς έχουμε τις εξής προτάσεις για άμεσες ρυθμίσεις: Επιστροφή των κλαπέντων από τα ταμεία, ειδικά μέσα από τα πρόσφατα γεγονότα. Έχουμε κομπίνες χρηματιστηριακής –ενδεχομένως με στελέχη των ταμείων ή όχι- οι οποίες στοίχισαν στα ταμεία, στοίχισαν στο Επικουρικό Ταμείο Δημοσίων Υπαλλήλων. Θέλουμε αποκατάσταση, αποζημίωση. Ανήκουν στους εργαζόμενους. Κανείς δεν μπορεί να τα κλέψει αυτά τα λεφτά! 
      Δεύτερον, θέλουμε μελέτη και έρευνα σε βάθος χρόνου σε σχέση με τα προβλήματα που έχουν δημιουργηθεί στα ταμεία, όπως η εισφοροδιαφυγή, η εκμετάλλευση των διαθεσίμων κ.λπ.. 
      Και επειδή βλέπω τον Πρόεδρο του ΠΑ.ΣΟ.Κ., θέλω να επαναλάβω ένα αίτημα. Κύριε Παπανδρέου, εμείς πιστεύουμε ότι πρέπει η Αντιπολίτευση να ζητήσει εξεταστική επιτροπή για το θέμα των αποθεματικών των Ταμείων που να μπορεί να διευρυνθεί και σε θέματα εισφοροδιαφυγής, ώστε να έχουμε μία εικόνα που υπάρχει για τα ταμεία, για την ασφάλιση, πριν βγουν οι «δήμιοι» που θέλουν να κόψουν τις κατακτήσεις των εργαζομένων.
      Τρίτον, θέλουμε νέα πλαίσια, αρχές, κριτήρια για επιλογή διοικήσεων,  εσωτερικούς κανονισμούς, διαφάνεια, λογοδοσία και όχι πια «ξαδέλφια». Θέλουμε ρόλο των ίδιων των οργανώσεων των εργαζομένων στην επιλογή των διοικήσεων. 
      Θέλουμε δομές επιστημονικής και τεχνικής υποστήριξης των ταμείων, γιατί πραγματικά υπάρχουν τεχνικές πλευρές που οι εκπρόσωποι, για παράδειγμα, των εργαζομένων είναι δύσκολο να τις κατανοήσουν αν δεν έχουν τη στήριξη.
      Θέλουμε ενθάρρυνση συνεργασίας μεταξύ των ταμείων με δομές ανοικτές και σε άλλα ταμεία. Για παράδειγμα, το ΕΔΑΚ του Ι.Κ.Α. θα μπορούσε να γίνει ένα σημείο στο οποίο αδύναμα, μικρά ταμεία, χωρίς τις δυνατότητες του Ι.Κ.Α., θα μπορούσαν να αξιοποιηθούν. Επίσης, για παράδειγμα, βλέπουμε τις δυνατότητες που έχουν το Τ.Σ.Μ.Ε.Δ.Ε. ή άλλα ταμεία.
      Στο σημείο αυτό, θα ήθελα να πω ότι έχει σημασία να μελετηθεί η εμπειρία από άλλες χώρες, χωρίς αυτό να σημαίνει ότι θα την αντιγράψουμε. Όμως, θα πρέπει να δούμε ακριβώς τα βήματα, για παράδειγμα, που έχουν κάνει άλλες χώρες, όπως το ότι στην Ιταλία υπάρχει επενδυτική τράπεζα κάτω από τον έλεγχο των ταμείων και των εργατικών σωματείων, σε σχέση με τα διαθέσιμά τους. 
      Επίσης, θα έπρεπε να δούμε και άλλες εμπειρίες και τοποθετήσεις, όπου οι αποδόσεις να είναι όσο το δυνατόν σταθερές, χωρίς βέβαια να καταλήξουν στις μεγάλες τράπεζες με χαμηλά επιτόκια. Παλιά ήταν η Τράπεζα Ελλάδας, τώρα είναι οι μεγάλες ιδιωτικές τράπεζες οι οποίες ουσιαστικά θα τα παίρνουν άτοκα. Θα πρέπει να βρεθεί ένας τρόπος. Βέβαια, ξέρουμε ότι σήμερα δεν μπορούν να υπάρξουν ασφαλείς τοποθετήσεις και καταθέσεις σε συνθήκες καπιταλισμού και ασυδοσίας της αγοράς. Παρ’ όλα αυτά, θα πρέπει να βρεθούν οι καλύτερες λύσεις για τη διασφάλιση των  εργαζομένων, όσων από αυτούς περάσουν όλη τους τη ζωή στον καπιταλισμό, τουλάχιστον.
      Τέλος, θέλω να πω ότι πρέπει να αντιμετωπιστούν τα θέματα της εισφοροδιαφυγής, των ελεγκτικών μηχανισμών, της μαύρης εργασίας των μεταναστών και των κρατικών υποχρεώσεων. 
      Καταλήγοντας, κύριε Πρόεδρε, θα επαναλάβω ότι είναι μία από τις μεγάλες κατακτήσεις της εργατικής τάξης, των εργαζομένων. Είναι μια κατάκτηση η οποία υπονομεύεται. Κατά τη γνώμη μου, ο Πρωθυπουργός οφείλει στη δευτερολογία του να ζητήσει συγγνώμη από τους συνταξιούχους και από τους νέους εργαζόμενους, γιατί έγινε τόσο συζήτηση για αρνητικά ασφαλιστικά μέτρα και μεταρρυθμίσεις, πριν αντιμετωπιστούν τα ζητήματα τα οποία θα μπορούσαν να έχουν πολύ πιο ακμαία ταμεία που να στηρίξουν και τις σημερινές, αλλά και καλύτερες μελλοντικές κατακτήσεις. 
      Θέλω να πω ότι δεν πρέπει να υποτιμάμε τους Έλληνες εργαζόμενους. Δεν πρέπει να υποτιμάμε τη νεολαία που είναι στο «STAGE», τους συμβασιούχους, αυτούς που είναι επιτυχόντες στο διαγωνισμό του Α.Σ.Ε.Π. του ’98 και τις άλλες κατηγορίες. Είδατε το φοιτητικό κίνημα. Στη Γαλλία η μεγάλη έκρηξη της νεολαίας έγινε πάνω σ’ αυτό το θέμα. Στην προσπάθεια δηλαδή, να διαμορφωθούν συμβόλαια προ της απασχόλησης με ανασφάλιστη ουσιαστικά την εργασία των νέων.
      Επίσης, πιστεύουμε ότι είναι ένα από τα μεγάλα μέτωπα και ο Συνασπισμός της Ριζοσπαστικής Αριστεράς θα προσπαθήσει να πρωταγωνιστήσει. Και εν πάση περιπτώσει, νομίζω ότι θα έπρεπε να υπάρχει από τις κυβερνήσεις μας ένας στοιχειώδης σεβασμός στα δικαιώματα των εργαζομένων, παλαιότερων και νέων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Αλαβάνο.
      Το λόγο έχει ο Υπουργός Οικονομίας και Οικονομικών κ.  Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κυρίες και κύριοι συνάδελφοι, σαν σήμερα σ’ αυτήν εδώ την Αίθουσα πριν από τρία χρόνια, στις 22 Μαρτίου 2004, κατά τη συζήτηση των προγραμματικών δηλώσεων, αναπτύξαμε αναλυτικά το στίγμα και τους στόχους της οικονομικής πολιτικής. Θέσαμε ξεκάθαρους στόχους για να ξεφύγει η Ελλάδα από το τέλμα στο οποίο είχε καταδικαστεί επί είκοσι πέντε χρόνια και για να ξεπεράσουμε τα μεγάλα οικονομικά προβλήματα που άφησε πίσω της η απερχόμενη τότε κυβέρνηση του ΠΑ.ΣΟ.Κ.. Μεγάλα προβλήματα που οφείλονταν σε λάθη, σε αστοχίες, σε μεγάλες παραλείψεις. Προβλήματα, όπως ήταν η ανεργία ρεκόρ, τα τεράστια και κρυφά εν πολλοίς δημοσιονομικά ελλείμματα, το υπέρογκο δημόσιο χρέος, η καταβύθιση της ανταγωνιστικότητας της οικονομίας, οι διευρυνόμενες κοινωνικές και περιφερειακές ανισότητες.
      Βάλαμε σαφείς στόχους και τους στόχους αυτούς τους επιτυγχάνουμε. Ό,τι είπαμε στον ελληνικό λαό, το πραγματοποιούμε.
Σήμερα, τρία χρόνια αργότερα, σ’ αυτήν εδώ την ίδια Αίθουσα μπορούμε με αυτοπεποίθηση να πούμε ότι αποδειχθήκαμε απόλυτα συνεπείς στις δεσμεύσεις που αναλάβαμε. Οι στόχοι που θέσαμε υλοποιούνται.
      Η σημερινή συζήτηση, κυρίες και κύριοι συνάδελφοι, γίνεται σε μια στιγμήν κατά την οποίαν ήδη φαίνεται σε όλους το πόσο αποτελεσματικά αντιμετωπίζονται τα προβλήματα που παραλάβαμε. Έχουμε σημειώσει σαφέστατη πρόοδο. Έχουμε ορατά και μετρήσιμα αποτελέσματα. 
      Παρ’ όλη την πρόοδο που επιτυγχάνεται, η Αξιωματική Αντιπολίτευση επιχειρεί για μιαν ακόμη φορά να αποπροσανατολίσει τους πολίτες. Ποιοι; Αυτοί που ευθύνονται για το δημοσιονομικό χάος που παραλάβαμε. Αυτοί που παρέλαβαν το δημόσιο χρέος στο 29% του Ακαθάριστου Εγχώριου Προϊόντος και το παρέδωσαν στο 110%. Ποιοι; Αυτοί που καταβαράθρωσαν τις προοπτικές της οικονομίας και την ανταγωνιστικότητα της χώρας. Αυτοί που οδήγησαν τον παραγωγικό ιστό της χώρας στην αποσάθρωση. Αυτοί που δημιούργησαν τις τεράστιες περιφερειακές και κοινωνικές ανισότητες, τις οποίες αντιμετωπίζουν ακόμη και σήμερα οι πολίτες. Από το 4%, που παρέλαβαν την ανεργία το 1981, το 2004 την παρέδωσαν στο 11,3%. Το ένα στα πέντε νοικοκυριά το 2004, όταν αναλάβαμε τη διακυβέρνηση της χώρας, βρισκόταν κάτω από το όριο της φτώχιας, εξαιτίας της αναποτελεσματικότητας που είχε επέλθει στο κοινωνικό κράτος. Αυτοί έρχονται σήμερα ως τιμητές.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το τι κάνατε, κυρίες και κύριοι συνάδελφοι –επειδή διακόπτετε- το γνωρίζει καλά ο κάθε πολίτης, το γνωρίζει το ενάμισι εκατομμύριο επενδυτές, που έχασαν τα χρήματά τους στο Χρηματιστήριο με την κομπίνα που στήσατε.
      (Χειροκροτήματα από την πτέρυγα της Νέας Δημοκρατίας)
      Το βίωσαν πεντακόσιες τριάντα χιλιάδες συμπολίτες μας, που ήταν άνεργοι εξαιτίας της πολιτικής σας. Το ένιωσαν χιλιάδες επιχειρήσεις, που έκλεισαν με τους φόρους που βάλατε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Τα κλεμμένα πίσω.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κανένας δεν θα ξεχάσει, κυρίες και κύριοι συνάδελφοι, την αλαζονεία και την έπαρση, με την οποίαν κυβερνούσατε, το κομματικό κράτος, το οποίο είχατε εγκαθιδρύσει. Κανένας δεν θα ξεχάσει τη δημιουργική λογιστική, με την οποίαν κρύβατε όχι μόνο τα ελλείμματα, αλλά και το δημόσιο χρέος. Εξαφανίσατε 2,8 δισεκατομμύρια ευρώ δημοσίου χρέους το 2001 με ταχυδακτυλουργικό τρόπο, με ένα ομόλογο κρυφό, που είχε δημιουργήσει ο Ο.Δ.ΔΗ.Χ. Και θα καταθέσω τα στοιχεία αυτά, διότι ακούω που λέτε σήμερα για κρυφά ομόλογα και ότι δήθεν παρεπέμφθη ο Ο.Δ.ΔΗ.Χ.. Θα καταθέσω και μια επιστολογραφία μεταξύ του τότε Γενικού Διευθυντή του Ο.Δ.ΔΗ.Χ., κ. Χριστόφορου Σαρδελή και του τότε Υφυπουργού Οικονομικών, κ. Γεωργίου Δρυ, μέσω της οποίας αποκαλύπτεται –δεν θα μπω σε λεπτομέρειες γιατί αυτοί που θα τα διαβάσουν, θα καταλάβουν τα πάντα- το πώς λειτουργούσε η κυβέρνηση του ΠΑ.ΣΟ.Κ..
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
      (Να μπουν οι σελ. 96-97-98-99)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
      Κάποιοι μιλούν για συμψηφισμούς. Συμψηφισμός με το έγκλημα του Χρηματιστηρίου δεν μπορεί να γίνει με τίποτα. Συμψηφισμός με τα εγκλήματα της δημιουργικής λογιστικής και της απόκρυψης του δημοσίου χρέους δεν μπορούμε να κάνουμε.
      Είπε ο κ. Αλαβάνος προηγουμένως ότι υπάρχουν κάποιες ειδικές εκδόσεις του δημοσίου. Ασφαλώς υπάρχουν, για τις αμυντικές δαπάνες. Αυτά όμως τα δάνεια δεν είναι κρυφά. Είναι δάνεια που παρουσιάζονται κανονικά στο δημόσιο χρέος. 
      Τι κάνετε σήμερα ως  Αντιπολίτευση; Αυτό το βλέπει εύκολα ο καθένας. Δεν στηρίξατε καμία πρωτοβουλία και καμία μεταρρύθμιση από αυτές που προώθησε η Κυβέρνηση. Συκοφαντείτε και υπονομεύετε –γιατί μόνον αυτό ξέρετε- κάθε προσπάθεια που γίνεται για να πάει ο τόπος μπροστά. Καταψηφίσατε τον επενδυτικό νόμο, που δημιούργησε, άμεσα, δεκαέξι χιλιάδες νέες θέσεις εργασίας στα δυο χρόνια που εφαρμόζεται. Καταψηφίσατε το νόμο-πλαίσιο για τις συμπράξεις του δημόσιου και του ιδιωτικού τομέα. Στην ουσία καταψηφίσατε τη δημιουργία του Ογκολογικού Νοσοκομείου Θεσσαλονίκης, του Παιδιατρικού Νοσοκομείου Θεσσαλονίκης, που δημιουργούνται με αυτό το πλαίσιο. Καταψηφίσατε πολλές δεκάδες σχολείων, πολλές δεκάδες άλλων έργων, τα οποία έχουν ήδη εγκριθεί με αυτό το πλαίσιο που καταψήφισε η Αξιωματική Αντιπολίτευση. Πρόκειται για έργα σε όλη την ελληνική περιφέρεια, ύψους 2,5 δισεκατομμυρίων ευρώ.
      Συκοφαντήσατε την εξαγωγική πολιτική που εφαρμόζουμε. Σας πληροφορώ ότι η εξαγωγική πολιτική είναι μια κοινή προσπάθεια των επιχειρήσεων και της πολιτείας, για να καλύψουμε το μεγάλο κενό που αφήσατε με τις παλινωδίες σας στο χώρο τον εξαγωγών. 
      Αποχωρήσατε από τη συζήτηση για το άρθρο 16 και καταψηφίσατε το νόμο για την παιδεία. Μα, δεν αναγνωρίζετε ότι η παιδεία κάποτε πρέπει να αλλάξει; Είναι αδιανόητο να έχουμε τέτοια μεγάλη οικονομική αιμορραγία λόγω των φοιτητών που πάνε στο εξωτερικό, λόγω της ανεπάρκειας της ανώτατης εκπαίδευσης στη χώρα μας. 
      Κυρίες και κύριοι συνάδελφοι της Αντιπολίτευσης, θα περίμενε κανείς μια πιο υπεύθυνη στάση εκ μέρους σας. Θα περίμενε κανείς να κάνετε την αυτοκριτική σας αυτά τα τρία χρόνια, να επιδείξετε ωριμότητα απέναντι στις μεγάλες προκλήσεις που αντιμετωπίζει ο τόπος. Θα περίμενε να προσέρχεστε στο διάλογο με επιχειρήματα και όχι με ύβρεις και συκοφαντίες. Θα περίμενε κανείς να τεκμηριώνετε τις θέσεις σας και όχι να φωνάζετε, για να καλύψετε το κενό των  θέσεών σας. 
      Επίσης, θα περίμενε κανείς να επιδεικνύετε μια στάση συναίνεσης απέναντι στις κρίσιμες αποφάσεις για το μέλλον του τόπου. Να κάνετε, επιτέλους, μια υπέρβαση. Να πάψετε να απουσιάζετε από τις μεγάλες επιλογές του τόπου. Όμως, αναγνωρίζω πως είναι δύσκολο να ξεχάσετε τον παλιό σας εαυτό. 
      Όταν ήσαστε κυβέρνηση, πάσχατε από το σύνδρομο του αντικατοπτρισμού. Βλέπατε οάσεις μέσα στην έρημο που είχατε δημιουργήσει. Μιλούσατε για ισχυρή οικονομία, όταν υπήρχαν ελλείμματα, χρέη, ανεργία, υποβάθμιση της ανταγωνιστικότητας. Διδάξατε τη δημιουργική λογιστική με ιδιαίτερη ευρηματικότητα. 
      Σήμερα, που είστε στην Αντιπολίτευση, πάσχετε από το σύνδρομο της Κασσάνδρας. Κινδυνολογείτε ασύστολα. Το Δεκέμβριο του 2004 μιλούσατε για επερχόμενη ύφεση και έκρηξη της ανεργίας. Το Δεκέμβριο του 2005 μιλούσατε για φορολογικές επιδρομές και για έκτακτα μέτρα λιτότητας. Η πραγματικότητα, όμως, σας διέψευσε. Διότι η ανεργία μειώνεται, η ανταγωνιστικότητα βελτιώνεται, οι εξαγωγές αυξάνονται, η ανάπτυξη ενισχύεται και οι φόροι μειώνονται. Διότι με την πολιτική μας δημιουργήσαμε ένα απόθεμα πόρων για στοχευμένες και αποτελεσματικές κοινωνικές μεταβιβάσεις. 
      Πάσχετε, λοιπόν, από παραισθήσεις ή μήπως συνειδητά λέτε ψέματα; Και στις δυο περιπτώσεις πάντως οι πολίτες δεν έχουν κανένα λόγο να σας πάρουν στα σοβαρά. 
      Σήμερα είχα την κρυφή ελπίδα ότι ο Αρχηγός της Αξιωματικής Αντιπολίτευσης θα προσερχόταν στη συζήτηση με μια εποικοδομητική διάθεση, με χρήσιμες προτάσεις για την αντιμετώπιση των μεγάλων διαρθρωτικών προβλημάτων της οικονομίας. Διαπίστωσα, όμως, για μια ακόμη φορά ότι δεν θα έπρεπε να είμαι τόσο αισιόδοξος. Απογοητεύτηκα, όπως πιστεύω ότι απογοητεύτηκε ολόκληρος ο ελληνικός λαός. 
      Κάποτε θα πρέπει να μπει ένα τέλος σε αυτήν την ιστορία! Δεν περιμένει κανείς ότι η Αξιωματική Αντιπολίτευση θα πάψει να παίζει το ρόλο της απέναντι στην Κυβέρνηση. Δεν περιμένει ακόμη κανείς ότι θα πάψει να παριστάνει τον τιμητή. Ούτε περιμένει ότι θα έχει τη γενναιότητα να παραδεχθεί τα λάθη της. Οφείλει, ωστόσο, να σταματήσει την προσπάθεια κατασυκοφάντησης και υπονόμευσης της χώρας και της πολιτικής που σκοπεύει στην αντιμετώπιση των προβλημάτων που άφησε πίσω της. 
      Όσον αφορά την ιστορία με τα δήθεν κρυφά ομόλογα, που σήμερα αναδείχθηκε σε αιχμή του δόρατος της ρητορείας σας, νομίζω ότι θα πρέπει να βάλουμε κάποια πράγματα στη θέση τους. 
      Κατ’ αρχάς, δεν υπάρχουν πια κρυφά ομόλογα. Ίσως μόνο στη φαντασία ορισμένων από εσάς. Ο δημόσιος δανεισμός γίνεται στο συντριπτικά μεγαλύτερο μέρος του μέσω του Οργανισμού Διαχείρισης Δημοσίου Χρέους. Ένα μικρό μέρος του δανεισμού αφορά τις εξοπλιστικές δαπάνες του κράτους και βάσει νόμου που εσείς ψηφίσατε γίνεται μέσω της 23ης Διεύθυνσης του Γενικού Λογιστηρίου του Κράτους. 
      Αυτός ο δανεισμός γίνεται με τους καλύτερους δυνατούς όρους και με τις ίδιες διαδικασίες που υφίστανται για τη χρηματοδότηση όλων των υπολοίπων δανειακών αναγκών του δημοσίου. 
      Το 1999 με αυτόν τον τρόπο, μέσω της 23ης Διεύθυνσης, το δημόσιο δανείστηκε 1.900.000.000 ευρώ. Το 2000 δανείστηκε 2.350.000.000 ευρώ. Το 2001 δανείστηκε 1.100.000.000 ευρώ. Το 2002 δανείστηκε 2.120.000.000 ευρώ. Το 2003 δανείστηκε 1.009.000.000 ευρώ. Αυτή ήταν όλα αυτά τα χρόνια η πολιτική σας. 
      Επί των ημερών σας, αυτά ήταν τα κρυφά, όπως λέτε σήμερα, χρέη που εκδώσατε  εκείνη την εποχή.
      Με την εξυγίανση των αμυντικών δαπανών οι εκδόσεις αυτές περιορίστηκαν. Το 2005 ήταν 650.000.000 και το 2006 ήταν 850.000.000 ευρώ. Θα καταθέσω το σχετικό πίνακα, για να έχετε όλα τα στοιχεία.
      (Στο σημείο αυτό ο Υπουργός κ. Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (ΝΑ ΜΠΟΥΝ ΟΙ ΣΕΛ. 106-107-108)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έρχομαι στην κατάσταση που διαμορφώθηκε με τα Ταμεία Επικουρικής Ασφάλισης Δημοσίων Υπαλλήλων. Εμείς αποκαλύψαμε την υπόθεση με έρευνα που πραγματοποίησε ένα κατεξοχήν αρμόδιο και θεσμοθετημένο όργανο της πολιτείας, η Επιτροπή Κεφαλαιαγοράς. Διότι αυτός είναι ο ρόλος της Επιτροπής Κεφαλαιαγοράς, να ελέγχει τις διάφορες συναλλαγές. Με τους νόμους που ψηφίσαμε, αναβαθμίσαμε τις αρμοδιότητές της και τον εποπτικό της ρόλο. 
      Δεν χαριζόμαστε σε κανέναν. Ρίξαμε άπλετο φως σ’ αυτή την υπόθεση με δική μας πρωτοβουλία. Αποκαλύψαμε ότι υπάρχουν αδυναμίες στη διαχείριση των αποθεματικών των ταμείων, διαχρονικές αδυναμίες. Διατάξαμε έλεγχο όλων των υποθέσεων από το 1998 και μετά για να δούμε όχι μόνο τι έχει γίνει, αλλά και τι μεσολάβησε ακόμη και την περίοδο του σκανδάλου του Χρηματιστηρίου, όταν είναι γνωστό ότι οι κυβερνήσεις του ΠΑ.ΣΟ.Κ. έδιναν εντολές στα ταμεία να αγοράζουν μετοχές για να ανακόψουν το σπάσιμο της φούσκας του Χρηματιστηρίου που είχαν δημιουργήσει. Εντολές που οδήγησαν σε σημαντικές απώλειες.
      Πήραμε μέτρα για να διασφαλίσουμε τη διαφάνεια στις επενδύσεις των ταμείων και να βελτιώσουμε τις αποδόσεις των αποθεματικών τους. Διότι στόχος μας –και είναι στόχος αμετάθετος- είναι πάντοτε η απόλυτη διαφάνεια. Δεν κάνουμε καμία έκπτωση στις αρχές μας. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ.  ΑΝΝΑ ΨΑΡΟΥΔΑ ΜΠΕΝΑΚΗ)
      Ο πολίτης, ο κάθε ασφαλισμένος, πρέπει να νιώθει σιγουριά και ασφάλεια και αυτό κάνουμε. Έχουμε ενισχύσει με δέσμη νόμων τους ελεγκτικούς μηχανισμούς, όπως είναι η Επιτροπή Κεφαλαιαγοράς που αποκάλυψε την υπόθεση. Δεν συγκαλύπτουμε τίποτα και κανέναν. Εμείς αποκαλύψαμε την υπόθεση. Εμείς στέλνουμε στη δικαιοσύνη τους υπεύθυνους, σε αντίθεση με το ΠΑ.ΣΟ.Κ. που ως κυβέρνηση συγκάλυψε όλες τις υποθέσεις του σκανδάλου του Χρηματιστηρίου βάζοντάς τες στο αρχείο.
      Ποιος δεν θυμάται το σκάνδαλο του Χρηματιστηρίου, κυρίες και κύριοι συνάδελφοι; Το μεγάλο παιχνίδι που κατέστρεψε ενάμισι εκατομμύριο συμπολίτες μας; Είδατε ποτέ την Επιτροπή Κεφαλαιαγοράς εκείνη την εποχή να παραπέμψει οποιαδήποτε υπόθεση στη δικαιοσύνη; Έκανε έστω και ένα βήμα για να αποκαλύψει κάτι;
      Έρχομαι, κυρίες και κύριοι συνάδελφε, στα θέματα της οικονομίας τα γενικότερα.
      Η κατάσταση και οι προοπτικές της οικονομίας μας παρουσιάζουν πλέον σταθερή βελτίωση. Αναστρέψαμε την κακή πορεία στην οποία βρισκόταν η χώρα έως το 2004. Σήμερα υπάρχει σαφής βελτίωση σε όλα τα επίπεδα. Τη διαπιστώνουν οι πολίτες. Την αναγνωρίζει η Ευρωπαϊκή Ένωση, την αναγνωρίζουν όλοι οι διεθνείς οργανισμοί.
      Είμαστε απόλυτα συνεπείς στις δεσμεύσεις μας και υλοποιούμε τους στόχους μας με αποφασιστικότητα και συνέπεια.
      Αποκαταστήσαμε τη δημοσιονομική διαφάνεια και εξυγιάναμε τα δημόσια οικονομικά. 
      Δεν υπάρχουν σήμερα, κύριε Αλαβάνο, κρυφά χρέη τα οποία να μην παρουσιάζονται στην Ευρωπαϊκή Ένωση όπως συνέβαινε στο παρελθόν. Κι αυτό το ειδικό ομόλογο για τις αμυντικές δαπάνες, παρουσιάζεται κανονικά στο δημόσιο χρέος. Δεν είναι καθόλου μα καθόλου κρυφό.
      Το δημοσιονομικό έλλειμμα από το 7,8% του Α.Ε.Π. το 2004 μειώθηκε πέρυσι στο 2,6%. Είναι η πρώτη φορά από την ένταξή μας στην Ο.Ν.Ε. που μειώνεται κάτω από το όριο του 3%. 
      Όχι μόνο αποτρέψαμε τον κίνδυνο της ύφεσης και της έκρηξης της ανεργίας για τον οποίο κινδυνολογούσε μετά τους Ολυμπιακούς Αγώνες η Αξιωματική Αντιπολίτευση, αλλά οι ρυθμοί ανάπτυξης επιταχύνθηκαν. Το 2005 η ανάπτυξη ήταν 3,7%. Το 2006 επιταχύνθηκε στο 4,3%. Και η ανάπτυξη στη χώρα έχει αποκτήσει μια νέα δυναμική.
      Η κατρακύλα της ανταγωνιστικότητας σταμάτησε και έχει αντιστραφεί. Στους κοινωνικούς δείκτες έχουμε σημαντικές βελτιώσεις, ιδίως στην ανεργία όπου είχαμε θεαματική μείωση τα τελευταία τρία χρόνια, παρά το ότι η ανεργία παραμένει ακόμη σε πολύ υψηλά επίπεδα και χρειάζεται να γίνουν και άλλα βήματα. 
      Όπως ανέφερε ο Πρωθυπουργός τα αποτελέσματα της πολιτικής μας επιτρέπουν πλέον να υλοποιήσουμε στοχευμένες παρεμβάσεις για την αντιμετώπιση της φτώχειας και του κοινωνικού αποκλεισμού. Σε αντίθεση, λοιπόν, με τα όσα υποστηρίζει η Αντιπολίτευση, η πραγματικότητα είναι ότι η Ελλάδα προχωρά με σταθερά βήματα προς το μέλλον, ένα μέλλον οικονομικής και κοινωνικής προόδου. Το κατά κεφαλήν εισόδημα αυξάνεται και συγκλίνει με αυτό της Ευρωπαϊκής Ένωσης. Η ανεργία μειώνεται και θα συνεχίσει να μειώνεται. 
      Η πρόοδος που σημειώνουμε, κυρίες και κύριοι συνάδελφοι, δεν είναι τυχαία. Οφείλεται σε πρωτοβουλίες και σε μεταρρυθμίσεις στις οποίες προχωρήσαμε με σαφή στόχευση, σε μεταρρυθμίσεις που απάντησαν σε πάγιες παθογένειες της οικονομίας, που αντιμετώπισαν βαθιά ριζωμένα προβλήματα. Αλλάζουμε ένα στρεβλό και παρωχημένο υπόδειγμα ανάπτυξης που στηριζόταν στη διόγκωση του δημόσιου τομέα, στα υψηλά δημοσιονομικά ελλείμματα και αφήνουμε χώρο να αναπτυχθεί η υγιής επιχειρηματικότητα στη χώρα μας. Αφήνουμε χώρο για τη δημιουργικότητα των Ελλήνων για να βοηθήσει στην πρόοδο της χώρας. 
      Δεν λέμε σε καμμιά περίπτωση ότι λύσαμε όλα τα προβλήματα. Για να πάει η χώρα μπροστά χρειάζεται να γίνουν και άλλες μεταρρυθμίσεις. Έχουμε παραδείγματα από πολλές χώρες που για να προχωρήσουν και άλλες πιο ριζικές ακόμη θα έλεγα μεταρρυθμίσεις, όπως είναι η μεταρρύθμιση στο ασφαλιστικό, είναι απαραίτητο να υπάρξει ένας ελάχιστος βαθμός συναίνεσης μεταξύ και των πολιτικών κομμάτων. Είναι απαραίτητο η Αξιωματική Αντιπολίτευση να σταματήσει να έχει αυτήν την αρνητική στάση που είχε όλα αυτά τα τρία χρόνια απέναντι σε κάθε πρωτοβουλία και σε κάθε έργο της Κυβέρνησης. Δεν πείθει κανέναν. Και τους πολίτες κουράζει και την ίδια την αξιοπιστία της φθείρει. 
      Σε κάθε περίπτωση, κυρίες και κύριοι συνάδελφοι, εμείς θα συνεχίσουμε να υλοποιούμε την πολιτική για την οποία δεσμευθήκαμε απέναντι στον ελληνικό λαό. Δεν έχουμε κανένα κρυφό πρόγραμμα. Την πολιτική μας με απόλυτη διαφάνεια, με απόλυτη συνέπεια, με απόλυτη ειλικρίνεια, τη θέτουμε πάντα ενώπιον του ελληνικού λαού. Όπως κάναμε και αυτήν την τετραετία θα κάνουμε και την επόμενη και την μεθεπόμενη. Διότι η Αξιωματική Αντιπολίτευση αν συνεχίσει με αυτήν την στρατηγική, θα μείνει για πολλά χρόνια Αξιωματική Αντιπολίτευση. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΟΣ (Άννα Μπενάκη-Ψαρούδα): Ο Πρωθυπουργός κ. Κωνσταντίνος Καραμανλής έχει το λόγο για να δευτερολογήσει. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, για τις εκλογές τα έχουμε πει και δεν θα επανέλθω. Θα πω μόνο ότι αρχίζει να μοιάζει κωμικό να τις επικαλείται εκείνος που στην ουσία και κατά βάθος τις απεύχεται. 
      (Χειροκροτήματα από την πτέρυγα της Νέας Δημοκρατίας )
      Σας άκουσα να επαναλαμβάνετε ακραίους και συκοφαντικούς χαρακτηρισμούς. Λέξεις, φράσεις, που στόχο έχουν να υποβαθμίσουν το δημόσιο βίο. Είναι κατάντημα για θεσμικό παράγοντα της Αντιπολίτευσης αυτό που σας είπα να κάνετε. Είναι βέβαιο ότι δεν αντιμετωπίζετε έτσι τα εσωκομματικά προβλήματα και την πολιτική σας αδυναμία. Και βέβαια, δεν πρόκειται να σας ακολουθήσω, κύριε Αρχηγέ της Αξιωματικής Αντιπολίτευσης. Εκτίθεστε και ζημιώνετε τον τόπο με αυτά. Φωνασκείτε αμήχανοι τώρα που η ίδια  η Κυβέρνηση, τώρα που οι ίδιες οι ανεξάρτητες αρχές αποκαλύπτουν και εξιχνιάζουν κάθε υπόθεση που δημιουργεί σκιά. Είκοσι χρόνια και παραπάνω ποτέ δεν ενδιαφερθήκατε για τη θεσμική θωράκιση της πολιτείας. Αυτή είναι η πραγματικότητα. Μιλώ για το κόμμα σας, μιλώ για τις κυβερνήσεις σας, μιλώ για σας τον ίδιο που ήσαστε μόνιμος Υπουργός. 
      (Ζωηρά χειροκροτήματα από την πτέρυγα της Νέας Δημοκρατίας )
      Είκοσι χρόνια και παραπάνω αποδείξατε πλήρη απουσία πολιτικής βούλησης για σύγκρουση με τη διαφθορά. Είκοσι χρόνια και παραπάνω ποτέ δεν ακούσατε και δεν είδατε τίποτε ούτε για το έγκλημα του Χρηματιστηρίου, ούτε για τη «ΔΕΚΑ», ούτε για τα εξοπλιστικά, ούτε για τις παράνομες ελληνοποιήσεις, ούτε για τα ταμεία, ούτε για τους δημόσιους οργανισμούς, ούτε για τις κρατικές τράπεζες! 
      (Χειροκροτήματα από την πτέρυγα της Νέας Δημοκρατίας)
      Νομίζετε άραγε ότι μπορείτε έτσι να διαγράψετε το παρελθόν σας; Φτάσατε στο σημείο να επαναλαμβάνετε τόσες φορές το ίδιο ψέμα, που υπάρχει ένας σοβαρός κίνδυνος, να το πιστέψετε εσείς και να μην το πιστεύει κανένας άλλος! 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, είπαμε ότι οι πολίτες αντιλαμβάνονται πολύ καλά τη διαφορά ανάμεσα στο χθες και στο σήμερα. Η πολιτική κατεύθυνση σήμερα είναι ξεκάθαρη. Είπαμε, μηδενική ανοχή στη διαφθορά και το αποδεικνύουμε. Ποιος άνοιξε το φάκελο για τις τοποθετήσεις των ασφαλιστικών ταμείων; Η Επιτροπή Κεφαλαιαγοράς. Ποιος έφερε στη δικαιοσύνη τις απόπειρες εξωθεσμικής παρέμβασης στην Επιτροπή Ανταγωνισμού; Η ίδια η Κυβέρνηση. Πότε στο παρελθόν ήλθαν στην επιφάνεια με κυβερνητική πρωτοβουλία παρόμοια ζητήματα; Ποτέ! 
      (Χειροκροτήματα από την πτέρυγα της Νέας Δημοκρατίας)
      Τότε κορυφαία κυβερνητική επιλογή ήταν η συγκάλυψη. Οι υπαίτιοι όταν κινδύνευαν, ειδοποιούνταν, μεταθέτονταν, προστατεύονταν, άλλαζαν θέση και συνέχιζαν! Παρά τις αποκαλύψεις κραυγαλέων παρανομιών, σφυρίζατε αδιάφορα. Αυτή είναι η πραγματικότητα Και μετά η απόλυτη σιωπή!
      (Χειροκροτήματα από την πτέρυγα της Νέας Δημοκρατίας)
      Σήμερα είναι η Κυβέρνηση, σήμερα είναι οι αρμόδιες αρχές που αποκαλύπτουν, παραπέμπουν, εξιχνιάζουν. Σήμερα κάθε απόπειρα παρανομίας αντιμετωπίζεται αποφασιστικά. Κάθε απόπειρα εξωθεσμικής παρέμβασης αντιμετωπίζεται αμείλικτα. Δεν ειδοποιούνται για να κρυφτούν επίορκοι λειτουργοί που τολμούν να παρανομήσουν. Αποκαλύπτονται δημοσίως και παραδίδονται στη δικαιοσύνη.
       Τότε κορυφαία κυβερνητική επιλογή ήταν η ατιμωρησία. Πρώτη απόφασή σας ήταν να κάνετε την απιστία περί την υπηρεσία πλημμέλημα, να παραγράφονται γρήγορα οι παρανομίες τους και να «πέφτουν στα μαλακά» τα στελέχη που έβλαπταν το δημόσιο συμφέρον.
       Δική μας επιλογή είναι το τέλος στο καθεστώς της ατιμωρησίας. Πρώτη απόφασή μας ήταν να ξανακάνουμε την απιστία σε βάρος της περιουσίας του δημοσίου «κακούργημα» και αυτές οι πρώτες αποφάσεις δείχνουν ξεκάθαρα τη διαφορά πολιτικής αντίληψης, τη διαφορά πολιτικής πρακτικής! 
      (Χειροκροτήματα από την πτέρυγα της Νέας Δημοκρατίας)
      Έρχομαι σ’ ένα άλλο αλλά πολύ σημαντικό θέμα. Ακούστηκαν πολλά και διάφορα για τις τελευταίες εξελίξεις στο χώρο της παιδείας και για τα τελευταία επεισόδια. 
      Κυρίες και κύριοι συνάδελφοι, πρώτα απ’ όλα θα ξεκινήσω με τα αυτονόητα. Δεν εκφράζουν και δεν εκπροσωπούν τις νέες και τους νέους της Ελλάδας μερικές δεκάδες, όπως και αν αυτοπροσδιορίζονται, που καταφεύγουν σε ακραίες συμπεριφορές. Δεν εκφράζουν και δεν εκπροσωπούν το Σώμα της Αστυνομίας οι ελάχιστες περιπτώσεις εκτροπής από τη νομιμότητα. Αποδοκιμάζονται και καταδικάζονται οι βιαιότητες απ’ όπου και αν  προέρχονται. 
      Δεύτερον, όλες οι πολιτικές δυνάμεις έχουμε υποχρέωση να παίρνουμε ξεκάθαρη θέση. Δεν χωρούν εδώ «μασημένες» κουβέντες. Δεν συγχωρούνται από τους πολίτες παιχνίδια κομματικής σκοπιμότητας, που πλήττουν την νομιμότητα, πλήττουν τους θεσμούς, πλήττουν τη δημοκρατία.
       Στις δημοκρατίες, κυρίες και κύριοι συνάδελφοι, αποφασίζει η πλειοψηφία και αυτό ισχύει για κάθε επίπεδο και κάθε θεσμό λήψης αποφάσεων. 
      Η Κυβέρνηση ύστερα από  παρατεταμένο διάλογο έφερε την πρότασή της για την αναβάθμιση των πανεπιστημίων στη Βουλή. Η Βουλή αποφάσισε. Ο νόμος – πλαίσιο είναι νόμος του κράτους και οι νόμοι ισχύουν για όλους! 
      (Χειροκροτήματα από την πτέρυγα της Νέας Δημοκρατίας)
      Απόπειρες βίαιης επιβολής συμφερόντων συνιστούν επίθεση στους θεσμούς, επίθεση στη νομιμότητα, επίθεση στη δημοκρατία. Διακηρύξεις παραγόντων των κομμάτων, διακηρύξεις συνδικάτων ότι δεν θα εφαρμοστεί ο νόμος, συνιστούν αντιδημοκρατική συμπεριφορά. 
      (Χειροκροτήματα από την πτέρυγα της Νέας Δημοκρατίας)
	Δικαιούνται όλοι όσοι έχουν έννομο συμφέρον να προσφεύγουν στη Δικαιοσύνη και να προβάλλουν τα όποια αιτήματά τους. Δεν δικαιούνται όμως να υποκινούν και να παρακινούν τη νέα γενιά στην παρανομία και στην περιφρόνηση της Δημοκρατίας. 
	Άκουσα να μιλάτε για κατάργηση του νόμου. Εάν ποτέ γίνετε κυβέρνηση, κύριε Αρχηγέ της Αξιωματικής Αντιπολίτευσης, μπορείτε να κάνετε ό,τι νομίζετε, ακόμα και να βλάψετε τον Τόπο. Έως τότε όμως ακούστε την πλειοψηφία της κοινωνίας ή έστω ακούστε τη συνετή γνώμη στελεχών σας, που σας προτρέπουν να σταματήσετε την πορεία της ανευθυνότητας. 
	Κυρίες και κύριοι συνάδελφοι, ελέχθη ότι μεταρρυθμίσεις δεν μπορούν να γίνουν με τα Μ.Α.Τ.. Δεν θα απαντήσω. Να το πείτε αυτό σ’ αυτούς που έδερναν τους συνταξιούχους.
(Χειροκροτήματα από την πτέρυγα της Νέας Δημοκρατίας)
	Θα σας πω όμως πως οι μεταρρυθμίσεις δεν γίνονται με μεγάλα λόγια. Οι μεταρρυθμίσεις δεν γίνονται με παλινωδίες όπως αυτή του άρθρου 16. Οι μεταρρυθμίσεις δεν γίνονται με την άτακτη φυγή σας από τη συζήτηση στη Βουλή για την Παιδεία. Οι μεταρρυθμίσεις θέλουν πολιτικό θάρρος και ντόμπρες κουβέντες στους πολίτες. Δεν διαθέτετε τίποτε από τα δύο.
(Χειροκροτήματα από την πτέρυγα της Νέας Δημοκρατίας)
	Θα πρόσεχα πολύ να βάζω στο στόμα μου κουβέντες περί διασυρμού. Δεν πέρασαν παρά λίγες εβδομάδες από την τελευταία συζήτηση στη Βουλή. Θυμάστε τι λέγατε τότε για τον αγωγό Μπουργκάς-Αλεξανδρούπολη; Μιλούσατε για «φιάσκο», για διεθνή αποτυχία, για «χαστούκι» από τον κ. Πούτιν. Αν δεν το πήρατε είδηση, η ιστορική συμφωνία υπεγράφη την περασμένη εβδομάδα στην Αθήνα, ο Πρόεδρος Πούτιν ήταν παρών, εσείς ήσασταν εδώ ή απουσιάζατε ως συνήθως από τις εθνικές επιτυχίες. 
(Χειροκροτήματα από την πτέρυγα της Νέας Δημοκρατίας)
	Όντως το «χαστούκι» άστραψε, αλλά στο πρόσωπο των κασσανδρικών προβλέψεών σας. Φαντάζομαι ότι το νιώσατε.
	Δεν προέρχεστε από παρθενογένεση. Οι πολίτες σας είδαν, σας έμαθαν, σας ξέρουν. Δεν είστε παρά μόνο η έκφραση του παλιού. Είπατε να τα αλλάξετε όλα, αλλά σας άλλαξαν σε όλα. Γίνατε εκφραστής της συκοφαντίας, γίνατε εκφραστής της κινδυνολογίας. 
	Είναι αδιανόητα αυτά που κατασκευάζετε. Είναι αβάσιμοι οι ισχυρισμοί σας. Μιλώντας για ομηρία κρίνετε εξ ιδίων. Μιλώντας για δεσμεύσεις κρίνετε με βάση τις δικές σας πρακτικές. Μιλώντας δε για το ασφαλιστικό αυθαιρετείτε, κινδυνολογείτε, συκοφαντείτε. 
	Σταματήστε να παίζετε με τις αγωνίες του κόσμου. Δεν ανέλαβα απέναντι σε κανέναν και καμμία δέσμευση για το ασφαλιστικό. Συκοφαντείτε και κινδυνολογείτε.
(Χειροκροτήματα από την πτέρυγα της Νέας Δημοκρατίας)
 	Αν είχατε στοιχειώδη υπευθυνότητα, θα συμμετείχατε ενεργά και δημιουργικά στο διάλογο που έχει αρχίσει για να δρομολογήσουμε όλοι μαζί, όπως έχει γίνει σε πολλές άλλες χώρες, μία πραγματική, σοβαρή μεταρρύθμιση που θα διασφαλίζει τη βιωσιμότητα του ασφαλιστικού συστήματος με βάση ξεκάθαρες αρχές, ένα σύστημα ορθολογικό και δίκαιο για να γεφυρωθούν οι κραυγαλέες ανισότητες και αδικίες, ένα σύστημα ανταποδοτικό για να μην υπάρχει απώλεια της παραμικρής εισφοράς, ένα σύστημα δημόσιο, καθολικό και αναδιανεμητικό.
	Τέλος, θα κάνω ένα σχόλιο για τους υπαινιγμούς σας για τη συνάντηση με τον κ. Αλμούνια. Δεν ξέρω αν κρίνετε εξ ιδίων. Εγώ δεν έχω να κρύψω τίποτα. Βεβαίως βλέπω και τον κ. Αλμούνια και άλλους Επιτρόπους για θέματα που αφορούν τη χώρα. Το περιεχόμενο της κουβέντας ήταν το εξής: Εκείνος μεν μου είπε ότι πάμε καλά σε ό,τι αφορά τη δημοσιονομική προσαρμογή και εγώ του είπα ότι η προσπάθεια αυτή θα συνεχιστεί και ότι εν πάση περιπτώσει, όσο είμαι εγώ Πρωθυπουργός, δεν θ’ αφήσω τη χώρα ποτέ να συρθεί και να διασυρθεί στην αθλιότητα που την αφήσατε σε ό,τι αφορά τα δημοσιονομικά πράγματα.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει για να δευτερολογήσει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γιώργος Παπανδρέου.
      	(Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, άκουσα τον Πρωθυπουργό. Δεν προσέθεσε τίποτα, δεν απάντησε σε τίποτα. 
      Προ τριετίας πράγματι, κύριε Καραμανλή, δεν θα μιλούσα έτσι. Προ τριετίας, απ’ αυτήν την Αίθουσα, εγώ είπα ότι θα «βάλω πλάτη» για να χτυπήσετε τη διαφθορά και καταθέσαμε και προτάσεις και ιδέες. Από σας καμμία αντίδραση, γι’ αυτό χρησιμοποιώ αυτούς τους χαρακτηρισμούς, οι οποίοι αποκαλύπτουν την αλήθεια.
      (Χειροκροτήματα από την πτέρυγα του ΠΑ.ΣΟ.Κ.)
      Δεν έχω αλλάξει εγώ. Έχετε αποκαλυφθεί εσείς, κύριε Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Όσο για την Εξεταστική Επιτροπή που πρότεινε ο κ. Αλαβάνος, καμμία αντίρρηση. Αλλά εμείς αυτήν την στιγμή, ζητούμε εκλογές. Βεβαίως, αν δεν γίνουν, θα συμφωνήσουμε για να υπάρξει διαφάνεια. Είτε έτσι, είτε αλλιώς, διαφάνεια θα υπάρξει και θα καταλογιστούν οι ευθύνες  στους ενόχους. 
      (Χειροκροτήματα από την πτέρυγα του ΠΑ.ΣΟ.Κ.)
      Ακούμε συνέχεια ένα άλλο παραμύθι από την Κυβέρνηση, με το οποίο αποκρύπτεται η αλήθεια, και πρέπει να τελειώνει. Παραλάβατε ή δεν παραλάβατε το δημόσιο χρέος το 1989 –θυμάστε το 1989- στο 72% του Α.Ε.Π.; Το παραδώσατε το 1993, ναι ή όχι, στο 110% του Α.Ε.Π., κύριοι της Νέας Δημοκρατίας; Αυξήσατε, δηλαδή, το δημόσιο χρέος κατά 50%. Εσείς. Η Κυβέρνησή σας. 
      (Χειροκροτήματα από την πτέρυγα του ΠΑ.ΣΟ.Κ.)
      Εμείς συγκρατήσαμε και μειώσαμε αυτήν την αυξητική πορεία και τώρα από την στιγμή που ήρθατε στην εξουσία, το δημόσιο χρέος έχει αυξηθεί κατά 50.000.000.000 ευρώ, δηλαδή κατά 5.000 ευρώ για κάθε πολίτη. Εσείς είστε η παράταξη που χρεώνει τη χώρα. Εσείς είστε η παράταξη αυτής της δήθεν τάξης και σωστής διαχείρισης. 
      (Χειροκροτήματα από την πτέρυγα του ΠΑ.ΣΟ.Κ.)
      Αλλά θα σας δώσω και έναν άλλο αριθμό. Το 1993 παραλάβαμε την κινητή περιουσία των ασφαλιστικών ταμείων. Η περιουσία των ταμείων, για τα οποία μιλάμε σήμερα και την οποία εσείς δεν σέβεστε, ήταν 3.000.000.000 ευρώ. Τόσα τα βρήκαμε: 3.000.000.000 ευρώ η κινητή περιουσία. Το 2004 την παραδώσαμε στα 26.000.000.000 ευρώ. Αυτή ήταν η διαχείριση που κάναμε, κύριοι της Νέας Δημοκρατίας. Και δεν έχετε δικαίωμα να διασύρετε αυτήν τη διαχείριση. 
      (Χειροκροτήματα από την πτέρυγα του ΠΑ.ΣΟ.Κ.)
      Και όσο για το έργο του ΠΑ.ΣΟ.Κ. Ακούω συνέχεια «είκοσι χρόνια». Ας μετρήσουμε συγκεκριμένα πόσα είναι: δέκα οκτώ χρόνια ΠΑ.ΣΟ.Κ., δέκα πέντε χρόνια Νέας Δημοκρατίας, στα τελευταία χρόνια της Μεταπολίτευσης. Κρίνετε το έργο των δύο παρατάξεων όποτε θέλετε και για ό,τι θέλετε. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Όσο για την πρόταση σχετικά με το διοικητικό συμβούλιο των Ταμείων είναι, κύριε Καραμανλή, «στάχτη στα μάτια». Μην κρύβεστε πίσω από θεσμούς, τους οποίους εσείς συνεχώς υπονομεύετε. Όταν έγινε το σκάνδαλο των υποκλοπών, θυμάμαι, καλέσατε συνταγματολόγους για να προτείνουν αλλαγές στο Σύνταγμα. Μα, έτσι, κύριε Καραμανλή, θα συγκαλύψετε τις δικές σας πολιτικές ευθύνες; Μην κρύβεστε με τερτίπια. 
      (Χειροκροτήματα από την πτέρυγα του ΠΑ.ΣΟ.Κ.)
      Όσο για την παιδεία και τις ξεκάθαρες κουβέντες, διαφωνούμε ριζικά με την πολιτική σας στην παιδεία. Με την υποχρηματοδότηση και τα πρόχειρα σχέδια. Και δεν είναι δείγμα πυγμής και ισχύος, κύριε Καραμανλή, να υπάρχει πόλωση, συνεχώς για ένα χρόνο, στους δρόμους της Αθήνας. Αυτό είναι δείγμα αποτυχίας και αδυναμίας. Αποτυχίας να πείσετε μια ολόκληρη νέα γενιά ότι εσείς θέλετε να βοηθήσετε την παιδεία στην χώρα μας. Και δεν θα πεισθεί, διότι δεν θέλετε. Εσείς φτιάχνετε μια παιδεία δυο ταχυτήτων. Εκείνη για τους φτωχούς και εκείνη για τους προνομιούχους. Αυτήν την παιδεία εμείς δεν την δεχόμαστε, δεν θα την δεχθούμε, δεν θα μπορέσει να περάσει. 
      (Χειροκροτήματα από την πτέρυγα του ΠΑ.ΣΟ.Κ.)
      Όσο για την θεσμική θωράκιση εμείς κάναμε το Α.Σ.Ε.Π., το οποίο υπονομεύσατε. Εμείς δημιουργήσαμε τον Συνήγορο του Πολίτη. Εμείς ιδρύσαμε το Σώμα Ελεγκτών Δημόσιας Διοίκησης. Εγώ έκανα πρόταση για να ενισχύσουμε τη διαφάνεια και να χτυπήσουμε τη διαφθορά το 2005, όταν εσείς σιωπήσατε. 
      Κύριε Καραμανλή, περάσατε το κατώφλι της αναξιοπιστίας. Λέτε, επαναλαμβάνετε μεγάλες λέξεις. Ο λαός, όμως, δεν θα  σας κρίνει πια από τα λόγια σας, ούτε από το ύφος σας, ούτε από τις ατάκες σας. Θα σας κρίνει από το έργο σας το ανύπαρκτο, την κακή διαχείριση και την υπόθεση των ρουσφετιών και αυτήν την παρατεταμένη και σε έκταση διαφθορά, που βλέπουμε.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Σας βλέπει να γαντζώνεστε στην εξουσία με κάθε τρόπο. Σας βλέπει, στην πράξη, να συμβιβάζεστε. Σας βλέπει, στην πράξη, να προστατεύετε ποιους ανθρώπους; Ανθρώπους που παίζουν με το βιός του Έλληνα. Εσείς κρατάτε τους Υπουργούς ή οι Υπουργοί κρατάνε εσάς, κύριε Καραμανλή;
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Κύριε Πρωθυπουργέ, δεν καταλαβαίνω τι φοβάστε. Προσποιείστε ότι δεν γνωρίζετε τίποτα για μία σειρά από θέματα. Τα σκάνδαλα, όμως, αυτά, τα γνώριζαν οι Υπουργοί σας. 
      Αφού ισχυρίζεστε ότι δεν είναι δική σας πολιτική ευθύνη, γιατί δεν αποδίδετε τις ευθύνες εκεί που ανήκουν, στους Υπουργούς σας; Τι σας κρατάει και τους κρατάτε;
      Εκτός από τον κ. Τσιτουρίδη, που έχει την τιμητική του αυτές τις μέρες, δείτε σήμερα τις εφημερίδες. Δείτε την επιστολή που σας έστειλε ο πρώην Αρχηγός του Λιμενικού Σώματος, τον οποίο εσείς διορίσατε. Δείτε τι λέει για τον Υπουργό Εμπορικής Ναυτιλίας, τον κ. Κεφαλογιάννη. Λέει ότι «αυτός δεν είναι Υπουργός που υπηρετεί το δημόσιο συμφέρον, αλλά που υπηρετεί κάποια συγκεκριμένα συμφέροντα». Ο δικός σας άνθρωπος, ο του Λιμενικού Σώματος, αυτός τα λέει. Όχι ο Αρχηγός της Αξιωματικής Αντιπολίτευσης. Πάλι δεν θα κάνετε τίποτα;
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Όσο για τη χαρά σας, γι’ αυτά που λέτε στον κ. Αλμούνια, πήρατε τηλέφωνο τον κ. Σαρκοζί, γι’ αυτά τα «ωραία» που είπε για την Ελλάδα ή υπερηφανεύεστε που έχουμε γίνει το «μαύρο πρόβατο» της Ευρώπης και κάθε φορά που θέλουν να φέρουν ένα κακό παράδειγμα, αναφέρουν την Ελλάδα; 
      (Χειροκροτήματα από την πτέρυγα του ΠΑ.ΣΟ.Κ.)
      Δεν τους ενδιαφέρει αν είναι Καραμανλής, Παπανδρέου, Σημίτης ή οποιοσδήποτε άλλος. Ξέρουν μόνο την Ελλάδα. Κι εσείς την Ελλάδα τη διασύρατε, για μικροκομματικά συμφέροντα. Αυτό ποτέ δεν θα το κάνει το ΠΑ.ΣΟ.Κ.. Ποτέ δεν θα το κάνει το ΠΑ.ΣΟ.Κ.! Εγώ ποτέ δεν θα το κάνω, κύριε Καραμανλή!
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Σε ό,τι αφορά τα ομόλογα, έχω πει αρκετά. Δεν χρειάζεται να πω κι άλλα.
      Αυτό που βλέπουμε, είναι μία «καυτή πατάτα», που την πετάει ο κ. Αλογοσκούφης στον κ. Δούκα, ο κ. Δούκας στον κ. Κουρή, ο κ. Κουρής στον κ. Τσιτουρίδη. Από τον κ. Τσιτουρίδη πηγαίνει στον κ. Σημαιοφορίδη και τους Προέδρους των άλλων Ταμείων. 
      Να ξέρετε, κύριε Καραμανλή, ότι η «καυτή πατάτα» είναι στη δική σας αγκαλιά. Δεν είναι σε κανενός άλλου την αγκαλιά.
      (Χειροκροτήματα από την πτέρυγα του ΠΑ.ΣΟ.Κ.)
      Τέλος, είπατε ότι δεν γνωρίζατε -δεν γνώριζε κανείς- κι ότι κινηθήκατε, αμέσως μόλις έγινε γνωστό το θέμα, από την Επιτροπή Κεφαλαιαγοράς. Δεν λέτε ούτε σε αυτό αλήθεια, κύριε Καραμανλή.
      Στην τελευταία έκθεση του Υπουργείου Απασχόλησης για την κινητή και ακίνητη περιουσία των Ταμείων, την οποία μάλιστα προλογίζει και ο ίδιος ο Υπουργός, ο κ. Τσιτουρίδης, καταγράφονται τόσο οι συγκεκριμένες τοποθετήσεις, όσο και οι λογιστικές ζημιές, που εμφανίζουν στο τέλος του 2005. 
      Αντί, λοιπόν, να κινητοποιηθεί ο κύριος Πρωθυπουργός και η Κυβέρνηση και να πάρει μέτρα, άφησε και άλλα Ταμεία να μπουν σε υψηλού ρίσκου προϊόντα, ρευστοποιώντας μάλιστα άλλα, εγγυημένης απόδοσης, ομόλογα.
      Άρα, γνωρίζατε τα πάντα και δεν κάνατε τίποτα. Και δεν κάνατε τίποτα, διότι αυτή η μηχανή είχε στηθεί με τα αποθεματικά των Ταμείων και λειτουργούσε για να παίρνουν προμήθειες κάποιοι επιτήδειοι δικοί σας. 
      Αυτή είναι η αλήθεια, κύριε Καραμανλή. Και αυτήν την αλήθεια δεν μπορείτε να την αποφύγετε.
      (Χειροκροτήματα από την πτέρυγα του ΠΑ.ΣΟ.Κ.)
      Και δεν μπορεί ο ελληνικός λαός να εμπιστευτεί πια το ασφαλιστικό σύστημα, το δικό του κόπο, τη δική του δουλειά σε μια Κυβέρνηση, που χειρίζεται με το χειρότερο τρόπο το πιο ευαίσθητο κομμάτι της δημόσιας περιουσίας, που είναι τα ασφαλιστικά ταμεία.
      (Χειροκροτήματα από την πτέρυγα του ΠΑ.ΣΟ.Κ.)
      Όταν οι κάλπες μιλήσουν με την ψήφο και τη δύναμη του λαού, το ΠΑΣΟΚ θα είναι κυβέρνηση. Όσο για το «φόβο που έχουμε εμείς», δοκιμάστε μας, κύριε Καραμανλή. Κάντε τις εκλογές. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Θα έρθει και αυτό.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κάντε επιτέλους τις εκλογές!
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
    Είμαστε έτοιμοι ν’ αναλάβουμε την ευθύνη, με οδηγό το πρόγραμμά μας, το πρόγραμμα που ήδη έχει κερδίσει τη σκέψη και την έμπνευση του Έλληνα και της Ελληνίδας. Το πρόγραμμα, που εγώ προσωπικά, αγαπητοί συνάδελφοι και αγαπητές συναδέλφισσες, εγγυώμαι ότι θα τηρηθεί μέχρι την τελευταία λέξη από την κυβέρνηση του Πανελληνίου Σοσιαλιστικού Κινήματος. Μια κυβέρνηση αξιοπιστίας, μια κυβέρνηση αξιών, μια κυβέρνηση της δίκαιης κοινωνίας.
    Ευχαριστώ.
    (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας και Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Αλεξάνδρα Παπαρήγα για να δευτερολογήσει.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όπως έχουμε μάθε από το αλφαβητάρι, οι νόμοι, οι συνθήκες είναι αναμφισβήτητα προϊόν ενός συγκεκριμένου συσχετισμού δύναμης. Οπωσδήποτε αυτός ο συσχετισμός δύναμης είναι πλειοψηφικός υπέρ μιας άποψης. Αυτό το ξέρουμε, δεν είναι κάτι καινούργιο. 
    Θα ήθελα να σας ρωτήσω, όμως, κύριε Πρωθυπουργέ, το εξής: έχουμε ή δεν έχουμε το δικαίωμα εμείς ως κόμμα -γιατί μιλάω για το Κομμουνιστικό Κόμμα Ελλάδας- να παλεύουμε, να δραστηριοποιούμαστε, ούτως ώστε να αλλάξει αυτός ο συσχετισμός και να αλλάξει σε ένα συγκεκριμένο χώρο; Δεν είναι απαραίτητο ο συσχετισμός να γίνει κομμουνιστικός στα πανεπιστήμια. Μπορεί να υπάρξει πλειοψηφία και πρέπει να υπάρξει μέσα στα πανεπιστήμια, που να αντιπαλέψει αυτόν το νόμο και να διεκδικήσει έναν καινούργιο. Δηλαδή πότε θα το διεκδικήσουμε το νέο νόμο; Να περιμένουμε τις εκλογές να κερδίσει το ΠΑ.ΣΟ.Κ.; Από την άλλη μέρα έχεις δικαίωμα να διαφωτίζεις, να ενημερώνεις και να καλείς σε πάλη όχι απλώς εναντίον ενός νόμου αλλά υπέρ μιας θετικής αλλαγής, υπέρ μιας θετικής εξέλιξης. 
    Κύριε Αλογοσκούφη, έχει δικαίωμα το μικρομάγαζο της γειτονιάς να μη σέβεται το δίκαιο του σούπερ μάρκετ και τους νόμους που ευνοούν τα πολυκαταστήματα; Πώς θα το αντιπαλέψει, είναι δικό του θέμα. Πρέπει να το σεβαστεί αυτόν το νόμο; Έχει δικαίωμα ο ναυτεργάτης να μη σέβεται το δίκαιο των εφοπλιστών; Έχει δικαίωμα ο εργάτης να μη σέβεται το δίκαιο των τραπεζιτών και των βιομηχάνων; Θέμα συσχετισμού δύναμης είναι. 
    Βεβαίως οι νόμοι μπαίνουν σε εφαρμογή και εμείς έχουμε το δικαίωμα να τους αντιπαλέψουμε. Αυτό είναι πολιτική. Δηλαδή τι είναι η πολιτική; Συζήτηση μέσα στη Βουλή; Ατάκες και μάχη των εντυπώσεων; Είναι μάχη σε όλα τα μέτωπα. Εμείς πάνω απ’ όλα σε ένα πεδίο προσβλέπουμε, στο πεδίο της διαμόρφωσης της λαϊκής πλειοψηφίας, όποτε αυτή δημιουργηθεί. 
    Αλλά δεν μπορείτε, κύριε Πρωθυπουργέ, να λέτε ότι είναι αντιδημοκρατικό να θέλεις να επιβάλεις ένα άλλο δίκαιο, βεβαίως μέσα από την παρέμβαση και το ρόλο του λαού. Δεν έχουμε άλλους τρόπους εμείς, ο λαός θα το επιβάλλει, είτε γενικά είτε με ένα κίνημα στο χώρο του. Γιατί είναι αντιδημοκρατική αντίληψη; Διαφωνείτε και μ’ αυτό, βεβαίως, γιατί είναι αντιδημοκρατικό. Δεν ξέρω πού το πάτε. 
    Διάβαζα ένα άρθρο στην «ΕΣΤΙΑ». Εμείς ό,τι είμαστε, το λέμε. Είμαστε εναντίον του καπιταλιστικού συστήματος και ναι, θέλουμε αυτό το σύστημα να ανατραπεί με λαϊκή πλειοψηφία. Με αυτό που λέτε, ότι είναι αντιδημοκρατικό να λες ότι δεν πρέπει να εφαρμοστεί ένας νόμος, πείτε μου πού το πάτε. Μπορεί να μη θέλετε να το πάτε πέρα από έναν εκφοβισμό, αλλά –δεν ξέρω- να το διευκρινίσετε. Εμείς πάντως σας λέμε ότι θα διεκδικήσουμε με την παρέμβαση των φοιτητών, των καθηγητών, αυτός ο νόμος να μην εφαρμοστεί. Ακόμα και σε ένα πανεπιστήμιο εάν μπορεί να μην εφαρμοστεί.
      Ο κ. Παπανδρέου είπε ότι υπάρχει πόλωση στους δρόμους με το κίνημα της νεολαίας. Κίνημα υπάρχει, διεκδικητικό, επιθετικό. Πού βρήκαμε την πόλωση; Μα εάν δεν υπάρξει τέτοια πόλωση, πώς θα γίνει; Γιατί η πόλωση που υπάρχει στους δρόμους δεν έχει καμμία σχέση με την πόλωση που υπάρχει στην Αίθουσα της Βουλής, όπου ο ένας κατηγορεί τον άλλον για ανικανότητα, για διασυνδέσεις με επιχειρηματίες, που κάνει προσωπικούς χαρακτηρισμούς, που βρίζει ο ένας τον άλλον. Αυτό πραγματικά είναι πόλωση. Όμως, το κίνημα, οι απεργίες, οι πορείες, τα συλλαλητήρια είναι πόλωση; 
      Βέβαια, είναι φανερό ποια είναι η νοοτροπία και η λογική –εγώ δεν λέω προσωπικά του Προέδρου του ΠΑ.ΣΟ.Κ.- το κοινωνικό στίγμα αυτού του κόμματος, όταν μιλά για έλλειψη κοινωνικής συνοχής. Αλίμονο, εάν υπάρχει κοινωνική συνοχή του λαού με την κυρίαρχη τάξη, του λαού με τα συντηρητικά κόμματα! Εάν υπάρξει τέτοια συνοχή, αυτήν τη συνοχή δεν την θέλουμε. Άλλο η συνοχή μέσα στους κόλπους του λαϊκού κινήματος, αυτό είναι άλλο πράγμα. Να βαφτίζονται οι αγώνες κοινωνική αναταραχή; Και όχι τίποτα άλλο, αλλά υπάρχει το θεσμικό καθεστώς, υπάρχουν οι νόμοι. Υπάρχουν αυτοί του Μπους, της Ευρωπαϊκής Ένωσης. 
      Εγώ, λοιπόν, θα ήθελα από τον Πρωθυπουργό να ξεκαθαρίσει αυτό το ζήτημα. Γιατί είναι αντιδημοκρατικό να διεκδικούμε ανατροπή ενός νόμου με την παρέμβαση του κινήματος; Ξέρουμε πάρα πολύ καλά ότι αυτά που πρεσβεύουμε εμείς, μόνο όταν γίνουν υπόθεση του λαού μπορούν να γίνουν πραγματικότητα.
      Ας πάρετε τον μικρομεσαίο. Υπάρχουν προγράμματα με 15.000 ευρώ, για να κάνει επιχείρηση. Μπορείς να κάνεις με 15.000 ευρώ επιχείρηση; Τι θα κάνει; Θα βρει και έναν τρόπο να δώσει χωρίς αποδείξεις; Μόνο τη βιτρίνα να κάνεις στις συνθήκες της ανταγωνιστικότητας δεν ξέρω πόσα θέλεις. Τι θα κάνει αυτός για να σταθεί; Θα πουλήσει και χωρίς απόδειξη. Εμείς του λέμε βέβαια να παλέψει, γιατί δεν το λύνει έτσι αυτό το ζήτημα.
      Επομένως ας το πω καθαρά. Δεν μπορεί να μιλά κανείς για ηθική στην πολιτική, όταν οι κανόνες είναι ανισότιμοι και όταν τους νόμους καλούνται να τους υλοποιήσουν όχι άτομα, αλλά ομάδες, τάξεις ανισότιμες μεταξύ τους. Αν και οι ίδιοι οι νόμοι απευθύνονται στους λίγους, ακόμη και αν τυπικά έχουμε ισοτιμία, όπως λέει και το Σύνταγμα, άλλη ισοτιμία μπορεί να απολαύσει ο μικροεπαγγελματίας, ο φτωχός αγρότης.
      Για παράδειγμα, επί κυβέρνησης ΠΑ.ΣΟ.Κ., κάτω από την πίεση, τότε που φθάσαμε να ξεφουσκώνετε και τα λάστιχα, έγιναν ορισμένες παραχωρήσεις στους αγρότες, κάτι με το Φ.Π.Α., κάτι με τα καύσιμα ή στις τιμές. Ποιος επωφελήθηκε περισσότερο; Αυτός που είχε μεγάλη ιδιοκτησία γης. Σήμερα, ακόμη και αν δώσετε ψίχουλα σε όλη την αγροτιά, το μεγαλύτερο μέρος της αγροτιάς, ο μικροϊδιοκτήτης, δεν επωφελείται. Χάνει εκατό και του δίνετε πέντε. Απ’ αυτά τα ψίχουλα, δηλαδή, δεν επωφελείται. Ό,τι μέτρα και να πάρετε για τους επιχειρηματίες -εγώ σας λέω, για παράδειγμα, να μειώσετε τους φόρους για όλους- ο μικρός δεν πρόκειται να επωφεληθεί. Ο μεγάλος θα επωφεληθεί πολύ περισσότερο και θα γίνει ακόμη πιο ισχυρός. Αυτό που θα κερδίσει ο μικρός ούτε καν επιστροφή της ζημιάς δεν είναι.
      Επομένως δεν λειτουργούν οι νόμοι ίσα. Εμείς δεν τους σεβόμαστε με την εξής έννοια: Καλούμε το λαό πολιτικά να τους απορρίψει και να δημιουργήσει τις προϋποθέσεις ανατροπής αυτής της κατάστασης, αυτού του συσχετισμού. Πού είναι το αντιδημοκρατικό; Τότε τι να πούμε απέναντι στα κόμματα εξουσίας, τα οποία εδώ που τα λέμε δεν πολιτεύονται ισότιμα με όλους τους υπόλοιπους; Θα σας το εξηγήσω. Δεν θα πω για τα μέσα ενημέρωσης και τον τηλεοπτικό χρόνο. Ίσως από μία πλευρά δεν ξέρω εάν είναι και τόσο τιμητικό να πηγαίνεις σε αυτές τις εκπομπές των ειδήσεων. Καλύτερα να μην πηγαίνει κανείς. Θα ήταν πολύ πιο χρήσιμο για όλους μας, ανεξάρτητα από πεποιθήσεις. Εν πάση περιπτώσει, όμως, ίδια δύναμη έχει ένα κόμμα που το στηρίζει μία ολόκληρη τάξη, όταν έχει πίσω του τη δύναμη της ιδιοκτησίας, όχι της δικής του ως κόμμα, αλλά της τάξης που το στηρίζει; Δεν έχει την ίδια δύναμη.
      Επομένως, εμείς δεν έχουμε άλλο όπλο από τη δημιουργία οξυμένης πάλης. Αυτό το λέμε, δεν το κρύβουμε. Τίποτα δεν είναι τετελεσμένο. 
      Για τον αγωγό Μπουργκάς-Αλεξανδρούπολη. Αν το δει κανείς τεχνοκρατικά ή αντικειμενικά, βεβαίως και εμείς να είμαστε, ή μια κυβέρνηση ριζοσπαστική, θα ήθελα να εξασφαλίσει εναλλακτικές πηγές ενέργειας και προμήθειας πετρελαίου και φυσικού αερίου. Και ένας αγωγός χρειάζεται. Εμείς δεν καυτηριάσαμε αυτό καθ’ εαυτό το έργο. Καυτηριάσαμε τι φαγοπότι θα γίνει, ποιος θα επωφεληθεί; Μήπως θα παίρναμε φθηνό πετρέλαιο και φυσικό αέριο;
      Κι ένα τελευταίο. Κύριε Καραμανλή, βάλτε και ένα ερωτηματικό αν θα γίνει τελικά; Η πρόθεσή σας είναι να γίνει, αλλά εξαρτάται από τις επιλογές και τη σχέση Πούτιν, Ευρωπαϊκής Ένωσης και Ρωσίας. Εγώ πιστεύω ότι και η προηγούμενη κυβέρνηση ήθελε να το κάνει. Γιατί καθυστέρησε δεκατέσσερα χρόνια; Μην πούμε ότι καθυστέρησε δεκατέσσερα χρόνια από ολιγωρίες πολιτικές, αλλού ήταν τα προβλήματα. Καλύτερα λοιπόν  να μιλάμε με μετρημένους τόνους, γιατί οι ανταγωνισμοί είναι οξύτατοι. Και ξαναλέω, ως έργο δεν είναι κακό. Το ζήτημα είναι οι όροι με τους οποίους κατασκευάζεται και βέβαια πρέπει να είστε έτοιμος να ανεχθείτε να αντέξετε μέχρι τέλους τις πιέσεις. 
      Εμείς, όπως βλέπετε, μιλάμε με πολιτικούς όρους και δεν μιλάμε για άλλα παρασκήνια. Πιστεύω ότι διαφάνεια υπάρχει. Ξέρουμε κάθε κόμμα τι πιστεύει, πώς το πιστεύει κ.λπ. Εμάς δεν μας χρειάζεται περισσότερη διαφάνεια, υπάρχει πλήρης διαφάνεια. Η πολιτική δεν μπορεί να κρυφτεί, αυτά που κάνεις φαίνονται. Τώρα τα άλλα τα ποινικά, εκεί είναι δύσκολο να βρούμε άκρη. 
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασποράς 15ος – 21ος αι.» καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και μαθήτριες και τρεις συνοδοί-δάσκαλοι από το 5ο Γυμνάσιο Πατρών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος για να δευτερολογήσει.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, νομίζω ότι όποιος έχει επαφή με την κοινωνία μας, θα δει να υπάρχει ένας τρόμος σε σχέση με το ασφαλιστικό. Υπάρχουν άνδρες και γυναίκες και ιδιαίτερα γυναίκες, αν θέλετε, που σκέφτονται πώς θα φύγουν, μην επιδεινωθούν οι ασφαλιστικές ρυθμίσεις. Υπάρχουν οικογένειες, οι οποίες τελικά είναι ευχαριστημένες που βρήκε το παιδί τους μια θέση μέσω του «STAGE», έστω και χωρίς ασφάλιση. Υπάρχει ένας ιδεολογικός τρόμος, εδώ και πολλά χρόνια. Από τις εκθέσεις Σπράου, από τις προτάσεις για νόμους του κ. Γιαννίτση, οι οποίες προέβλεπαν ότι το ασφαλιστικό μας σύστημα θα καταρρεύσει. Και εδώ έχουμε μία εικόνα, όχι ενός ακμαίου ασφαλιστικού συστήματος, αλλά έχουμε μία εικόνα ενός ασφαλιστικού συστήματος και ταμείων, τα οποία δίνουν τη δυνατότητα για διασπάθιση του χρήματος των εργαζομένων. Και βλέπουμε ακρίδες. Ακρίδες, όπως η «ΑΚΡΟΠΟΛΙΣ» πάνω από τα αποθεματικά, ακρίδες όπως η Εθνική Τράπεζα με τους ενοικιαζόμενους εργαζόμενους, ακρίδες όπως το Ι.Κ.Α. με τα προγράμματα «STAGE», που το ίδιο χρησιμοποιεί και ανέχεται, αν θέλετε ακρίδες, όπως το Υπουργείο Εσωτερικών, με τη μη ικανοποίηση μεγάλου μέρους των αιτημάτων των συμβασιούχων που έχουν και ασφαλιστική διάσταση, ακρίδες όπως του Υπουργείου Εργασίας που δεν κάνει τίποτα για την εισφοροδιαφυγή. Νομίζω ότι η υπόθεση «ΑΚΡΟΠΟΛΙΣ» ήταν η σταγόνα που έκανε το νερό να ξεχειλίσει.
      Τέλος στην ιδεολογική τρομοκρατία. Αφήστε τα σχέδια για την ασφαλιστική μεταρρύθμιση. Δώστε απάντηση στα μεγάλα ζητήματα της καταλήστευσης των αποθεματικών, της εισφοροδιαφυγής, της έλλειψης ελεγκτικών μηχανισμών, του τεράστιου χρέους και του δημοσίου στα ασφαλιστικά ταμεία.
      Εμείς θεωρούμε θετικό ότι ο Πρόεδρος του ΠΑ.ΣΟ.Κ. δέχθηκε την πρότασή μας για εξεταστική επιτροπή σε βάθος χρόνου, η οποία θα μπορούσε να πιάσει και το θέμα της εισφοροδιαφυγής και η οποία θα μπορούσε να καταλήξει σε προτάσεις. 
      Πιστεύουμε ότι θα είναι θετική και η απάντηση από το Κομμουνιστικό Κόμμα. Το ελπίζω. Υπάρχει πια μία συνήθεια να παίρνουμε την απάντηση διά αλληλογραφίας. Απευθύνω όμως την πρόταση και προς την Κυβέρνηση, η οποία έχει την πλειοψηφία και από κει θα κριθεί εάν αυτό που λέει ο κ. Καραμανλής, οι μεταρρυθμίσεις, όπως τις νομίζει, θέλουν πολιτικό θάρρος και ντόμπρες κουβέντες στους πολίτες. Ζητάω και εγώ από τον Πρωθυπουργό να δείξει πολιτικό θάρρος και να κάνει ντόμπρες κουβέντες με τους πολίτες σε ένα από τα κεντρικά ζητήματά τους που είναι το ασφαλιστικό. Καλώ τον Πρωθυπουργό –λείπει, μεταφέρετέ του κάποιος Υπουργός- στην τριτολογία του, να τοποθετηθεί στην πρόταση για εξεταστική επιτροπή, εάν κάνει ντόμπρες κουβέντες με τους πολίτες και αν έχει πολιτικό θάρρος.
      Έρχομαι σε ένα δεύτερο θέμα που είναι το θέμα της παιδείας. Άκουσα τον Πρωθυπουργό να αναφέρεται και με μία άλλη τρομοκρατία σε σχέση με την εφαρμογή των νόμων. Η θέση, λοιπόν, του Συνασπισμού Ριζοσπαστικής Αριστεράς είναι ότι ο νόμος αυτός δεν θα εφαρμοστεί. Αυτή είναι η άποψή μας, είναι η πρότασή μας και είναι η πρόβλεψή μας.
      Θα ήθελα να πω στον Πρωθυπουργό να μην προσπαθεί να μας φοβίσει. Αν θέλει να κάνει τον αδιάλλακτο σ’ έναν  νόμο, ο οποίος συναντά την αντίθεση όλης της πανεπιστημιακής κοινότητας, να μας πει γιατί το άρθρο 14 του Συντάγματος, σχετικά με το «Bασικό Mέτοχο», δεν εφαρμόζεται. Είναι στο καλάθι των αχρήστων, δεν εφαρμόζεται γιατί υπάρχουν πιέσεις από την Ευρωπαϊκή Ένωση και γιατί είδαμε σήμερα την παραπομπή της Ελλάδας στο Ευρωπαϊκό Δικαστήριο. Όταν με την πολιτική σας οδηγείτε άρθρο του Συντάγματος να μην εφαρμόζεται, το άρθρο 14, δεν μπορείτε να έρχεστε να ισχυρίζεστε ότι δεν μπορεί κανείς να στηρίξει την πρόταση μη εφαρμογής ενός νόμου.
      Δεύτερον, κοινοτική οδηγία –όπου αναγνωρίζετε τη νομιμότητα των κοινοτικών οδηγιών- η οποία είναι υπέρ των εργαζομένων, δεν εφαρμόζεται, όπως είναι η οδηγία 70/1999 για τους συμβασιούχους εκείνους που δεν καλύφθηκαν, στη μεγάλη πλειοψηφία, από τα διατάγματα του κ. Παυλόπουλου και του κ. Παναγιωτόπουλου. Δεν εφαρμόζεται κοινοτική οδηγία παρ’ ότι υπάρχουν αποφάσεις των δικαστηρίων να εφαρμοστεί και επιστρατεύεται το Ελεγκτικό Συνέδριο.
      Όταν λοιπόν, υπάρχουν άρθρα του Συντάγματος και κοινοτικές οδηγίες που δεν εφαρμόζονται, μην απειλείτε μ’ αυτόν τον τρόπο τα άλλα κόμματα και το εκπαιδευτικό κίνημα. Δεν έχουν εφαρμοστεί νόμοι. Και αναφέρομαι στο νόμο Τρίτση του 1987, σχετικά με την εκκλησιαστική περιουσία, ο οποίος λόγω της αντίδρασης της Εκκλησίας δεν εφαρμόστηκε καθόλου και το 1988 ήρθε άλλος νόμος, ο οποίος έτυχε της αποδοχής των επισκόπων και των αρχιεπισκόπων και εφαρμόστηκε. Γιατί, λοιπόν, μας κάνετε μαθήματα εφαρμογής των νόμων;  Σας αναφέρω -σε σχέση με την παιδεία- και την τύχη του ν. 815. Ο Κωνσταντίνος Καραμανλής, του οποίου εορτάστηκε η εκατονταετία προχθές, δεν εφάρμοσε μετά από λίγους μήνες από την ψήφισή του, το  ν. 815. Έκανε μία μεγάλη σύσκεψη με τους Υπουργούς του,  με παράγοντες του Υπουργείου Παιδείας, με παράγοντες των πανεπιστημίων και είπε ότι αναστέλλονται οι διατάξεις του ν. 815 και έδωσε εντολή για επεξεργασία ενός νέου νόμου, που θα είχε την αποδοχή της πανεπιστημιακής κοινότητας.
      Κύριε Πρωθυπουργέ, αν δεν καταλαβαίνετε τη γλώσσα του Συνασπισμού Ριζοσπαστικής Αριστεράς, θα μιλήσω μία γλώσσα που θα την καταλάβετε. Κάντε το ίδιο που έκανε ο Κωνσταντίνος Καραμανλής σε σχέση με το νόμο πλαίσιο, διότι χωρίς εμπιστοσύνη, χωρίς στήριξη των φοιτητών, των καθηγητών, κανένας νόμος δεν μπορεί να σταθεί. Με αυτήν την έννοια δεν θα εφαρμοστεί ο νόμος πλαίσιο της Νέας Δημοκρατίας του κ. Καραμανλή, της κ. Γιαννάκου και του κ. Πολύδωρα.
      Τρίτο θέμα που θα ήθελα να αναφερθώ είναι το αγροτικό. Θα κάνουμε μια ευρεία συζήτηση για το αγροτικό ζήτημα, να πω ότι η κατάσταση εξελίσσεται συνεχώς και πιο αρνητικά. Ένα στοιχείο θα δώσω, ότι 6,6% του Ακαθάριστου Εθνικού Προϊόντος ήταν η αγροτική παραγωγή το 2000, και 4,5% είναι το 2005.
      Θα αναφερθώ όμως σε μια μεγάλη κατηγορία αγροτών, η οποία σήμερα βρίσκεται σε τεράστια κρίση και είναι οι κτηνοτρόφοι, όπου σήμερα αντιμετωπίζουν τιμές του 1994. Έχουμε φτάσει σε μια Ελλάδα που για να αγοράσεις ένα μπουκάλι νερό, πρέπει, ως παραγωγός, να δώσεις δυο μπουκάλια γάλα. Έχουμε μια τεράστια ψαλίδα ανάμεσα στις τιμές παραγωγού και στις τιμές καταναλωτή. Και την ίδια στιγμή έχουμε το καρτέλ του γάλακτος. Πότε θα τελειώσει η υπόθεση με το καρτέλ του γάλακτος και τι παρεμβάσεις; Και μέχρι πότε θα ακούμε νουθεσίες από τον Πρόεδρο των Συνδέσμων Ελληνικών Βιομηχανιών για διάφορα ζητήματα, όπως είναι το ασφαλιστικό, όταν πρέπει να ακούσουμε γιατί και η δική του βιομηχανία -και τι έχει να πει και τι έγινε-  ήταν μέσα, βουτηγμένη στην υπόθεση του καρτέλ του γάλακτος; Και πώς θα αντιμετωπίσουν το διαφυγόν κέρδος οι παραγωγοί; Είχαμε καρτέλ, είχαμε για χρόνια το καρτέλ. Οι παραγωγοί έχασαν τεράστια εισοδήματα. Είναι σήμερα σε ένα σημείο εξόντωσης. Ποιος θα τους αποζημιώσει; Απλώς λέμε ότι υπάρχει καρτέλ; Ποιος θα τους αποζημιώσει, ποιος θα τους στηρίξει σήμερα στις τιμές; Ποιος θα τους στηρίξει να δώσουν τα αμνοερίφια; Τι υποδομές υπάρχουν στα σφαγεία, ότι είναι ελληνικά, ενόψει του Πάσχα, που μπορούν να ανακουφιστούν; Ποιος θα τροποποιήσει τον Κανονισμό του Ε.Λ.Γ.Α., ώστε όχι μόνο να πληρώνουν αλλά να πληρώνονται και για τις ασθένειες και για τις καταστροφές των ποιμνίων; Ποιος θα απλοποιήσει και θα κάνει με μικρότερο κόστος τις διαδικασίες της άδειας ίδρυσης των ποιμνιοστασίων; 
      Σε όλα αυτά τα θέματα οφείλετε να δώσετε απάντηση, διότι έχουμε φτάσει στα άκρα και κάθε μέρα βλέπουμε τις εικόνες. Δεν έχει βροχές η Ελλάδα αλλά χύνεται το γάλα στους δρόμους. 
      Το τέταρτο και τελευταίο θέμα έχει σχέση με την οικονομία. Θα έπρεπε να καταλάβουμε ότι είμαστε σε μια κατάσταση που πρέπει να κάνουμε την οικονομία του θερμοκηπίου. Μην παρασυρόμαστε από τη σημερινή βροχή. Η Ελλάδα βιώνει, όπως όλος ο κόσμος, τη μετάβασή μας σε μια εποχή θερμοκηπίου. Και θα περίμενε κανείς κάποιες πρωτοβουλίες σημαντικές από τη μεριά της Κυβέρνησης. 
      Βλέπω ότι χθες τον Αλ Γκορ, τον πρώην Αντιπρόεδρο των Ηνωμένων Πολιτειών, ο οποίος έχει δραστηριοποιηθεί για την αντιμετώπιση του φαινομένου του θερμοκηπίου, σε ειδική συνεδρίαση Γερουσίας και Βουλής να απαντάει και κάνει προτάσεις για τα θέματα της αντιμετώπισης του προβλήματος. Πολλές κυβερνήσεις στην Ευρωπαϊκή Ένωση κάνουν μια σειρά προτάσεις σχετικά με αυτά τα θέματα. Δεν ακούσαμε ουσιαστικά τίποτα, σε μια χώρα η οποία πιέζεται από την ανομβρία και μπαίνει σε αυτές τις καινούργιες συνθήκες, για φορολογικές παρεμβάσεις που θα μπορούσαμε να έχουμε στην κατανάλωση του νερού. Να φορολογηθούν τελικά αυτοί που έχουν τις πισίνες. Δεν μπορεί να το ανεχόμαστε αυτό. Να δοθούν μέτρα για να δημιουργηθούν τα αντίστοιχα της στέρνας που είχαμε στα νησιά του Αιγαίου για συλλογή νερού και αξιοποίηση από τα νοικοκυριά, από τα εξοχικά σπίτια κ.λπ.. Να υπάρξει ουσιαστική μείωση του Φ.Π.Α. σε προϊόντα εξοικονόμησης ενέργειας. Να δοθούν κίνητρα και στα σπίτια, στα νοικοκυριά, να αξιοποιήσουν την αιολική, την ηλιακή ενέργεια και για τις εγκαταστάσεις και με μέτρα όπως αυτά που εξήγγειλε, αν θέλετε, προχθές η βρετανική  κυβέρνηση, δηλαδή την απαλλαγή από τη φορολογία εισοδήματος για το πλεονάζον ρεύμα το οποίο θα μπορούσε να δοθεί στα δίκτυα. Υπάρχει όλη αυτή η συζήτηση στις άλλες ευρωπαϊκές χώρες, εδώ δεν υπάρχει τίποτα.
      Πιστεύω ότι η πορεία είναι λάθος. Η πορεία της Κυβέρνησης είναι λάθος και νομίζω ότι θα πρέπει να αφήσει κατά μέρος τις μεταρρυθμίσεις και ας κάνει σημαντική στροφή και στο θέμα της παιδείας και στο θέμα των ασφαλιστικών ταμείων και στο θέμα της αγροτικής οικονομίας και στο θέμα της οικολογικής πολιτικής.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, θέλετε να τριτολογήσετε; 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ναι, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ο Πρόεδρος της Κυβέρνησης κ. Καραμανλής έχει το λόγο για να τριτολογήσει.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα) 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Να ξεκαθαρίσουμε κάτι κατ’ αρχήν, κυρία Παπαρήγα. Εγώ δεν είπα ποτέ ούτε το διανοούμαι ότι είναι αντιδημοκρατική συμπεριφορά το να αντιτίθεται κανείς σε μια πολιτική ή να αντιτίθεται ακόμη και σε ένα νόμο. Είναι αναφαίρετο δικαίωμά σας και του κάθε  Έλληνα πολίτη. Εκείνο που είπα εγώ είναι ότι δεν μπορεί να διατείνεται κανείς ότι δεν θα εφαρμοστεί ο νόμος και μάλιστα με βίαιη συμπεριφορά. Αυτό θεωρώ ότι είναι αυτονόητο. Δεν χρειάζεται εξήγηση περαιτέρω. Είναι βασική προϋπόθεση, για να λειτουργεί η δημοκρατία. Μπορεί να έχουμε τις αντιθέσεις μας, μπορεί να έχουμε τις απόψεις μας, μπορεί καμιά φορά να υπάρχει και οξύτητα, αλλά πάντως δεχόμαστε τους βασικούς κανόνες του παιχνιδιού και μάλιστα σε κάτι στο οποίο βεβαίως, τελικά με την αρχή της πλειοψηφίας πράγματι επεβλήθη η κυβερνητική άποψη, αλλά προηγήθηκε μακρύτατος διάλογος για την υπόθεση αυτή. Αυτή είναι η άποψή μου και συγχωρέστέ με, αλλά σ’ αυτήν την άποψη θα επιμείνω.
      Κύριε Παπανδρέου, ζητήσατε προ ημερησίας συζήτηση για την οικονομία. Θα σας έλεγα το Σαββατοκύριακο που έρχεται, αν έχετε λίγο χρόνο, να διαβάσετε τα Πρακτικά της σημερινής συζήτησης. Θα διαπιστώσετε, όπως πιστεύω ότι έχουν διαπιστώσει όλοι -όχι μόνο οι  παριστάμενοι στην Αίθουσα αυτήν συνάδελφοι, αλλά και όλοι οι πολίτες που μας άκουσαν- ότι αφιερώσατε πολύ χρόνο, για να μιλήσετε για την πραγματική οικονομία, και αναλωθήκατε στη δημιουργία εντυπώσεων. Η εξήγηση είναι απλή. Επιχειρήματα ουσίας δεν έχετε εναντίον της οικονομικής πολιτικής της Κυβέρνησης και, πάνω απ’ όλα, δεν έχετε σοβαρή εναλλακτική πρόταση. Το βέβαιο είναι ότι οι εντυπώσεις δεν δίνουν αξιοπιστία και δεν κερδίζουν παρά μόνο λίγα λεπτά εφήμερης δημοσιότητας. 
      Επανήλθατε στο θέμα της απόφασης που σας ανακοίνωσα για μία μεταρρύθμιση στον τρόπο με τον οποίο επιλέγονται και εγκρίνονται τα πρόσωπα που διοικούν τέτοιους οργανισμούς. Δεν καταλαβαίνω γιατί διαφωνείτε. Εγώ πιστεύω ότι αυτό δεν είναι το μόνο, αλλά είναι ένα ακόμα θεσμικό βήμα στο να διασφαλίσουμε, στο να εγγυηθούμε ότι δεν διακυβεύονται τα χρήματα, το υστέρημα των ασφαλισμένων, των συνταξιούχων. 
      Εγώ είμαι έτοιμος να κάνω και την αυτοκριτική μου. Θα έπρεπε ίσως να το είχα σκεφτεί νωρίτερα. Εν πάση περιπτώσει, μου πήρε τρία χρόνια να το αποφασίσω. Εσείς είκοσι χρόνια ούτε το  κάνατε ούτε το σκεφθήκατε. 
      (Χειροκροτήματα από την πτέρυγα της Νέας Δημοκρατίας)
      Απέφυγα να απαντήσω στη δευτερολογία, αλλά επανήλθατε. Αυτές οι κουβέντες: «σας κρατάνε», «σε κρατάει», «ποιος κρατάει;». Δεν ξέρω εσείς πώς «κρατιέστε» μεταξύ σας, ποιος κρατάει ποιον. Να ξέρετε ότι στο δικό μας κόμμα αυτά δεν υπάρχουν και εμένα δεν με κρατάει κανένας. 
      (Γέλωτες-χειροκροτήματα από την πτέρυγα της Νέας Δημοκρατίας)
      Δεν θέλω να επανέλθω στο θέμα της δημοσιονομικής εκτροπής -γιατί γι’ αυτό πρόκειται- αλλά επιμένετε. Και ερωτώ: Ποιος ζημίωσε τη χώρα; Αυτός που τίναξε στον αέρα τα ελλείμματα ή αυτός που τα συμμάζεψε; Αυτός που έφτασε το έλλειμμα σχεδόν στο 8% ή αυτός που το κατέβασε  κάτω από το όριο του 3%; Αυτός ο οποίος κατασπατάλησε τα χρήματα του ελληνικού δημοσίου ή αυτός που νοικοκυρεύει την κατάσταση; Γι’ αυτό το θέμα θα σας ζητούσα να μην επανέλθετε, -όχι για δικό μου χατίρι αλλά για δική σας χάρη- γιατί είστε ένοχοι, είστε υπόλογοι, είστε καταγγελλόμενοι, είστε κατηγορούμενοι. 
      (Χειροκροτήματα από την πτέρυγα της Νέας Δημοκρατίας)
      Και τέλος, μέσα σε όλα όσα είπατε, είπατε και ένα σωστό. «Θα σας κρίνουν», είπατε, «από το έργο σας». Βεβαίως, από αυτό θα μας κρίνουν. Και αυτό θέλουμε και αυτό ζητάμε, να μας κρίνουν από το έργο μας. Εμάς από το έργο μας και εσάς από τις ύβρεις σας! 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη  σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου, σε επίπεδο Αρχηγών κομμάτων, με θέμα την οικονομική πολιτική της Κυβέρνησης.
      Έχω την τιμή να σας κάνω τις εξής ανακοινώσεις:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σε αυτήν Πρωτοκόλλου».
      Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος Χωροταξίας και Δημοσίων Έργων: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου «Ιονία  Οδός» από Αντίρριο μέχρι Ιωάννινα, ΠΑΘΕ Αθήνα (Α/Κ Μεταμόρφωσης – Μαλιακός (Σκάρφεια) και Συνδετηρίου Κλάδου του ΠΑΘΕ Σχηματάρι - Χαλκίδα και ρύθμιση συναφών θεμάτων».
      Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδια νόμων:
      1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβακίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών»
      2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών».
      Παραπέμπονται στην αρμόδια Διαρκή Επιτροπή.
      Επίσης οι Υπουργοί Πολιτισμού και Οικονομίας και Οικονομικών κατέθεσαν σχέδιο νόμου: «Έγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του».
      Παραπέμπεται στην αρμόδια Διαρκή Επιτροπή.
      Ο Υπουργός Οικονομίας και Οικονομικών κατέθεσε σχέδιο νόμου «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις».
      Παραπέμπεται στην αρμόδια Διαρκή Επιτροπή.
      Τέλος, παρακαλώ το Σώμα να εγκρίνει ολιγοήμερη άδεια απουσίας στο εξωτερικό του συναδέλφου κ. Μιχάλη Χρυσοχοΐδη.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς η  Βουλή ενέκρινε τη ζητηθείσα άδεια. 
     Σας εύχομαι καλό τριήμερο και χρόνια πολλά. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.32΄ λύεται η συνεδρίαση για την προσεχή Δευτέρα 26 Μαρτίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
OΛΟΜΕΛΕΙΑ 22/3/07	                                               ΣΕΛ.2

