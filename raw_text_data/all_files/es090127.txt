(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΟΓ’ 
Τρίτη 27 Ιανουαρίου 2009 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Μ. Λιάπη, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Χαριλάου Θεσσαλονίκης, σελ.
4. Ανακοινώνεται ότι ο Υπουργός Δικαιοσύνης διαβίβασε στη Βουλή μηνυτήρια αναφορά κατά του Πρωθυπουργού περί «ποινικής ευθύνης των Υπουργών», σελ.
5. Επί του Κανονισμού, σελ.
6. Επί  Προσωπικού θέματος, σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων,
α) Προς τον Υπουργό Ανάπτυξης και Τροφίμων, i) σχετικά με τη λήψη μέτρων στήριξης του εισοδήματος των ελαιοπαραγωγών, σελ.
ii) σχετικά με την αγορά των αγροτικών προϊόντων από τους εμπόρους με το σύστημα των «ανοιχτών» τιμών, σελ.
β) Προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων σχολικής στέγης στο Δήμο Συκεών του Νομού Θεσσαλονίκης, σελ.
γ) Προς τον Υπουργό Μεταφορών και Επικοινωνιών, σχετικά με την υπογειοποίηση του προαστιακού σιδηροδρόμου στα όρια του Δήμου Αθηναίων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: 
α) «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)».
β) «Κύρωση της Σύμβασης και του Πρόσθετου σε αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας, σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο», σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Κύρωση της Σύμβασης για το Ευρωπαϊκό Ινστιτούτο Δασών», σελ.
3. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση του Πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976», σελ.
4. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ, σχετικά με τις αντασφαλίσεις και λοιπές διατάξεις», σελ.

Α. ΟΜΙΛΗΤΕΣ
Α. Επί  του Κανονισμού:
ΚΑΚΛΑΜΑΝΗΣ Α., σελ.
ΛΕΓΚΑΣ Ν., σελ.
ΠΕΤΣΑΛΝΙΚΟΣ Φ., σελ.

Β. Επί Προσωπικού θέματος: 
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΛΟΒΕΡΔΟΣ Α., σελ.
ΡΟΝΤΟΥΛΗΣ Α., σελ.

Γ. Επί των αναφορών και ερωτήσεων: 
ΚΑΛΑΝΤΙΔΟΥ Σ., σελ.
ΚΙΛΤΙΔΗΣ Κ., σελ.
ΛΥΚΟΥΡΕΝΤΖΟΣ Α., σελ.
ΜΠΕΚΙΡΗΣ Μ., σελ.
ΡΟΒΛΙΑΣ Κ., σελ.
ΣΚΟΥΛΑΚΗΣ Ε., σελ.
ΦΙΛΙΝΗ Α., σελ.

Δ. Επί των σχεδίων νόμων του Υπουργείου Οικονομίας και Οικονομικών: 
ΚΑΡΑΘΑΝΑΣΟΠΟΥΛΟΣ Ν., σελ.

Ε. Επί του σχεδίου νόμου του Υπουργείου Αγροτικής Ανάπτυξης και Τροφίμων: 
ΔΡΙΤΣΑΣ Θ., σελ.
ΚΑΡΑΘΑΝΑΣΟΠΟΥΛΟΣ Ν., σελ.

ΣΤ. Επί του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: 
ΔΡΙΤΣΑΣ Θ., σελ.
ΠΑΠΑΛΗΓΟΥΡΑΣ Α., σελ.

Ζ. Επί του σχεδίου νόμου του Υπουργείου Οικονομίας και Οικονομικών: 
ΑΡΑΠΟΓΛΟΥ Δ., σελ.
ΓΕΙΤΟΝΑΣ Κ., σελ.
ΓΕΡΟΝΤΟΠΟΥΛΟΣ Κ., σελ.
ΚΑΚΛΑΜΑΝΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΜΑΓΚΡΙΩΤΗΣ Ι., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΦΙΛΙΝΗ Α., σελ.
ΧΑΛΚΙΔΗΣ Μ., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΟΓ΄
      Τρίτη 27 Ιανουαρίου 2009
      Αθήνα, σήμερα στις 27 Ιανουαρίου 2009, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Παραγωγών Πωλητών Λαϊκών Αγορών Ν. Λασιθίου ζητούν την έκδοση της άδειας για τις λαϊκές αγορές να είναι ετήσια και όχι εξαμηνιαία κ.λπ..
      2) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία   ζητεί την ευρυζωνική σύνδεση στο διαδίκτυο των κατοίκων του Βαθύκοιλου του Δήμου Πελασγίας Νομού Φθιώτιδας.
      3) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Σωματείο Υπαλλήλων και Εργατοτεχνιτών Ελληνικών Αμυντικών Συστημάτων (ΕΒΟ. - ΠΥΡΚΑΛ) Αιγίου διαμαρτύρεται για τις απολύσεις των εργαζομένων στην εταιρία ΦΡΙΓΚΟΓΚΛΑΣ  κ.λπ..
      4) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία  ο Δήμος Μώλου Νομού Φθιώτιδας ζητεί συμπληρωματική χρηματοδότηση για την αποπεράτωση των εργασιών στο Γήπεδο Ποδοσφαίρου του Δήμου του.
      5) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία  ο Δήμος Δαφνουσίων Νομού Φθιώτιδας ζητεί τη χορήγηση Ηλεκτρονικών Υπολογιστών στα σχολεία της περιοχής του.
      6) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Ποδοσφαιρικών Σωματείων Λασιθίου  ζητεί επιχορήγηση, καθώς και την εξόφληση από χορηγούμενες τακτικές επιχορηγήσεις για τις λειτουργικές της ανάγκες κ.λπ..
      7) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί να επεκταθεί το δρομολόγιο του πλοίου Ε/Γ/ - Ο/Γ ΠΡΕΒΕΛΗΣ, μέχρι την Ανάφη.
      8) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Πολιτιστικός Σύλλογος Μητρόπολης Καινουργίου Ηρακλείου  Κρήτης ζητεί οικονομική ενίσχυση για τις στεγαστικές του ανάγκες.
      9) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Επιμορφωτικός Σύλλογος Λούκιας του Δήμου Γόρτυνας Νομού Ηρακλείου Κρήτης ζητεί οικονομική ενίσχυση για τη δημιουργία πολιτιστικού κέντρου κ.λπ..
      10) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Δίγκας Κωνσταντίνος  ζητεί να λάβει την οικονομική ενίσχυση επενδυτικού σχεδίου βελτίωσης γεωργικής εκμετάλλευσης που του εγκρίθηκε. 
      11) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Κτηματική Υπηρεσία Ηρακλείου Κρήτης ζητεί την ολοκλήρωση των σχετικών απαλλοτριώσεων και τη διευκρίνιση στοιχείων για το αρδευτικό έργο Φοινικιάς Νομού Ηρακλείου. 
      12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Νικόλαος Παππούς, φοιτητής στο Τμήμα Ισπανικής Γλώσσας και Πολιτισμός του ΕΑΠ ζητεί να εισαχθεί η ισπανική γλώσσα στην Πρωτοβάθμια και Δευτεροβάθμια Εκπαίδευση.
      13) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Σωματείο Εργαζομένων Βιομηχανιών - Βιοτεχνιών Ειδών Διατροφής Νομού Λάρισας ζητεί να δοθεί έκτακτη οικονομική ενίσχυση στους ανέργους του κλάδου.
      14) Οι Βουλευτές Α΄ Αθηνών κ. ΑΝΝΑ ΦΙΛΙΝΗ, Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την αναδιάρθρωση των υφιστάμενων και μη αγροτικών εκμεταλλεύσεων, ώστε να συμπεριλάβουν την παραγωγή ενέργειας από τον ήλιο.
      15) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Πρόεδρος της Κοινότητας Ανάφης ζητεί την άμεση δρομολόγηση επιβατικού πλοίου για την ακτοπλοϊκή σύνδεση της Ανάφης με τον Πειραιά και τα υπόλοιπα νησιά των Κυκλάδων.
      16) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία   ο Δήμαρχος Κλειτορίας  Αχαΐας διαμαρτύρεται για τη μεταβολή   λειτουργίας του υποκαταστήματος ΕΤΕ στην περιοχή του.
      17) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Εργαζομένων Καθαριότητας και Εργατοτεχνιτών Δήμου Ηρακλείου Κρήτης ζητεί τη διατήρηση και την αναβάθμιση των υπηρεσιών των ΟΤΑ που αφορούν στη διαχείριση στερεών αποβλήτων-Υπηρεσίες  καθαριότητας-   Σταθμούς Μεταμόρφωσης.
      18) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η Πανελλήνια Συνδικαλιστική Ομοσπονδία Νοσηλευτικού Προσωπικού  ζητεί τη διερεύνηση παραβίασης των εργασιακών  δικαιωμάτων του Νοσηλευτικού Προσωπικού που υπηρετεί   στα  ΝΠΔΔ. 
      19) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο κ. Μαρκαντώνης Χρήστος, δάσκαλος διαμαρτύρεται για τη μη καταβολή των δεδουλευμένων αποδοχών του για επιμορφωτικό έργο.
      20) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Ένωση Πληροφορικών Ελλάδας ζητεί τη θεσμοθέτηση μόνιμων θέσεων Πληροφορικών στην πρωτοβάθμια εκπαίδευση για τη διδασκαλία μαθημάτων χρήσης υπολογιστών κ.λπ..
      21) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Ένωση Πληροφορικών Ελλάδας ζητεί την ίδρυση Εθνικού Επιμελητηρίου Επικοινωνιών και Πληροφορικής.
      22) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  o Δήμος Μελιγαλά Νομού Μεσσηνίας ζητεί τη διατήρηση του γραφείου ΟΤΕ στο Μελιγαλά.
      23) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η Κεντρική Συνεταιριστική Ένωση Σύκων και Ξηρών Καρπών «ΣΥΚΙΚΗ» ζητεί να συμπεριληφθούν στα μέτρα στήριξης των αγροτών και μέτρα υπέρ των συκοπαραγωγών Μεσσηνίας, Λακωνίας και Αρκαδίας.
      24) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  το Τμήμα Βορειοανατολικού Αιγαίου του Τεχνικού Επιμελητηρίου Ελλάδας ζητεί την επάνδρωση του γραφείου ΤΣΜΕΔΕ Μυτιλήνης και Χίου.
      25) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  ο Σύλλογος Σκαλοχωριτών Λέσβου στην Αθήνα «Άγιος Γεώργιος» καταγγέλλει περιβαλλοντική καταστροφή στη δυτική Λέσβο, εξαιτίας της μόλυνσης του ποταμού Βούλγαρη από απόβλητα τυροκομικών μονάδων.
      26) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Ελυμνίων Νομού Εύβοιας ζητεί τη στελέχωση του Λιμενικού Σταθμού Λίμνης με τρεις επί πλέον λιμενοφύλακες.
      27) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Αταλάντης Νομού Φθιώτιδας ζητεί χρηματοδότηση για την άμεση μετεγκατάσταση των τσιγγάνων της περιοχής.
      28) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  o Δήμος Ιτάνου Νομού Λασιθίου ζητεί τη στήριξη της πρότασης του Γεωπονικού Πανεπιστημίου για την ανάδειξη του φοινικόδασους στο Βάι.
      29) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Νομαρχιακή Αυτοδιοίκηση Λασιθίου ζητεί  την κατασκευή νέου διδακτηρίου  για τη στέγαση του  Δημοτικού Σχολείου   Σισίου.
      30) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αγροτικών Συνεταιρισμών Οροπεδίου Λασιθίου ζητεί την ενίσχυση της καλλιέργειας της πατάτας στην περιοχή κ.λπ..
      31) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις κινητοποιήσεις των αγροτών και κτηνοτρόφων Λασιθίου, με αίτημα τη στήριξη του εισοδήματός τους.
      32) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Νομάρχης Λασιθίου  ζητεί την επαναλειτουργία των επιδοτούμενων ακτοπλοϊκών γραμμών στα λιμάνια του νομού του.
      33) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις διαβεβαιώσεις της πολιτικής ηγεσίας για τη στήριξη του αγροτικού κόσμου.
      34) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ. Καλύβα Μαρία, υπάλληλος στα ΤΕΙ ζητεί την άμεση καταβολή του εφάπαξ από το Γενικό Λογιστήριο του Κράτους.
      35) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Βλάσσης Χριστόφορος, υπάλληλος του Νοσοκομείου Αγίου Νικολάου Κρήτης ζητεί να επισπευσθεί η διαδικασία συνταξιοδότησής του από το Γενικό Λογιστήριο του Κράτους.
      36) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Πρατηριούχων Βενζινοπωλών Λασιθίου ζητεί την περαιτέρω θωράκιση του συστήματος δανειοδότησης νέων πρατηρίων και την αναβάθμισή του στα ευρωπαϊκά πρότυπα κ.λπ..
      37) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Μοναχός Γεώργιος, Πρεσβύτερος από την Καλαμαύκα Ιεράπετρας ζητεί να ενημερωθεί για  συνταξιοδοτική του υπόθεση.
      38) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Λασιθίου ζητεί να καλυφθούν οι κενές οργανικές θέσεις των αστυνομικών υπαλλήλων στις υπηρεσίες του νομού κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10296/14-4-2008 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 9993/6-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Δ. Βαρβαρίγος, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Βάσει του άρθρου 36 του ν. 2459 (ΦΕΚ Α΄ 17/18-2-97) η ΕΟΜΜΕΧ ΑΕ είναι αρμόδιος φορέας για την καταβολή των επιχορηγήσεων σε επιχειρήσεις που πλήττονται από πλημμύρες και λοιπές θεομηνίες. Το ύψος της επιχορήγησης καθορίζεται με κοινή απόφαση των Υπουργών Οικονομίας και Οικονομικών, Ανάπτυξης και Περιβάλλοντος, Χωροταξίας & Δημοσίων Έργων.
      Προκειμένου να ξεκινήσουν οι διαδικασίες καταβολής των αποζημιώσεων των πληγέντων από θεομηνίες, απαιτείται η έκδοση σχετικών αποφάσεων τόσο από το Υπουργείο ΠΕΧΩΔΕ, όσο και από το Υπουργείο Οικονομίας και Οικονομικών και συγκεκριμένα:
      -Έκδοση κοινής Υπουργικής απόφασης των Υπουργών Οικονομίας & Οικονομικών, Εσωτερικών Δημόσιας Διοίκησης και Αποκέντρωσης και ΠΕΧΩΔΕ για την οριοθέτηση της πληγείσας περιοχής.
      Έκδοση κοινής Υπουργικής απόφασης των Υπουργών Οικονομίας και Οικονομικών, Ανάπτυξης και ΠΕΧΩΔΕ για τον καθορισμό της αποζημίωσης των πληγέντων από τη συγκεκριμένη θεομηνία.
- Οι απαραίτητες ενέργειες για την έκδοση των παραπάνω αποφάσεων ξεκινούν από τις αρμόδιες Διευθύνσεις των Νομαρχιακών Αυτοδιοικήσεων, οι οποίες προβαίνουν σε καταγραφή των ζημιών που υπέστησαν οι επιχειρήσεις και διαβιβάζουν τις σχετικές καταστάσεις στα παραπάνω αναφερόμενα αρμόδια Υπουργεία.
Ο Υφυπουργός
ΣΤΑΥΡΟΣ ΚΑΛΑΦΑΤΗΣ»
      2. Στην με αριθμό 10852/18-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 9992/6-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Κωστής Αϊβαλιώτης, σας πληροφορούμε τα εξής, σύμφωνα με τις πληροφορίες που μας παρείχε εγγράφως η ΕΟΜΜΕΧ ΑΕ:
      Το ΚΕΚ ΕΟΜΜΕΧ έχει υλοποιήσει, τα τελευταία χρόνια, εκπαιδευτικά προγράμματα σε ανέργους, σε ειδικές ομάδες πληθυσμού (πχ. Παλιννοστούντες), σε εργαζόμενους και σε επιχειρηματίες.
      Για τα προγράμματα σε ανέργους και σε ειδικές ομάδες πληθυσμού, γίνεται έλεγχος των απαιτούμενων δικαιολογητικών που είναι:
      - βιογραφικό σημείωμα,
      - επικυρωμένο αντίγραφο αστυνομικής ταυτότητας,
      - επικυρωμένο αντίγραφο τίτλου σπουδών,
      - επικυρωμένο αντίγραφο κάρτας ανεργίας
      - βεβαίωση εξατομικευμένης προσέγγισης από αρμόδιο ΚΠΑ του ΟΑΕΔ,
      - πιστοποιητικό στρατιωτικής κατάστασης για τους άνδρες,
      - υπεύθυνη δήλωση στην οποία δηλώνεται η μη συμμετοχή σε προηγούμενο επιδοτούμενο πρόγραμμα κατάρτισης,
      - εφόσον επιλεγεί ο υποψήφιος, προσκομίζεται έγγραφο αναστολής της επιδότησής του από τον ΟΑΕΔ.
      Για τα προγράμματα σε εργαζομένους γίνεται έλεγχος των απαιτούμενων δικαιολογητικών που είναι:
      - βιογραφικό σημείωμα,
      - αντίγραφο τίτλου σπουδών,
      - φωτοτυπία αστυνομικής ταυτότητας,
      - υπεύθυνη δήλωση υποψηφίου ότι δεν έχει παρακολουθήσει άλλο επιδοτούμενο πρόγραμμα κατά το τρέχον έτος,
      - υπεύθυνη δήλωση της επιχείρησης από την οποία προέρχεται ο υποψήφιος, θεωρημένη με το γνήσιο της υπογραφής του νομίμου εκπροσώπου, όπου δηλώνεται ο συνολικός αριθμός απασχολουμένων στην επιχείρηση και το είδος της σχέσης εργασίας τους, καθώς και η ημερομηνία έναρξης λειτουργίας αυτής,
      - έντυπο Ε7 της τελευταίας χρήσης της επιχείρησης,
      Για τα προγράμματα σε επιχειρηματίες γίνεται έλεγχος των απαιτούμενων δικαιολογητικών που είναι:
      - βιογραφικό σημείωμα,
      - αντίγραφο τίτλου σπουδών,
      - φωτοτυπία αστυνομικής ταυτότητας,
      - υπεύθυνη δήλωση υποψηφίου ότι δεν έχει ενισχυθεί από το μέτρο 2.8 του ΕΠΑΝ ή ότι η επιχείρησή του βρίσκεται στα δύο πρώτα χρόνια λειτουργίας της,
      - υπεύθυνη δήλωση υποψηφίου ότι δεν έχει παρακολουθήσει άλλο επιδοτούμενο πρόγραμμα κατάρτισης κατά το τρέχον έτος.
      Μετά τον έλεγχο των προαναφερομένων δικαιολογητικών, γίνεται η επιλογή των υποψηφίων.
      Τα προγράμματα κατάρτισης, αφορούν εργαζόμενους και επιχειρηματίες εμπορικών επιχειρήσεων που το 2004 απασχολούσαν μέχρι 50 εργαζόμενους, με σκοπό την αναβάθμιση των παρεχόμενων υπηρεσιών.
      Η επιλογή των καταρτιζομένων γίνεται με ευθύνη των Κέντρων Επαγγελματικής Κατάρτισης (ΚΕΚ) σύμφωνα με τις υπογραφείσες συμβάσεις. Ήδη υλοποιούνται 500 περίπου προγράμματα κατάρτισης που αφορούν 10.000 και πλέον καταρτιζόμενους.
      Ο ΕΟΜΜΕΧ διενεργεί προληπτικούς ή επιτόπιους ελέγχους, σε όλα τα προγράμματα στο πλαίσιο των οποίων ελέγχεται και ο τρόπος και τα κριτήρια επιλογής των καταρτιζομένων.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
     3. Στην με αριθμό 9502/1-4-2008 ερώτηση των Βουλευτών της Κοινοβουλευτικής Ομάδας του ΠΑΣΟΚ δόθηκε με το υπ’ αριθμ. 482/21-4-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τους αξιότιμους κυρίους συναδέλφους για τα εξής:
      Είναι αυτονόητο ότι σε μια σύγχρονη δημοκρατική κοινωνία κάθε πολίτης είναι ελεύθερος να εκφράζει δημόσια τις απόψεις του. Συνεπώς, και οι δικαστικοί λειτουργοί δικαιούνται να εκφράζουν δημόσια τις απόψεις τους, αλλά πάντα στο πλαίσιο του ειδικού χαρακτήρα του δικαστικού συνδικαλισμού, όπως αυτός προσδιορίζεται από τον Κώδικα Οργανισμού Δικαστηρίων και Κατάστασης Δικαστικών Λειτουργών.
      Ο Υπουργός Δικαιοσύνης -και ως εκ του θεσμικού ρόλου που η θέση αυτή επιτάσσει- οφείλει εκ του Συντάγματος να διαφυλάττει εμπράκτως την αρχή της διάκρισης των εξουσιών. Η αρχή αυτή επιτάσσει τη λειτουργική και την προσωπική ανεξαρτησία των δικαστών. Άλλωστε η ανεξαρτησία των δικαστών εγγυάται το κύρος της Δικαιοσύνης εν γένει. Γι' αυτό τα όργανα των άλλων συντεταγμένων εξουσιών δεν δικαιούνται να παρεμβαίνουν σε εσωτερικές διαδικασίες της Δικαιοσύνης. Και είναι προφανές ότι το αναφερόμενο στην Ερώτηση θέμα αφορά σε διαδικασία εσωτερικού ελέγχου της Δικαιοσύνης.
      Σε κάθε περίπτωση επισημαίνεται ότι οι υποθέσεις της Δικαιοσύνης δεν θα πρέπει να γίνονται αντικείμενο αντιπαραθέσεων ή επικρίσεων ή και παρεμβάσεων από εξωδικαστικούς παράγοντες.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
     4. Στην με αριθμό 9453/1-4-2008 ερώτηση των Βουλευτών κυρίων Αστέριου Ροντούλη, Βαΐτση Αποστολάτου, Αθανασίου Πλεύρη και Ηλία Πολατίδη δόθηκε με το υπ’ αριθμ. Φ.900.1/68/1995/22-4-2008 έγγραφο από τον Υφυπουργό Εθνικής Άμυνας η ακόλουθη απάντηση:
      «Σας γνωρίζουμε σε απάντηση της υπ’ αριθμ. 9453/01-04-08 ερώτησης των κ.κ. Βουλευτών Α. Ροντούλη, Β. Αποστολάτου: Α. Πλεύρη, Η. Πολατίδη με θέμα, την κατασκευή Μουσείου και Μνημείου της Μάχης του Σαρανταπόρου, τα ακόλουθα:
      Η μάχη του Σαρανταπόρου τιμάται από τις Ένοπλες Δυνάμεις με τη λειτουργία Στρατιωτικού Μουσείου στην περιοχή.
      Το Στρατιωτικό Μουσείο στεγάζεται σε καλαίσθητο παραδοσιακό διώροφο κτίριο, που κατασκευάσθηκε το Σεπτέμβριο του 1972. Βρίσκεται σε απόσταση 10 χλμ από το χωριό του Σαρανταπόρου στο Χάνι Χατζηγώγου, όπου έγινε η ομώνυμη μάχη στον Α΄ Βαλκανικό Πόλεμο και χρησιμοποιήθηκε ως κατάλυμα του Αρχιστράτηγου Κωνσταντίνου και του Στρατηγείου του Επιτελείου του.
      Στις εορταστικές εκδηλώσεις του έτους 2007 επισκέφθηκε το Μουσείο ο Πρόεδρος της Δημοκρατίας, του οποίου τα σχόλια ήταν θετικά για το Μουσείο, ενώ κολακευτικά είναι και τα σχόλια των συλλόγων, σχολείων και των άλλων επισκεπτών του.
      Αναβαθμίστηκε το έτος 2001, με διάθεση σημαντικών πιστώσεων για:
      Απόκτηση προβολικού μηχανήματος για την παρουσίαση της Ιστορίας των Βαλκανικών Πολέμων.
      Προμήθεια έργων τέχνης, κειμηλίων, προθηκών, δύο γραφείων του έτους 1900 (του Αρχιστράτηγου και του Υπασπιστή) και λοιπού ειδικού και γενικού εξοπλισμού.
      Κατασκευή έργων υποδομής (όπως κλιματισμός, ελαιοχρωματισμός, κεραμοσκεπή, κτλ).
      Φιλοτέχνηση ελαιογραφιών του Πρωθυπουργού, του Αρχιστράτηγου και των Βαλκανικών αγώνων.
      Το ΥΠΕΘΑ θεωρεί ότι η λειτουργία του Μουσείου στο χώρο όπου εκτυλίχθηκαν οι στρατιωτικές επιχειρήσεις της Μάχης του Σαρανταπόρου και στο οίκημα όπου στεγάστηκε το Στρατηγείο του Ελληνικού Στρατού, αναδεικνύει την ιστορικότητα του χώρου και εισάγει τον επισκέπτη στον απόηχο της ιστορικής Μάχης.
      Ο Δήμαρχος Σαρανταπόρου επισκέφθηκε σχετικά πρόσφατα το Υπουργείο Εθνικής Αμύνης και επέδωσε πρόταση του για κατασκευή νέου μουσείου. Η πρόταση αυτή εξετάζεται.
      Επιπρόσθετα γνωρίζεται ότι το ΥΠΕΘΑ δίνει ιδιαίτερη σημασία στη διατήρηση της στρατιωτικής πολιτιστικής κληρονομιάς, γι' αυτό έχει ξεκινήσει την αναβάθμιση των Στρατιωτικών Μουσείων με ολοκλήρωση εργασιών στο Χάνι Χατζηγώγου, Ρούπελ, Νυμφαία, Χάνι Εμίν Αγά και Καλπάκι.
      Ο Υφυπουργός
      ΚΩΝΣΤΑΝΤΙΝΟΣ ΑΝ. ΤΑΣΟΥΛΑΣ»
      5. Στην με αριθμό 9422/6-11-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 1664/19-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και όσον αφορά το θέμα που θίγεται, επισυνάπτουμε τα με αρ.πρ. 1859/14.11.08 και ΙΣ 1766/13.11.08 σχετικά έγγραφα του ΟΑΣΠ και ΙΤΣΑΚ αντίστοιχα, για την ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 10748/17-4-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Β-1504/12-5-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10748/17-4-2008 που κατέθεσε στη Βουλή ο Βουλευτής κ. Θ. Καράoγλoυ, από πλευράς ΥπΜΕ, θέτουμε υπόψη σας τα εξής:
      1. Το ΥπΜΕ υλοποίησε το ερευνητικό πρόγραμμα με θέμα: «Ένταξη του ποδηλάτου στις ελληνικές πόλεις και χάραξη πολιτικής για το μηχανοκίνητο δίκυκλο» το οποίο ανατέθηκε στο Τμήμα Αγρονόμων και Τοπογράφων Μηχανικών του ΕΜΠ. Συγκεκριμένα, με την απόφαση υπ’ αριθμ. 33523/7564/10-6-2002 του ΥπΜΕ εγκρίθηκε η ένταξη στο Εθνικό Πρόγραμμα Οδικής Ασφάλειας (Δράση Β.4) της υλοποίησης του έργου: «Ένταξη του ποδηλάτου στις ελληνικές πόλεις», με αντικείμενο την υλοποίηση παρεμβάσεων για την ασφαλή κυκλοφορία ποδηλάτων και την κατασκευή ποδηλατοδρόμων [σήμανση οδικού δικτύου, ειδική διαγράμμιση, θέσεις στάθμευσης, επεμβάσεις στο οδικό δίκτυο (διαπλατύνσεις οδών και πεζοδρομίων, κ.λπ.)].
      Στο πλαίσιο του έργου αυτού εκπονήθηκαν μελέτες προκαταρκτικού χαρακτήρα για το δίκτυο λωρίδων ποδηλάτου και τη σήμανση σε 17 ελληνικές πόλεις (Ρόδο, Κω, Κέρκυρα, Βόλο, Καρδίτσα, Λάρισα, Μεσολόγγι, Δ. Αθηναίων, Ν. Ψυχικό, Παλαιό Ψυχικό, Δυτική Αθήνα (Α.Σ.Δ.Α.), Ηράκλειο Κρήτης, Θεσσαλονίκη, Πάτρα, Αμαλιάδα, Τρίπολη και Λαμία). Είχε προηγηθεί πρόσκληση εκδήλωσης ενδιαφέροντος, στην οποία ανταποκρίθηκαν περίπου 80 πόλεις και δόθηκαν προμελέτες στους δήμους με συγκεκριμένες λύσης εφαρμογής για την κατασκευή δικτύου ποδηλάτου, που εγκρίθηκαν από τα δημοτικά τους συμβούλια.
      Η χρηματοδότηση του έργου έγινε από τις πιστώσεις του ειδικού λογαριασμού του Ν.Δ. 638/70 του ΥπΜΕ. Πόροι του έργου μπορεί επίσης να είναι κάθε είδους εθνικές ή κοινοτικές εισφορές, πιστώσεις του κρατικού προϋπολογισμού, χορηγίες, ως και η συγχρηματοδότηση από άλλους δημόσιους ή ιδιωτικούς φορείς.
      Στη συνέχεια εκδόθηκαν 3 υπουργικές αποφάσεις, με τις οποίες εγκρίθηκε η κατασκευή ποδηλατοδρόμων στους Δήμους Καρδίτσας, Λάρισας, Μεσολογγίου, Ν. Ψυχικού, Θεσσαλονίκης, Ηρακλείου Κρήτης, Πατρέων, Αθηναίων και Βόλου. Με τις παραπάνω αποφάσεις οι Δήμοι εκλήθησαν να υπογράψουν τη σχετική σύμβαση αναλαμβάνοντας την υποχρέωση εκπόνησης οριστικής μελέτης και μελέτης εφαρμογής, που περιελάμβανε κατάλογο συγκεκριμένων παρεμβάσεων που υποχρεούται ο κάθε Δήμος να υλοποιήσει με συγκεκριμένη χρηματοδότηση από το ΥπΜΕ.
      Επίσης, πληροφορούμε ότι για λογαριασμό του ΥπΜΕ, συντάχθηκε από το ΕΜΠ ο «Οδηγός Μελετών για το Ποδήλατο», ο οποίος έχει διατεθεί στις τοπικές αυτοδιοικήσεις και τους μελετητές, και αποτελεί το πρώτο εγχειρίδιο με συγκεκριμένες οδηγίες για το πώς πρέπει να σχεδιάζεται η υποδομή δικτύου ποδηλάτου κάτω από τις συνθήκες που επικρατούν στις ελληνικές πόλεις.
      2. Σε κάθε περίπτωση, η Ειδική Επιτροπή του ΥπΜΕ. για τα θέματα μετακίνησης στην πόλη στα πλαίσια της Δημόσιας Διαβούλευσης της Ευρωπαϊκής Επιτροπής για την αστική κινητικότητα, έχει δώσει στη δημοσιότητα την έκθεση της, η οποία μπορεί να αναζητηθεί στον ιστότοπο του ΥπΜΕ. Επιπλέον, στο ΥπΜΕ λειτουργεί Επιτροπή για τις πράσινες μεταφορές, της οποίας μια από τις εντολές είναι και η υποβολή πρότασης για τους ποδηλατοδρόμους. Σύντομα το Υπουργείο θα ανακοινώσει πιο συγκεκριμένα μέτρα.
      3. Για τη διευκόλυνση των χρηστών ποδηλάτων που επιλέγουν τις συνδυασμένες αστικές μετακινήσεις έχουν καθορισθεί οι Κανόνες Ασφαλείας που ρυθμίζουν τη μεταφορά ογκωδών αντικειμένων (ποδήλατα, καρότσια κ.λπ.) με τα ΜΜΜ, (ΕΘΕΛ, ΗΛΠΑΠ, ΗΣΑΠ και ΠΡΟΑΣΤΙΑΚΟΣ ), οι οποίοι περιλαμβάνονται στον ισχύοντα Χάρτη Υποχρεώσεων προς τον Καταναλωτή (ΧΥΚ). Ο προαναφερόμενος ΧΥΚ εκδόθηκε κατ’ επιταγή του ν. 3429/2005 (Α΄314) περί ΔΕΚΟ και εγκρίθηκε με την υπ’ αριθμ. 13628/ΕΓΔΕΚΟ 1657/26-3-2007 (Β΄507) Κοινή Απόφαση των Υπουργών Οικονομίας και Οικονόμων, Απασχόλησης, Υγείας, Μεταφορών και Επικοινωνιών, Εμπορικής Ναυτιλίας και Μακεδονίας -Θράκης .
      Ειδικά σε σχέση με τη δυνατότητα μεταφοράς ποδηλάτων με το Μετρό, από τη διοίκηση της Εταιρείας εγείρονται κάποια ζητήματα ασφάλειας του επιβατικού κοινού συνδεόμενα με τη φύση του μέσου ως υπογείου (κλίμακες κ.λπ.) που δεν επιτρέπουν σε αυτήν τη φάση την υλοποίησή της.
      4. Συναποστέλλουμε τη σχετική απάντηση της ΑΜΕΛ με αριθμ. 09376/8.5.2008.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμ. 3763/3.1.08 ερώτηση των Βουλευτών κυρίων Ιωάννη Ζιώγα και Σοφίας Καλαντίδου δόθηκε με το υπ΄αριθμ. Φ. 900α/5696/9439/28.1.08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 3763/3-1-2008 ερώτησης της Βουλής των Ελλήνων, που κατέθεσαν οι Βουλευτές κ. Γιάννης Ζιώγας και κα Σοφία Καλαντίδου, με θέμα τμήμα της παραλίας Αγ.Τριάδας του Δήμου Θερμαϊκού, σας γνωρίζουμε τα ακόλουθα:
      Τα ΚΑΑΥ, όπως αυτό της Αγ. Τριάδας, έχουν ενταχθεί στην οργάνωση του Στρατού, είναι συγκροτημένες μονάδες και λειτουργούν ως στρατόπεδα. Σε καιρό πολέμου χρησιμοποιούνται ως Κέντρα Αποκατάστασης Απωλειών Υγείας του στρατιωτικού και πολιτικού προσωπικού.
      Από τακτικής πλευράς τα ΚΑΑΥ είναι χώρος στρατιωτικού ενδιαφέροντος, καθώς ανάλογα με τις ανάγκες που προκύπτουν από τον αμυντικό σχεδιασμό, είναι δυνατόν να χρησιμοποιηθούν για τη δημιουργία εγκαταστάσεων και έργων οχύρωσης, κατά την υλοποίηση των σχεδίων.
      Σύμφωνα με το ΦΕΚ 923/95, το υπόψη ΚΑΑΥ ανήκει σε αυτά που έχουν χαρακτηρισθεί ως «Αμυντικές Περιοχές», περιλαμβάνοντας και το τμήμα του αιγιαλού που του αναλογεί, ενώ με τον Ν. 2971/2001, καθορίζεται ότι «σε παραλιακές περιοχές στις οποίες υπάρχουν εγκαταστάσεις, που εξυπηρετούν σκοπούς εθνικής άμυνας και ασφάλειας, αναστέλλεται για όσο διαρκεί η εξυπηρέτηση αυτή ο κοινόχρηστος χαρακτήρας του αιγιαλού και της παραλίας».
      Η Στρατιωτική Υπηρεσία πάντως, προς όφελος του κοινωνικού συνόλου, έχει ήδη γνωματεύσει θετικά για τη διαμόρφωση σε πεζόδρομο, χωρίς περίφραξη, της παραλιακής οδού με σκοπό την ελεύθερη διακίνηση των δημοτών και για τη διέλευση του νέου αποχετευτικού συλλεκτήριου αγωγού μέσω της παραπάνω οδού, έργα τα οποία μάλιστα πραγματοποιήθηκαν.
      Τέλος, και κατόπιν των παραπάνω, καθίσταται σαφές ότι η περίφραξη του ΚΑΑΥ Αγ. Τριάδας, εντός των ορίων του, δεν είναι αυθαίρετη για τους προαναφερόμενους λόγους.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      8. Στην με αριθμό 6051/11-2-2008 ερώτηση της Βουλευτού κ. Σούλας Μερεντίτη δόθηκε με το υπ’ αριθμ. 12681/3-3-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ' αριθμ. 6051/11-2-2008 ερώτησης, που κατέθεσε η Βουλευτής κ. Σ. Μερεντίτη, αναφορικά με τις ενέργειες στις οποίες έχει προβεί το Υπουργείο μας προκειμένου να διασφαλισθεί η εφαρμογή της νομοθεσίας που διέπει την υπαίθρια διαφήμιση, από τους ΟΤΑ και τις Περιφέρειες της χώρας, σας γνωρίζουμε τα ακόλουθα:
      Το Υπουργείο Εσωτερικών, από κοινού με το Υπουργείο ΠΕΧΩΔΕ, το Δεκέμβριο του 2003 και το Φεβρουάριο του 2004, με τις υπ' αριθμ. 36/Δ17α/01/117/Φ.5.1.1/23-12-2003 και 7/Δ17α/10/11/Φ.5.1.1/10-2-2004 εγκυκλίους, απέστειλε λεπτομερείς οδηγίες στις Περιφέρειες του Κράτους, οι οποίες κοινοποιήθηκαν στους Δήμους και Κοινότητες χωρικής αρμοδιότητάς τους, με σκοπό την εντατικοποίηση των ελέγχων στον τομέα της υπαίθριας διαφήμισης. Συγκεκριμένα επισημάνθηκε ότι είναι απαράδεκτη οποιαδήποτε καθυστέρηση στην εφαρμογή των διατάξεων που αφορούν στην υπαίθρια διαφήμιση καθώς και οποιαδήποτε ανοχή παραβάσεων που απειλούν την οδική ασφάλεια και προσβάλουν το περιβάλλον, υποβαθμίζοντας την ποιότητα ζωής των πολιτών. Δόθηκαν δε οδηγίες στις Περιφέρειες όλης της χώρας να προχωρήσουν άμεσα στην έκδοση πράξεων αφαίρεσης και στην αποξήλωση των παράνομων διαφημιστικών πλαισίων που βρίσκονται στις περιοχές αρμοδιότητάς τους.
      Το Μάιο του 2005, το Υπουργείο Εσωτερικών, με το υπ' αριθμ. 23183/10-5-2005 έγγραφό του, προς τις Περιφέρειες του Κράτους και τους Ο.Τ.Α χωρικής αρμοδιότητάς τους, επέστησε εκ νέου την προσοχή στο θέμα του ελέγχου, αποστέλλοντας και πάλι τις προαναφερόμενες εγκυκλίoυς και δίνοντας αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση, τονίζοντας παράλληλα την άμεση συσχέτιση του συγκεκριμένου θέματος με την οδική ασφάλεια, την αισθητική αναβάθμιση της εικόνας της πόλης και γενικότερα τη βελτίωση της ποιότητας ζωής και της καθημερινότητας του πολίτη.
      Το Μάιο του 2007, το Υπουργείο Εσωτερικών, αναγνωρίζοντας την έκταση και την κρισιμότητα του θέματος της υπαίθριας διαφήμισης, προέβη σε αποστολή νέας εγκυκλίου προς τις Περιφέρειες (υπ αριθμ. 15838/34/23-5-2007), επισημαίνοντας για άλλη μία φορά την αναγκαιότητα πλήρους ενεργοποίησής τους στον τομέα του ελέγχου, υπενθυμίζοντας παράλληλα ορισμένες καίριες διατάξεις, που σχετίζονται με τη διασφάλιση εφαρμογής της νομοθεσίας.
      Συγκεκριμένα, στην εγκύκλιο τονίζεται ο κρίσιμος ρόλος των Περιφερειών, ως αρχών που οφείλουν να εποπτεύουν τους οικείους ΟΤΑ στα θέματα επιβολής προστίμων και αφ αιρέσεων παράνομων διαφημιστικών πινακίδων και επισημαίνεται το περιεχόμενο των διατάξεων της παρ. 8 του άρθρου 11 του ν.2696/1999 και της παρ.8 του άρθρου 9 του ν.3212/2003, σύμφωνα με το οποίο οι Περιφέρειες οφείλουν να υποκαθιστούν τους ΟΤΑ στην περίπτωση που διαπιστώσουν παράλειψη τήρησης των σχετικών υποχρεώσεών τους.
      Όπως προκύπτει από τα ανωτέρω, το Υπουργείο Εσωτερικών, στο πλαίσιο των αρμοδιοτήτων του, έχει επανειλημμένα επισημάνει στους δήμους και στις κοινότητες τη σοβαρότητα του συγκεκριμένου θέματος και έχει δώσει λεπτομερείς και αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση. Επιπλέον έχει τονίσει την κρισιμότητα του συγκεκριμένου θέματος στις εποπτεύουσες, των ΟΤΑ αρχές (Περιφέρειες), οι οποίες τόσο εκ του θεσμικού τους ρόλου, όσο και εκ του νομοθετικού πλαισίου που διέπει την υπαίθρια διαφήμιση, έχουν σε τελικό επίπεδο την αρμοδιότητα διασφάλισης της εφαρμογής της σχετικής νομοθεσίας.
.
Ο Υφυπουργός
ΘΑΝΑΣΗΣ ΝΑΚΟΣ»
      9. Στην με αριθμό 4954/23-1-2008 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 425/12-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Για την προστασία από καταπτώσεις, διαβρώσεις και πλημυρρικά φαινόμενα στην περιοχή Αγ. Κων/νου μετά την ολοκλήρωση και απόδοση στην κυκλοφορία του αυτοκινητοδρόμου ΠΑΘΕ και για τη βελτίωση της οδικής ασφάλειας της υφιστάμενης Ε.Ο. στην περιοχή Αγ. Κων/νου και την ασφαλή απορροή των ομβρίων των λεκανών που βρίσκονται ανάντη της αρτηρίας στη θάλασσα και την αντιπλημμυρική προστασία της πόλης εκπονήθηκαν οι απαιτούμενες μελέτες και ήδη δημοπρατήθηκαν τα έργα:
      α) Διευθετήσεις Τεχνικών Έργων, έργα αποστράγγισης και απορροής ομβρίων του αυτ/μου ΠΑΘΕ Αγ. Κων/νου και Κ. Βούρλων, προϋπολογισμού 18.000.000 € και
      β) Κατασκευή Έργων Προστασίας Ε.Ο. Αθηνών - Λαμίας στην Περιοχή Αγ. Κων/νου Ν.Α. Φθιώτιδας, προϋπολογισμού 4.450.000 €.
      2. Η ζητούμενη ανάπλαση - αναδιαμόρφωση της παραλιακής Ν.Ε.Ο., προϋποθέτει κυκλοφοριακή μελέτη ώστε να καθοριστούν κατ' αρχήν τα κυκλοφοριακά της χαρακτηριστικά και η λειτουργικότητά της στα πλαίσια της συνέργειας της με τον νέο αυτ/μο και το λοιπό παράπλευρο δίκτυο στο όλο κυκλοφοριακό σύστημα του «πετάλου» του Μαλιακού σε συνδυασμό με την διάταξη και μορφή των σταθμών διοδίων που θα εφαρμοστούν από τον παραχωρησιούχο στην περιοχή αυτή.
      3. Οι παρεμβάσεις που έχουν γίνει στο παρελθόν στο τμήμα της υφιστάμενης Ε.Ο. στην περιοχή του Αγ. Κων/νου έγιναν από το ΥΠΕΧΩΔΕ μετά από σχετική μελέτη σε συνεργασία με τον Δήμο Αγ. Κων/νου.
Ο Υφυπουργός
Θ. ΞΑΝΘΟΠΟΥΛΟΣ»
	10. Στην με αριθμό 4309/14-1-08 ερώτηση του Βουλευτή κ. Αθανάσιου Αλευρά δόθηκε με το υπ’ αριθμ. 6873/11-2-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4309/14-1-2008 ερώτηση που κατατέθηκε στη Βουλή από το Βουλευτή κ. Ν. Αλευρά με θέμα «Καθυστέρηση στην αγορά κτιρίων για την ίδρυση και λειτουργία δύο Κέντρων Ψυχικής Υγείας», σας γνωρίζουμε τα εξής:
      Το αρχικό σχέδιο απόφασης που αφορούσε την αγορά δύο κτιρίων από το Ψυχιατρικό Νοσοκομείο Απικής (ΨΝΑ) με αμιγή χρήση από υπηρεσίες για ψυχικά ασθενείς δεν έγινε αποδεκτό από την πολιτική ηγεσία του Υπουργείου Υγείας και Κοινωνικής Αλληλεγγύης και επεστράφη με την παρατήρηση να αγοραστεί κτίριο για κοινή συστέγαση υπηρεσιών για ψυχικά ασθενείς και υπηρεσιών πρωτoβάθμιας φροντίδας.
      Το ΨΝΑ με το Δ/ντή της Τεχνικής Υπηρεσίας και τη Δ/ντρια της Ιατρικής Υπηρεσίας του Νοσοκομείου συνέταξαν προδιαγραφές και στη συνέχεια με ομάδα Μηχανικών του Υπουργείου Υγείας και Κοινωνικής Αλληλεγγύης συντάχθηκε κτιριολογικό πρόγραμμα για την εν λόγω αγορά, το οποίο είναι διαφορετικής φιλοσοφίας, περιεχομένου και δομής, πχ εξεταστήρια διαφόρων ειδικοτήτων: παθολογικό, χειρουργικό, νευρολογικό, παιδιατρικό, καθώς και Μονάδα Αλτσχάιμερ, το οποίο εστάλη στο εν λόγω Νοσοκομείο για τις απόψεις του και την αποδοχή του από το ΔΣ του Νοσοκομείου.
      Δεδομένου ότι η δομή του νέου κτιριολογικού προγράμματος είναι εντελώς διαφορετική από την αρχική, απαιτείται η λήψη νέας απόφασης του ΔΣ του Νοσοκομείου, με την οποία να εγκρίνει ρητά τις προδιαγραφές, τις οποίες έχει στείλει το Υπουργείο με το αρ. ΔY8β/ΓΠοικ.88153/5-7-2007 έγγραφό του.
      Η αρμόδια υπηρεσία του Υπουργείου Υγείας και Κοινωνικής Αλληλεγγύης με τα αρ. ΔΥ8γ/ΓΠ 12079/28-1-08 και ΔΥ8γ/ΓΠ 14535/6-2-08 έγγραφα ζήτησε και πάλι τη λήψη σχετικής απόφασης από το ΔΣ του Νοσοκομείου και της οικείας ΥΠΕ, για την προώθηση εκ νέου της σχετικής διαδικασίας έκδοσης Υπουργικής Απόφασης σύμφωνα με τις διατάξεις του ΠΔ/τος 715/79, άρθρο 50.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     11. Στην με αριθμό 10302/14-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 21/152/ΑΣ 1213δις/9-5-2008 έγγραφο από την Υπουργό Εξωτερικών η ακόλουθη απάντηση:
        «Τα επεισόδια τα οποία περιγράφονται στη συγκεκριμένη Ερώτηση, συνέβησαν την παραμονή της επισκέψεως του Υφυπουργού Εξωτερικών κ. Κασσίμη στα Τίρανα(10.04.08) και της περιοδείας του στις περιοχές όπου παραδοσιακά κατοικεί η εθνική ελληνική μειονότητα.
        Το έμπρακτο ενδιαφέρον της ελληνικής κυβερνήσεως για τα απαράδεκτα γεγονότα εναντίον ομογενών μας στη Χιμάρα εκδηλώθηκε, εν θερμώ, κατά τη διάρκεια της επισκέψεως. Οι Διπλωματικές μας Αρχές και ο κ. Υφυπουργός ενημερώθηκαν αμέσως και προσπάθησαν να αποκλιμακώσουν την ένταση, όπως άλλωστε και η ίδια η αλβανική κυβέρνηση.
        Πράγματι υπήρξαν λεκτικοί διαξιφισμοί μεταξύ ελληνικής καταγωγής πολιτών της Χιμάρας και τοπικών αστυνομικών, με εκατέρωθεν αλληλοκατηγορίες για προκλητική συμπεριφορά. Σύμφωνα με τις πληροφορίες που έχουμε, δύο ομογενείς έφεραν ίχνη κακοποίησης, ενώ η αλβανική αστυνομία ισχυρίστηκε ότι δέχθηκε απρόκλητη επίθεση και ότι οι αστυνομικοί αναγκάστηκαν να πυροβολήσουν στον αέρα για εκφοβισμό. Η εισαγγελία ανακρίνει τόσο τους ομογενείς που συμμετείχαν στα επεισόδια, όσο και τους αστυνομικούς εναντίον των οποίων υπεβλήθη μήνυση για κακοποίηση.
        Σε γενικότερο πλαίσιο θα πρέπει να τονισθεί, ότι το σύνολο των θεμάτων που απασχολούν την ελληνική εθνική μειονότητα τίθεται από την ελληνική κυβέρνηση και ειδικότερα από το Υπουργείο Εξωτερικών, αδιαλείπτως, σε κάθε διμερή επαφή με την αλβανική πλευρά.
        Το ενδιαφέρον αυτό επιβεβαιώθηκε και κατά τις συναντήσεις μου με την πολιτειακή και πολιτική ηγεσία της Αλβανίας, στο πλαίσιο της πρόσφατης επίσκεψής μου στα Τίρανα (20.03.2008). Κατά την επίσκεψη αυτή, ετέθησαν προς όλους τους συνομιλητές τα προβλήματα που αντιμετωπίζει η ελληνική εθνική μειονότητα και κυρίως: α) στον εκπαιδευτικό τομέα (έλλειψη εγχειριδίων, άσχημες κτιριακές υποδομές), β) στο ζήτημα της επιστροφής των περιουσιών προς τους ομογενείς, γ) στην κατοχύρωση της χρήσης της ελληνικής γλώσσας στη διοίκηση, στα δικαστήρια, στις επιγραφές και στις τοπωνυμικές πινακίδες κλπ..
        Αξίζει να σημειωθεί, ότι αποτελεί μόνιμη φροντίδα μας η ενημέρωση των συμμάχων, των εταίρων και των άλλων διεθνών συνομιλητών μας για τα θέματα της ελληνικής εθνικής μειονότητος στην Αλβανία. Η Αλβανία, έχοντας λάβει σήμερα πλέον πρόσκληση για συμμετοχή της στο ΝΑΤΟ, γνωρίζει ότι στην πορεία της προς την Ευρωπαϊκή Ένωση παρακολουθούνται και καταγράφονται οι επιδόσεις της στον σεβασμό των ανθρωπίνων και μειονοτικών δικαιωμάτων. Όπως έχει τονισθεί και στο παρελθόν, η υλοποίηση των συναφών διεθνών δεσμεύσεων και υποχρεώσεων της αλβανικής πλευράς συνιστά, πέρα από βαρόμετρο των διμερών σχέσεών μας με την Αλβανία, κριτήριο για την ευρωπαϊκή πορεία της γείτονος.
        Τέλος, στο πλαίσιο του σταθερού ενδιαφέροντος της χώρας μας για την ελληνική μειονότητα στην Αλβανία, εκδηλώθηκε και στο σημείο αυτό η υποστήριξή μας προς, τους νεαρούς Χιμαριώτες, στο βαθμό που η συμπεριφορά τους κινήθηκε μέσα στα νόμιμα πλαίσια και περιμένουμε από τις αλβανικές αρχές να διερευνήσουν σε βάθος το επεισόδιο αυτό.
        Η Υπουργός
        ΝΤΟΡΑ ΜΠΑΚΟΓΙΑΝΝΗ»
     12. Στην με αριθμό 11656/8-5-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. οικ:33463/28-5-2008 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Βασίλης Κεγκέρογλου, αναφορικά με το αντικείμενο του θέματος, σας γνωρίζουμε τα εξής:
        Ο θεσμός του Σχολικού Τροχονόμου λειτουργεί από το 1997 σε Σχολεία 300 Δήμων της Χώρας περίπου, σε εθελοντική βάση και με τη στήριξη των Υπουργείων Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων και Δημόσιας Τάξης.
        Σύμφωνα με τις διατάξεις του άρθρου 14 παρ. 45α του Ν.2817/2000 (78 Α΄), στους εθελοντές σχολικούς τροχονόμους οι οποίοι δεν προέρχονται από το προσωπικό του σχολείου ή του οικείου δήμου καταβάλλεται από τις σχολικές επιτροπές αποζημίωση για την κάλυψη των εξόδων κίνησής τους, η οποία βαρύνει τους Κεντρικούς Αυτοτελείς Πόρους που αποδίδονται στους ΟΤΑ από τον τακτικό προϋπολογισμό.
        Με την υπ' αριθμ. 47455/16.8.2007 (ΦΕΚ 1734 Β΄) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Εθνικής Παιδείας και Θρησκευμάτων, από την έναρξη του σχολικού έτους 2007 - 2008 η αποζημίωση ανέρχεται σε 176,00 ευρώ μηνιαίως. Η αποζημίωση αυτή δεν υπόκειται σε καμία κράτηση πλην του χαρτοσήμου αποδείξεως (1%) και ΟΓΑ (20% επί του χαρτοσήμου). Συνεπώς, οι εν λόγω εθελοντές δεν ααραλίζονται σε κανέναν ασφαλιστικό φορέα.
        Επίσης καθορίστηκε ότι χρηματοδοτούνται οι ΟΤΑ μέχρι 10.000 κατοίκους για έναν εθελοντή σχολικό τροχονόμο για κάθε σχολική μονάδα πρωτοβάθμιας εκπαίδευσης, ενώ αυτοί με πληθυσμό άνω των 10.000 κατοίκων, χρηματοδοτούνται για μέχρι δύο εθελοντές σχολικούς τροχονόμους. Κατ εξαίρεση τα ειδικά σχολεία όπου φοιτούν ΑΜΕΑ, χρηματοδοτούνται οι οικείοι ΟΤΑ, ανεξαρτήτως του πληθυσμού τους, για μέχρι δύο εθελοντές σχολικούς τροχονόμους.
        Το Υπουργείο μας, βάσει των εγγεγραμμένων στην ΚΥΑ κατανομής των ΚΑΠ στους ΟΤΑ α' βαθμού πιστώσεων και λαμβάνοντας υπόψη τα σχετικά στοιχεία που αποστέλλονται από τις Περιφέρειες του Κράτους, χρηματοδοτεί κάθε έτος τους δικαιούχους ΟΤΑ της χώρας που υλοποιούν το εν λόγω πρόγραμμα.
        Σημειώνεται ότι η συλλογή των ανωτέρω στοιχείων προς χρηματοδότηση των δικαιούχων στ Α γίνεται στο τέλος Ιουνίου και Δεκεμβρίου έκαστου έτους.
        Από τα ανωτέρω συνάγεται ότι το πρόγραμμα του σχολικού τροχονόμου προβλέφθηκε και λειτουργεί στη βάση της προαροράς εθελοντικής εργασίας, χωρίς υποχρέωση σταθερής προσφοράς εργασίας ή μη απασχόλησης σε άλλη εργασία.
        Ο Υφυπουργός
        ΘΑΝΑΣΗΣ ΝΑΚΟΣ»
     13. Στην με αριθμό 10123/10.4.08 ερώτηση του Βουλευτή κ. Μάκη Βορίδη δόθηκε με το υπ’ αριθμ. 26289/29.4.08 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο βουλευτής κ. Μαυρουδής Χ. Βορίδης, θέτουμε υπ' όψιν σας, κατά λόγο αρμοδιότητάς μας, τα ακόλουθα:
      Με τις διατάξεις του α.ν. 582/1968 «Περί δημοτικών και κοινοτικών κοιμητηρίων», ορίζεται, μεταξύ άλλων, ότι η ίδρυση και συντήρηση κοιμητηρίων ανήκει στην αποκλειστική αρμοδιότητα των δήμων και κοινοτήτων (άρθρο 1 παρ. 1). Επίσης, με τις διατάξεις του άρθρου 75 παρ. ΙΙ περίπτ. 8 ν. 3463/2006 «Κύρωση του Κώδικα Δήμων και Κοινοτήτων», ορίζεται ότι μεταξύ των αρμοδιοτήτων που ασκούν οι δήμοι και οι κοινότητες, περιλαμβάνεται η δημιουργία, συντήρηση και λειτουργία κοιμητηρίων, καθώς και η χορήγηση άδειας ταφής.
      Τα κοιμητήρια χαρακτηρίζονται ως πράγματα εκτός συναλλαγής, επί των οποίων δύναται να αποκτάται ιδιαίτερο ιδιωτικό δικαίωμα επί ορισμένου χώρου ταφής. Τα δικαιώματα ταφής και η εν γένει λειτουργία των δημοτικών και κοινοτικών κοιμητηρίων ρυθμίζονται διά κανονισμού που ψηφίζεται από το δημοτικό ή κοινοτικό συμβούλιο, κατά τις περί αυτών ισχύουσες ειδικές διατάξεις.
      Υπενθυμίζεται ότι το ισχύον Σύνταγμα της Ελλάδας κατοχυρώνει ρητά τόσο τη διοικητική όσο και την οικονομική αυτοτέλεια των Οργανισμών Τοπικής Αυτοδιοίκησης της Χώρας και δεν επιτρέπει να παρεμποδίζεται η πρωτοβουλία και η ελεύθερη δράση τους εκ μέρους της κρατικής διοίκησης. Η εποπτεία που ασκείται από το Κράτος επί των αποφάσεων και πράξεων των ΟΤΑ, συνίσταται σε έλεγχο νομιμότητας. από τα εξουσιοδοτημένα όργανα της οικείας Περιφέρειας. Στο πλαίσιο αυτό, παρέχεται η δυνατότητα σε οποιονδήποτε έχει έννομο συμφέρον, να προσφύγει στον Γενικό Γραμματέα της Περιφέρειας και να προσβάλει τις αποφάσεις των συλλογικών ή μονομελών οργάνων των πρωτοβάθμιων ΟΤΑ, για λόγους νομιμότητας, μέσα σε προθεσμία δέκα (10) ημερών από τη δημοσίευση της απόφασης ή από την κοινοποίηση της ή αφότου έλαβε γνώση αυτής. Η προσφυγή μπορεί να στρέφεται και κατά παραλείψεως οφειλόμενης, εντός της προβλεπόμενης προθεσμίας, νόμιμης ενέργειας των ανωτέρω οργάνων (άρθ. 150 παρ. 1 ν.3463/2006).
      Στην περίπτωση που μνημονεύεται στο κείμενο της ανωτέρω ερώτησης, η ασκηθείσα στον Γενικό Γραμματέα Περιφέρειας Αττικής σχετική προσφυγή κατά της υπ' αριθ. 320/7.11.2007 απόφασης του Δημοτικού Συμβουλίου του Δήμου Κηφισιάς, απορρίφθηκε ως εκπρόθεσμη.
      Σε ό,τι αφορά τη δυνατότητα προώθησης ειδικής ρύθμισης για τα ζητήματα ενταφιασμού, καθώς και της προσήκουσας απόδοσης τιμής και του σεβασμού της μνήμης των πεσόντων στο πεδίο της μάχης ηρώων, το Υπουργείο θα μπορούσε να εξετάσει το θέμα αυτό σε συνεργασία με τους πρωτοβάθμιους οργανισμούς τοπικής αυτοδιοίκησης, καθώς και την ΚΕΔΚΕ, εφόσον υποβληθεί σχετική πρόταση από το καθ’ ύλην αρμόδιο Υπουργείο Εθνικής Άμυνας.
      Ο Υφυπουργός
      ΘΑΝΑΣΗΣ ΝΑΚΟΣ»
      14. Στις με αριθμό 9313/31.3.2008 και 9743/4.4.2008 ερωτήσεις του Βουλευτή κ. Βαΐτση Αποστολάτου δόθηκε με το υπ’ αριθμ. 747/778/21.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση των ανωτέρω σχετικών ερωτήσεων και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Σύμφωνα με τα τελευταία στατιστικά δελτία των Τομέων Αποκατάστασης Πυροπλήκτων, επί συνόλου 2.977 διενεργηθεισών αυτοψιών από Μηχανικούς του ΥΠΕΧΩΔΕ, εκ των οποίων οι 1.688 αφορούσαν σε επισκευάσιμα κτήρια και λοιπά κτίσματα και οι 1.289 σε ολοσχερώς κατεστραμμένα, έχουν κατατεθεί μόλις 307 αιτήσεις για επισκευή και 226 νια ανακατασκευή, σημαντικό μέρος των οποίων παρουσιάζει ελλείψεις δικαιολογητικών.
      2. Όσον αφορά στις αυτοψίες που διενήργησαν οι Μηχανικοί του ΥΠΕΧΩΔΕ στις πυρόπληκτες περιοχές του Ν. Ηλείας, σας ενημερώνουμε ότι πράγματι υπάρχει ένα ελάχιστο ποσοστό κτισμάτων που στον αρχικό και γρήγορο έλεγχο των πρώτων ημερών των πυρκαγιών χαρακτηρίστηκαν κατεδαφιστέα, ενώ στον επανέλεγχο που ακολούθησε από επόμενα κλιμάκια Μηχανικών, εκδόθηκαν πορίσματα που τα χαρακτήριζαν επισκευάσιμα.
      3. Σε κάθε περίπτωση και σύμφωνα με την υπ'αρ. οικ./7204/Α321/06.11.07 Απόφαση του Υπουργού ΠΕΧΩΔΕ, οι πληγέντες έχουν το δικαίωμα να υποβάλλουν ένσταση για επανεξέταση των κτισμάτων τους, εντός τριών μηνών από την ημερομηνία παραλαβής του πορίσματος.
      4. Οι βασικές αιτίες της κατάθεσης μικρού αριθμού αιτήσεων αλλά και των ελλείψεων στα δικαιολογητικά συνοψίζονται ως εξής:
      Το 70% των δικαιούχων είναι μη μόνιμοι κάτοικοι, οι οποίοι στην πλειονότητά τους δεν έχουν ακόμα προχωρήσει στην υποβολή αίτησης για την παροχή βοήθειας.
      Παρατηρήθηκαν προβλήματα με τους τίτλους ιδιοκτησίας. Το ΥΠΕΧΩΔΕ παρενέβη και εδώ άμεσα και αποδέχθηκε στις περιπτώσεις που δεν υπάρχουν τίτλοι ιδιοκτησίας, για την απόδειξη της κυριότητας του ακινήτου να αρκεί απλά η προσκόμιση δηλώσεων του Ν. 1599/86 από τον ιδιοκτήτη και δύο μάρτυρες.
      Υφίστανται ορισμένα προβλήματα με σπίτια που βρίσκονται σε δασική έκταση. Τονίζουμε ότι η βεβαίωση της Δασικής Υπηρεσίας ότι το κτίριο δεν είναι σε δασική περιοχή είναι απολύτως απαραίτητη για την παροχή χρηματοδότησης, όπως επιβάλλει σχετική απόφαση του Συμβουλίου της Επικρατείας.
      Επειδή, πρέπει να ξεκαθαριστεί μία και καλή αυτό το θέμα, παραθέτουμε και το σχετικό απόσπασμα της απόφασης του ΣτΕ.
      «Η ανέγερση οικοδομής επί δασικής εκτάσεως, γενομένη κατά παράβαση Συνταγματικής διατάξεως συνιστά βαρεία παρανομία, επιφέρουσα διοικητικές και ποινικές κυρώσεις. Εκ τούτου θα ήταν παράλογο και αντιφατικό να χορηγείται αρωγή από την Πολιτεία σε κατασκευαστές αυθαίρετων κτισμάτων επί δασικών εκτάσεων, προκειμένου να αποκτήσουν κατοικία σε άλλη περιοχή, λαμβάνοντας ως προϋπόθεση την καταστροφή οικήματος από πυρκαϊά, σεισμό κλπ., το οποίο αφενός μεν σε κάθε περίπτωση θα ήταν κατεδαφιστέο, αφετέρου δε οι ιδιοκτήτες του άνευ της παρανομίας των ουδεμίας θα εδικαιούντο αρωγής».
      5. Σύμφωνα με τη Συλλογική Απόφαση Ε269 του ΥΠΟΙΟ, για τον Τομέα Ειδικών Έργων και Υποτομέα της Αποκατάστασης Σεισμοπλήκτων, με φορέα υλοποίησης το ΥΠΕΧΩΔΕ, για τη Δωρεάν Κρατική Αρωνή για επισκευές ή ανακατασκευές πυροπλήκτων κτιρίων από τις πυρκαγιές lουνίου, lουλίου και Αυγούστου 2007 σε όλους τους πυρόπληκτους Νομούς, δίδεται το ποσό των 132.575.000 ευρώ, με πίστωση έτους 2008 ύψους 39.275.000€ και διατεθείσα μέχρι 31/3/08 χρηματοδότηση, ύψους 10.000.000 ευρώ, εκ των οποίων τα 2.400.000 έχουν κατανεμηθεί στο Ν. Ηλείας.
      6. Για την ενημέρωσή της σχετικά με την αναδάσωση των πυρόπληκτων περιοχών του Ν. Ηλείας, επισυνάπτεται το με αρ.πρ. 1791/14.4.08 έγγραφο της αρμόδιας Περιφέρειας Δυτικής Ελλάδας.
      Ο Υφυπουργός
      Θ. ΞΑΝΘΟΠΟΥΛΟΣ»
      15. Στην με αριθμό 9449/1.4.2008 ερώτηση του Βουλευτή  κ. Βαΐτση Αποστολάτου δόθηκε με το υπ’ αριθμ. 753/21.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμοδίων Υπηρεσιών, σας ενημερώνουμε ότι για την ενημέρωση των κατοίκων στις μεγάλες αστικές περιοχές της χώρας αρμόδια είναι για μεν την Αττική (κατά το μεγαλύτερο ποσοστό)η ΕΥΔΑΠ Α.Ε., για την Θεσ/νίκη η ΕΥΑΘ Α.Ε. και για τη λοιπή χώρα αρμόδιες είναι οι Τοπικές Υπηρεσίες που διαχειρίζονται το υδατικό δυναμικό (Δ.Ε.Υ.Α, ΤΟΕΒ, ΓΟΕΒ, Δ/νσεις Υδάτων των Περιφερειών των Νομαρχιών κ.λπ.).
      Το ΥΠΕΧΩΔΕ στα πλαίσια των αρμοδιοτήτων του, εκπονεί μελέτες και εποπτεύει έργα Ύδρευσης, τα οποία θα ενισχύσουν την ύδρευση αστικών κέντρων της Χώρας μας, θα περιορίσουν της διαρροές των δικτύων ύδρευσης και έτσι θα περιορίσουν την αλόγιστη χρήση και απώλειες του πόσιμου νερού.
      Ειδικότερα προγραμματίζει και υλοποιεί τα εξής προγράμματα ύδρευσης:
      Ι. ΦΡΑΓΜΑΤΑ - ΛΙΜΝΟΔΕΞΑΜΕΝΕΣ 
      α. Ύδρευση Ηρακλείου και Αγ. Νικολάου από το φράγμα Αποσελέμη.
( 2 εργολαβίες)
       Κατασκευή φράγματος Αποσελέμη 
      (συμβατικού αντικειμένου 28.000.000,00 ευρώ περίπου)
      Εργασίες εκτροπής / μεταφοράς υδάτων και κατασκευής αγωγών και διυλιστηρίου (συμβατικού αντικειμένου 82.000.000,00 ευρώ (περίπου)
      β. Ύδρευση Ρόδου από το φράγμα Γαδουρά. (2 εργολαβίες)
      Κατασκευή φράγματος Γαδουρά
      (συμβατικού αντικειμένου 35.000.000,00 ευρώ περίπου)
      Κατασκευή υπολειπόμενων εργασιών φράγματος και έργων μεταφοράς
      και διυλιστηρίων 
      (συμβατικού αντικειμένου 61.000.000,00 ευρώ περίπου)
      γ.  Λιμνοδεξαμενή Αγ. Γεωργίου Οροπεδίου Λασιθίου (στη διαδικασία για
      υπογραφή της σύμβασης) 
      (συμβατικού αντικειμένου 9.130.456,32 ευρώ με ΦΠΑ)
      ΙΙ. ΜΕΛΕΤΕΣ ( σε εκπόνnσn )
      α. Μελέτη Ύδρευσης Πάτρας από τους ποταμούς Πείρο και Παραπείρο.
      	Δίκτυα Υπόλοιπων Οικισμών Νομού Αχαΐας 
      (προϋπολογισμού 480.000,00 ευρώ περίπου)
      β. Ύδρευση Ν. Κέρκυρας και Παξών Υποστηρικτικές Μελέτες και Έρευνες
      	(προϋπολογισμού 630.000,00 ευρώ περίπου)
      	γ. Γενικό σχέδιο (masterplan) Ύδρευσης Νήσου Λέσβου Κατασκευή έργων Ύδρευσης Νήσου Λέσβου 
      (αμοιβή μελέτης 80.000,00 ευρώ)
      	δ. Γενικό σχέδιο ( masterplan) Ύδρευσης Νομού Πρεβέζης Κατασκευή έργων Ύδρευσης- Αποχέτευσης Νομού Πρεβέζης 
      (αμοιβή μελέτης 80.000,00 ευρώ)
      Ε. Ύδρευση Ν. Κέρκυρας και Παξών Οριστικές και λοιπές μελέτες, Τεύχη Δημοπράτησης 
      (προϋπολογισμού 3.150.000,00 ευρώ περίπου)
      στ. Ύδρευση Ν. Χαλκιδικής Μελέτη Φράγματος Πετρένια στη περιοχή Γοματίου και έργων καθαρισμού, μεταφοράς και αποθήκευσης νερού
      (προϋπολογισμού 2.700.000,00 €)
      ΙΙΙ. Τα έργα της Ν. Κέρκυρας και του Νομού Χαλκιδικής, θα προταθούν για
      ένταξη στο Δ΄ ΚΠΣ.
      (ΕΣΠΑ 2007 - 2013)
      IV. Για το Λεκανοπέδιο Αττικής, βρίσκεται στο στάδιο προγραμματισμού η εκπόνηση συγκεκριμένων μελετών και η κατασκευή αντίστοιχων έργων ενίσχυσης της Ύδρευσης των Αθηνών 
      (προϋπολογισμού 220.000.000,00 ευρώ περίπου).
      Όσον αφορά στην ΕΥΔΑΠ ΑΕ, μας ενημερώνει ότι παρακολουθεί καθημερινά την απογραφή των υδατικών αποθεμάτων στους Ταμιευτήρες της και εφόσον κριθεί απαραίτητο θα προχωρήσει στο σχεδιασμό και υλοποίηση μιας ολοκληρωμένης ενημερωτικής εκστρατείας που θα καλύπτει τις ανάγκες μιας δυσμενούς συγκυρίας, όταν και εφόσον αυτή εκδηλωθεί.
      Επίσης με την ευκαιρία της Παγκόσμιας Ημέρας Νερού, στις 22 Μαρτίου, ολοκλήρωσε μια σύντομη ενημερωτική εκστρατεία με κεντρικό σύνθημα «Κάθε σταγόνα μετράει!», που είχε στόχο την ευαισθητοποίηση της καταναλωτικής συνείδησης των πολιτών της Αττικής.
      Ο Υφυπουργός
      Θ. ΞΑΝΘΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
    	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
    ΑΝΑΦΟΡΩΝ ΚΑΙ ΕΡΩΤΗΣΕΩΝ
    Αναφορές και  ερωτήσεις πρώτου κύκλου:
    	Πρώτη είναι η με αριθμό 9540/7-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των ελαιοπαραγωγών. 
    	Αναλυτικότερα η ερώτηση του κ. Σκουλάκη έχει ως εξής: 
    	«Σε εξαιρετικά δεινή θέση βρίσκονται οι ελαιοπαραγωγοί όλης της χώρας από τις καλπάζουσες τιμές των γεωργικών εφοδίων και των πρώτων υλών, γεγονός που επιτείνεται από τις εξευτελιστικές τιμές που εισπράττουν οι παραγωγοί για το προϊόν τους, με αποτέλεσμα ο τομέας του ελαιολάδου να κινδυνεύει με κατάρρευση. 
    	Στο πλαίσιο αυτό, η ΓΕΣΑΣΕ, διά μέσου του Προέδρου της, πρότεινε –κατά τη διάρκεια πρόσφατης σύσκεψης στο Υπουργείο Αγροτικής Ανάπτυξης- σειρά μέτρων, προκειμένου να ενισχυθεί ο τομέας του ελαιολάδου. 
    	Ειδικότερα πρότεινε:
    	Να αντιμετωπισθούν τα καρτέλ που δρουν στον τομέα και να παταχθεί η νοθεία, μέσω της εφαρμογής ενός γενικευμένου συστήματος ιχνηλάτησης της πρώτης ύλης, με αξιόπιστους ελέγχους και εγγύηση ποιότητας, καθώς και με υποχρεωτική αναγραφή στη συσκευασία της χώρας προέλευσης. 
    Να ληφθούν άμεσα μέτρα (αποζημιώσεις από τον ΕΛΓΑ κ.λπ.) για τις επιπτώσεις από την ξηρασία και τις κλιματικές αλλαγές. 
    Να ορισθεί η επιστροφή του ΦΠΑ στο 15% και των καυσίμων στο 5%.
    Να καταργηθεί το ποιοτικό παρακράτημα και να επιστραφούν τα χρήματα σε όλους τους ελαιοπαραγωγούς, να θεσπισθούν κίνητρα επέκτασης του ελαιώνα με νέες φυτεύσεις, να δοθούν τα δικαιώματα από το εθνικό απόθεμα στους κατ’ επάγγελμα αγρότες και να υπάρξει αποτελεσματικότερη αντιμετώπιση του δάκου (με την ενεργοποίηση των σχετικών ερευνητικών φορέων).
    Κατόπιν των παραπάνω, ερωτάσθε, κύριε Υπουργέ: 
    1. Τι μέτρα θα λάβετε για την αντιμετώπιση των καρτέλ και την πάταξη της νοθείας στον τομέα του ελαιολάδου; 
    2. Τι μέτρα θα λάβετε, προκειμένου να αντιμετωπιστούν οι επιπτώσεις από την ξηρασία και τις κλιματικές αλλαγές;
    3. Θα ορίσετε την επιστροφή του ΦΠΑ στο 15% και των καυσίμων στο 5%; 
    4. Θα προχωρήσετε στην κατάργηση του ποιοτικού παρακρατήματος και στην επιστροφή των χρημάτων σε όλους τους ελαιοπαραγωγούς;
    5. Θα προχωρήσετε στη θέσπιση κινήτρων επέκτασης του ελαιώνα με νέες φυτεύσεις;»
    Στην ερώτηση του κ. Σκουλάκη θα απαντήσει ο Υφυπουργός Αγροτικής Ανάπτυξης κ. Κιλτίδης. 
	Κύριε Υπουργέ, έχετε το λόγο. 
	ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. 
      Η ερώτηση του αγαπητού συναδέλφου έρχεται πράγματι σε μια επίμαχη περίοδο, όπου συζητείται το θέμα της στήριξης του εισοδήματος εν γένει των αγροτών στη χώρα μας. 
      Πρέπει, όμως, να ξεκαθαρίσουμε δύο πράγματα εξ αρχής. Το πρώτο έχει να κάνει με τη διαμόρφωση των τιμών. Νομίζω ότι όχι μόνο σε αυτήν την Αίθουσα, αλλά και στην κοινή γνώμη, είτε του αγροτικού κόσμου είτε την εν γένει κοινή γνώμη της πατρίδας μας, πρέπει να ξεκαθαριστεί μια για πάντα ότι παρέμβαση στις τιμές δεν είναι δυνατόν να κάνει καμμία κυβέρνηση, κανένας Υπουργός, κανένα πρόσωπο πολιτικό. Είναι κάτι το οποίο πρέπει πάση θυσία να το κατανοήσουμε, αν σεβόμαστε το διεθνές περιβάλλον και την Ευρωπαϊκή Ένωση, με την οποία και συμπορευόμαστε. 
      Το δεύτερο έχει να κάνει με τη διαδικασία θέσπισης στη χώρα μας του μητρώου των κατά κύριο επάγγελμα αγροτών.
      Η Κυβέρνηση της Νέας Δημοκρατίας από το 2004 σταθερά για πρώτη φορά, ασχέτως αν τα νομοθετήματα ήταν παλαιότερα, άλλων κυβερνήσεων, κατέβαλε τη μεγίστη των προσπαθειών για να συσταθεί αυτό. Και πρέπει να πούμε πόσο καθυστερημένα προχώρησε αυτή η διαδικασία, όταν ο κανονισμός της Ευρωπαϊκής Ένωσης είναι κανονισμός του έτους 1991. 
      Και εδώ πάλι θα πρέπει να αποφευχθούν ανελαστικές προσεγγίσεις. Η συζήτηση είναι εκτεταμένη και βαθιά με τους εκπροσώπους του αγροτικού χώρου της πατρίδας μας, διότι πρέπει οπωσδήποτε να εφαρμοστούν αυτά τα οποία ο κανονισμός προβλέπει καθώς κι αυτά που η εθνική νομοθεσία κατόπιν συμπληρωματικά θέσπισε.
      Και για το ελαιόλαδο όπως και για κάθε παραγωγή της χώρας μας, το Υπουργείο Αγροτικής Ανάπτυξης κατ’εξοχήν έρχεται να προσεγγίσει αυτό που εντέλλεται να υπηρετήσει: την παραγωγική διαδικασία. Όλα τα άλλα, τα οποία αναφέρονται στην ερώτηση, προφανώς και αφορούν την Επιτροπή Ανταγωνισμού, προφανώς αφορούν αρμοδιότητα άλλου Υπουργείου.
      Αγαπητέ συνάδελφε, εμείς στηρίξαμε με ιδιαίτερο τρόπο τα προϊόντα ονομασίας προέλευσης, τα προϊόντα γεωγραφικής ένδειξης, ιδιαίτερα δε στην Κρήτη το ελαιόλαδο και τις βρώσιμες ελιές με τρόπο που ξεπερνά πιστεύω τη δεδομένη προσδοκία των ελαιοπαραγωγών. Με την υπαγωγή δε του ΕΦΕΤ στο Υπουργείο Αγροτικής Ανάπτυξης, πιστεύουμε ακράδαντα ότι ομογενοποιώντας τους ελέγχους, είναι βέβαιο πως θα επέλθει ευνοϊκότερο αποτέλεσμα στη διαμόρφωση και τιμών μαζί με όλα τα ποιοτικά γνωρίσματα ασφάλειας και υγιεινής των τροφίμων. 
      Κλείνοντας να τονίσω ότι η ξηρασία ανήκει στη διαδικασία των ΠΣΕΑ, δεν προβλέπεται στον κανονισμό του ΕΛΓΑ. Εμείς, όμως, από το Δεκέμβριο του 2008 δώσαμε εντολή και ειδική ομάδα επιστημόνων –και είναι γνωστό αυτό και στην Κρήτη και σε άλλες περιοχές της πατρίδος μας, όπου υπάρχει παραγωγή ελαιολάδου και βρώσιμων ελαιών- μελετούν για να μας υποβάλουν πόρισμα συγκεκριμένης στήριξης του εισοδήματος των αγροτών διά μέσου των αποζημιώσεων του ΕΛΓΑ. Και είμαστε βέβαιοι ότι το αποτέλεσμα στο τέλος θα είναι θετικό για τους καλλιεργητές και της Κρήτης και της υπόλοιπης χώρας.
      ΠΡΟΕΔΡΕΥΩΝ (Γεώργιος Σούρλας): Ο κ. Σκουλάκης, ο ερωτών συνάδελφος, έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, απογοήτευση θα νιώσουν απόψε οι συμπατριώτες μου, οι Κρητικοί ελαιοπαραγωγοί και όλοι οι ελαιοπαραγωγοί της χώρας ακούγοντας τον αγαπητό φίλο και συνάδελφο κ. Κιλτίδη να απαντά όπως απάντησε στα θέματα τα οποία έθεσα με την επίκαιρη ερώτησή μου.
      Κύριε Υφυπουργέ, είναι ακατάλληλη ώρα να επικαλείστε την ελεύθερη διαμόρφωση των τιμών. Ο άκρατος φιλελευθερισμός κατέρρευσε παντού, ακόμη και στη Μέκκα του την Αμερική και το κράτος παρεμβαίνει παντού. Και να σας πω και κάτι που κάνατε αλλά δεν το ξέρετε. Και εσείς παρενέβητε ειδικά στο λάδι και τολμήσατε σαν Κυβέρνηση και βάλατε ανώτατη τιμή πώλησης. Απαράδεκτο. Και σας έλεγα τότε «βγάλτε το γρήγορα». Το βγάλατε αλλά δεν είχατε το θάρρος να παρέμβετε στο καρτέλ των λιπασμάτων. Αύξηση 150% από το 2006, αύξηση 100% από πέρυσι. Εκεί δεν παρενέβητε. Εκεί δεν τολμήσατε.
      Λοιπόν, αφήστε αυτά ότι είναι αρμοδιότητές σας. Εγώ περίμενα τα άλλα, που δεν είναι αρμοδιότητές σας. Περίμενα απόψε να απαντήσετε για λογαριασμό της Κυβέρνησης. 
      Η Κυβέρνηση είναι εκτεθειμένη απέναντι στους ελαιοπαραγωγούς. Εξειδικεύσατε τα μέτρα χθες και βγάλατε στοιχεία και νούμερα για όλα τα βασικά προϊόντα: Βαμβάκι λέτε 45 ευρώ το στρέμμα. Αραβόσιτος 25 ευρώ το στρέμμα. Σκληρό σιτάρι τόσο.
      Και πάμε στο λάδι, το εθνικό προϊόν, κύριε Υφυπουργέ. Ναι, είναι εθνικό προϊόν,  η πάλαι ποτέ μοίρα του αγρότη. Από αυτό σπουδάσαμε   όλοι μας, από αυτό ζούσαμε όλα τα χρόνια και οι πατεράδες μας. 
      Τι λέτε στο χθεσινό δελτίο; Δεν λέτε απολύτως τίποτα. Λέτε για το ελαιόλαδο, μετά την ολοκλήρωση της διαδικασίας προσδιορισμού των περιοχών όπου διαπιστώνεται μείωση της παραγωγής από την ειδική επιτροπή πανεπιστημιακών –οι πανεπιστημιακοί μας μάραναν, αλλά εν πάση περιπτώσει- θα γνωστοποιηθεί από τον ΕΛΓΑ το ύψος της αποζημίωσης για την περίπτωση του μεγάλου ποσοστού ζημίας, για την περίπτωση του μικρότερου ποσοστού ζημίας, σύμφωνα με τις εξαγγελίες της 22ας. Τι λέτε, κύριε Υφυπουργέ, εδώ; Επειδή δεν ήταν πολλά  τρακτέρ στις περιοχές  των ελαιοπαραγωγών γι’ αυτό δεν βγάλατε εξειδίκευση; Τι λέει αυτό το πράγμα; Λέει μεγάλη ζημιά, μικρή ζημιά. Και όπου δεν υπάρχει ζημιά τι θα κάνετε; Δεν θα πάρουν ενίσχυση αυτοί οι παραγωγοί; Τι πράγματα είναι αυτά, κύριε Υφυπουργέ; 
      Εν πάση περιπτώσει επειδή βλέπω ότι τελειώνει και ο χρόνος μου, ήθελα να σας πω ότι ο φάκελος ΠΟΠ ΚΡΗΤΗ εκκρεμεί πέντε χρόνια στο Υπουργείο. Δεν τον προωθήσατε συνειδητά. Συζητιέται την Πέμπτη. Φροντίστε τουλάχιστον τώρα να διορθώσετε την παράλειψη που έχετε κάνει. 
      Να πω μία κουβέντα ακόμα, κύριε Υφυπουργέ, γιατί τελείωσε δυστυχώς ο χρόνος μου. Νιώθετε καλά εσείς να ακούτε ότι ο παραγωγός παραδίδει το λάδι, πουλάει το λάδι -αν πουληθεί, γιατί είναι απούλητα τα περισσότερα λάδια- 1,85 ευρώ, 1,90 ευρώ το κιλό και να καταλήγει στο ράφι 6 ευρώ το λίτρο;  Κάντε μία δήλωση απόψε ότι θα αλλάξετε το σύστημα, να πουλιέται το λάδι ανά λίτρο, ανά λίτρο να αγοράζεται. 
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ, κύριε Σκουλάκη, τελείωσε ο χρόνος σας. Θα σας απαντήσει ο κύριος Υπουργός. 
      ΕΜΜΑΝΟΥΗΛ ΣΚΟΥΛΑΚΗΣ: Και να σας πω κάτι; Ψάξτε  να βρείτε ποιος κλέβει τα 2 ευρώ. Τα κλέβουν οι αεριτζήδες, αυτούς που επεκαλείτο ο Πρωθυπουργός σας, ο σημερινός Πρωθυπουργός  της χώρας και τότε Αρχηγός της Αξιωματικής Αντιπολίτευσης το 2002 μέσα στη Βουλή. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ακόμα και όταν υπάρχει αγάπη και εκτίμηση δεν σημαίνει ότι δεν πρέπει να ακουστούν κάποιες σκληρές αλήθειες, ότι  η πολιτική πρέπει να συνοδεύεται εκτός από το πάθος –και αυτό μας το  έμαθαν οι παλαιότεροι- και από τη γνώση. 
      Πρέπει να καταθέσουμε σε αυτήν την Αίθουσα ότι η ελαιοπαραγωγή έχει τα δικά της επιστημονικά γνωρίσματα, έχει την  παρενιαυτοφορία και είναι γνωστό το θέμα όταν προέκυψε εδώ και πολλά χρόνια, η ακαρπία των οπωροφόρων και λοιπών δενδροδών  καλλιεργειών, ότι πρέπει πάση θυσία να εξεταστεί   ιδιαιτέρως η ελαιοπαραγωγή διότι έχει διαφορετική επιστημονική προσέγγιση η παραγωγή της ελιάς.  Άρα είναι αναγκαίο η επιστημονική γνώση να μας δείξει πού πρέπει περισσότερο και πού πρέπει λιγότερο να στηριχθούν οι παραγωγοί. 
      Εμείς, κύριε Σκουλάκη, είμαστε περήφανοι γιατί είμαστε μία παράταξη…
      ΕΜΜΑΝΟΥΗΛ ΣΚΟΥΛΑΚΗΣ: Πείτε μας τι θα πάρουν οι παραγωγοί, κύριε Υφυπουργέ. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, αφήστε τον κύριο Υφυπουργό να ολοκληρώσει. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Είμαστε μία παράταξη ελεύθερη, λαϊκή και θα στηρίξουμε την ελαιοπαραγωγή και την βρώσιμη ελιά με τέτοιο τρόπο, όπως δεν στηρίχθηκε ποτέ. Πέραν των 50.000.000 ευρώ, για να συνεννοούμαστε είναι ήδη διατεθειμένα …. 
      ΕΜΜΑΝΟΥΗΛ ΣΚΟΥΛΑΚΗΣ: ΄Εντεκα λεπτά στο κιλό αυτό είναι. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):  Εμείς στείλαμε στην Επιτροπή Ανταγωνισμού τη διαδικασία πώλησης των λιπασμάτων, αν δεν το γνωρίζετε σας το πληροφορώ. Το στείλαμε εμείς. 
      ΕΜΜΑΝΟΥΗΛ ΣΚΟΥΛΑΚΗΣ:  Δεν υπάρχει απάντηση ακόμα. Τρεις μήνες περιμένουν. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, παρακαλώ, μη ρίχνετε λάδι στη φωτιά. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):  Έτσι είναι η πολιτεία, έτσι λειτουργεί. Ξέρετε ότι  στην ονομασία ΠΟΠ ΚΡΗΤΗΣ στο ελαιόλαδο υπάρχουν διαφορετικές προσεγγίσεις στην ιδιαίτερή σας πατρίδα, με την ευρύτερη έννοια του όρου, την Κρήτη, ότι υπάρχουν αντιδράσεις. Εμείς όμως έχουμε κάνει οκτώ προϊόντα ΠΟΠ και ένα γεωγραφικής ένδειξης στην Κρήτη με την ιδιαίτερη προστιθέμενη ποιότητα αξία την οποία μπορεί να έχει  για το ελαιόλαδο και την βρώσιμη ελιά. Είναι δεδομένο, αναφέρονται στις προτάσεις της ΓΕΣΑΣΕ θέματα τα οποία πρέπει να τα λύσουν και να τα συζητήσουν μεταξύ τους οι παραγωγοί. 
      Εμείς τους στηρίζουμε, τους παροτρύνουμε, τους εφοδιάζουμε με γνώση. Τι θα γίνει με το παρακράτημα; Άνοιξε ένας διάλογος. Περιμένουμε τις προτάσεις τους. Εμείς εφαρμόζουμε την κοινοτική νομοθεσία, παρεμβαίνουμε κατά την εθνική διάσταση που μας επιτρέπεται για να έλθει το ποθητό αποτέλεσμα. Δίνουμε  επιπλέον επιστροφή ΦΠΑ και για πρώτη φορά εφαρμόζουμε αυτό που σας προανήγγειλα και στην επιστροφή ειδικού φόρου κατανάλωσης στους κατά κύριο επάγγελμα αγρότες. 
      Αυτά είναι γνωστά, είναι διακηρυγμένα και δεν χρειάζεται λαϊκισμός, γιατί χρειάζεται λαϊκή προσέγγιση, αγάπη και στήριξη. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αυτή η επιστημονική επιτροπή πότε θα ολοκληρώσει…
      ΚΩΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Σύντομα.
      ΠΡΟΕΔΡΕΥΩΝ (Γεώργιος Σούρλας): Γιατί περιμένω την εξειδίκευση των εδρών.
      ΚΩΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έχει ήδη από τις 16 Δεκεμβρίου εντολή και πιστεύουμε ότι εντός των προσεχών ημερών θα ολοκληρώσει. Έχει πάρει δε εντολή οπωσδήποτε να ολοκληρώσει. 
      ΕΜΜΑΝΟΥΗΛ ΣΚΟΥΛΑΚΗΣ: Για την Επιτροπή Ανταγωνισμού έχω απάντηση; Απάντηση δεν ήλθε!
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, σας παρακαλώ, ήδη έδωσε μία απάντηση που σας καλύπτει, πιστεύω. Θα βρεθείτε με τον Υπουργό και ιδιαιτέρως εντός της Αιθούσης, στο Υπουργείο, για να πείτε όσα άλλα έχετε σαν ερωτήσεις και σαν προτάσεις.  
      Δεύτερη είναι η με αριθμό 11142/5-12-2008 ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων σχολικής στέγης στο Δήμο Συκεών του Νομού Θεσσαλονίκης. 
      Η επίκαιρη ερώτηση της κ. Καλαντίδου σε περίληψη έχει ως εξής:
      «Η μεγάλη οικιστική ανάπτυξη και αύξηση του πληθυσμού στο Δήμο Συκεών αλλά και η κακή κτηριακή κατάσταση πολλών από τα υπάρχοντα σχολεία κάνει επιτακτική την ανάγκη κατασκευής νέων σχολείων στον εν λόγω δήμο. Συγκεκριμένα τα σημαντικότερα προβλήματα των σχολείων του Δήμου Συκεών είναι:
      -Στο 1ο Λύκειο η προσθήκη των οκτώ αιθουσών που απαιτείται, μολονότι έχει δημοπρατηθεί εδώ και τέσσερα χρόνια (4) χρόνια, δεν έχει υλοποιηθεί ακόμη. 
      -Η κατασκευή νέου σχολικού συγκροτήματος που θα στεγάσει το ΕΠΑΛ εκκρεμεί εδώ και χρόνια. Να σημειώσουμε ότι το ΕΠΑΛ συστεγάζεται με το 4ο Γυμνάσιο και λειτουργεί σε διπλοβάρδια. 
      -Καθυστερεί η κατασκευή του 1ου νηπιαγωγείου και των 1ου και 5ου Δημοτικών Σχολείων, των οποίων οι μαθητές εξακολουθούν να συνωστίζονται στο προκατασκευασμένο της δεντροφυτείας και τετρακόσια πενήντα από αυτούς να μετακινούνται καθημερινά. 
      -Δεν υπάρχει ο απαιτούμενος αριθμός νηπιαγωγείων με αποτέλεσμα χιλιάδες νήπια να μη γίνονται δεκτά και οι γονείς να αναγκάζονται να καταφεύγουν στα ιδιωτικά. Επίσης, τα υπάρχοντα στεγάζονται σε μισθωμένους χώρους. Να σημειώσουμε ότι για τα 5ο, 8ο, 11ο και 12ο νηπιαγωγεία υπάρχουν οικόπεδα και έτοιμες μελέτες από το Δήμο, ενώ για τα 13ο και 15ο νηπιαγωγεία ενώ υπάρχει μελέτη, τα οικόπεδα που θα τα στεγάσουν δεν έχουν απαλλοτριωθεί ακόμη. 
      Η άσχημη αυτή κατάσταση που τη βιώνουν οι μαθητές, οι εκπαιδευτικοί και οι γονείς δημιουργήθηκε διαχρονικά με ευθύνη των κυβερνήσεων της Νέας Δημοκρατίας τώρα και του ΠΑΣΟΚ πριν. Το ζήτημα της σχολικής στέγης όμως είναι υποχρέωση της Κυβέρνησης και οφείλει να εξασφαλίσει στα παιδιά των λαϊκών οικογενειών τη δυνατότητα φοίτησης σε διδακτήρια που να καλύπτουν όλες τις σύγχρονες παιδαγωγικές ανάγκες και τις προδιαγραφές υγιεινής και ασφάλειας εξοπλισμένα με όλη την απαιτούμενη υλικοτεχνική υποδομή. 
      Ερωτώνται οι κύριοι Υπουργοί αν θα χρηματοδοτήσει η Κυβέρνηση άμεσα και πλήρως την κατασκευή νέων σύγχρονων σχολικών κτηρίων που θα πληρούν όλες τις προδιαγραφές (παιδαγωγικές και υγιεινής και ασφάλειας), εξοπλισμένα με όλο τον αναγκαίο υλικοτεχνικό εξοπλισμό για να καλυφθούν οι ανάγκες του Δήμου Συκεών;»
       Ο Υφυπουργός Εθνικής Παιδείας και Θρησκευμάτων κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υπουργός Εθνικής Παιδείας και Θρησκευμάτων): Κύριε Πρόεδρε, κυρία συνάδελφε, η Κυβέρνηση σταθερά χρηματοδοτεί την ανάπτυξη προγράμματος σχολικής στέγης και ιδιαίτερα για την πενταετία την οποία διανύουμε πρόκειται να κατασκευαστούν χίλια διακόσια τριάντα τρία βιοκλιματικά σχολεία εκ των οποίων τα οκτακόσια τριάντα τρία προορίζονται για τη στέγαση νηπιαγωγείων. 
      Γνωρίζετε πάρα πολύ καλά ότι στα βεβαρημένα πολεοδομικά συγκροτήματα, όπως αυτό της Θεσσαλονίκης, αλλά και σε άλλες περιοχές της χώρας, είναι πάρα πολύ δύσκολη η εξεύρεση οικοπέδων για την κατασκευή των νέων σχολικών μονάδων. Ιδιαίτερα για το Δήμο Συκεών στον οποίο αναφέρεστε είναι γνωστό το πρόβλημα και άλλωστε σε επίσκεψη του κυρίου Δημάρχου στο γραφείο μου στο Υπουργείο Εθνικής Παιδείας και Θρησκευμάτων είχαμε την ευκαιρία να συζητήσουμε διεξοδικά το όλο πρόβλημα. Και βεβαίως, να τον επαινέσω για τις δικές του πρωτοβουλίες, τις οποίες έχει αναλάβει για να αντιμετωπιστεί το οξυμένο ζήτημα της σχολικής στέγης. 
      Πρέπει επίσης να σας πω, ότι και ο σεβασμιότατος Μητροπολίτης κ. Βαρνάβας ενδιαφερόμενος γενικότερα για τους δήμους της δυτικής Θεσσαλονίκης σε σύσκεψη την οποία πραγματοποιήσαμε μαζί του και το σύνολο των δημάρχων και του περιφερειακού διευθυντή εκπαίδευσης του Υπουργείου Παιδείας θέσαμε τις προτεραιότητας τις οποίες υπάρχουν για τους δήμους της δυτικής Θεσσαλονίκης και βεβαίως για το Δήμο Συκεών. 
	Επίσης, θα ήθελα να σας γνωστοποιήσω ότι είναι σε ανάπτυξη το πρόγραμμα συνεργασίας του Οργανισμού Σχολικών Κτηρίων με τη Νομαρχιακή Αυτοδιοίκηση Θεσσαλονίκης η οποία ανταποκρίνεται κατά το δυνατόν στις ανάγκες αυτές.
	Σας ενημερώνω πάντως ότι η μελέτη για το 8ο Δημοτικό Σχολείο έχει εγκριθεί στις 13/11/2008 με εκτιμώμενο προϋπολογισμό στα 2.000.000 ευρώ τα οποία θα διατεθούν από τον Οργανισμό Σχολικών Κτηρίων. Σημειώνω όμως ότι για την αγορά του οικοπέδου δύο χιλιάδων και περισσοτέρων τετραγωνικών μέτρων δαπανήθηκαν περίπου 1.100.000 ευρώ από τον Οργανισμό Σχολικών Κτηρίων. Υπάρχει προγραμματική σύμβαση για τις οκτώ αίθουσες που χρειάζονται στο 2ο λύκειο ύψους 2.500.000 ευρώ. Η κατασκευή του νέου ΕΠΑΛ απαιτεί περίπου 12.000.000 ευρώ και η κατασκευή του κτηρίου το οποίο θα συμπεριλαμβάνει αίθουσες για είκοσι επτά τμήματα, μεγάλη αίθουσα πολλαπλών χρήσεων, γυμναστήριο και χώρο αθλοπαιδιών έχει ενταχθεί στο πρόγραμμα σύμπραξης δημόσιου και ιδιωτικού τομέα. 
      Στο Υπουργείο Εθνικής Παιδείας και Θρησκευμάτων χρησιμοποιούμε όλα τα χρηματοοικονομικά «εργαλεία» τα οποία έχουμε στη διάθεσή μας όπως είναι ο προϋπολογισμός του Υπουργείου, ο προϋπολογισμός του ΟΣΚ, η αξιοποίηση κοινοτικών πόρων στο πλαίσιο της τέταρτης προγραμματικής περιόδου αλλά και η σύμπραξη δημόσιου και ιδιωτικού τομέα έτσι ώστε να εξασφαλίζουμε περισσότερους πόρους για την αντιμετώπιση των αναγκών της σχολικής στέγης, περισσότερους πόρους για τα παιδιά του συνόλου του ελληνικού λαού, για τα παιδιά που θέλουν να σπουδάσουν κάτω από άριστες συνθήκες.
	Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Καλαντίδου έχει το λόγο.
      ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε.
      Όπως είπατε κι εσείς, κύριε Υπουργέ, ο Δήμος Συκεών δεν έχει την αποκλειστικότητα στα προβλήματα σχολικής στέγης. Παρόμοιες ελλείψεις υπάρχουν σε πολλούς δήμους. Κατά καιρούς το ΚΚΕ μετέφερε την άσχημη αυτή κατάσταση στο Κοινοβούλιο ζητώντας τη χρηματοδότηση για την κατασκευή νέων σύγχρονων σχολικών κτηρίων.
      Είναι τεράστια η ευθύνη της Κυβέρνησης της Νέας Δημοκρατίας, τεράστια αλλά όχι αποκλειστική μιας που εδώ και χρόνια τώρα ακολουθείται η πολιτική της υποχρηματοδότησης της δημόσιας εκπαίδευσης στα πλαίσια της εμπορευματοποίησης της εκπαίδευσης με τη μετατροπή της παιδείας από κοινωνικό αγαθό σ’ ένα πανάκριβο «εμπόρευμα» που φέρνει κέρδη για τα μονοπώλια και μεγάλο πόνο και αγωνία για την εργατική οικογένεια. 
      Τεράστια είναι και η ευθύνη της Τοπικής και της Νομαρχιακής Αυτοδιοίκησης αφού αποδέχονται αυτήν τη λογική της αγοράς και στην παιδεία, συμφωνούν με τα ΣΔΙΤ, έχουν φτάσει σε αδιέξοδο μ’ αυτά τα προγράμματα σύμπραξης, δεν διεκδικούν κονδύλια για τα σχολικά κτήρια, για τη σχολική στέγη και ενώ δεν το κάνουν αυτό ή το κάνουν μ’ έναν τρόπο απλής φιλικής συναλλαγής με κυβερνητικά στελέχη ή με το Υπουργείο, από την άλλη μαλώνουν και μεταξύ τους για το ποιος αντιμετώπισε καλύτερα την κατάσταση ή ποιος δεν απαλλοτρίωσε πιο πριν ένα οικόπεδο. Αυτή είναι η κατάσταση που ζούμε στη Θεσσαλονίκη και με αφορμή το Δήμο Συκεών, είναι όμως μια κατάσταση που επιβαρύνει τους μαθητές. 
      Θα πω επίσης ότι από τον τοπικό τύπο μάθαμε –προχθές έγινε αυτό- ότι για την επόμενη διετία η νομαρχία μιλά συνολικά για είκοσι τέσσερα σχολεία στο νομό ενώ μόνο στο Δήμο Συκεών χρειαζόμαστε έντεκα σχολεία.
      Τελειώνοντας θα πω ότι στα αυτιά της απλής εργαζόμενης γυναίκας που δεν έχει σε ποιο νηπιαγωγείο να πάει το παιδί της, του μαθητή που μπαίνει σε κάτι κτήρια που θυμίζουν φυλακές, του καθηγητή που διδάσκει χωρίς εργαστήριο και χωρίς γυμναστήριο, μόνο σαν κοροϊδία θα μπορούσε να ακουστεί η συζήτηση που έγινε σε επίπεδο Προέδρων των κομμάτων ανάμεσα στον Πρωθυπουργό και στον Αρχηγό της Αξιωματικής Αντιπολίτευσης για το ηλεκτρονικό βιβλίο. Πραγματικά δεν έχουμε σχολεία και μόνο σαν κοροϊδία θα ακουγόταν στα αυτιά μας αυτή η κουβέντα. 
      Για το Κομμουνιστικό Κόμμα Ελλάδας ο εκσυγχρονισμός που απαιτείται στην παιδεία συνδέεται πρώτα και κύρια με την υποχρεωτική δημόσια και δωρεάν δωδεκάχρονη εκπαίδευση και φυσικά με την κάλυψη όλων των αναγκών για τη σχολική στέγη.
    Είναι υποχρέωση της Κυβέρνησης να δώσει στα παιδιά των λαϊκών οικογενειών  σχολεία και διδακτήρια που να καλύπτουν μεν τις ανάγκες και να έχουν και τις προδιαγραφές υγιεινής και ασφάλειας. Εγώ να βάλω μέσα σε παρένθεση: σχολεία αμιάντου, προκατασκευασμένα, καθόλου εξοπλισμένα με την απαιτούμενη υλικοτεχνική υποδομή. 
    Ευχαριστώ πολύ, λέγοντας ότι οι εργαζόμενοι έχουν υποχρέωση, οφείλουν στα παιδιά τους και το μέλλον να διεκδικούν, να είναι ένα από τα πρώτα αιτήματά τους η σχολική στέγη. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντίδου. 
     Κύριε Υπουργέ, έχετε το λόγο. 
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
    Κυρία συνάδελφε, διαπιστώνω ότι δεν σας συγκινούν οι αριθμοί και τα έργα της Κυβέρνησης. Και δεν σας συγκινούν γιατί έχετε προαποφασίσει. Θα καταγγέλλετε τους πάντες και τα πάντα, θα διατυπώνετε υπερβολές χωρίς να ενδιαφέρεστε να έχουν και αξιοπιστία αυτές οι υπερβολές. Διότι όταν λέτε όσα είπατε θα έπρεπε να μας πείτε και πόσα στοιχίζουν όλα αυτά και από πού θα εξευρεθούν οι πόροι. Αλλά αυτό είναι μια γνωστή πρακτική η οποία βεβαίως έχει και τα όριά της και ο καθένας μπορεί να την αξιολογήσει. 
    Δεν σας συγκινεί το γεγονός ότι παραδόθηκε το ΕΠΑΛ της Καλαμαριάς; Δεν σας συγκινεί, για παράδειγμα, ότι ολοκληρώνεται το καινούριο ΕΠΑΛ της Σταυρούπολης; 
    ΣΟΦΙΑ ΚΑΛΑΝΤΙΔΟΥ: Πάντως το ΕΠΑΛ των Συκεών είναι διπλοβάρδια.
     ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Αυτά δεν απευθύνονται σε παιδιά λαϊκών οικογενειών; Δεν είναι παιδιά που θα σπουδάσουν στις συγκεκριμένες περιοχές που υπάρχουν λαϊκές οικογένειες, που είναι βεβαρημένες πολεοδομικά, όπως ανέφερα προηγουμένως; Αν κατασκευαστεί ένα σχολικό συγκρότημα με την σύμπραξη δημόσιου και ιδιωτικού τομέα, θα το αρνηθείτε; Για την κατασκευή του θα στηρίζεται σε κεφάλαια που προέρχονται από την ιδιωτική πρωτοβουλία; Είναι επιχειρήματα αυτά που αναπτύσσετε στην Αίθουσα;
     Είναι βέβαιο ότι ο Πρόεδρος του δημόσιου ελληνικού εκπαιδευτικού συστήματος δεν εξαρτάται από την δημαγωγία και την υποσχεσιολογία. Εξαρτάται από την αξιοπιστία του, από την δυνατότητά του να ανταποκρίνεται στις απαιτήσεις της νέας γενιάς για να σπουδάσουν. Και αυτό απαιτεί ανοιχτά σχολεία, σχολεία που να δίνουν τη δυνατότητα στις μαθήτριες και τους μαθητές να έχουν πρόσβαση στη μόρφωση, να έχουν πρόσβαση στη νέα γνώση και όχι σχολεία με λουκέτα. Όχι σχολεία, τα οποία με την συμπεριφορά συγκεκριμένων κύκλων υποβαθμίζονται. Αυτοί προσφέρουν τις καλύτερες υπηρεσίες στην ιδιωτική εκπαίδευση, εκείνοι οι οποίοι τραυματίζουν το κύρος και την αξιοπιστία του δημόσιου ελληνικού εκπαιδευτικού συστήματος. 
    Εμείς υπερασπιζόμαστε το δημόσιο ελληνικό εκπαιδευτικό σύστημα, στηρίζουμε τους Έλληνες εκπαιδευτικούς, που υπηρετούν με αυταπάρνηση τα σχολεία και τα επαγγελματικά και τα δημοτικά και τα γενικά λύκεια και τα γυμνάσια και όλες τις βαθμίδες της εκπαίδευσης. Δίνουμε την ευκαιρία σε όλα τα παιδιά να σπουδάσουν και ομιλούν τα έργα. Και όποια στιγμή ενδιαφέρεστε για περισσότερες πληροφορίες σχετικά με το τι έχει γίνει στο πολεοδομικό συγκρότημα της Θεσσαλονίκης από την σημερινή Κυβέρνηση, είμαι στην διάθεσή σας να σας τις παράσχω. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
    Σειρά έχει η με αριθμό 11803/462/19-12-2008 ερώτηση και Αίτηση Κατάθεσης Εγγράφων της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Μεταφορών και Επικοινωνιών, σχετικά με την υπογειοποίηση του προαστιακού σιδηροδρόμου στα όρια του Δήμου Αθηναίων. 
    Συγκεκριμένα η ερώτηση της κ. Φιλίνη έχει ως εξής: 
    «Δυστυχώς, περισσότερο από έναν χρόνο μετά την επίκαιρη ερώτηση που καταθέσαμε για την ανάγκη υπογειοποίησης του σιδηροδρομικού διαδρόμου του προαστιακού σιδηροδρόμου στο τμήμα που εμπίπτει στα όρια του Δήμου Αθηναίων δεν υπάρχει θετική εξέλιξη στο ζήτημα της ασφάλειας των πολιτών, παρ’όλα τα σοβαρά ατυχήματα που συνεχίζουν να συμβαίνουν κατά μήκος αυτού. Επιπλέον, ως σήμερα δεν είχαμε την απαραίτητη πληροφόρηση για την εξέλιξη των σχετικών μελετών του ΟΣΕ για το προαναφερθέν έργο. 
    Παρ’ όλο που η υιοθέτηση της βέλτιστης λύσης για το αστικό περιβάλλον και τους κατοίκους της Αθήνας είναι επιβεβλημένη δεν έχουμε λάβει απάντηση από το αρμόδιο Υπουργείο σας σε επανειλημμένες ερωτήσεις και ΑΚΕ, που σας έχουμε καταθέσει κατά την διάρκεια του έτους για το εν θέματι έργο. 
    Κατόπιν των ανωτέρω:
    Ερωτάται ο κ. Υπουργός:
    1. Σε τι φάση βρίσκονται σήμερα τα έργα υπογειοποίησης του προαστιακού σιδηροδρόμου στα όρια του Δήμου Αθηναίων; 
    2. Ποια μέτρα σκοπεύετε να λάβετε για την ασφάλεια των κατοίκων της περιοχής και των διερχόμενων τροχοφόρων;
     Επίσης παρακαλούμε όπως μας κατατεθούν:
     Οι εγκεκριμένες μελέτες των έργων του ΟΣΕ, που εμπίπτουν στα διοικητικά όρια του Δήμου Αθηναίων. 
     Στην ερώτηση της κ. Φιλίνη θα απαντήσει ο Υφυπουργός Μεταφορών και Επικοινωνιών κ. Μιχαήλ Μπεκίρης.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών):  Ευχαριστώ, κύριε Πρόεδρε.
      Κυρία συνάδελφε, το έργο της υπογειοποίησης του προαστιακού σιδηροδρόμου στο Δήμο Αθηναίων εντάσσεται στο σχέδιο της ανακαίνισης του σιδηροδρομικού διαδρόμου Πειραιάς-Τρεις Γέφυρες. Η εκπόνηση του σχεδίου προβλέπει την πλήρη ανακαίνιση του υπάρχοντος επίγειου σιδηροδρομικού διαδρόμου, την ανακαίνιση των σιδηροδρομικών σταθμών Πειραιώς και Αθηνών, τη δημιουργία νέων στάσεων και τη δημιουργία ανισόπεδων διαβάσεων και κόμβων για πεζούς και οχήματα. 
      Κατόπιν σχετικής περιβαλλοντικής μελέτης, το έργο ξεκίνησε να υλοποιείται. Ήδη είχαν κατασκευαστεί οι νέες αποβάθρες, η μεγάλη διάβαση πεζών που ενώνει τις περιοχές εκατέρωθεν του σταθμού και συνδέει απευθείας τις αποβάθρες με το σταθμό του μετρό, η υπόγεια διάβαση αυτοκινήτων στο ύψος της οδού Δομοκού και τμήμα του ανισόπεδου κόμβου της οδού Πέλοπος, όταν λόγω προσφυγών των κατοίκων το έργο διακόπηκε βάσει της απόφασης 3520/2006 του Συμβουλίου της Επικρατείας.
      Στη συνέχεια η υπηρεσία του Εθνικού Διαχειριστή Σιδηροδρομικής Υποδομής εξέτασε τις εναλλακτικές προτάσεις και λύσεις, συντάσσοντας νέα μελέτη περιβαλλοντικών επιπτώσεων, την οποία και καταθέτω στα Πρακτικά και είναι στη διάθεσή σας, που εγκρίθηκε από την Κοινή Υπουργική Απόφαση 105043/10-6-2008 από τους Υπουργούς ΠΕΧΩΔΕ, Αγροτικής Ανάπτυξης, Πολιτισμού και Μεταφορών. 
      (Στο σημείο αυτό ο Υφυπουργός Μεταφορών και Επικοινωνιών κ. Μιχαήλ Μπεκίρης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή προβλέπει υποβιβασμό και κάλυψη στο μέγιστο δυνατό μήκος του σιδηροδρομικού διαδρόμου εντός των ορίων του Δήμου με τελική διατήρηση του υπάρχοντος επίγειου δικτύου μόνο μεταξύ των οδών Λένορμαν και Σεπολίων. Οι οδοί Ορφέως, Ιερά Οδός, Σεπολίων, Αγίου Μελετίου και Σιώκου θα παραμείνουν στο υπάρχον επίπεδο κυκλοφορίας, ενώ δημιουργούνται και οι κόμβοι Δομοκού και Πέλοπος.
      Μετά την έκδοση της νέας Κοινής Υπουργικής Απόφασης, συνεχίστηκαν στην περιοχή του σταθμού Αθηνών τα έργα ανακαίνισης για τα οποία είναι απαραίτητη η κοπή δένδρων μόνο στις περιοχές που δημιουργούνται τεχνικά έργα, ενώ με την ολοκλήρωσή τους δημιουργούνται στην περιοχή του σταθμού νέες μεγάλες περιοχές πρασίνου, κατά πολύ μεγαλύτερες από τις προϋπάρχουσες.
      Στη συνεδρίαση της 10ης Ιουλίου 2008, το Δημοτικό Συμβούλιο της Αθήνας ζήτησε την αναστολή των εργασιών στο σταθμό, ώστε να ενημερωθεί η δημοτική αρχή για τη νέα μελέτη περιβαλλοντικών επιπτώσεων, αίτημα που έγινε δεκτό από το Διευθύνοντα Σύμβουλο του ΟΣΕ. Ακολούθησε αναλυτική ενημέρωση της δημοτικής αρχής τον περασμένο Αύγουστο και οι εργασίες συνεχίστηκαν, μόνο όμως σε περιοχές όπου δεν απαιτείται η κοπή των δένδρων. Από τότε τα έργα συνεχίζονται απρόσκοπτα, ενώ εξετάζονται λύσεις, τόσο για τον περιορισμό της κοπής των δένδρων, όσο και για την μεγιστοποίηση δημιουργίας νέων χώρων δενδροφύτευσης. Επιπλέον, εκπονούνται ήδη επιμέρους τεχνικές μελέτες για τα έργα της υπογειοποίησης που εξετάζονται από τον ΕΒΙΣΥ. 
      Ως προς το δεύτερο ερώτημα το οποίο θέσατε, θα ήθελα να σας γνωρίσω ότι για την ασφάλεια των κατοίκων, αλλά και των διερχόμενων τροχοφόρων, όλες οι υπάρχουσες ισόπεδες διαβάσεις τροχοφόρων και πεζών είναι φυλασσόμενες επί είκοσιτετραώρου βάσεως, ενώ στις υπάρχουσες ισόπεδες διαβάσεις πεζών έχουν τοποθετηθεί επιπλέον προειδοποιητικές πινακίδες.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Φιλίνη έχει το λόγο.
      ΑΝΝΑ ΦΙΛΙΝΗ: Ευχαριστώ.
      Θα ξεκινήσω από αυτό που είπατε, ότι όλες οι ισόπεδες διαβάσεις είναι φυλασσόμενες. Πρέπει να πω πως με αγανάκτηση σήμερα  με τους συνεργάτες μου κάναμε βήμα προς βήμα όλο το κομμάτι από το Ρουφ μέχρι την Αγίου Μελετίου. Δεν είναι φυλασσόμενες, με κανένα τρόπο, όλες οι διαβάσεις. Έχω εδώ πολλές φωτογραφίες τις οποίες θα καταθέσω στη Βουλή. Συγκεκριμένα, έχω εδώ και τη φωτογραφία όπου είμαι αυτόπτης μάρτυρας, εκεί που περνάει το τρένο ακριβώς δίπλα από εμένα. Θα μπορούσα να σηκώσω το χέρι μου και  να μου το κόψει το τρένο. Δεν είναι με κανένα τρόπο φυλασσόμενες. Μάλιστα, πρέπει να πούμε ότι εκεί που υπήρχαν και υπάρχουν ακόμα διάφορα μικρά σπιτάκια για τους φύλακες, μόνο σε ένα υπάρχει φύλακας, κύριε Υπουργέ. 
      Είναι κάτι το ανεπίτρεπτο, το 2009 η πρωτεύουσα μιας χώρας της Ευρωπαϊκής Ένωσης να έχει αυτή την κατάσταση στο κέντρο της, όπου καθημερινά υπάρχει αυτός ο τρομερός κίνδυνος θανατηφόρων ατυχημάτων για τους πολίτες της πόλης.
      Είπατε στην αρχή της ομιλίας σας, κύριε Υπουργέ, ότι τα έργα τα οποία γίνονται είναι έργα για την ανακαίνιση της γραμμής. Αυτό που ζητάμε εδώ και πάρα πολλά χρόνια, εδώ και δεκαετίες ουσιαστικά, το ζητάνε οι πολίτες σε αυτήν την πρωτεύουσα, είναι να υπάρξει υπογειοποίηση τουλάχιστον σε όλο το κομμάτι των γραμμών που βρίσκονται στα όρια στου Δήμου Αθηναίων. 
      Είμαι Βουλευτής αυτής ακριβώς της περιφέρειας. Βεβαίως, η ασφάλεια για τους πολίτες απαιτείται σε όλο το μήκος των γραμμών και όχι μόνο εκεί. Παρακαλώ, λοιπόν, να μας δοθούν οι μελέτες και όχι μόνο οι μελέτες περιβαλλοντικών επιπτώσεων. Δεν ζητάμε μόνο αυτές. Εμείς ζητάμε τις μελέτες για την εφαρμογή του έργου. 
      Έχουν γίνει διάφορα έργα. Συγκεκριμένα, σήμερα είδαμε ότι υπάρχει ένα έργο, πίσω ακριβώς από το Σταθμό Λαρίσης, όπου, όπως πληροφορηθήκαμε και από τους εργαζόμενους εκεί, το έργο αυτό γίνεται όχι για την υπογειοποίηση –εξάλλου, αυτό είναι σαφές- αλλά γίνεται για τη δημιουργία πάρκινγκ τρένων. Εκεί ξέρουμε ότι υπολογίζει ο Δήμος Αθηναίων -μέσα στα πλαίσια των φαραωνικών έργων τα οποία θέλει να κάνει- να κατασκευάσει ακόμη ένα εμπορικό κέντρο, τεραστίων διαστάσεων, ογδόντα δύο χιλιάδων τετραγωνικών μέτρων, βασικά για λόγους εισπρακτικούς. Δεν ξέρω, βέβαια, εάν πρόκειται να φτιάξει και το Σταθμό Λαρίσης. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Πάντως, κύριε Υπουργέ, έργα για την υπογειοποίηση δεν έχουν ξεκινήσει. Είναι τρομερά επικίνδυνη η κατάσταση και θα θέλαμε για ακόμη μία φορά να διεκδικήσουμε το δικαίωμα των πολιτών και ημών, ως Βουλευτών, να μας δώσετε τις μελέτες. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία συνάδελφε.
      ΑΝΝΑ ΦΙΛΙΝΗ: Υπάρχει και η Οδηγία Άαρχους της Ευρωπαϊκής Ένωσης, που επιβάλλει να ενημερώνετε τους πολίτες. Αυτή η Οδηγία έχει περάσει στην ελληνική  νομοθεσία και απαιτούμε να μας ενημερώσετε, κύριε Υπουργέ. Η κατάσταση πια έχει φθάσει στο απροχώρητο. Καταθέτω τις φωτογραφίες με όλες τις επικίνδυνες διαβάσεις. 
	(Στο σημείο αυτό η Βουλευτής κ. Άννα Φιλίνη καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Φιλίνη.
      Το λόγο έχει ο Υφυπουργός Μεταφορών και Επικοινωνιών κ. Μπεκίρης.
	ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
	Κυρία συνάδελφε, όπως εξήγησα και στην πρωτολογία μου, οι λόγοι για τους οποίους υπήρξε η καθυστέρηση ήταν η εμπλοκή του Συμβουλίου Επικρατείας. Γι’ αυτό το λόγο είχαμε αυτή την καθυστέρηση.
	Από εκεί και στο εξής, με άριστη συνεργασία του Υπουργείου με το Δήμο Αθηναίων, το Δημοτικό Συμβούλιο, με όλους τους παράγοντες του Δήμου Αθηναίων προχωρήσαμε στο να επισπεύσουμε αυτή τη διαδικασία, η οποία πράγματι, όπως γνωρίζετε, είχε καθυστερήσει και νομίζω ότι θα προχωρήσουμε με ικανοποιητικούς ρυθμούς τα έργα, τα οποία ήδη έχουν προγραμματιστεί και προχωρούν.
	Αυτό το οποίο θα ήθελα να επισημάνω, με αφορμή την παρέμβαση την οποία κάνατε και εσείς, είναι ότι το Υπουργείο, αλλά και η πολιτική του ηγεσία είναι ιδιαίτερα ευαισθητοποιημένη και σε θέματα περιβαλλοντικής υφής, τα οποία πιστεύω ότι σας αφορούν και σας ενδιαφέρουν ιδιαιτέρως.
	Ειδικά για τις περιοχές των Σεπολίων και του Κεραμεικού, όπου εκτείνεται το έργο της ανακαίνισης του σιδηροδρομικού διαδρόμου, θα ήθελα να αναφέρω ότι δημιουργούνται εκτεταμένες περιοχές πρασίνου και αναψυχής, ενώ συνενώνονται με τον πλέον ασφαλή τρόπο οι εκατέρωθεν περιοχές των γραμμών.
	Θα ήθελα να πω, επίσης, ότι ήδη σε σημεία του Σταθμού Αθηνών έχουν φυτευτεί νέα μεγάλα δέντρα, ύψους πέντε έως επτά μέτρων, σε αντιστάθμιση των εβδομήντα ενός δέντρων τα οποία είχαν κοπεί λόγω των έργων τον Ιούλιο του 2008. 
      Βάσει του εγκεκριμένου σχεδιασμού της περιοχής του Σιδηροδρομικού Σταθμού Αθηνών, πέραν της απόδοσης σε κοινή χρήση μεγάλων χώρων του ΟΣΕ, δημιουργούνται νέοι χώροι για τη φύτευση χιλίων πεντακοσίων νέων δέντρων, ενώ ο συνολικός αριθμός νέων δέντρων και φυτών στους χώρους που θα δημιουργηθούν μετά την ολοκλήρωση των έργων της υπογειοποίησης που σας ανέφερα, στα όρια του Δήμου Αθηναίων ανέρχεται στα είκοσι χιλιάδες. 
      Είναι φανερό, ξεκάθαρο από τη δική μας πλευρά, ότι η πολιτική ηγεσία σε συνεργασία με το Δήμο Αθηναίων και σεβόμενη τις απόψεις και τις παρεμβάσεις των κατοίκων των περιοχών, όπου υλοποιείται το συγκεκριμένο έργο, σκοπεύει να παραδώσει στους Έλληνες πολίτες ένα έργο το οποίο θα είναι ποιοτικά, τεχνικά, αλλά και αισθητικά άρτιο. Σας ευχαριστώ πάρα πολύ.
	ΑΝΝΑ ΦΙΛΙΝΗ: Θα γίνει υπογειοποίηση, κύριε Υπουργέ; Δεν μας είπατε.
	ΠΡΟΕΔΡΕΥΩΝ (Γεώργιος Σούρλας): Κυρία Φιλίνη, μπορείτε να συνεχίσετε στην κατ’ ιδίαν συνάντηση και συζήτηση. Δεν γίνεται διαφορετικά.
	Η με αριθμό 2542/28.7.2008 ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με την έκδοση πορίσματος της Επιτροπής Κεφαλαιαγοράς για χειραγώγηση μετοχής, δεν θα συζητηθεί λόγω κωλύματος του κυρίου Υπουργού. Έχει ενημερωθεί ο Βουλευτής. Διαγράφεται.
	Αναφορές-ερωτήσεις δεύτερου κύκλου.
	Εισερχόμεθα στη συζήτηση της με αριθμό 9212/3.11.2008 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Αγροτικής Ανάπτυξης και Τροφίμων, σχετικά με την αγορά των αγροτικών προϊόντων από τους εμπόρους με το σύστημα των «ανοιχτών» τιμών. 
	Αναλυτικότερα ο συνάδελφος κ. Ρόβλιας αναφέρει στην ερώτησή του:
	«Στη «δίνη» της ασύδοτης και ανεξέλεγκτης αγοράς, εκτός όλων των άλλων, εμφανίζεται με την ανοχή σας, το απαράδεκτο σύστημα της αγοράς των αγροτικών προϊόντων (βαμβάκι κ.λπ.) από τους εμπόρους με «ανοιχτές τιμές». Είναι προφανές ότι δεν υπάρχει κανένας έλεγχος ή ρύθμιση από το κράτος. Οι αγρότες εγκαταλείπονται στην τύχη τους.  Με τη μέθοδο της «ανοιχτής τιμής», όλος ο εμπορικός κίνδυνος μεταφέρεται στους αγρότες που δεν είναι έμποροι, ενώ αυτόν τον κίνδυνο πρέπει να τον αναλαμβάνουν αποκλειστικά και μόνο οι επιχειρήσεις εμπορίας κ.λπ. των αγροτικών ειδών. Με την ανοχή σας δίνετε την ευκαιρία στους έμπορους να πληρώσουν όσα θέλουν στους αγρότες στο τέλος, αφού θα έχουν εξασφαλίσει για τον εαυτό τους το επιθυμητό κέρδος. Θίγεται ο αδύναμος και ευνοείται ο ισχυρός, χωρίς μάλιστα να υπάρχει κανένας έλεγχος από μέρους της πολιτείας και χωρίς καμία μέριμνα για τον αγρότη.
     Κατόπιν αυτών ερωτώνται οι Υπουργοί: 
     1.Γιατί επιτρέπουν να εφαρμόζεται το σύστημα αγοράς με «ανοιχτή τιμή» για τα αγροτικά προϊόντα, το οποίο δεν διασφαλίζει στο ελάχιστο τα δικαιώματα των αγροτών;
     2.Με ποια λογική και βάσει ποιας διάταξης νόμου επιτρέπουν οι Υπουργοί στους εμπόρους να καθορίζουν μονομερώς τις τιμές αγοράς των αγροτικών προϊόντων εκμεταλλευόμενοι την αδυναμία των αγροτών;»
     Στην ερώτηση θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, και αυτή η ερώτηση έχει στοιχεία από την επικαιρότητα όπως και η προηγούμενη του κ. Σκουλάκη. Και απαντώντας στον καλό συνάδελφο, θα υπενθυμίσω πάλι βέβαια, χωρίς να θέλω να γίνω μονότονος, ότι και προφανώς τουλάχιστον έπρεπε να υπάρχει συναρμοδιότητα στην απάντηση του αρμοδίου Υπουργείου, που παρεμβαίνει στην αγορά και εντέλλεται να εποπτεύσει την αγορά.
     Τώρα σε ό,τι έχει να κάνει με το μέγιστο αυτό ζήτημα της ανοιχτής τιμής. Υπάρχουν πολλά που είναι αλήθεια, υπάρχουν παρερμηνείες και υπάρχουν πράγματα τα οποία είναι ανεδαφικά. Και θα γίνω ξεκάθαρος. 
     Ουδείς μπορεί να σταματήσει πολίτη να διαπραγματεύεται με δικούς του κανόνες το δικό του προϊόν. Αυτό δεν μπορεί κανένας σε εθνικό δίκαιο να το σταματήσει, κατά τους διεθνείς κανόνες λειτουργίας της αγοράς. Υπάρχουν παραδείγματος χάριν κάποιες άλλες ενδιάμεσες όμως μορφές, αυτό που γίνεται με τους εκκοκκιστές. Είναι προβλεπόμενο και φαίνεται ότι είναι ανοιχτή τιμή. Συμφωνούν όμως οι παραγωγοί με τους εκκοκκιστές που θα διαπραγματευτούν το βαμβάκι εκκοκκισμένο ή μη και στην τιμή πότε θα πληρωθούν. 
     Υπάρχει δε και κάτι άλλο το οποίο  πρέπει να κατατεθεί και να γίνει γνωστό και νομίζω ότι δεν είναι γνωστό όχι μόνο στην Εθνική Αντιπροσωπεία, αλλά δεν είναι γνωστό και στους φερομένους ως ειδήμονες ότι οι συνεταιρισμοί από συστάσεώς τους και οι Ενώσεις Γεωργικών Συνεταιρισμών, μπορούν και παραλαμβάνουν προϊόντα από τα μέλη τους με τη γνωστή διαδικασία για εμάς που μεγαλώσαμε στα χωριά, επί παρακαταθήκη. Και αυτό πάλι κανένας δεν μπορεί να το σταματήσει. 
     Τι μπορεί, όμως, πράγματι να γίνει και είναι το αληθές αυτό που καταγράφεται στην ερώτηση του συναδέλφου, ότι στην κυριολεξία δεν μπορεί «εική και ως έλαχε» στους γενικούς κανόνες διαπραγμάτευσης των αγροτικών προϊόντων να κυριαρχεί η ανοιχτή τιμή, ακόμη, και οι Ενώσεις Γεωργικών Συνεταιρισμών να διαπραγματεύονται από μη μέλη τους με ανοιχτή τιμή. 
     Δυστυχώς, οι στρεβλώσεις του παρελθόντος, ιδίως στο συνεταιριστικό κίνημα, πρέπει να εξαλειφθούν και να λάβει τη σύγχρονη μορφή, γιατί όχι ομάδων παραγωγών, γιατί όχι με εταιρική ευθύνη και αυτά τα ζητήματα να αναδειχθούν και προφανώς να ελεγχθούν. 
     Θα θυμίσω και εδώ, χωρίς πάλι να θέλω να γίνω μονότονος, ότι υπάρχει η Επιτροπή Ανταγωνισμού και που προφανώς πρέπει να λειτουργήσει. Αλλά πρέπει να ακουστούν και άλλες αλήθειες αγαπητέ συνάδελφε και κάποτε όλοι μαζί να αναλάβουμε τις ευθύνες μας, ότι οι προσδοκίες πολλές φορές έναντι ενός καθεστώτος προηγουμένου έτους, δημιουργούν αυτή την κατάσταση της ανοιχτής τιμής. 
     Ποια ήταν η τιμή των σκληρών σιτηρών στο θεριζοαλωνισμό; Ήταν 27-28. Όσοι άκουσαν τις φωνές τις σώφρονες σώθηκαν. Όσοι θέλησαν να λαϊκίζουν ή να δημιουργήσουν στρεβλώσεις στην αγορά, δημιούργησαν και οδήγησαν εκεί που οδήγησαν ανθρώπους μας πονεμένους σήμερα, που έρχεται η Κυβέρνηση να τους στηρίξει μεγαλόψυχα.
      Είναι δεδομένο ότι κανένας δεν μπορεί να παραβλέψει, ξέρετε, το δίκαιο στην ουσία του ερωτήματός σας, αγαπητέ συνάδελφε. Και προφανώς, υπάρχουν ελεγκτικοί μηχανισμοί, οι οποίοι πρέπει να λειτουργήσουν και είναι εκτός του Υπουργείου. Εμείς, κατά την ευθύνη μας στο περιεχόμενο της άσκησης των καθηκόντων μας στο Υπουργείο, σάς καταθέσαμε την πραγματικότητα. 
      Ακόμη και σε τούτη την Ευρωπαϊκή Ένωση, αγαπητοί συνάδελφοι –επειδή εκπροσώπησα τη χώρα μας και το Υπουργείο στα τελευταία δυο συμβούλια Υπουργών Γεωργίας και για να μην βλέπουμε μίζερα την πατρίδα μας και σε όλα τα ζητήματα-  πρώτη φορά ανοίγει η συζήτηση υπεράσπισης των αγροτικών προϊόντων. Δεν έχει γίνει συζήτηση από τους εταίρους μας να υπάρξει καθοδήγηση, οδηγία και απόφαση από την Ευρωπαϊκή Ένωση. Και πρώτη φορά διακήρυξε η Επίτροπος κ. Μπόελ ότι πρέπει πάση θυσία να υπάρξει υπεράσπιση και των αγροτικών προϊόντων με την ανάλυση και των παραγώγων και όλων αυτών που ακούμε, καθώς διαπραγματεύονται στο Χρηματιστήριο ακόμα και τα αγροτικά προϊόντα.
      Θα συνεχίσω στη δευτερολογία. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, οι ανοιχτές τιμές, που εξελίχθηκαν σε τιμές ντροπής για το βαμβάκι, για το σιτάρι και για άλλα αγροτικά προϊόντα, είναι η κορυφή του παγόβουνου. Η Νέα Δημοκρατία με τις πολιτικές της, τις πρακτικές της και τις παραλείψεις της είναι αυτή που έχει βγάλει αυτές τις ημέρες τους αγρότες στους δρόμους πρώτον, με τις άμετρες υποσχέσεις που δώσατε προεκλογικά αφειδώς, με μοναδικό σκοπό να γίνετε Κυβέρνηση –εννοώ πριν από το 2004 και πριν από το 2007- και δεύτερον, με το ότι εγκαταλείψατε στην τύχη τους κυριολεκτικά τους αγρότες επί πέντε χρόνια. 
      Ασκήσατε μια ανεύθυνη αντιπολίτευση στα θέματα των αγροτών και εξελιχθήκατε σε μια ανεύθυνη Κυβέρνηση. Γιατί η παράταξή σας ήταν αυτή που έλεγε «όλα τα κιλά, όλα τα λεφτά» ενώ ξέρατε ότι αυτό δεν γίνεται.  Η παράταξή σας ήταν αυτή που έλεγε ότι θα μειώσει το ΦΠΑ για τα αγροτικά προϊόντα και το αυξήσατε, αντί να το μειώσετε. Η παράταξή σας έλεγε ότι θα δίνονται γρήγορες αποζημιώσεις από τον ΕΛΓΑ και ότι σε περίπτωση καθυστέρησης θα δίνατε και τόκους και δεν κάνατε τίποτα. 
      Και ο Αρχηγός σας και νυν Πρωθυπουργός έλεγε ότι θα πήγαινε ο ίδιος στις Βρυξέλλες να υπερασπίζεται τα δίκαια των αγροτών και δεν πήγε ποτέ ούτε μια φορά. Αντί, λοιπόν, για καλύτερο εισόδημα που υποσχεθήκατε στους αγρότες, φτάσαμε στις ανοικτές τιμές, δηλαδή φτάσαμε στο να περνά όλο το επιχειρηματικό ρίσκο σε αυτόν που δεν πρέπει, στον παραγωγό, που δεν είναι έμπορος. 	Δυστυχώς, όμως, κύριε Πρόεδρε και κύριε Υπουργέ, οι αγρότες για τη Νέα Δημοκρατία είναι μόνο ψήφοι. Τις υφαρπάξατε αυτές τις ψήφους το 2004, τις υφαρπάξατε το 2007 με τις υποσχέσεις σας και τώρα θερίζετε θύελλες. Γιατί πρέπει να ξέρουν όλοι –και το ξέρουν όλοι οι Έλληνες πολίτες- ότι υπεύθυνη για τις κινητοποιήσεις των αγροτών σήμερα είναι η Κυβέρνηση της Νέας Δημοκρατίας. 
      Δείχνετε μονίμως μια πρωτόγνωρη αδιαφορία και ανεπάρκεια, τόσο για την αναπλήρωση του χαμένου εισοδήματος των αγροτών, όσο και για τη χάραξη αγροτικής πολιτικής και προοπτικής. Τα όσα προσφέρετε σήμερα στους αγρότες υπό την πίεση των γεγονότων είναι αυτά που κάθε χρόνο εισπράττουν από τον ΕΛΓΑ. Γι’ αυτό λέμε ότι ο εμπαιγμός των αγροτών συνεχίζεται, κύριε Υπουργέ. 
      Είστε υπόλογοι, τόσο απέναντι στους νέους αγρότες, όσο και απέναντι στην ελληνική κοινωνία για όσα γίνονται αυτές τις μέρες. Και αν θέλετε να προσφέρετε μια υπηρεσία στον τόπο, σας το είπαμε και σας το επαναλαμβάνουμε: Πηγαίνετε σε εκλογές.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Το λόγο έχει ο κύριος Υπουργός.
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, είμαι υποχρεωμένος να απαντήσω για τα τελευταία γεγονότα. Εάν υπάρξει, όχι μόνο σ’ αυτή την Αίθουσα, αλλά κατά την λοιπή πανελλήνια δημοσιότητα προηγούμενου έτους από υπάρξεως νεοελληνικού κράτους στήριξης του αγροτικού χώρου και των αγροτών, σ’ αυτό το μέγεθος που η Κυβέρνηση αποφάσισε, τότε προφανώς πρέπει να γίνει γνωστό και στον τελευταίο πολίτη για να αναδειχθεί, αν το θέλετε, το αληθές της Αξιωματικής Αντιπολιτεύσεως. 
     Πεντακόσια εκατομμύρια ευρώ, 175.000.000.000 δραχμές δεν δόθηκαν ποτέ σε αυτήν την πονεμένη κατηγορία των συμπολιτών μας, οι οποίοι αφέθηκαν σαν πολίτες δεύτερης και τρίτης κατηγορίας, χωρίς ενημέρωση, χωρίς πληροφόρηση. Διακομματική διαπίστωση: Εμείς ήρθαμε και κάναμε τα Τοπικά Κέντρα Αγροτικής Ανάπτυξης και τα στήσαμε τον τελευταίο χρόνο. Επιστροφή ΦΠΑ 12%, αύξηση περίπου 40% το πετρέλαιο, παραγωγοί οι οποίοι θα αμειφθούν από όλα τα προϊόντα που καλλιέργησαν. Θα φέρω ένα παράδειγμα, αγαπητέ Πρόεδρε, μέσα σε αυτήν την Αίθουσα, για να ακουστεί και η αλήθεια. Ξέρετε ποια είναι η τιμή στήριξης του βαμβακιού; Ξεπερνά τη συνδεδεμένη ενίσχυση της Ευρωπαϊκής Ένωσης, πάνω από τα 54 ευρώ το στρέμμα. Αυτή είναι η αλήθεια και όσοι με ακούν ας έρθουν να αναμετρηθούν ποιοι λένε αλήθεια και ποιοι λένε ψέματα.
     Και κάτι άλλο, αγαπητέ συνάδελφε. Να τελειώνει το παραμύθι, εάν τα 500.000.000 στήριξη αυτοτελής ή είναι κάτι από τα συνήθη. Καταθέτω στα Πρακτικά της Βουλής τον κατάλογο των τελευταίων δέκα ετών αποζημιώσεων του ΕΛΓΑ. 
     (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης καταθέτει για τα Πρακτικά τον προαναφερθέντα κατάλογο, ο οποίος έχει ως εξής: 
     (Να φωτογραφηθεί η σελ. 44)
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ξέρετε πόσα δώσαμε το 2008 με τον ΕΛΓΑ; Τετρακόσια είκοσι πέντε εκατομμύρια. Πού το είδατε αυτό, να δίνονται πριν από τις ζημιές για το 2009 500.000.000; Τετρακόσια είκοσι πέντε εκατομμύρια πλήρωσε ο ΕΛΓΑ στους αγρότες για τις αποζημιώσεις του 2008. Είναι ξεκάθαρο ότι είναι ένα αυτοτελές ποσό στήριξης του αγροτικού χώρου και βεβαίως, κανένας δεν μπορεί να παραγνωρίσει ότι χρειάζεται μια νέα παρέμβαση του συνεταιριστικού κινήματος, η οποία να είναι μακριά από ανοιχτές τιμές, να έχει προσανατολισμό προώθησης πλέον, όχι μόνο στήριξης στην παραγωγή, αλλά προώθησης των προϊόντων και σε αυτό είμαστε αποφασισμένοι. Και με τα Τοπικά Κέντρα Αγροτικής Ανάπτυξης και με ό,τι άλλο χρειαστεί, με την εθνική στρατηγική που άνοιξε ο νέος Υπουργός το διάλογο, εμείς γυρίσαμε ήδη σελίδα και από σήμερα βρισκόμαστε μπροστά, για να λύσουμε σταθερά τα προβλήματα του αγροτικού κόσμου και να εφαρμόσουμε επιτέλους αυτό που από το 1991 ήταν επιταγή, το «κατά κύριο επάγγελμα αγρότης», και να στηριχθούν ακόμη γενναιότερα οι άνθρωποι, που στην κυριολεξία το δικαιούνται. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
    Υπουργείου Οικονομίας και Οικονομικών
    Συνέχιση της συζήτηση επί των άρθρων και του συνόλου του σχεδίου νόμου: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ, σχετικά με τις αντασφαλίσεις και λοιπές διατάξεις».
    Το νομοσχέδιο θα συζητηθεί κατά τη σημερινή συνεδρίαση.
    Του ιδίου Υπουργείου 
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)». 
    Θέλει κανείς κύριος συνάδελφος να πάρει το λόγο;
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ναι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο για πέντε λεπτά.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
    Στην αρμόδια επιτροπή όπου συζητήθηκε η συγκεκριμένη Σύμβαση ως Κομμουνιστικό Κόμμα Ελλάδας εκφράσαμε τη διαφωνία μας και την καταψηφίσαμε και αυτό γιατί θεωρούμε ότι είναι ψευδεπίγραφος ο τίτλος τον οποίο έχει ως Πρόγραμμα Ανάπτυξης των περιοχών αυτών εκ μέρους του ΟΗΕ. Αυτό το οποίο θέλουν να κάνουν μέσα από αυτό το πρόγραμμα και με τη συμμετοχή τα Ηνωμένα Έθνη δεν είναι τίποτα άλλο παρά να διευκολύνουν τις διαδικασίες εκμετάλλευσης από το κεφάλαιο της όλης προσπάθειας της καπιταλιστικής παλινόρθωσης στις χώρες αυτές, δηλαδή με άλλα λόγια να εκμεταλλευθούν τις ευκαιρίες οι οποίες τους δίνονται για να μπορέσουν κάτω από καλύτερες θέσεις οι πολυεθνικές να εκμεταλλευθούν τις αγορές των χωρών αυτών, τις πρώτες ύλες, αλλά και το φθηνό εργατικό δυναμικό. Έτσι, λοιπόν, στο όνομα της φτώχειας και τις αντιμετώπισής της δεν κάνει τίποτα άλλο το συγκεκριμένο γραφείο παρά να διαμορφώσει καλύτερους όρους και όσον αφορά το νομοθετικό πλαίσιο για την ελευθερία κίνησης κεφαλαίων, εμπορευμάτων και εργαζόμενων στις περιοχές αυτές, αλλά και τέτοιους όρους και προϋποθέσεις, ούτως ώστε να θωρακίσουν τα συμφέροντα της πλουτοκρατίας, γι’ αυτό ακριβώς το λόγο και προβλέπει και μέτρα αντιμετώπισης της τρομοκρατίας.   
      Βεβαίως, είναι πολύ καθαρό ότι στο όνομα της τρομοκρατίας αυτό λαμβάνουν υπ’ όψιν οι κυρίαρχοι κύκλοι, οι αστικές τάξεις, που δεν είναι τίποτα άλλο παρά υπάλληλοι των λαών και των λαών των χωρών αυτών, για να μπορέσουν να υπερασπιστούν από καλύτερες θέσεις τα συμφέροντά τους. 
      Συμπερασματικά, λοιπόν, το συγκεκριμένο αυτό γραφείο, η δημιουργία του, ο ρόλος του και η δράση του εντάσσονται συνολικότερα στους νεοταξικούς ιμπεριαλιστικούς σχεδιασμούς της περιοχής, γι’ αυτό και το καταψηφίζουμε.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος κύριος συνάδελφος για να πάρει το λόγο. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)». 
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου κι έχει ως εξής:
      (Να καταχωριστεί το κείμενο του νομοσχεδίου ΣΕΛ, 49α)
      Του ιδίου Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης και του Πρόσθετου σε αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας, σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο». 
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία, εισάγεται και αυτό, όπως και το προηγούμενο προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση, επί της κυρώσεως αυτής της Συμφωνίας.
      Θέλει κάποιος συνάδελφος να πάρει το λόγο;
      Ο κ. Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Πολύ σύντομα, να δικαιολογήσουμε την καταψήφιση της συγκεκριμένης Σύμβασης και να υπάρχει στα Πρακτικά η αιτιολόγηση. 
      Αφ’ ενός μεν πρόκειται για ένα πολυδαίδαλο σύστημα αποφυγής της διπλής φορολογίας. Ουσιαστικά -το λέει άλλωστε μέσα και στο προοίμιο- στοχεύει στη δημιουργία ενός ευνοϊκού επιχειρηματικού πλαισίου για τη διευκόλυνση της δράσης και των σχεδίων των επιχειρήσεων των κεφαλαιοκρατών και βεβαίως για τη διευκόλυνση του διεθνούς εμπορίου. 
      Γιατί το καταψηφίζουμε; Βεβαίως, το ευχολόγιο προβλέπει ότι όλα αυτά θα βασίζονται στο πλαίσιο της αμοιβαιότητας, αλλά εμείς εκτιμούμε ότι δεν μπορεί να υπάρξει αμοιβαιότητα στις οικονομικές σχέσεις, ούτε στο διεθνές εμπόριο, ούτε στις διεθνείς οικονομικές σχέσεις. Αντίθετα, η ανισότητα είναι αυτή η οποία καθορίζει αυτές τις σχέσεις και η εκμετάλλευση των πιο αδύνατων οικονομικά χωρών από τις πλέον δυνατές οικονομικά χώρες. 
      Με βάση αυτό, λοιπόν, και η συγκεκριμένη Σύμβαση αποτυπώνει το δοσμένο συσχετισμό δύναμης, προς όφελος του οικονομικά ισχυρότερου που μπορεί να επιβάλλει τους όρους. Αυτό γίνεται πολύ πιο φανερό στη συγκεκριμένη Σύμβαση από την ευνοϊκή φορολογία για το ναυτιλιακό εφοπλιστικό κεφάλαιο, το οποίο ουσιαστικά θα φορολογείται με βάση τη σημαία, την οποία έχει. Δηλαδή, αν είχε ελληνική σημαία, με βάση τους ελληνικούς νόμους, μόνο που στην Ελλάδα το εφοπλιστικό κεφάλαιο δεν φορολογείται καθόλου. 
      Απ’ αυτήν την άποψη, λοιπόν, εμείς το καταψηφίζουμε. Βεβαίως, εμείς ως αρχή, θα μπορούσαμε να βλέπαμε την αρχή της φορολόγησης με βάση την πηγή του εισοδήματος και όχι με βάση τον τόπο καταγωγής, όπως άλλωστε αυτή ήταν και η αρχική σκέψη του ΟΗΕ, η οποία, όμως, ανατράπηκε από τον ΟΟΑΣΑ μετά από παρέμβαση των Ηνωμένων Πολιτειών να φορολογούνται τα έσοδα με βάση τον τόπο κατοικίας κατά κύριο λόγο, διευκολύνοντας με αυτόν τον τρόπο τους μεγάλους επιχειρηματικούς ομίλους των Ηνωμένων Πολιτειών και τις πολυεθνικές να εκμεταλλεύονται τις τρίτες χώρες και τις πλουτοπαραγωγικές πηγές και να φορολογούνται μόνο στον τόπο της μητρικής εταιρείας και όχι από εκεί όπου βγάζουν τα αμύθητα υπερκέρδη. Γι’ αυτό ακριβώς το λόγο και καταψηφίζουμε αυτή τη Σύμβαση.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος κύριος συνάδελφος για να πάρει το λόγο. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης και του Πρόσθετου σε αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης και του Πρόσθετου σε αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου κι έχει ως εξής:
      (Να καταχωριστεί το κείμενο του νομοσχεδίου ΣΕΛ. 53α)
      Υπουργείου Αγροτικής Ανάπτυξης και Τροφίμων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για το Ευρωπαϊκό Ινστιτούτο Δασών».
      Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται και αυτό προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή, μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
      Θέλει κάποιος κύριος συνάδελφος να λάβει το λόγο; 
      Ο κ. Καραθανασόπουλος και ο κ. Δρίτσας στη συνέχεια.
      Ορίστε, κύριε Καραθανασόπουλε, έχετε το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Συμφωνούμε ως κόμμα στην αναγκαιότητα των συνεργασιών και στο επίπεδο της έρευνας και των ερευνητικών κέντρων. Και εκτιμάμε ότι η συνεργασία σε διεθνές και σε περιφερειακό επίπεδο μπορεί να συμβάλλει στη συνολικότερη αναβάθμιση της ερευνητικής διαδικασίας και να έχει πολύ θετικότερα αποτελέσματα. 
      Προβληματιστήκαμε για το αν θα πρέπει να ψηφίσουμε ή όχι την συγκεκριμένη Σύμβαση. Δυο πράγματα επί της ουσίας δεν μας επιτρέπουν και θα ψηφίσουμε παρόν. Και αυτό γιατί ακριβώς όπως προβλέπει η συγκεκριμένη Σύμβαση στους συμμετέχοντες στο Ευρωπαϊκό Ινστιτούτο Δασών συμπεριλαμβάνονται και φορείς οι οποίοι δεν έχουν καμμία σχέση με τα δάση και την προστασία των δασών, όπως για παράδειγμα εμπορικοί οργανισμοί και μη κυβερνητικές οργανώσεις. Δεν θα ήθελα να αναφέρω παραδείγματα μη κυβερνητικών οργανώσεων οι οποίες στο όνομα της προστασίας των δασών και του περιβάλλοντος εκμεταλλεύονται ληστρικά τα δάση. Ο Αμαζόνιος είναι ένα τεράστιο παράδειγμα. 
      Επί΄σης είναι σκανδαλώδης η Σύμβαση που  υπέγραψε το Υπουργείο σας με συγκεκριμένη μη κυβερνητική οργάνωση για την αναβάθμιση των δασών. Έχει έναν δασολόγο. Τώρα, το τι προστασία και αναβάθμιση των δασών μπορεί να προσφέρει η συγκεκριμένη μη κυβερνητική οργάνωση δεν το κατανοώ. Μάλλον διασπάθιση χρημάτων από τα τρωκτικά της συγκεκριμένης οργάνωσης μπορεί να υπάρχει. Από αυτήν την άποψη εμείς έχουμε σοβαρές επιφυλάξεις. 
      Το δεύτερο ζήτημα που θέλουμε να θίξουμε είναι το εξής: Βεβαίως είναι πολύ καλές οι προθέσεις για την έρευνα και την προστασία αλλά υπάρχει μια δοσμένη πολιτική και όσον αφορά την αξιοποίηση της γης και την αλλαγή της χρήσης της και όσον αφορά τα δάση. Αυτή είναι η ευρωπαϊκή αρχή, ως μέσο διεύρυνσης της κερδοφορίας και της επιχειρηματικότητας του κεφαλαίου. Δεν θέλουμε να κρύψουμε όλα αυτά τα ζητήματα. Εμείς θέλουμε η ερευνητική διαδικασία να αναβαθμιστεί, να έχει δημόσιο χαρακτήρα και να αποσκοπεί στην πραγματική αναβάθμιση των δασών. Δεν μπορούμε όμως παρά να ψηφίσουμε παρόν στη συγκεκριμένη Σύμβαση. 
      ΠΡΟΕΔΡΕΥΩΝ (Γεώργιος Σούρλας): Ο κ. Δρίτσας έχει το λόγο. 
      ΘΕΟΔΩΡΟΣ ΔΡΙΤΣΑΣ: Κύριε Πρόεδρε, στη συζήτηση στην επιτροπή επιφυλαχθήκαμε για την κύρωση της Σύμβασης για το Ευρωπαϊκό Ινστιτούτο Δασών όχι γιατί είχαμε κεντρικής σημασίας αντιρρήσεις -αντίθετα δηλώσαμε και εκεί ότι θεωρούμε θετική τη συμμετοχή της χώρας μας σε αυτό το Ινστιτούτο- αλλά γιατί θέσαμε μια σειρά από ερωτήματα τα οποία δεν απαντήθηκαν. Παρ’ όλα αυτά οφείλω να τα επαναλάβω αλλά να δηλώσω ότι η κεντρική μας πρόθεση και επιλογή είναι να συμμετάσχει η χώρα μας σε αυτό το Ινστιτούτο. Παρ’ όλα αυτά πρέπει να εξασφαλιστούν κάποιες προϋποθέσεις. 
      Εξηγώ. Παρά το γεγονός ότι αναφέρεται μια σειρά από αρχές που διέπουν τους στόχους αυτού του Ινστιτούτου εν τούτοις εύκολα μπορεί να διαπιστώσει κανείς από την ανάγνωσή τους ότι δεν είναι επαρκής αυτή η περιγραφή. Οι στόχοι πρέπει να είναι πλέον δεσμευτικοί, πλέον σαφείς διότι έχει σημασία το ερώτημα με ποιες αξιακές απόψεις ως προς το δάσος, με ποιες εκτιμήσεις προσέρχεται η χώρα μας και άρα και οι άλλες χώρες και οι άλλοι συμμετέχοντες. Αυτό δεν είναι  καθόλου δεδομένο. Επομένως είναι ένας χώρος διαπραγμάτευσης. Ακόμη δεν δίνει τη δυνατότητα μιας ισότιμης και σαφούς και συστηματικής διαπραγμάτευσης γιατί και η επιστήμη δεν είναι ουδέτερη ούτε η έρευνα είναι ουδέτερη. Οι αξιολογήσεις δεν μπορούν να αφεθούν ως εκ τούτου σε ένα απόλυτα ουδέτερο πεδίο. Νομίζω ότι αυτή είναι μια πολύ σημαντική παρατήρηση. Τη συνοδεύουμε και από την υποχρέωσή μας να παρακολουθήσουμε και κάνουμε έκκληση προς την Κυβέρνηση να θέσει κάποιες διαδικασίες ώστε η επιτροπή τουλάχιστον κατά καιρούς να έχει μια έκθεση των εργασιών και των πορισμάτων του Ευρωπαϊκού Ινστιτούτου Δασών. Εμείς από τη μεριά μας θα το επιδιώξουμε. 
	Το δεύτερο είναι ότι αυτό το Ινστιτούτο -ακριβώς συναφές προς το πρώτο- έχει πολύ χαλαρές διαδικασίες κοινών συνεδριάσεων, ανά τριετία ή ανά έτος σε κάποια όργανά του. Αυτό δεν μπορεί να εξασφαλίσει αυτήν τη συνοχή των κατευθύνσεων και της ισότητας της συμμετοχής. 
      Το τελευταίο είναι ότι η χώρα μας, όπως και οι άλλες χώρες προφανώς, δεν συμμετέχουν οικονομικά. Δηλαδή τα συμβαλλόμενα μέρη δεν έχουν οικονομική συμμετοχή, ενώ έχουν οικονομική συμμετοχή τα υπόλοιπα μέλη, που είναι παρατηρητές, που είναι συνεργαζόμενα, που έχουν μια χαλαρότερη σχέση με το Ινστιτούτο Δασών. Μπορεί να πει κάποιος ότι αυτό είναι καλό, το ότι δεν έχει οικονομική επιβάρυνση ο ελληνικός προϋπολογισμός, όμως είναι σαφές ότι μειώνει τη δυνατότητα κεντρικής και βασικής γνώμης που μπορεί να έχει η χώρα μας στις λειτουργίες και στις δραστηριότητες του Ινστιτούτου.
	Με αυτές τις παρατηρήσεις και με δεδομένο ότι δεν είναι καθόλου λυμένα για τα καθ’ ημάς τα ζητήματα του δάσους, των δασικών εκτάσεων, τα ζητήματα του άρθρου 24 και 117 που έληξαν, εν πάση περιπτώσει, με την απόκρουση της κυβερνητικής προσπάθειας να τα αναθεωρήσει προς την κατεύθυνση της απελευθέρωσης δασικών εκτάσεων και παρά το γεγονός ότι τα επιχειρήματα της κυβερνητικής πλευράς άλλα λένε, ωστόσο δεν έχει λήξει οριστικά για την ελληνική πραγματικότητα το Εθνικό Δασολόγιο, δεν έχουν λήξει αυτές οι εκκρεμότητες οι οποίες θα μπορούσαν να δημιουργήσουν όρους εμπιστοσύνης για μια τέτοια συμμετοχή. Παρ’ όλα αυτά, επειδή είναι σημαντικό να συμμετέχουμε στους διεθνείς ευρωπαϊκούς οργανισμούς και δη τους επιστημονικούς και τους οργανισμούς έρευνας και να μην απέχουμε απ’ αυτούς, με όλες αυτές τις επιφυλάξεις και με την υποχρέωση και η Κυβέρνηση και η ελληνική πολιτεία αλλά και εμείς από την πλευρά μας να παρακολουθήσουμε με ενεργό τρόπο τη δράση και τις εργασίες αυτού του Ινστιτούτου τοποθετούμεθα θετικά και ψηφίζουμε υπέρ της Σύμβασης αυτής. 
	Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Κύρωση της Σύμβασης για το Ευρωπαϊκό Ινστιτούτο Δασών».
	Ερωτάται το Σώμα: Γίνεται δεκτό το νομοσχέδιο; 
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Παρών. 
	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Αγροτικής Ανάπτυξης και Τροφίμων: «Κύρωση της Σύμβασης για το Ευρωπαϊκό Ινστιτούτο Δασών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Να καταχωριστεί το κείμενο του νομοσχεδίου σελ.60)
	ΠΡΟΕΔΡΕΥΩΝ (Γεώργιος Σούρλας): Υπουργείου Εμπορικής Ναυτιλίας, Αιγαίου και Νησιωτικής Πολιτικής.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976».
	Το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται και αυτό, όπως και τα προηγούμενα, προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. Θέλει κάποιος συνάδελφος να πάρει το λόγο;
	ΘΕΟΔΩΡΟΣ ΔΡΙΤΣΑΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Δρίτσα, έχετε το λόγο. 
	ΘΕΟΔΩΡΟΣ ΔΡΙΤΣΑΣ: Κύριε Πρόεδρε και εδώ είχαμε εκφράσει μια σειρά από επιφυλάξεις. Περιμέναμε τις απαντήσεις. Και εδώ δεν έχουν δοθεί. Το επισημαίνω αυτό, γιατί αν ανατρέξει κάποιος στα Πρακτικά θα το δει αυτό, ότι αυτά τα οποία θέσαμε δεν απαντήθηκαν στην πραγματικότητα. Και ένα κεντρικό ζήτημα που αφορά την κύρωση αυτού του Πρωτοκόλλου σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976 αφορά τη χρονική απόσταση μεταξύ της πρωταρχικής έγκρισης αυτής της Σύμβασης και εν συνεχεία του Πρωτοκόλλου και της τελικής επικύρωσης που επιχειρεί τώρα η Κυβέρνηση. 
	Για μεν τη Σύμβαση είχα αναφέρει και στην Επιτροπή ότι χρειάστηκαν δεκαπέντε ολόκληρα χρόνια για να την κάνει νόμο του ελληνικού κράτους η τότε Κυβέρνηση, οι κυβερνήσεις που είχαν προηγηθεί. Εδώ, δε, φθάνουμε στα δώδεκα περίπου και μάλιστα ενώ ήταν έτοιμο αυτό ακριβώς το σχέδιο νόμου, όπως εισάγεται σήμερα στη Βουλή, προ ενός έτους ακριβώς, από τον Ιανουάριο του 2008. Εδώ δεν μπορεί να ισχύει καμμία αιτιολογία που να αναφέρεται σε δυσλειτουργίες της διοίκησης ή καθυστερήσεις που να οφείλονται σε τέτοιους λόγους. 
      Υπάρχει πολιτική αιτία και αυτή η πολιτική αιτία –υποθέτω- ξεκλειδώνει την ουσία του περιεχομένου αυτής της Σύμβασης –είμαι σχεδόν βέβαιος γι’ αυτό- και θα έπρεπε να είναι στοιχείο της αιτιολογικής έκθεσης αυτή η εξήγηση και όχι εξηγήσεις του τύπου «ήταν άλλος Υπουργός τότε», γιατί η διοίκηση έχει συνέχεια –τουλάχιστον ως προς αυτά τα ζητήματα- και θα ήταν πάρα πολύ χρήσιμο, για να δούμε τι ακριβώς ψηφίζουμε και μέσα από ποια ιστορική ωρίμανση και μέσα από ποιους συσχετισμούς διεθνείς και πραγματικούς διαμορφώνονται αυτές οι διεθνείς συμβάσεις. 
      Αυτή η παράμετρος δηλαδή είναι συστατικό στοιχείο της ουσίας των όσων περιέχονται στα άρθρα αυτής της Σύμβασης, τουλάχιστον για την ελληνική Βουλή και για την ελληνική νομοθεσία, από εκεί και πέρα.
      Θέλω να πω ότι παρ’ όλα αυτά θα το ψηφίσουμε το Πρωτόκολλο αυτό, γιατί ακριβώς υποτίθεται ότι εξασφαλίζει περισσότερο –απ’ ό,τι αν δεν το ψήφιζε κανείς- πολίτες, ανθρώπους και εργαζόμενους που μπορεί να έχουν την ατυχία να υποστεί μια βλάβη η υγεία τους ή και η ζωή τους ακόμα σε ναυτικά ατυχήματα, για τα οποία υπάρχουν ευθύνες, οι οποίες θα αναζητηθούν. 
      Όμως, μη μας διαφεύγει της προσοχής το εξής: Αρκεί μια απλή ανάγνωση, για να διαπιστώσει κάποιος ότι είναι περισσότερο συμβάσεις εξορθολογισμού των ευθυνών των ναυτιλιακών επιχειρήσεων, των εφοπλιστικών επιχειρήσεων και των ασφαλιστικών επιχειρήσεων και λιγότερο εξασφάλιση πραγματική των πολιτών προς αυτήν την κατεύθυνση. Παρ’ όλα αυτά, αυτός ο εξορθολογισμός δίνει κάποιες δυνατότητες. 
      Τελειώνω με την επισήμανση που έκανα και στην επιτροπή, την οποία οφείλω να κάνω και στην Ολομέλεια, ότι το άρθρο 7 του Πρωτοκόλλου, το οποίο τροποποιεί την παράγραφο 1 του 18 της Σύμβασης, αναφέρεται στη διακίνηση επικίνδυνων φορτίων και έχει αναλογική εφαρμογή –με βεβαιότητα μπορώ να το πω αυτό- και στην περίπτωση του ναυαγίου του «SEA DIAMOND», αλλά και μελλοντικά σε ενδεχόμενα ναυτικά ατυχήματα των μεγάλων τάνκερ που θα διακινούνται στη Μεσόγειο και στο Αιγαίο, εφόσον λειτουργήσει ο αγωγός Μπουργκάς-Αλεξανδρούπολης. 
      Κι εδώ το Πρωτόκολλο εισάγει μια εξαίρεση, η οποία δεν μπορεί να αξιολογηθεί αυτή τη στιγμή, γιατί τα δεδομένα δεν περιγράφονται με πολύ σαφή τρόπο. Όμως, για το μέλλον πρέπει να είμαστε πολύ προσεκτικοί. 
      Με αυτές τις επισημάνσεις και τις επιφυλάξεις δηλώνουμε ότι για λόγους γενικότερης προσαρμογής και του ελληνικού δικαίου στη διεθνή εξασφάλιση των δικαιωμάτων πληττομένων επιβατών ή εργαζομένων σε ναυτικά ατυχήματα, ψηφίζουμε το σχετικό Πρωτόκολλο.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Δρίτσα. 
      Ορίστε, κύριε Υπουργέ, έχετε το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, αισθάνομαι την ανάγκη να απαντήσω στο συνάδελφο. Ανάλωσε το μεγαλύτερο μέρος της ομιλίας τους, διαπιστώνοντας τάχα απαράδεκτη καθυστέρηση, η οποία οφείλεται σε δόλιους λόγους. 
      Εγώ δεν είμαι οπαδός της θεωρίας της διεθνούς συνωμοσίας, κύριοι συνάδελφοι. Πράγματι, υπάρχει μια καθυστέρηση, της μεν πρώτης Σύμβασης από το ’76 στο ’91. Όμως, αισθάνομαι ότι πάντως η αιτίαση δεν αναφέρεται σε τούτη την πτέρυγα της Βουλής. Αναφέρεται σε άλλη. 
      ΘΕΟΔΩΡΟΣ ΔΡΙΤΣΑΣ: Προφανώς, όχι. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Δεύτερον, η κύρωση της υπό συζήτηση Σύμβασης έρχεται δώδεκα χρόνια μετά. Πράγματι, υπεγράφη το 1996. Ήρθε, όπως ξέρετε, στις αρχές του 2008. Μετά υπήρξε μια μεταβολή στην ηγεσία του Υπουργείου και αναγκάστηκα να το ξαναφέρω στη Βουλή. Και πάλι εδώ, αν υπάρχει καθυστέρηση, είναι καθυστέρηση τριών ή τεσσάρων χρόνων. 
      Όμως, γνωρίζετε θαυμάσια ότι είναι τυπική πρακτική. Τα περισσότερα κράτη, όταν πρόκειται για κύρωση ανάλογων Συμβάσεων, περιμένουν να διαμορφωθεί ένα συνολικότερο κλίμα, συνολικότερα στον ευρωπαϊκό χώρο, και μετά προσχωρούν, κυρώνοντας τη Σύμβαση αυτή. Είναι συνηθέστατο. 
Μάλιστα μετράμε πολλές φορές δεκαετίες πριν δημιουργηθεί αυτό το κλίμα της γενικότερης συναίνεσης προκειμένου να έρθει και η Ελληνική Βουλή να κυρώσει την όποια ανάλογη σύμβαση. 
      Δεν οφείλεται λοιπόν, σε αυτά τα οποία υπαινιχθήκατε και τα υπαινιχθήκατε και στην επιτροπή. Η καθυστέρηση πιστεύω ότι οφείλεται κυρίως στο γεγονός, ότι δεν είχε ακόμα δημιουργηθεί αυτή η πλειοψηφία, που δημιουργήθηκε πια, καθώς σχετικά πρόσφατα αρκετά κράτη-μέλη της Ευρωπαϊκής Ένωσης έσπευσαν και αυτά, με καθυστέρηση, να κυρώσουν την ίδια σύμβαση.
      Κατά τα άλλα, δεν είναι απλώς και μόνο ένας νόμος ο οποίος εξορθολογίζει, όπως λέτε, την καταβολή των αποζημιώσεων, αλλά προβλέπει σημαντικά βελτιωμένη αποζημίωση και επιπρόσθετα προβλέπει και τη θέσπιση μιας πολύ απλούστερης διαδικασίας για την επικαιροποίηση των ποσών περιορισμού της ευθύνης, έτσι ώστε δεν θα χρειάζεται όλη αυτήν τη διαδικασία να επαναλαμβάνεται σε τακτά χρονικά διαστήματα.
      Ευχαριστώ, κύριε  Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε  Υπουργέ.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση του Πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976».
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση του Πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976» έγινε δεκτό ομόφωνα κατ’ αρχήν, κατ’ άρθρον και στο σύνολο σε μόνη συνεδρίαση και έχει ως εξής:
      (Να καταχωρισθεί το κείμενο του νομοσχεδίου σελ. 68α)
      ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Ο Βουλευτής κ. Μιχάλης Λιάπης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Επανερχόμαστε στη συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ) ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».
      Θυμίζω ότι στη συνεδρίαση της Πέμπτης 22 Ιανουαρίου 2009 συζητήθηκαν και ψηφίστηκαν τα άρθρα από 1 έως και 27. Στη σημερινή συνεδρίαση θα συζητηθούν τα άρθρα από 28 έως και 68 ως μία ενότητα και στην αυριανή συνεδρίαση τα άρθρα 69 έως και 82 μαζί με τις τροπολογίες ως μία ενότητα.
      Κύριε  Υπουργέ, θέλετε το λόγο πριν μιλήσει ο εισηγητής;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Για να βοηθηθούν και οι εισηγητές θα κάνουμε κάποιες νομοτεχνικές προσθήκες και βελτιώσεις, κύριε  Πρόεδρε. Βεβαίως αρκετές εξ αυτών αφορούν…
      ΠΡΟΕΔΡΕΥΩΝ (Γεώργιος Σούρλας): Να τις καταθέσετε. Είναι πολλές;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Είναι αρκετές, αλλά νομίζω ότι είναι χρήσιμο να ακουστούν γιατί παράλληλα θα δοθούν και κάποιες εξηγήσεις…
      ΠΡΟΕΔΡΕΥΩΝ (Γεώργιος Σούρλας): Να τις καταθέσετε γιατί μέχρις ότου μιλήσει ο εισηγητής θα έχουν τη δυνατότητα να τις διαβάσουν οι κύριοι συνάδελφοι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Για την οικονομία του χρόνου.
      ΠΡΟΕΔΡΕΥΩΝ (Γεώργιος Σούρλας): Ναι, για την οικονομία του χρόνου να τις καταθέσετε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα ζητηθούν εξηγήσεις και νομίζω ότι ίσως θα πρέπει να ειπωθούν κάποια πράγματα... 
      ΠΡΟΕΔΡΕΥΩΝ (Γεώργιος Σούρλας): Είναι δύο σελίδες;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ναι, αλλά είναι ουσιαστικές…
      ΠΑΝΑΓΙΩΤΗΣ ΛΑΦΑΖΑΝΗΣ: Άμα είναι ουσιαστικές, να τις ακούσουμε, κύριε  Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε  Υπουργέ, παρακαλώ να τις καταθέσετε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε  Πρόεδρε, θα τις καταθέσω. 
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τις προαναφερθείσες προσθήκες-βελτιώσεις οι οποίες έχουν ως εξής:
      (να φωτογραφηθούν οι σελίδες 72-74)
      Θα μου επιτρέψετε όμως να αναφερθώ σε δύο άρθρα μόνο, για να δώσω κάποιες εξηγήσεις.
      Συγκεκριμένα, στο άρθρο 70 και στην παράγραφο 1 γίνονται κάποιες αλλαγές στο σύστημα της «ΤΕΙΡΕΣΙΑΣ», κάτι το οποίο ακούστηκε και συζητήθηκε έντονα στην Αίθουσα. 
      Στο τέλος της περίπτωσης α) προστίθεται το ακόλουθο εδάφιο: «Επιταγές, που αποδεδειγμένα εξοφλούνται εντός οκτώ ημερών από τη σφράγισή τους, δεν εμφανίζονται στα ανωτέρω αρχεία και οι καταχωρημένες διαγράφονται.». Το διάστημα εγγραφής γίνεται δεκαέξι μέρες, δηλαδή οκτώ συν οκτώ.
      Προστίθεται, επίσης, τρίτη παράγραφος ως εξής: «3. Δεδομένα οικονομικής συμπεριφοράς της παραγράφου 1 του παρόντος, εφόσον δεν υπερβαίνουν στο σύνολό τους το ποσό των 500 ευρώ, δεν εμφανίζονται στα αρχεία μεταδιδομένων πληροφοριών.» Το ποσό, δηλαδή, πηγαίνει στα 500 ευρώ.
      Επίσης, στην τροπολογία με γενικό αριθμό 475 και ειδικό 111 στον πρώτο στίχο μετά τη λέξη «στους» προστίθεται κόμμα και οι λέξεις «κατά την 22α Ιανουαρίου 2009,». 
      Να φύγω από το κείμενο και να πω ότι στους δικαιούχους…
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε  Πρόεδρε, δεν συζητάμε αυτά τα άρθρα. Δεν συζητάμε για την «ΤΕΙΡΕΣΙΑ» σήμερα ...
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Γείτονα, δεν θέλετε να ακούσετε τις αλλαγές;
      ΠΡΟΕΔΡΕΥΩΝ (Γεώργιος Σούρλας): Κοιτάξτε, δεν είναι, όμως, κακό από σήμερα να αναφερθεί ο Υπουργός και να διανεμηθούν. Πιστεύω ότι αυτό διευκολύνει τους Βουλευτές.
      Δεν πειράζει, κύριε Γείτονα. Καλό είναι αυτό.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, άλλες φορές λένε ότι χρειάζεται η Αντιπολίτευση τις προτάσεις…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, προχωρήστε, παρακαλώ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Και σήμερα που φέρνουμε τις προτάσεις, δεν καταλαβαίνω γιατί ενοχλείται.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, καλά κάνετε και αναφέρεστε στο σύνολο των άρθρων.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ζητώ να μου δώσετε το λόγο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Γείτονα, μη βιάζεστε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αυτό που θέλω, κύριε Πρόεδρε, είναι να πω ότι το Επίδομα Κοινωνικής Συνοχής διευρύνεται και για τα άτομα με αναπηρία που προβλέπονται σε συγκεκριμένη κοινή υπουργική απόφαση. Στην ουσία, αγκαλιάζει άλλους διακόσιους χιλιάδες συμπολίτες μας με αναπηρία.
      ΠΡΟΕΔΡΕΥΩΝ (Γεώργιος Σούρλας): Και είναι και πάρα πολύ θετικό.
      Δεν είναι, κύριε Γείτονα, θετικό αυτό που είπε ο Υπουργός τώρα;
      Προχωράμε, λοιπόν.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σας παρακαλώ, δώστε μου το λόγο.
      ΠΡΟΕΔΡΕΥΩΝ (Γεώργιος Σούρλας): Μα, δεν αναφέρθηκα σε εσάς για να πάρετε το λόγο!
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, μην παρακαλείτε. Το Προεδρείο δεν είναι βουβή παρουσία. Είπε μια άποψη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχοντας, όμως, την άποψη…
      ΠΡΟΕΔΡΕΥΩΝ (Γεώργιος Σούρλας): Ε, λοιπόν, τελειώσαμε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, βιάζομαι να εξηγήσω…
      ΠΡΟΕΔΡΕΥΩΝ (Γεώργιος Σούρλας): Άμα βιάζεστε, είναι δική σας δουλειά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Γείτονα!
      ΚΩΝΣΤΑΝΤΙΝΟΣ ΓΕΙΤΟΝΑΣ: Δημιουργείτε, όμως, προσωπικό θέμα με την άποψη τη δική μου.
      ΠΡΟΕΔΡΕΥΩΝ (Γεώργιος Σούρλας): Παρακαλώ πάρα πολύ, αφήστε με να κάνω τη δουλειά μου, όπως την ξέρω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχω το λόγο.
      ΠΡΟΕΔΡΕΥΩΝ (Γεώργιος Σούρλας): Δεν έχετε το λόγο. Τι να κάνουμε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Επί προσωπικού.
      ΠΡΟΕΔΡΕΥΩΝ (Γεώργιος Σούρλας): Δεν έχετε το λόγο σε κανένα προσωπικό. Κανένα προσωπικό δεν υπάρχει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Υπάρχει. Γιατί παρερμηνεύετε αυτό που είπα.
      ΠΡΟΕΔΡΕΥΩΝ (Γεώργιος Σούρλας): Κανένα προσωπικό δεν υπάρχει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, λοιπόν!
      Αυθαιρετείτε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής ορίζει Κοινοβουλευτικό Εκπρόσωπο τον κ. Καραθανασόπουλο. Ο Γραμματέας του ΛΑΟΣ κ. Βορίδης ορίζει ειδικό αγορητή τον κ. Πολατίδη και Κοινοβουλευτικό Εκπρόσωπο τον κ. Ροντούλη.
      Το λόγο έχει ο κ. Χαλκίδης.
      ΜΙΧΑΗΛ ΧΑΛΚΙΔΗΣ: Κυρίες και κύριοι συνάδελφοι, σήμερα συζητάμε τα άρθρα 28 έως 68 που περιλαμβάνονται στα δύο κεφάλαια, στο Β΄ και στο Γ΄. Η αρχική μου τοποθέτηση θα έχει σχέση με τα άρθρα 28 έως 43, δηλαδή, το κεφάλαιο Β΄.
      Όπως αναφέρθηκε και στη συζήτηση επί της αρχής του νομοσχεδίου, στο κεφάλαιο αυτό ενσωματώνεται στην ελληνική έννομη τάξη η οδηγία 2005/14, σχετικά με την ασφάλιση αστικής ευθύνης που προκύπτει από την κυκλοφορία οχημάτων.
      Μεταξύ των σημαντικότερων προβλέψεων των νέων διατάξεων αναφέρονται ενδεικτικά οι εξής. 
      Πρώτον: ο ορισμός του ελληνικού ως εδάφους εντός του οποίου ένα όχημα έχει τη συνήθη στάθμευσή του, ισχύει ακόμη και αν πρόκειται για προσωρινή πινακίδα κυκλοφορίας.
      Δεύτερον: Χωρίς να μεταβάλλεται το γενικό κριτήριο της πινακίδας κυκλοφορίας για τον καθορισμό του εδάφους στο οποίο έχει τη συνήθη στάθμευσή του το όχημα, θεσπίζεται ειδικός κανόνας σε περίπτωση ατυχήματος που προκαλείται από όχημα χωρίς πινακίδα κυκλοφορίας ή με πινακίδα κυκλοφορίας που δεν αντιστοιχεί ή δεν αντιστοιχεί πλέον στο όχημα.
      Τρίτον: Η απαγόρευση της συστηματικής διενέργειας ελέγχου της ασφαλίσεως του αυτοκινήτου ισχύει τόσο για τα οχήματα που έχουν τη συνήθη στάθμευσή τους στο έδαφος άλλου κράτους-μέλους όσο και για τα οχήματα που έχουν τη συνήθη στάθμευσή τους στο έδαφος τρίτης χώρας και εισέρχονται από το έδαφος άλλου κράτους-μέλους.
      Τέταρτον: Αναπροσαρμόζονται τα ελάχιστα ποσά κάλυψης. Όταν πρόκειται για σωματική βλάβη, πρέπει να υπολογίζεται έτσι ώστε να καταβάλλεται πλήρης και δίκαιη αποζημίωση σε όλα τα θύματα που έχουν υποστεί πολύ σοβαρές βλάβες.
      Πέμπτον: Καταργούνται τα ανώτατα όρια ευθύνης για τα ανασφάλιστα οχήματα.
      Στα άρθρα 44 έως 68, με το κεφάλαιο Γ΄ τροποποιείται το νομοθετικό διάταγμα 400/70, προκειμένου να ενσωματωθεί η οδηγία 2005/68 περί αντασφάλισης και προκειμένου να εκσυγχρονιστεί το εν λόγω νομοθετικό διάταγμα, βήματα απαραίτητα εν όψει των υποχρεώσεων της χώρας και της ολοκλήρωσης της μεταφοράς αρμοδιοτήτων ρύθμισης και εποπτείας των ασφαλιστικών επιχειρήσεων από το Υπουργείο Ανάπτυξης προς την Επιτροπή Εποπτείας Ιδιωτικής Ασφάλισης.
      Στο νέο κεφάλαιο ΙΒ΄, το οποίο προστίθεται στο ν.δ. 400/70 με το άρθρο 67 του παρόντος νομοσχεδίου, ρυθμίζεται η άδεια λειτουργίας των αμιγώς αντασφαλιστικών επιχειρήσεων, ενώ με τις εν γένει τροποποιήσεις, σκοπείται η ρύθμιση της παροχής υπηρεσιών αντασφάλισης από πρωτασφαλιστικές υπηρεσίες.
      Σύμφωνα με την τροποποίηση που επιχειρείται στο ν.δ. 400/70, η ανάληψη και η άσκηση αντασφαλιστιστικών δραστηριοτήτων από τις αμιγώς αντασφαλιστικές ελληνικές επιχειρήσεις υπόκεινται στη χορήγηση μιας και μοναδικής άδειας η οποία εκδίδεται από την Επιτροπή Εποπτείας Ιδιωτικής Ασφάλισης.
      Αυτή η άδεια επιτρέπει στην επιχείρηση που τη λαμβάνει να ασκεί τις δραστηριότητές της σε ολόκληρη την Κοινότητα υπό το καθεστώς της ελεύθερης εγκατάστασης ή της ελεύθερης παροχής υπηρεσιών.
      Ακόμη, αντασφαλιστική επιχείρηση η οποία έχει πάρει άδεια στο κράτος-μέλος καταγωγής δεν θα πρέπει να υπόκειται σε πρόσθετη εποπτεία ή έλεγχο ως προς την οικονομικής της ευρωστία εκ μέρους των αρχών που είναι αρμόδιες για την εποπτεία μιας ασφαλιστικής επιχείρησης που αντασφαλίζεται από την εν λόγω αντασφαλιστική επιχείρηση. 
      Οι προβλέψεις ισχύουν για τις αντασφαλιστικές επιχειρήσεις που ασκούν αποκλειστικά αντασφαλιστικές δραστηριότητες και δεν ασχολούνται με πρωτασφαλίσεις. Ισχύουν επίσης και για τις λεγόμενες «δέσμιες» -δηλαδή τις εξαρτημένες αντιασφαλιστικές επιχειρήσεις- οι οποίες ιδρύονται ή κατέχονται είτε από χρηματοπιστωτική επιχείρηση που δεν είναι ασφαλιστική αντασφαλιστική είτε από όμιλο αντασφαλιστικών ή αντασφαλιστικών επιχειρήσεων για τις οποίες ισχύει η οδηγία 98/78 είτε από μια ή περισσότερες μη χρηματοπιστωτικές επιχειρήσεις των οποίων σκοπός είναι η παροχή αντασφαλιστικής. 
      Τέλος, για να μπορεί μια αντασφαλιστική επιχείρηση να ανταποκρίνεται στις υποχρεώσεις της απαιτείται η σύσταση επαρκών τεχνικών αποθεμάτων. 
      Είναι επίσης αναγκαίο πέραν των τεχνικών αποθεμάτων, οι αντασφαλιστικές επιχειρήσεις να διαθέτουν και πρόσθετο αποθεματικό, το γνωστό ως «περιθώριο φερεγγυότητας», όπως επίσης να διαθέτουν και ένα ελάχιστο εγγυητικό κεφάλαιο, έτσι ώστε να είναι βέβαιο ότι διαθέτουν επαρκείς πόρους κατά την ίδρυσή τους. 
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλκίδη.
      Το λόγο έχει ο κ. Γείτονας ως εισηγητής του ΠΑΣΟΚ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τώρα, κύριε Πρόεδρε, θα σας πω ποιο είναι το προσωπικό θέμα. 
      ΠΡΟΕΔΡΕΥΩΝ (Γεώργιος Σούρλας): Τώρα, κύριε Γείτονα, μπορείτε να πείτε όσα θέλετε. Θα σας αφήσω και δύο, τρία λεπτά παραπάνω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, συνήθως δεν αντιδικούμε και δεν έχω κανένα λόγο να πω ότι δεν ασκείτε όπως πρέπει τα καθήκοντά σας. 
      ΠΡΟΕΔΡΕΥΩΝ (Γεώργιος Σούρλας): Από αυτή τη θέση περάσατε χρόνια ολόκληρα και εσείς, όταν εγώ ήμουν Βουλευτής. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, λέω ότι δεν αντιδικούμε και δεν έχω και κανένα λόγο να πω ότι δεν ασκείτε συνήθως τα καθήκοντά σας με αντικειμενικότητα. Τα ασκείτε με σωστό τρόπο. Όμως, δημιουργήσατε προσωπικό θέμα, χωρίς ίσως να το αντιληφθείτε.
      ΠΡΟΕΔΡΕΥΩΝ (Γεώργιος Σούρλας): Όχι προσωπικό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Πρόεδρε. Διότι εγώ δεν απέτρεψα τον κύριο Υπουργό από το να διαβάσει τις τροπολογίες. Απλά επισήμανα -ακριβώς ξεκινώντας από αυτό που σωστά είπατ εστην αρχή εσείς- ότι σήμερα συζητάμε τα κεφάλαια Β΄ και Γ΄ του σχεδίου νόμου που αναφέρονται στον ασφαλιστικό κλάδο. Οι βελτιώσεις τις οποίες άρχισε να διαβάζει, αναφέρονται στα άρθρα που θα συζητήσουμε αύριο. Αυτό επισήμανα.
      ΠΡΟΕΔΡΕΥΩΝ (Γεώργιος Σούρλας): Αυτό καλό ήταν. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό είπα, λοιπόν. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει πρόβλημα, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν ήθελα να αποτρέψω τον κύριο Υπουργό που ήρθε περιχαρής να μας πει ότι άνοιξε η Κυβέρνηση τα φτερά της και στους ΑΜΕΑ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):   Γιατί ενοχλήστε, κύριε Γείτονα; Τι σας ενόχλησε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα σας πω. Κύριε Υπουργέ, συζητάμε αυτό το σχέδιο νόμου που είναι ιδιαίτερης σημασίας…
      ΠΡΟΕΔΡΕΥΩΝ (Γεώργιος Σούρλας): Αγαπητέ Κώστα Γείτονα, «ειρήνη υμίν». 
      ΚΩΝΣΤΑΝΤΙΝΟΣ ΓΕΙΤΟΝΑΣ: …για την οικονομία με την κοινωνική και οικονομική ζωή του τόπου «μπλοκαρισμένη» στους δρόμους. Είναι ο δεύτερος μήνας που είναι σε αναταραχή η χώρα. Πραγματικά κάθε μέρα που περνάει με την Κυβέρνησή σας είναι ακόμα μια χαμένη μέρα και δεν αξίζει αυτό στον τόπο. Αφήστε λοιπόν τους κομπασμούς.
      Έρχομαι τώρα στο σχέδιο νόμου.
      Σήμερα συζητάμε τα δύο κεφάλαια -το Β΄ και Γ΄ του σχεδίου νόμου- που αφορούν τροποποιήσεις της ισχύουσας  νομοθεσίας, έτσι ώστε να ενσωματωθούν κοινοτικές οδηγίες σχετικές με τον ασφαλιστικό κλάδο. 
      Επαναλαμβάνω ότι καθ’ έξιν η Κυβέρνηση εισάγει ενσωμάτωση οδηγιών μαζί με άλλες άσχετες διατάξεις. Το χειρότερο είναι ότι εισάγονται προς ψήφιση, ενσωμάτωση, κοινοτικές οδηγίες, χωρίς να έχουμε εκτιμήσεις των επιπτώσεων στην ελληνική πραγματικότητα.
      Πιστεύω ακράδαντα –το έχω πει επανειλημμένα από αυτό το Βήμα και θα το λέω συνέχεια- ότι είναι πρόδηλη η ανάγκη αυτοτελούς ενσωμάτωσης και κωδικοποίησης των κοινοτικών οδηγιών που διαμορφώνουν πια σε μεγάλο βαθμό το εθνικό μας δίκαιο. 
Επίσης, υπάρχει αναγκαιότητα να γίνει πράξη η ενεργότερη συμμετοχή του Ελληνικού Κοινοβουλίου στην επεξεργασία, ψήφιση και ενσωμάτωση των οδηγιών. 
	Με το δεύτερο κεφάλαιο –άρθρα 28 έως 43- τροποποιείται το σχετικό προεδρικό διάταγμα 236/1986 και ενσωματώνεται η πέμπτη κοινοτική οδηγία 2005/14 για την ασφάλιση ουσιαστικά της αστικής ευθύνης από την κυκλοφορία οχημάτων. Αναβαθμίζεται ιδιαίτερα η προστασία των θυμάτων –αυτό πρέπει να κρατήσουμε- τροχαίων ατυχημάτων. 
	Με τις διατάξεις μεταξύ των άλλων διπλασιάζονται τα κατώτερα όρια αποζημίωσης για σωματικές βλάβες –σε τρεις φάσεις μάλιστα- και από 500.000 ευρώ θα φθάσουν στο 1.000.000 ευρώ από την 1/6/2012. Αντίστοιχα υπάρχουν και αυξήσεις και για τις υλικές ζημιές. 
	Επίσης, έχει ιδιαίτερη σημασία ότι η ασφαλιστική κάλυψη περιλαμβάνει πλέον όλους τους συνεπιβάτες ενός οχήματος. Δηλαδή προηγουμένως με το ισχύον καθεστώς εάν ένας οδηγός ήταν υπό την επήρεια μέθης ή άλλης ουσίας και είχε ατύχημα, οι συνεπιβαίνοντες δεν αποζημιώνονταν, γιατί, όπως είχε ερμηνευθεί, ήξεραν ή όφειλαν να ξέρουν ότι ήταν οδηγός υπό την επήρεια μιας ουσίας. Τώρα περιλαμβάνονται στην αποζημίωση. Η οδηγία αυτή πραγματικά ενισχύει τα δικαιώματα των θυμάτων τροχαίων ατυχημάτων. 
	Το τρίτο κεφάλαιο –άρθρα 44 έως 68- αφορά την βελτίωση της εποπτείας της ασφαλιστικής αγοράς και ενσωματώνει την οδηγία 2005/68 σχετικά με τις αντασφαλίσεις. Η αντασφάλιση ουσιαστικά είναι η ασφάλιση της ασφάλισης, προκειμένου να υπάρχει διασπορά του κινδύνου των επιχειρήσεων της πρωτασφάλισης. 
	Επίσης, ορίζεται η Επιτροπή Εποπτείας Ιδιωτικής Ασφάλισης ως η αρμόδια αρχή ρύθμισης και εποπτείας  σε όλο τον ασφαλιστικό κλάδο. Μεταφέρονται δε οι σχετικές αρμοδιότητες από το Υπουργείο Ανάπτυξης. 
	Με το άρθρο 71, που είναι στο κεφάλαιο που θα συζητήσουμε αύριο, αλλά είναι σχετικό και γι’ αυτό το αναφέρω, τροποποιείται ο ιδρυτικός νόμος της Επιτροπής Εποπτείας Ιδιωτικής Ασφάλισης, προκειμένου να ανταποκριθεί στο νέο της ρόλο. 
	Εδώ θέλω να επισημάνω ότι η ενσωμάτωση και των δύο αυτών οδηγιών γίνεται με καθυστέρηση. Έχει γίνει σύσταση για παραπομπή της χώρας στο Ευρωπαϊκό Δικαστήριο. Και δεν αντιλαμβάνομαι, κύριε Πρόεδρε, γιατί πρέπει να φθάνουμε να κινούμαστε οριακά σε τέτοιες περιπτώσεις. Και να εκτίθεται η χώρα.
	Θα τελειώσω, επισημαίνοντας ορισμένα ζητήματα, που τα θεωρώ κρίσιμα και είναι ανοικτά. 
	Πρώτη επισήμανση. Η Κυβέρνηση στη παρούσα οικονομική συγκυρία προχωρά σε αναπροσαρμογές, που δεν υπαγορεύονται –τουλάχιστον ως προς το ύψος- από τις οδηγίες, όπως για παράδειγμα η αναπροσαρμογή του εγγυητικού κεφαλαίου από τα 3 στα 6.000.000 ευρώ. 
	Η αναπροσαρμογή αυτή είναι μεγαλύτερη απ’ ό,τι ισχύει στις άλλες ευρωπαϊκές χώρες και εν πάση περιπτώσει ίσως είναι μεγαλύτερη από το όριο εκείνο που μπορεί να ανθέξει η ασφαλιστική αγορά. Αυτό μας είπαν και οι φορείς κατά την ακρόαση στην Επιτροπή. Είναι κοινό αίτημα να περιοριστεί σε μικρότερο ύψος και να παραταθεί η προθεσμία αύξησης του εγγυητικού κεφαλαίου. Οι εταιρείες προτείνουν να πάει μέχρι 31 Δεκεμβρίου 2010, έτσι ώστε να μπορέσουν οι ασφαλιστικές εταιρείες και ιδιαίτερα οι ελληνικές να ανταποκριθούν, χωρίς να κινδυνεύει η βιωσιμότητά τους. 
	Η δεύτερη παρατήρηση αφορά το σκέλος της αποτίμησης των ακινήτων όσον αφορά τα τεχνικά αποθέματα. Σύμφωνα με το άρθρο 8 παράγραφος 5 του σχετικού προεδρικού νομοθετικού διατάγματος, το οποίο τροποποιούμε –εννοώ του 400/70- τα ακίνητα αυτά αποτιμούνται με βάση την αντικειμενική τους αξία συν 30%. Οι ασφαλιστικές εταιρείες προτείνουν να γίνεται αποτίμηση με την εύλογη αξία ή τουλάχιστον με αντικειμενική αξία συν 60%. 
      Για μένα προσωπικά και αυτό είναι αυθαίρετο. Όμως  κύριε Πρόεδρε, κυρίες και κύριοι συνάδελφοι, τίθεται ένα θέμα να βρούμε μία αντικειμενικότερη μέθοδο που πλησιάζει προς την πραγματικότητα, αποτίμησης των ακινήτων. Διότι και αυτό όπως ισχύει τους φέρνει και σε άνισους όρους ανταγωνισμού με τις ευρωπαϊκές εταιρείες. 
      Η τρίτη παρατήρηση έχει σχέση με το αίτημα του Συνδέσμου των Ιδιωτικών Ασφαλιστικών Εταιρειών,  που εκπροσωπεί  κυρίως τις ελληνικές εταιρείες. Είναι σ' αυτό  το σύνδεσμο κύριε Πρόεδρε, οι εταιρείες εκείνες οι οποίες δεν είναι πολυεθνικές και δεν είναι θυγατρικές τραπεζών. Βάζουν ένα θέμα ίσης μεταχείρισής τους, εξασφάλισης ίσων όρων ανταγωνισμού , αλλά και προστασίας στην κρίση. Τι λένε; Λένε  ότι είναι αλήθεια πως οι πολυεθνικές εταιρείες, οι θυγατρικές εταιρείες των ξένων λαμβάνουν ουσιαστικά βοήθεια από τις μητρικές εταιρείες. Επίσης οι θυγατρικές ασφαλιστικές εταιρείες των  τραπεζών μπορούν να επωφεληθούν από το πακέτο των 28.000.000 ευρώ. Οι μόνες για τις οποίες δεν  υπάρχει πρόβλεψη είναι οι ελληνικές και ζητούν μια αντίστοιχη προστασία. Μάλιστα δέχονται να είναι αυτό ένα πακέτο με πρόταση και με ευθύνη αξιοποίησης από την Επιτροπή Παρακολούθησης Εποπτείας της Ιδιωτικής Ασφάλισης.
      Τελειώνω κύριε Πρόεδρε με την τέταρτη παρατήρηση., που τη θεωρώ επίσης σημαντική.
      Δεν υπάρχουν τεκμηριωμένα στοιχεία για τις επιπτώσεις των αναπροσαρμογών που γίνονται και ιδιαίτερα του διπλασιασμού των κατωτάτων ορίων των αποζημιώσεων στην τιμή των ασφαλίστρων. Υπάρχουν εκτιμήσεις στην αγορά ότι μπορεί να έχουμε μία αύξηση των ασφαλίστρων μέχρι 40%.  Αυτό δεν μπορούν να το αντέξουν τα νοικοκυριά, γι’ αυτό χρειάζεται να ληφθούν μέτρα. Πέραν των άλλων μέτρων και πέραν της ρύθμισης του άρθρου 71 παράγραφος 10 όπου καταργεί το χαρτόσημο το  οποίο είναι μία ανακούφιση, αλλά δεν μπορούμε να είμαστε βέβαιοι ότι αυτό θα συγκρατήσει τα ασφάλιστρα, διότι και η ασφαλιστική αγορά είναι στρεβλή, υπάρχει πρόταση τουλάχιστον οι αναπροσαρμογές, όπως η αναπροσαρμογή των κατωτάτων ορίων που επιβάλλεται από την Κοινοτική οδηγία μέχρι το 2012,  να γίνουν με αργότερο ρυθμό. Δηλαδή να προσέξουμε το «βήμα» της αναπροσαρμογής. 
      Κύριε Πρόεδρε, από τα άρθρα του κεφαλαίου αυτού θα ψηφίσουμε εμείς μόνο εκείνα που μεταφέρουν –και θα πω λεπτομερώς κατά την ψηφοφορία ποια είναι- αυτούσια και υποχρεωτικά τις διατάξεις των οδηγιών. 
      Για τα υπόλοιπα άρθρα έχουμε ορισμένες επιφυλάξεις για το περιεχόμενο, όπως γίνονται οι ρυθμίσεις. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Γείτονα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν.3126/2003 «Ποινική ευθύνη των Υπουργών», μηνυτήρια αναφορά κατά του Πρωθυπουργού. 
      Το λόγο έχει ο κ. Καραθανασόπουλος, ως Κοινοβουλευτικός Εκπρόσωπος του Κουμουνιστικού Κόμματος Ελλάδας 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Τα συγκεκριμένα άρθρα 28 έως 68 του σχεδίου νόμου τα οποία συζητάμε κατά τη διάρκεια της σημερινής διαδικασίας, αφορούν την ενσωμάτωση δύο ευρωενωσιακών οδηγιών. Η μία αφορά τις ασφαλιστικές εταιρείες και κύρια την  ασφάλιση των αυτοκινήτων και η δεύτερη την αυτασφάλιση. 
      Βεβαίως από ορισμένα κόμματα του «ευρωμονόδρομου» θεωρείται ως  μία φυσιολογική διαδικασία ενσωμάτωσης των συγκεκριμένων οδηγιών. Εμείς διαφωνούμε και με την άποψη αυτή, ότι θα πρέπει δηλαδή ο,τιδήποτε προέρχεται από  την Ευρωπαϊκή Ένωση να το αποδεχόμαστε. Άλλως δεν είναι τυχαίο ότι η ίδια η Ευρωπαϊκή Ένωση αποτελεί μία περιφερειακή καπιταλιστική οργάνωση η οποία αποσκοπεί απλά και μόνο στο να διευκολύνει τη δράση και την κίνηση του ευρωενωσιακού κεφαλαίου. Από αυτή την άποψη, να  θυσιάζει ουσιαστικά  την ικανοποίηση των λαϊκών αναγκών στο βωμό της κερδοφορίας του κεφαλαίου. 
      Θεωρούμε ότι οι δύο συγκεκριμένες οδηγίες τις οποίες  συζητάμε ακριβώς αποσκοπούν σε αυτή την κατεύθυνση, δηλαδή αφενός μεν να δημιουργηθούν καλύτεροι όροι για τη δράση του κεφαλαίου εκείνου το οποίο δραστηριοποιείται στους κλάδους  της ασφάλισης, αλλά από την άλλη μεριά ταυτόχρονα να συμβάλλει,  μέσω των συγκεκριμένων προϋποθέσεων στην ακόμα μεγαλύτερη συγκέντρωση του κλάδου και στον έλεγχό τους από  μία χούφτα πολυεθνικών επιχειρήσεων οι οποίες δραστηριοποιούνται στο συγκεκριμένο αντικείμενο. 
      Και μάλιστα όλα αυτά τα προχωράει συγκαλυμμένα κάτω από τη λογική ότι η γραμμή την οποία θέλει να εξυπηρετήσει, τουλάχιστον η πρώτη οδηγία, αφορά το διπλασιασμό των αποζημιώσεων των θυμάτων των τροχαίων ατυχημάτων. Θα ρωτούσε κάποιος. Δεν είναι θετικό αυτό; 
      Εμείς εκτιμάμε ότι προσπαθεί να το ντύσει με το μανδύα του διπλασιασμού ουσιαστικά των αποζημιώσεων και να περιλάβει φιλολαϊκά χαρακτηριστικά και επί της ουσίας όμως είναι βαθύτατα αντιλαϊκό. Και αυτό γιατί είναι φανερό ότι το επιπλέον κόστος που θα κληθούν να καλύψουν οι ασφαλιστικές εταιρείες, θα το μετακυλήσουν πολλαπλάσιο, κατά τη γνώμη μας, στις πλάτες των ασφαλισμένων, των υποχρεωτικά ασφαλισμένων ιδιωτικών αυτοκινήτων που κυκλοφορούν στη χώρα μας. Άρα το πρώτο και βασικό που θα έχει ως επακόλουθο θα είναι να αυξηθούν δυσβάσταχτα τα ήδη πολύ ακριβά ασφάλιστρα των ιδιωτικής χρήσεως αυτοκινήτων. 
      Άρα φαίνεται περίτρανα ότι μέσα απ΄ αυτήν τη διαδικασία θα έχουμε μία συνολικότερη επιβάρυνση της θέσης των λαϊκών στρωμάτων. Θα κληθούν δηλαδή να βάλουν βαθειά το χέρι στην τσέπη. 
      Το δεύτερο ζήτημα που είναι ακόμα πιο αποκαλυπτικό ιδιαίτερα μέσα από την ενσωμάτωση της οδηγίας που αφορά την αντασφάλιση, αφορά τη δημιουργία συγκεκριμένου πλαισίου σε πανευρωπαϊκό επίπεδο για τη δράση των συγκεκριμένων εταιρειών που θα οδηγήσει στην ακόμη μεγαλύτερη συγκέντρωση του χώρου. Δηλαδή θα διευκολύνει τη δράση των μεγάλων επιχειρήσεων που δραστηριοποιούνται σε επίπεδο Ευρωπαϊκής Ένωσης να εισέλθουν στην ελληνική αγορά, η οποία είναι ακόμα μικρή ως προς το μέγεθος και βεβαίως να διευρύνουν το πεδίο δράσης τους και βεβαίως και την κερδοφορία μέσα απ’ αυτήν τη διαδικασία.
        Άλλωστε το ότι οι δύο αυτές οδηγίες συμβάλλουν προς αυτήν την κατεύθυνση δεν είναι αποκλειστικά μία κριτική την οποία κάνει το ΚΚΕ. Θα είδατε και εσείς το συγκεκριμένο εισηγητικό υπόμνημα του Συνδέσμου Εκπροσώπων και Μετόχων Ιδιωτικών Ελληνικών Ασφαλιστικών Εταιρειών, όπου ουσιαστικά αυτόν τον κώδωνα του κινδύνου με έμμεσο  τρόπο θέλει να κρούσει. 
      Από αυτήν την άποψη εμείς θέλουμε να βάλουμε ένα γενικότερο ζήτημα, το οποίο αποκαλύπτει ουσιαστικά την παρασιτική δράση του κεφαλαίου, την παρασιτική δράση του ίδιου του κεφαλαιοκρατικού συστήματος, του καπιταλιστικού συστήματος, το οποίο δεν διστάζει να οδηγήσει στην εμπορευματοποίηση βασικών λαϊκών αναγκών μόνο και μόνο για να τις ικανοποιήσει, να κερδίσουν δηλαδή οι κεφαλαιοκράτες μέσα από την ικανοποίηση των αναγκών αυτών. Και βλέπουμε πολύ καθαρά ότι συμβαδίζει αυτή η ανάγκη με τη λήψη μιας σειράς μέτρων σε αντιλαϊκή και αντεργατική κατεύθυνση. Για παράδειγμα, ενώ θα έπρεπε να είναι ευθύνη του κράτους και της πολιτείας η προστασία της ανθρώπινης ζωής, η προστασία στη σύνταξη, η προστασία της ατομικής περιουσίας, βλέπουμε λοιπόν ότι το κράτος στον καπιταλισμό όλες αυτές τις λαϊκές ανάγκες τις εμπορευματοποιεί. 
      Δεν είναι τυχαίο ότι ο κλάδος της σύνταξης έχει ανάπτυξη πηγαίνοντας χέρι-χέρι με τα αντιασφαλιστικά μέτρα, τα οποία έχουν λάβει και η σημερινή Κυβέρνηση και οι προηγούμενες. Δεν είναι τυχαίο ότι ο κλάδος της υγείας πηγαίνει χέρι-χέρι με τη συρρίκνωση και με τη βαθύτερη εμπορευματοποίηση των υπηρεσιών υγείας. Δεν είναι τυχαίο ότι μια σειρά ζητήματα τα οποία αφορούν την αντισεισμική θωράκιση, την αντιπλημμυρική προστασία, αξιοποιούνται από τις ασφαλιστικές εταιρείες στην κατεύθυνση της στήριξης της λαϊκής στέγης από σεισμούς ή από πλημμύρες. 
      Απ’ αυτήν λοιπόν την άποψη εμείς συνολικότερα ως Κομμουνιστικό Κόμμα Ελλάδας με βάση αυτά τα πλαίσια δεν μπορούμε να αποδεχθούμε τις συγκεκριμένες οδηγίες. Θα καταψηφίσουμε και τις οδηγίες αυτές, αλλά και συνολικά τα άρθρα, από το άρθρο 28 έως το άρθρο 68, ακριβώς γιατί θα οδηγήσουν στην επιβάρυνση της θέσης της πλατειάς λαϊκής οικογένειας. Σε αυτά τα πλαίσια θα καλέσουμε και πάλι τους εργαζόμενους, την εργατική τάξη, τα πλατειά λαϊκά στρώματα να αποτρέψουν αυτού του είδους τους σχεδιασμούς και τις μεθοδεύσεις που θα σημειώσουν μία ακόμη περαιτέρω επιδείνωση της κατάστασής τους. 
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα τέσσερις μαθητές και τρεις συνοδοί καθηγητές του 4ου Γυμνασίου Χαριλάου Θεσσαλονίκης. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει η ειδική αγορήτρια του Συνασπισμού Ριζοσπαστικής Αριστεράς κ. Φιλίνη.
      ΑΝΝΑ ΦΙΛΙΝΗ: Να πω κατ’ αρχάς ότι η συζήτησή μας γίνεται βέβαια σε μια πολύ οξυμένη κατάσταση σχετικά με τους αγρότες μας που έχουν αγωνία όχι μόνο για το σήμερα, αλλά και για το πώς γενικότερα θα μπορέσουν να τα βγάλουν πέρα στο μέλλον και για το ποιο είναι το μέλλον της γεωργίας μας. 
      Πριν ξεκινήσω σχετικά με τα δύο αυτά σκέλη του νομοσχεδίου που συζητούμε, θέλω άλλη μια φορά να υπογραμμίσω ότι θα έπρεπε τέτοιου είδους εντάξεις οδηγιών της Ευρωπαϊκής Ένωσης στη νομοθεσία μας να γίνονται με ένα ιδιαίτερο τρόπο και όχι παρεμπιπτόντως. Το τονίσαμε και σε προηγούμενα σημεία της συζήτησης αυτού του νομοσχεδίου. Έρχεται η συζήτηση αυτή με αρκετή καθυστέρηση ύστερα από συστάσεις για παραπομπή της χώρας μας και συχνά η Κυβέρνηση φέρνει αυτές τις τροποποιήσεις χωρίς να λαμβάνει υπ΄όψιν τις ιδιαιτερότητες της χώρας μας και μάλιστα τις ιδιαιτερότητες της περιόδου της οικονομικής κρίσης την οποία περνούμε. 
      Σχετικά τώρα με το δεύτερο σκέλος που συζητούμε δεν είμαστε θετικοί σχετικά με την ψήφιση αυτής της οδηγίας. Θεωρούμε ότι γενικά με το σύνολο των ρυθμίσεων που προβλέπονται σε όλα τα άρθρα αυτού του Β΄ σκέλους, ουσιαστικά προστατεύονται οι μεγάλες ξένες ασφαλιστικές εταιρείες και οι ασφαλιστικές των εγχώριων τραπεζών δημιουργώντας ακόμη δυσμενέστερους όρους ανταγωνισμού για τις μικρότερες ασφαλιστικές εταιρείες με την αύξηση του ορίου του εγγυητικού κεφαλαίου στα 6.000.000 ευρώ από τα 4,5 εκατομμύρια, όταν ο ευρωπαϊκός μέσος όρος είναι 3.000.000. Πρέπει να υπάρξει μια παράταση χρόνου ώστε να δοθεί η δυνατότητα στις πιο μικρές ασφαλιστικές εταιρείες να προσαρμοστούν χωρίς να κινδυνεύσει η βιωσιμότητά τους. 
      Επιπλέον, σημειώνουμε ότι το σημαντικότερο είναι ότι αυτή τη στιγμή αντί να διευκολύνονται οι ασφαλιζόμενοι, προβαίνουμε σε χαριστικές ρυθμίσεις προς τις ασφαλιστικές εταιρείες. 
      Με την κατάργηση των ανώτατων ορίων βέβαια βλέπουμε ότι υπάρχουν ορισμένες θετικές πλευρές που αφορούν τους ασφαλιζόμενους, όμως τελικά θα επιβαρυνθεί το ήδη προβληματικό επικουρικό κεφάλαιο, δηλαδή εισφορές από ασφαλιστικές εταιρείες, ώστε να προβλέπονται αποζημιώσεις για τα ανασφάλιστα οχήματα. 
      Ο Γενικός Γραμματέας της Ένωσης Ασφαλιστικών Εταιρειών Ελλάδας είπε ξεκάθαρα όταν ήλθε στην επιτροπή μας ότι οι ασφαλιστικές εταιρείες θα προσπαθήσουν να βρουν έναν τρόπο για να εξασφαλιστούν. Αυτό είναι βέβαιο ότι θα επιφέρει ένα επιπρόσθετο κόστος. Ήδη πολλές ασφαλιστικές εταιρείες με πρόσχημα αυτήν την κατάργηση έχουν αυξήσει τα ασφάλιστρα.
      Επιπλέον, δεν μας είναι σαφές εάν έχει προβλεφθεί ποιοι πόροι θα ενισχύσουν το ταμείο του επικουρικού κεφαλαίου, αν θα αυξηθεί η εισφορά των ασφαλιστικών εταιρειών, αν θα αυξηθεί η κρατική επιχορήγηση και τίθεται και θέμα ελέγχου για τα ανασφάλιστα οχήματα. Ακόμη, ρωτάμε αν προβλέπεται να αλλάξει η εποπτική αρχή. 
      Σημειώνουμε τέλος ότι στο άρθρο 33 ο ασφαλιστής  εντός τριών μηνών αντί των τριάντα ημερών που ίσχυε μέχρι σήμερα, υποχρεούται από την ημερομηνία κατά την οποία ο ζημιωθείς κοινοποίησε την αίτηση αποζημίωσης να υποβάλει αιτιολογημένη προσφορά αποζημίωσης ή αιτιολογημένη απάντηση σε περιπτώσεις που η ευθύνη αμφισβητείται ή δεν έχει ακόμη διαπιστωθεί ή σε περίπτωση που η ζημιά δεν έχει αποτιμηθεί. 
      Θεωρούμε ότι πρόκειται για μία τροποποίηση που θα είναι ωφέλιμη μόνο για τις ασφαλιστικές εταιρείες και όχι για τους ασφαλισμένους. 
      Τώρα σχετικά με το σκέλος Γ’ θέλουμε να σημειώσουμε, ότι αναφορικά με την Εποπτική Επιτροπή Ιδιωτικής Ασφάλισης (ΕΕΙΑ) προβλέπεται ότι μεταξύ των άλλων μετέχουν στο Διοικητικό Συμβούλιο αυτής εκπρόσωποι της Ένωσης Ασφαλιστικών Εταιρειών Ελλάδας, της Ένωσης Αναλογιστών Ελλάδας και των φορέων των μεσολαβούντων προσώπων στις ασφαλίσεις, όπως το τελευταίο προστέθηκε με το άρθρο 15/06. 
      Σημειώνουμε ότι μετέχουν επομένως το Διοικητικό Συμβούλιο της Διοικητικής Αρχής και εκπρόσωποι φορέων που ελέγχονται και εποπτεύονται ταυτοχρόνως. Κατά συνέπεια, σύμφωνα με βασικές αρχές του Διοικητικού Δικαίου, όπως της διαφάνειας και της αμεροληψίας, θεωρούμε εντελώς απαράδεκτο να ταυτίζονται οι ελεγχόμενοι με τους ελέγχοντες και καθίσταται απαραίτητη η τροποποίηση της σύνθεσης του Διοικητικού Συμβουλίου. 
      Βέβαια, αυτό προβλέπεται σε επόμενο άρθρο, όμως επειδή έχει να κάνει με τις αντασφαλίσεις, το σημειώνουμε ήδη από εδώ, δεν καλυπτόμαστε από αυτήν την τροπολογία και την καταψηφίζουμε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Πολατίδης, ειδικός αγορητής του ΛΑΟΣ, έχει το λόγο. 
      ΗΛΙΑΣ ΠΟΛΑΤΙΔΗΣ: Κύριε Πρόεδρε, όλη η Ελλάδα ζει στον παλμό των αγροτικών κινητοποιήσεων. Θέλω από την πλευρά μου να εκφράσω και την προσωπική μου συμπαράσταση και από το κόμμα μου προς τους αγώνες αυτούς, που θεωρούμε ότι τα αιτήματα είναι δίκαια. 
      Επίσης, θέλουμε να εκφράσουμε την αντίθεσή μας στην προσπάθεια που υπάρχει τόσο από κυβερνητικούς κύκλους μέσω ορισμένων εκδοτικών συμφερόντων, εφημερίδων κ.λπ., να κατασυκοφαντήσουν τους αγρότες, να τους χαρακτηρίσουν ούτε λίγο ούτε πολύ τεμπέληδες, οι οποίοι ζουν με τζιπ και τη δουλειά τους την κάνουν οι λαθρομετανάστες και αυτοί το μόνο που κάνουν είναι να πάνε στα μπλόκα και να εκβιάζουν το κοινωνικό σύνολο. 
      Εκφράζουμε την κάθετή μας αντίθεση σε όλους αυτούς που προσπαθούν να περάσουν τέτοιες γραμμές και να στρέψουν την μία κοινωνική τάξη εναντίον της άλλης προκειμένου να βγουν από τα αδιέξοδα της πολιτικής τους. 
      Το πρόβλημα και στους αγρότες, όπως και σε άλλους τομείς, είναι οι πολιτικές της παγκοσμιοποίησης που ακολουθούν με συνέπεια το ΠΑΣΟΚ και η Νέα Δημοκρατία, το ένα κόμμα διαδεχόμενο το άλλο και είναι προφανές ότι και η Αντιπολίτευση δεν παίρνει θέση, γιατί ξέρει ότι αν αύριο, μεθαύριο γίνει κυβέρνηση, θα υποχρεωθεί να εφαρμόσει την ίδια πολιτική, που ούτως ή άλλως προσυπογράφει. 
      Ως προς το θέμα του νομοσχεδίου δύο είναι τα βασικά θέματα, που έχουν αναλυθεί και από τους προηγούμενους ομιλητές και θα επικεντρωθώ σε αυτά: Είναι αυτό που περιλαμβάνεται στο άρθρο 33, δηλαδή το θέμα των ορίων και το θέμα των αντασφαλίσεων που είναι όλη η επόμενη ομάδα άρθρων. 
      Τι προβλέπουν αυτά τα δύο, για να το ονομάσουμε ακριβώς: Προβλέπουν μία αρκετά μεγάλη σε σχέση με τη σημερινή κατάσταση αύξηση των ορίων αποζημιώσεων, το οποίο, όπως λέει όλος ο Τύπος, είναι δυνατόν να οδηγήσει στην αύξηση των ασφαλίστρων αλλά αυτό είναι η μικρότερη επίπτωση που μπορεί να έχει στην ελληνική οικονομία. 
      Αυτό στο οποίο μπορεί να οδηγήσει, είναι ότι η τεράστια αυτή αύξηση των ορίων σίγουρα θα οδηγήσει και σε κάποια αύξηση των ποσών τα οποία χρειάζονται για τις αντασφαλίσεις. 
      Δεδομένου ότι το επόμενο άρθρο που αναφέρεται στις αντασφαλίσεις δίνει κάποια προνόμια στις ξένες εταιρείες, λόγω του ότι είναι θυγατρικές κάποιων ξένων εταιρειών που έχουν τη δυνατότητα, υπάρχει ο κίνδυνος αυτές οι εταιρείες στις οποίες τελικά και οι μικρές ελληνικές θα αναγκαστούν να προσφύγουν για την εξασφάλιση των αντασφαλίσεων, να αναγκαστούν τελικά να έχουν ένα τεράστιο μειονέκτημα έναντι των υπολοίπων. 
Άρα ο συνδυασμός του άρθρου 33 με τα όσα προβλέπονται παρακάτω στο νομοσχέδιο δημιουργεί ένα ασφυκτικό πλαίσιο το οποίο άλλωστε φαίνεται και από το υπόμνημα το οποίο κατέθεσε η Ένωση των Ελληνικών Ασφαλιστικών Εταιρειών. Άρα και στον τομέα αυτό θα έχουμε μία ακόμα περίπτωση όπου τελικά αυτόν που ήταν κάποτε ζητούμενο, δηλαδή η εισαγωγή ξένου ανταγωνισμού προς το ελληνικό σύστημα, τελικά θα οδηγήσει στην πλήρη καταβαράθρωσή του.
	Θα θυμίσω ότι στον τραπεζικό τομέα έγινε μια μεγάλη προσπάθεια από τον προηγούμενο Υπουργό, όσες κρατικές τράπεζες ήταν προς πώληση να δοθούν σε ξένες εταιρείες και μάλιστα σε εταιρείες γαλλικών συμφερόντων. Γνωρίζουμε τι συνέβη με τη Γενική και την Εμπορική. Βέβαια βελτίωση των συνθηκών ανταγωνισμού και βελτίωση της λειτουργίας των συγκεκριμένων τραπεζικών επιχειρήσεων δεν είδαμε, άρα και μόνο η εισαγωγή ξένων επιχειρήσεων στην ελληνική ασφαλιστική αγορά δεν θα φέρει τα αποτελέσματα τα οποία εσείς προσδοκάτε ως ένα φιλελεύθερο κόμμα προς το συμφέρον του καταναλωτή. Αυτός ο καταναλωτής βέβαια είναι απογυμνωμένος απ’ όλα και δεν κάνει τίποτε άλλο εκτός από το να καταναλώνει, σύμφωνα με τα δικά σας ιδεολογικά πρότυπα.
	Εδώ πέρα έχουμε έναν σαφή και οξύτατο κίνδυνο και σ’ αυτό πρέπει να ανταποκριθείτε και να δώσετε μία απάντηση, εάν δηλαδή τον συγκεκριμένο κίνδυνο που υπάρχει για τον αφελληνισμό της ελληνικής ασφαλιστικής αγοράς η Κυβέρνηση τον θεωρεί ως κάτι ελάχιστο ή είναι αδιάφορη ή πρέπει να λάβει κάποια μέτρα για να μπορέσει να τον αντιμετωπίσει. Τα μέτρα αυτά είναι στα ποσά τα οποία υπάρχουν στο άρθρο 33. Αντί να ορίζονται μέσα στο νόμο -γιατί ακριβώς πρέπει να προσαρμόζουν και αυτή είναι η έννοια ότι για τον κανονισμό, την οδηγία που έρχεται από την Ευρωπαϊκή Ένωση πρέπει να υπάρχει κάποια προσαρμογή προς την ελληνική πραγματικότητα- προτείνουμε να γίνει μία επιτροπή. Αυτό ούτως ή άλλως το προτείνει και η ένωση των ασφαλιστικών εταιρειών, ούτως ώστε τα όρια αυτά να καθοριστούν μετά από μελέτη από τους ειδικούς και απ’ αυτούς που γνωρίζουν πολύ καλά την αγορά. Το να μπαίνουν αυθαιρέτως κάποια όρια μέσα στο νόμο κατ΄αρχάς κάνει όλο το σύστημα πολύ δύσκαμπτο. Από κει και πέρα υπάρχει αυτός ο κίνδυνος κι εμείς τουλάχιστον θεωρούμε ότι δεν πρέπει να υποχρεωθεί η ελληνική αγορά να αφελληνιστεί και όλο αυτό το έργο να το αναλάβουν οι ξένες ασφαλιστικές εταιρείες. 
      Επειδή υπάρχει μία «ξενολαγνεία» από τη δική σας Κυβέρνηση -όπως και από την προηγούμενη- θα σας αναφέρω ότι μία πολύ μεγάλη ασφαλιστική εταιρεία ολλανδικών συμφερόντων -που μέχρι πρότινος φαντάζομαι ότι και το Υπουργείο σας αλλά και όλοι οι παράγοντες της αγοράς την θεωρούσαν ως την πλέον φερέγγυα εταιρεία- αυτήν τη στιγμή επιζεί χάρη στη χρηματοδότηση από το ολλανδικό δημόσιο. Αν μετά από κάποιο χρονικό διάστημα το ολλανδικό δημόσιο σταματήσει αυτήν τη γενναία χρηματοδότηση, αυτή η εταιρεία θα καταρρεύσει.
	Εμείς τα λέμε αυτά τώρα διότι προφανώς το νομοσχέδιο έχει γραφτεί αρκετά παλιότερα, στην προ κρίσεως κατάσταση. Εδώ πέρα θεωρούμε πως ό,τι έρχεται από το εξωτερικό είναι και σωστό. Αυτή η λογική σας απέτυχε στον τομέα των τραπεζών. Μην την επαναλαμβάνετε και στο συγκεκριμένο τομέα των ασφαλιστικών επιχειρήσεων διότι οι επιπτώσεις στην ελληνική οικονομία θα είναι πολύ σοβαρές.
(Χειροκροτήματα από την πτέρυγα του ΛΑΟΣ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη.
	Εισερχόμαστε στον κατάλογο των ομιλητών Βουλευτών.
	Το λόγο έχει ο κ. Λεβέντης.
	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
	Σήμερα συζητάμε για τρίτη μέρα αυτό το νομοσχέδιο. Στο δεύτερο κεφάλαιο ενσωματώνεται στο ελληνικό δίκαιο η κοινοτική οδηγία για την υποχρεωτική ασφάλιση των οχημάτων. Η ασφάλιση των οχημάτων ούτως ή άλλως είναι υποχρεωτική και βέβαια επειδή τώρα υπάρχει αυτή η εύκολη επικοινωνία μεταξύ των ευρωπαϊκών χωρών, ασφαλώς πρέπει να ληφθούν κάποια μέτρα τα οποία να συντονίζονται και να ισχύουν για όλη την Ευρώπη.
    Μέσα από την αύξηση της υποχρεωτικής ασφαλιστικής κάλυψης ουσιαστικά επιχειρείται η αύξηση των ασφαλίστρων που καταβάλλουν οι πολίτες. Σε περίοδο μάλιστα της δεινής οικονομικής κρίσης που μαστίζει όλες  τις χώρες και ιδιαίτερα τη δική μας χώρα επιχειρείται η τόνωση του ασφαλιστικού κλάδου εις βάρος βέβαια των πολιτών. 
    Με το σύνολο των ρυθμίσεων ουσιαστικά προστατεύονται οι μεγάλες ξένες ασφαλιστικές εταιρείες και οι ασφαλιστικές των εγχώριων τραπεζών δημιουργώντας ακόμα δυσμενέστερους όρους ανταγωνισμού για τις μικρές ασφαλιστικές εταιρείες. 
    (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ) 
    Έχουμε αύξηση του ορίου του εγγυητικού κεφαλαίου στα 6.000.000 από 4,5 εκατομμύρια ευρώ όταν ο ευρωπαϊκός  μέσος όρος είναι 3.000.000 ευρώ. 
    Πρέπει να παρθούν μέτρα, παραδείγματος χάριν, παράταση χρόνου προσαρμογής ώστε να δοθεί η δυνατότητα στις μικρές ασφαλιστικές εταιρείες να προσαρμοστούν χωρίς να κινδυνεύσει η βιωσιμότητά τους. Εκτός αν το πνεύμα της Κυβέρνησης είναι να δημιουργεί ολιγοπώλια. Και επιπλέον και σημαντικότερο αντί να διευκολύνει τους ασφαλιζόμενους προβαίνει σε χαριστικές ρυθμίσεις στις ασφαλιστικές εταιρείες. 
    Η κατάργηση των ανώτατων ορίων ευθύνης για τα ανασφάλιστα οχήματα θα επιβαρύνει το ήδη προβληματικό επικουρικό κεφάλαιο. Εισφορές από ασφαλιστικές εταιρείες ώστε να προβλέπονται αποζημιώσεις για τα ανασφάλιστα οχήματα. Ήδη πολλές ασφαλιστικές εταιρείες, με πρόσχημα αυτή την κατάργηση, έχουν ήδη αυξήσει τα ασφάλιστρα. 
    Επιπλέον γεννιούνται και τα εξής ερωτήματα. Έχει προβλεφθεί ποιοι πόροι θα ενισχύσουν το ταμείο του επικουρικού κεφαλαίου; Θα αυξηθεί η εισφορά των ασφαλιστικών εταιρειών; Θα αυξηθεί η κρατική επιχορήγηση; Προβλέπεται να αλλάξει η εποπτική αρχή; Επίσης τίθεται και θέμα ελέγχου για τα ανασφάλιστα οχήματα. 
    Στο άρθρο 33, παράγραφος 3 λέει: «ο ασφαλιστής υποχρεούται εντός τριών μηνών», αντί των τριάντα ημερών που ίσχυε ως τώρα, «από την ημερομηνία κατά την οποία ο αποζημιωθείς κοινοποίησε την αίτηση αποζημίωσης να υποβάλει αιτιολογημένη προσφορά αποζημίωσης ή αιτιολογημένη απάντηση σε περιπτώσεις που η ευθύνη αμφισβητείται ή δεν έχει ακόμα διαπιστωθεί ή σε περίπτωση που η ζημιά δεν έχει αποτιμηθεί. Πρόκειται για μέτρο που θα είναι ωφέλιμο μόνο για τις ασφαλιστικές εταιρείες και θα αποβαίνει εις βάρος των ασφαλισμένων. 
    Η εισηγήτρια του κόμματός μας κ. Φιλίνη είπε γιατί εμείς καταψηφίζουμε αυτά τα άρθρα καθώς επίσης και τα επόμενα άρθρα 44-68 στο κεφάλαιο 3 όπου δημιουργείται κανονιστικό πλαίσιο για την αντασφάλιση, που είναι στην ουσία η ασφάλιση της ασφάλισης. 
    Σας ευχαριστώ. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ, κ. Παναγιώτης Σγουρίδης. 
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Σήμερα συζητούμε τα δύο κεφάλαια. Το δεύτερο και το τρίτο κεφάλαιο. Με το δεύτερο κεφάλαιο, κυρίες και κύριοι συνάδελφοι, κατά βάση τροποποιούνται οι διατάξεις ενός νόμου περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης και εντάσσεται και μια οδηγία της Ευρωπαϊκής Ένωσης στο εθνικό μας δίκαιο.
     Με το τρίτο κεφάλαιο βελτιώνονται και τροποποιούνται διατάξεις των ασφαλιστικών και αντασφαλιστικών επιχειρήσεων και ενσωματώνεται επίσης μια οδηγία της Ευρωπαϊκής Ένωσης στο εθνικό μας δίκαιο. 
     Η πρώτη  μου παρατήρηση, την οποία έχω κάνει και επί της αρχής, είναι η εξής: οι οδηγίες της Ευρωπαϊκής Ένωσης που ενσωματώνονται στο εθνικό μας δίκαιο πρέπει να ενσωματώνονται αυτοτελώς και να συνοδεύονται από έκθεση των επιπτώσεων που έχει η ενσωμάτωση των οδηγιών αυτών στο εθνικό μας δίκαιο στο κοινωνικό σύνολο. Είναι όρος. Είναι επιταγή. Ποτέ δεν έγινε αυτό. Κάποια στιγμή πρέπει να το κάνουμε. Ότι η οδηγία αυτή της Ευρωπαϊκής Ένωσης έχει αυτές τις επιπτώσεις στο κοινωνικό μας σύνολο. 
     Στις επί μέρους παρατηρήσεις τώρα. Κατά βάση οδηγεί η ενσωμάτωση των οδηγιών αυτών στην αύξηση των κατωτέρων ορίων αποζημιώσεων για σωματικές βλάβες σε τρεις φάσεις. 
    Η πρώτη φάση έχει να κάνει μέχρι τον Ιανουάριο του 2009, όπου ανά άτομο γίνεται 500.000 ευρώ η αποζημίωση. Επαναλαμβάνω, ανά άτομο. Τον Ιούνιο του 2011 θα γίνει 750.000 ευρώ ανά άτομο. Τον Ιούνιο του 2012 θα γίνει 1.000.000 ανά άτομο. 
    Αυτό είναι σωστό, γιατί όσοι έχουν εμπλακεί σε αυτοκινητιστικά ατυχήματα, γνωρίζουν πάρα πολύ καλά ότι οι αποζημιώσεις, οι οποίες δίνονται, είναι ψίχουλα σε σχέση με αυτά που υφίσταται το θύμα. 
    Όμως, η αύξηση αυτή θα πρέπει να γίνει σε ένα μεγαλύτερο χρονικό διάστημα, γιατί θα συμπαρασύρει σε αυτή τη δύσκολη οικονομική κατάσταση, την οποία περνάμε από την παγκόσμια κρίση, αλλά και την εσωτερική οικονομική κρίση, όλες τις μικρές ασφαλιστικές εταιρείες στην αδυναμία να μπορέσουν να επιβιώσουν, με αποτέλεσμα μόνο οι τέσσερις μεγάλες, που έχουν σύμβαση με ξένες ασφαλιστικές, εταιρείες, θα μπορέσουν να επιβιώσουν. Οι υπόλοιπες μικρές ασφαλιστικές εταιρείες δεν θα μπορέσουν να επιβιώσουν. Πιστεύω, λοιπόν, ότι θα έπρεπε να δοθεί η αύξηση αυτή σε ένα μεγαλύτερη χρονικό διάστημα. 
    Επίσης, στο άρθρο 59 προστίθεται στην αρχική διάταξη ότι το ποσό δεν μπορεί να υπολείπεται των 3.000.000 ευρώ, για τις αντασφαλιστικές δραστηριότητες, εφόσον υπάρχουν οι παρακάτω προϋποθέσεις. Οι προϋποθέσεις αυτές είναι δυσμενείς. Είναι δυσμενείς ακόμα και για τις αντασφαλιστικές εταιρείες. 
    Επιπλέον, θέλω να προσθέσω, κύριε Υπουργέ, τα εξής: Όντως, με τις διατάξεις αυτές γίνεται μία μεγαλύτερη εποπτεία της αγοράς των ασφαλιστικών εταιρειών, γιατί αυτή η εποπτεία βοηθά στο να μην υπάρχουν ψευδή στοιχεία, τα οποία παρουσιάζονται στους ισολογισμούς εταιρειών, με αποτέλεσμα να νοθεύεται ο πραγματικός ανταγωνισμός ανάμεσα στις ασφαλιστικές εταιρείες.
    Παρουσιάζονται δηλαδή στοιχεία στους ισολογισμούς των εταιρειών αυτών που έχουν τις μετοχές στην αγορά κτήσης, ενώ οι μετοχές αυτές δεν είναι στην αγορά κτήσης, όταν το χρηματιστήριο έχει πέσει. Δεν υπάρχουν τέτοιες προσαρμογές, με αποτέλεσμα να υπάρχει μία νόθευση της ασφαλιστικής αγοράς. Σε αυτό σαφώς πρέπει να υπάρχει μία μεγαλύτερη εποπτεία.
    Εκείνο το οποίο θέλω να προσθέσω είναι ότι θα πρέπει το άρθρο 71 στο Κεφάλαιο Δ’, το οποίο έχει να κάνει με τις τροποποιήσεις του ν. 3229/2004 και των λοιπών διατάξεων της ασφαλιστικής νομοθεσίας, κακώς δεν το βάζετε στο Κεφάλαιο Γ’ ή στο Κεφάλαιο Β’. Δηλαδή νομοτεχνικά το άρθρο 71 θα έπρεπε να πάει στο Κεφάλαιο Β’ ή στο Κεφάλαιο Γ’. Πάει στις λοιπές διατάξεις και επανερχόμαστε νομοθετικά για το ίδιο ζήτημα.
    Επίσης, μία άλλη νομοτεχνική παρατήρηση είναι πως είναι αδόκιμος ο όρος –όπως σας λέει και η νομοτεχνική έκθεση εδώ- περί του «κανονισμού συμπεριφοράς». Θα πρέπει να αλλάξει με τη φράση «κανονισμός δεοντολογίας» ή «κώδικας δεοντολογίας». 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Έχει διορθωθεί. 
    ΠΑΝΑΓΙΩΤΗΣ ΣΓΟΥΡΙΔΗΣ: Έχει διορθωθεί; Όμως δεν υπάρχει στο κείμενο. Εφόσον έχει διορθωθεί, θεωρώ ότι είναι σωστό από απόψεως νομοτεχνικής.
     Κλείνοντας θέλω να πω ότι τις θετικές διατάξεις τις αναμειγνύετε με αρνητικές διατάξεις, γι’ αυτό αναγκαζόμαστε να καταψηφίζουμε επί της αρχής και να ξεχωρίζουμε, όπως είπε και ο εισηγητής μας, κάποιες διατάξεις οι οποίες υποχρεωτικά πρέπει να ενταχθούν στο εθνικό μας δίκαιο λόγω του Κανονισμού της Ευρωπαϊκής Ένωσης. Γι’ αυτό ξαναεπιμένω στο λάθος τρόπο νομοθέτησης.
     ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής του ΠΑΣΟΚ κ. Ιωάννης Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Θα ξεκινήσω από εκεί που σταμάτησε ο συνάδελφος κ. Σγουρίδης ότι η Κυβέρνηση αμπαλάρει στις διατάξεις αυτές άρθρα που είναι θετικά και που έρχονται από την Ευρωπαϊκή Ένωση, από κοινοτικές οδηγίες, και ταυτόχρονα βεβαίως δικές της επεμβάσεις, δικές της προσθήκες. Έτσι, αλλοιώνει το χαρακτήρα των διατάξεων αυτών και δεν επιτρέπει ένα διάλογο ουσίας και σε βάθος. Δεν επιτρέπει και τη διαμόρφωση συμφωνιών και συναινέσεων. 
     Εάν δεν εμπιστεύεται τη δική της πολιτική δεν χρειάζεται να την κρύβει κάτω από τις κοινοτικές οδηγίες για να της δίνει ισχύ και αξιοπιστία. Αυτό το τονίζω ιδιαίτερα για να βοηθηθεί και το Κοινοβούλιο στο διάλογο και στο νομοθετικό του έργο, αλλά και για να βοηθηθεί ο πολίτης και η κοινωνία στην κατανόηση του νομοθετικού έργου της Ευρωπαϊκής Ένωσης είτε στο πρωτογενές είτε στο δευτερογενές δίκαιό της, στο παράγωγο αλλά και στο τι νομοθετεί η ελληνική Κυβέρνηση. 
     Είναι γεγονός ότι είμαστε σε πολλούς τομείς πίσω και χρειαζόμαστε τις ευρωπαϊκές οδηγίες για να πάμε πιο μπροστά, γιατί οι κυβερνήσεις στη χώρας μας και ειδικά η Κυβέρνηση της Νέας Δημοκρατίας δεν τολμά να αναλάβει την πολιτική ευθύνη για να αναγκαίες τομές στον εκσυγχρονισμό πολλών θεσμών και πολλών δομών, αναλογιζόμενη το πολιτικό κόστος. Έτσι, κρύβεται πίσω από τις κοινοτικές οδηγίες ή καθυστερεί την υιοθέτηση και την εφαρμογή τους.
     Το δεύτερο που θέλω να θίξω είναι κάτι που είπα και στη συζήτηση επί της αρχής του νομοσχεδίου, ότι ειδικά μετά τη Συνθήκη της Λισαβόνας που έχει επικυρώσει το ελληνικό Κοινοβούλιο με μεγάλη πλειοψηφία, επιβάλλεται η εθνική διαβούλευση, επιβάλλεται η συμμετοχή του ελληνικού Κοινοβουλίου στη διαμόρφωση των κοινοτικών οδηγιών. Το δημοκρατικό έλλειμμα των Βρυξελών κάποια στιγμή πρέπει να το καλύψουμε Η Συνθήκη της Λισαβόνας συμπυκνώνει ακριβώς αυτό το αίτημα των πολιτών των χωρών-μελών της Ευρωπαϊκής Ένωσης. 
     Δυστυχώς, όμως, συντηρητικές κυβερνήσεις και ειδικά η Κυβέρνηση της Νέας Δημοκρατίας στη χώρα μας δεν πιστεύει σ’ αυτό το αίτημα, δεν πιστεύει στην ουσία της διαβούλευσης, γιατί δεν θέλει να αναλαμβάνει η ίδια την ευθύνη για το περιεχόμενο αυτών των κοινοτικών οδηγιών. Συνεπώς θέλει να τις φέρνει ως κοινοτικές οδηγίες και με τον μανδύα και την αξιοπιστία της Ευρωπαϊκής Ένωσης να καλύπτει τη δική της πολιτική είτε απέναντι σε κοινωνικές ομάδες και συμφέροντα που αντιδρούν δηλώνοντας «τι να κάνουμε; Δεν έχουμε άλλη επιλογή, είναι κοινοτική οδηγία» είτε βεβαίως απέναντι στα δικά της στελέχη ή σε διαφορετικές απόψεις που έχει στο χώρο της. 
     Σε κάθε περίπτωση δεν επιτρέπει τη διαβούλευση και τη διαμόρφωση ευρύτερων συναινέσεων. Δεν επιτρέπει στο ελληνικό Κοινοβούλιο να συμμετέχει στη διαμόρφωση των κοινοτικών οδηγιών. Κάποια στιγμή αυτή η πρακτική πρέπει να σταματήσει από την πλευρά της νεοδημοκρατικής Κυβέρνησης. 
     Θα ήθελα να πω ακόμη πως ευτυχώς οι ασφαλιστικές εταιρείες όπως και οι ελληνικές τράπεζες, μετά την αποκάλυψη του σκανδάλου των ομολόγων δεν μπήκαν και αυτές στον πειρασμό του εύκολου και γρήγορου κέρδους για την ενίσχυση των αποθεματικών τους, δεν μπήκαν δηλαδή στην αγορά των τοξικών ομολόγων. Από ένα κακό, δηλαδή, που έκαναν κατά τον προηγούμενο Υπουργό Οικονομίας και Οικονομικών ανίδεοι διοικητές τραπεζών και επιτήδειοι χρηματιστές, δηλαδή, να αγοράσουν τα τοξικά ομόλογα και να βάλουν σ’  αυτήν τη μεγάλη περιπέτεια τα ασφαλιστικά ταμεία της χώρας, η αποκάλυψη αυτού του σκανδάλου δημιούργησε και ένα καλό, κατά το αρχαίον «ουδέν κακόν αμιγές καλού».
      Και αυτό είναι σημαντικό, γιατί ήδη ήταν επισφαλής η κεφαλαιακή τους επάρκεια. Πέρυσι είδαμε το Υπουργείο Ανάπτυξης να παρεμβαίνει –και καλώς παρενέβη- για να διασφαλίσει τους ασφαλισμένους από εταιρείες που δεν λειτουργούσαν με επάρκεια δικών τους κεφαλαίων και βεβαίως δεν είχαν τη δυνατότητα να παρακολουθήσουν τις ανάγκες των πελατών τους. 
      Γι’ αυτό, λοιπόν, είναι αναγκαία η ενίσχυση της κεφαλαιακής επάρκειας. Ακόμη πιο μεγάλη, όμως, είναι η ανάγκη της εποπτείας για τη διαφάνεια και τη λειτουργία των ασφαλιστικών εταιρειών, οι οποίες διαχειρίζονται τεράστιο κοινωνικό κεφάλαιο. Και αυτό θέλω να το τονίσω ξεχωριστά. 
      Όσο προχωρούμε, βεβαίως, παράλληλα με το κοινωνικοασφαλιστικό σύστημα που πρέπει να ενισχύεται και όχι να αποδομείται, όπως κάνει η Κυβέρνηση της Νέας Δημοκρατίας, θα προχωρά και η ιδιωτική ασφάλιση σε όλους τους κλάδους. Έχει ανάγκη ο πολίτης, αλλά και συνολικά οι κοινωνικές ομάδες και ιδιαίτερα οι ασθενέστερες από αυτήν την ομπρέλα, ακόμη και τη διπλή ομπρέλα. Γι’ αυτό, λοιπόν, είναι ανάγκη να ενισχύεται το θεσμικό οπλοστάσιο για την εποπτεία, κάτι που εν μέρει γίνεται από τις κοινοτικές οδηγίες, εν μέρει όμως αναιρείται από τις κυβερνητικές προσθήκες. 
      Τέλος, κύριε Πρόεδρε, θα ήθελα να πω ότι η σημερινή συζήτηση γίνεται σε μια ημέρα, όπου φαίνεται ότι η Κυβέρνηση έχει ολοκληρώσει τους λογιστικούς της σχεδιασμούς, τις ασκήσεις επί χάρτου για το αναθεωρημένο Πρόγραμμα Σταθερότητας 2008-2011. Πρόκειται για ένα Πρόγραμμα που αναθεωρήθηκε στην πράξη από τον πρώτο κιόλας χρόνο εφαρμογής, γιατί ο πρώτος προϋπολογισμός τον οποίο περιείχε, ο προϋπολογισμός του οικονομικού έτους 2008 απέτυχε παταγωδώς. Κατέρρευσε σε όλες τις εκτιμήσεις του, τις δεσμεύσεις του, όχι μόνο στα δημοσιονομικά του μεγέθη, αλλά κυρίως στην πραγματική οικονομία, στην ανάπτυξη, ιδίως στο κοινωνικό κράτος και στην κοινωνική συνοχή. Αυτό αποκάλυψε το τέλος του οικονομικού έτους 2008 και αυτό αποκαλύπτεται σήμερα με τις εκτιμήσεις της Ευρωπαϊκής Ένωσης για τη διετία που έχουμε μπροστά μας, όσον αφορά την πορεία της ελληνικής οικονομίας. 
      Βεβαίως, η κυβέρνηση μετέρχεται τη γνωστή τακτική της, «του ενός αισιόδοξου σεναρίου και του ενός απαισιόδοξου σεναρίου». Μα, δεν υπάρχει σε καμμία των περιπτώσεων, με την εφαρμοζόμενη πολιτική, να υλοποιηθεί ή εάν θέλετε, στο τέλος του 2009 να φθάσει στο αισιόδοξο σενάριο. Γιατί η απαισιοδοξία της ελληνικής οικονομίας, η απονεύρωση και η αναπτυξιακή αφυδάτωση που έχει επέλθει από τις οικονομικές επιλογές της Κυβέρνησης και κυρίως από τη δραματική μείωση του Προγράμματος Δημοσίων Επενδύσεων και τη μείωση από τη φορολογική και την εισοδηματική πολιτική, από την ακρίβεια και την κερδοσκοπία της αγοραστικής δύναμης της μεγάλης πλειοψηφίας των πολιτών, οδήγησε, ώστε οι δύο κύριοι μηχανισμοί της ανάπτυξης, το Πρόγραμμα Δημοσίων Επενδύσεων και η αγοραστική δύναμη των Ελλήνων πολιτών να έχουν υποστεί τέτοιους ακρωτηριασμούς τα τελευταία πέντε χρόνια, που έχουν υπονομεύσει κάθε αναπτυξιακή πνοή της ελληνικής οικονομίας. Έτσι, θα υποδεχθεί τη διεθνή χρηματοπιστωτική κρίση με πολύ πιο επώδυνους όρους, όπως πλέον όλοι αποκαλύπτουν και εκτιμούν. 
      Έπρεπε, λοιπόν, η Κυβέρνηση και για λόγους συνταγματικής τάξης και λόγους που επιβάλλονται από τον Κανονισμό της Βουλής, αλλά και για λόγους πολιτικής και ηθικής τάξης, αυτήν την απόλυτη δική της αποτυχία να τη φέρει στη Βουλή και να συζητηθεί, τόσο το τριετές Πρόγραμμα Σταθερότητας όσο και ο επανασχεδιασμός, η αναμόρφωση του προϋπολογισμού του 2009. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν είναι δυνατόν, κύριε Πρόεδρε, στο έτος 2009 η Κυβέρνηση να ομιλεί, πριν από ένα μήνα, για 7.500.000.000 ευρώ πρόσθετα έσοδα με μια ανάπτυξη γύρω στο 3% και τώρα η Κομισιόν να ζητά από τη χώρα μας 15.000.000.000 ευρώ πρόσθετα έσοδα με μηδενική ανάπτυξη. Επιτέλους, δεν ζούμε με τους μάγους της Ανατολής, ζούμε με την πραγματικότητα του 21ου αιώνα! Πίσω από αυτά τα νούμερα κρύβονται οι ανάγκες της οικονομίας και της ελληνικής κοινωνίας. Οι «ασκήσεις επί χάρτου και τα λογιστικά τερτίπια» της Κυβέρνησης, που έχουν αποκαλυφθεί περίτρανα, δεν μπορούν να είναι ο «μπούσουλας» της εθνικής μας πολιτικής. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Κυριάκος Γεροντόπουλος. 
      ΚΥΡΙΑΚΟΣ ΓΕΡΟΝΤΟΠΟΥΛΟΣ:  Κύριοι συνάδελφοι, είναι πολύ σημαντικό το νομοσχέδιο το οποίο συζητούμε σήμερα. Και με αφορμή αυτό το νομοσχέδιο θα ήθελα απλώς να πω κάτι. Πολύ σωστά η Κυβέρνηση κατέβαλε ένα ποσό ως αποζημίωση στις επιχειρήσεις που υπέστησαν ζημιές στα έκτροπα του περασμένου μήνα, του Δεκεμβρίου του 2008. Δυστυχώς, δεν ελήφθη υπ΄όψιν ότι εκτός από τις επιχειρήσεις, υπήρξαν και κατοικίες που υπέστησαν ανάλογες φθορές και οι οποίες δεν μπορούν να αποζημιωθούν, επειδή δεν υπάρχει νομοθετική μέριμνα. 
      Σας ζητώ, κύριε Υπουργέ, με αφορμή το συζητούμενο νομοσχέδιο να επεκτείνετε την καταβολή ανάλογων αποζημιώσεων και προς τους ιδιοκτήτες των κατεστραμμένων κατοικιών. 
      Πιστεύω ότι είναι απολύτως δίκαιο και δεν θα υπάρξει καμμιά αντίρρηση, εφόσον οι ιδιοκτήτες φέρουν τα ανάλογα δικαιολογητικά που πιστοποιούν και την αιτία της καταστροφής.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Θα κλείσουμε τις πρωτολογίες με μία προτασσόμενη δευτερολογία, βέβαια, της Βουλευτού του ΛΑΟΣ, κ. Δήμητρας Αράπογλου.
      Έχετε τέσσερα λεπτά, κυρία Αράπογλου, στη διάθεσή σας.
      ΔΗΜΗΤΡΑ ΑΡΑΠΟΓΛΟΥ: Ευχαριστώ, κύριε Πρόεδρε. Θα είμαι όσο το δυνατόν πιο σύντομη.
      Εν μέσω της διεθνούς οικονομικής κρίσεως, γνωρίζουμε όλοι ότι δεν υπάρχει οικονομική σταθερότητα. Ο «κεντρικός πυλώνας», που στηρίζει ένα από τα πολύ σημαντικά κομμάτια της ελληνικής οικονομίας, είναι η ασφάλιση. Στο επιχείρημα που χρησιμοποιείται, ότι για την προώθηση της ιδιωτικής ασφάλισης, πρέπει να υπάρχει η φορολογική ελάφρυνση, φυσικά  όλοι οι εργαζόμενοι ανάλογα με το εισόδημά τους, ανάλογα με τις οικονομικές τους δυνατότητες, δεν ξέρω αν μπορούν να ανταπεξέλθουν σε αυτές τις απαιτήσεις. Θα έπρεπε λοιπόν να σκεφτούμε ποιο είναι το όφελος μιας εταιρείας και ποια θα είναι η οικονομική ζημία που θα μπορούσε να προκαλέσει σε έναν εργαζόμενο. 
      Το ερώτημα που γεννιέται είναι η ασφάλεια του χρήματος. Τα χρήματα, λοιπόν, αυτά που δίνονται σε ιδιωτικές τράπεζες, πώς μπορούν να διασφαλίσουν τον εργαζόμενο και πώς μπορούν να διασφαλίσουν έναν συνταξιούχο;
      Σε περίπτωση, λοιπόν, που μία εταιρεία υποστεί μία πτώχευση ή ζημιωθεί από το χρηματιστήριο, ποια είναι η εγγύηση για τον συνταξιούχο και τον εργαζόμενο; Το Κράτος πώς θα μπορούσε να υποστηρίξει αυτές τις ευαίσθητες κοινωνικές ομάδες των συνταξιούχων και των εργαζομένων;
      Η πρόσφατη χρηματοπιστωτική κρίση αποδεικνύει ότι υπάρχουν πολλά ευαίσθητα σημεία στη διεθνή, αλλά και ελληνική οικονομία. Οι διακυμάνσεις, παγκοσμίως, των αγορών, οι απότομες αυτές αυξομειώσεις δημιουργούν μία μεγάλη ανασφάλεια στην ελληνική κοινωνία, δημιουργεί ένα πολύ μεγάλο ρίσκο. Και ο κοινωνικός χαρακτήρας της ασφάλισης βρίσκεται σε πολύ μεγάλο κίνδυνο.
      Είναι κοινή η διαπίστωση ότι η χρηματοπιστωτική κρίση έχει δημιουργήσει σοβαρά προβλήματα στα αποθεματικά των ταμείων. Παρ΄όλα αυτά, πιστεύω ότι όλοι συμφωνούμε ότι η αξιοπιστία και οι εγγυήσεις που δίδονται μέσα από το δημόσιο σύστημα ασφάλισης είναι πολύ περισσότερο ισχυρές από το απρόσωπο κέρδος των ιδιωτικών ασφαλιστικών ταμείων. 
      Υπάρχουν λοιπόν τρεις βασικές προϋποθέσεις: Ο έλεγχος του Δημοσίου για τη διαχείριση των οικονομικών των ασφαλιστικών ταμείων για να μην υπάρχουν αδιαφανείς διαδικασίες. Από την άλλη μεριά, ο σεβασμός και η στήριξη του κοινωνικού κράτους για να προστατευθούν οι ευαίσθητες κοινωνικές ομάδες, π.χ. τα άτομα με αναπηρία. 
      Τους ανθρώπους που ζουν στο όριο της φτώχειας ποιος θα τους υποστηρίξει; Η ιδιωτική ασφάλιση, ναι. Αλλά ποιος εγγυάται ότι δεν θα υπάρξει ζημία σε αυτές τις ιδιωτικές εταιρείες; Ποιος δίνει αυτήν την εγγύηση; Και αυτό νομίζω δεν είναι ξεκάθαρο. Ποιος διασφαλίζει το μέλλον των εργαζομένων, των χαμηλοσυνταξιούχων και των ανέργων; Αυτό είναι ένα θέμα το οποίο πρέπει να το δούμε. 
      Ακόμα και τα ειδικά οχήματα που παίρνουν οι ανάπηροι θα έπρεπε να είναι αφορολόγητα. Τα ειδικά σήματα κυκλοφορίας ή οι ειδικές θέσεις στάθμευσης για τα άτομα με αναπηρία καθώς και άλλα πολλά σημεία, που υπάρχουν, πρέπει να τύχουν ευνοϊκής ρύθμισης. 
      Δυστυχώς, ο χρόνος αυτήν τη στιγμή δεν μου επιτρέπει να επεκταθώ. Θα μείνω σε αυτά τα σημεία και στο μέλλον ελπίζω να μου δοθεί η ευκαιρία να αναπτύξω περισσότερο τις σκέψεις μου γι’ αυτό το θέμα. 
      Σας ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, έχει ζητήσει το λόγο και ο πρώην Πρόεδρος της Βουλής, κ. Απόστολος Κακλαμάνης. Θα ακούσετε και τον κ. Κακλαμάνη και μετά θα τοποθετηθείτε εσείς και θα ακολουθήσουν οι Κοινοβουλευτικοί Εκπρόσωποι που έχουν ζητήσει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ την αριστερά του ΛΑΟΣ, τον κ. Γεωργιάδη, τον κατά το ήμισυ συμπατριώτη μου εκ Λευκάδος, να με ακούσει. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Λόγω Λευκάδας. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι ως αριστερά του ΛΑΟΣ; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εγώ είμαι η αριστερά του ΛΑΟΣ; Πολλά μου έχουν πει, αλλά αριστερό ποτέ.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ έτσι σας βλέπω, αριστερά. 
      ΠΑΝΑΓΙΩΤΗΣ ΛΑΦΑΖΑΝΗΣ: Αριστερά, της άκρας δεξιάς. 
      ΑΠΟΣΤΟΛΟΣ ΚΑΚΛΑΜΑΝΗΣ: «Ειρήνη υμίν». Εγώ είμαι στη μέση πάντως υμών, ως παλαιός κεντρώος. 
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό είναι φανερό. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αυτό το νομοσχέδιο το συζητούμε εν μέσω οικονομικής και πολιτικής κρίσεως, η οποία είναι υπαρκτή εδώ και αρκετό καιρό. Βέβαια, η Κυβέρνηση, υπαίτια αυτής της κρίσης, προσβλέπει στο επερχόμενο κάκιστο μέλλον και βαφτίζει την κρίση που διέρχεται όλη η χώρα αυτήν την περίοδο της διακυβέρνησης του κ. Καραμανλή, ως διεθνή κρίση. Αυτό δεν είναι αλήθεια και εξαπατάται πολιτικά ο ελληνικός λαός. Και φοβούμαι ότι με αυτήν την τακτική η χώρα, οι πολιτικές δυνάμεις, οι κοινωνικές δυνάμεις δεν προετοιμάζονται με ευθύνη της Κυβερνήσεως για την αντιμετώπιση αυτού του «κάκιστου», επαναλαμβάνω, επερχόμενου μέλλοντος. 
      Κύριε Πρόεδρε, είναι το τρίτο, αν δεν κάνω λάθος, διορθωμένο πρόγραμμα σταθερότητας που υποβάλλει η Κυβέρνηση. Μιλάμε για τον προϋπολογισμό του 2008 που είναι ήδη «αείμνηστος, κακοφήμως αείμνηστος» και για έναν προϋπολογισμό που είναι «μακαρίτης πριν αρχίσει να εκτελείται». Αυτό είναι πρωτοφανές. Προχωρεί η χώρα στα τυφλά και βλέπουμε με λογικές «μπακαλίστικες» της δεκαετίας του 1950 να αντιμετωπίζει η Κυβέρνηση τα σοβαρά οικονομικά και κοινωνικά προβλήματα, που εν πολλοίς είναι δημιουργός τους η ίδια. 
      Βλέπουμε τι γίνεται αυτές τις ημέρες με το διάλογο -εντός ή εκτός εισαγωγικών, όπως θέλετε πάρτε το, αποτελέσματα δεν βλέπουμε- με τον αγροτικό κόσμο. Και είναι λογικό αυτό που ελέχθη και λέγεται και από τα Μέσα Ενημέρωσης, ότι γίνεται ένα παζάρι -άλλωστε και οι Βουλευτές της Συμπολιτεύσεως το λένε αυτό- στο οποίο ενδιαφερόμενοι είναι δύο εκ των κορυφαίων Υπουργών της Κυβερνήσεως. Ο πρωθυπουργεύων, ουσιαστικά, κ. Σουφλιάς και ο κ. Χατζηγάκης, αρμόδιοι και οι δύο για τις εκλογικές τους περιφέρειες. Εγώ δεν θα το υιοθετήσω αυτό, αλλά όταν εμφανίζεται αυτή η προχειρότητα, διότι ουσιαστικά προϋπολογισμός δεν υπάρχει, αποθεματικό μας είχατε πει κατά τη συζήτηση του προϋπολογισμού επίσης ότι δεν υπάρχει, δεν είστε, λοιπόν, σε θέση, δεν είναι σε θέση, κύριε Πρόεδρε, η Κυβέρνηση να εφαρμόσει μία πολιτική συγκεκριμένη. 
      Και διερωτώμαι: Αυτό το τριετές πρόγραμμα 2008-2011, το σταθεροποιητικό αυτό πρόγραμμα, σε τι στοιχεία στηρίζεται; Και μια και προχθές ακόμη εδώ από το Βήμα ο κύριος Πρωθυπουργός, ο Πρωθυπουργός που ψήφισε ο ελληνικός λαός όχι ο πρωθυπουργεύων κ. Σουφλιάς, ο κ. Καραμανλής, με αφορμή τη συζήτηση για την παιδεία είπε ότι από μηδενική βάση καλεί σε διάλογο, μα υπάρχει αυτήν τη στιγμή κρισιμότερο θέμα από την οικονομική κρίση που υπάρχει και αυτή που έρχεται, την οποία εσείς την ταυτίζετε με την υπάρχουσα ήδη κρίση; Υπάρχει πιο επείγον θέμα, όταν σας καλεί η Αξιωματική Αντιπολίτευση να την ενημερώσετε γι’ αυτό το πρόβλημα, όταν έχει κάποιες προτάσεις που ίσως, αν τις διαβάσετε έστω, να κρίνετε ότι κάτι μπορεί να χρησιμεύσει; Εκτός εάν θεωρείτε ότι η Ελλάδα, ο ελληνικός πολιτικός κόσμος, τα πάντα συνοψίζονται στη νέα -και είναι ανέκδοτο- διακυβέρνηση του κ. Καραμανλή. 
      Κύριε Πρόεδρε, εγώ θα καταθέσω και νομίζω ότι πρέπει να καταχωριστούν στα Πρακτικά οι συγκεκριμένες αυτές προτάσεις του ΠΑΣΟΚ πρώτον, η πρόταση για την αντιμετώπιση της χρηματοπιστωτικής κρίσης και της έλλειψης ρευστότητας, που αυτό είναι σήμερα και το πρόβλημα της πραγματικής οικονομίας. Χθες –ρωτήστε στους συναδέλφους σας που ήταν παρόντες στην παρουσίαση της εκθέσεως της Συνομοσπονδίας του Ελληνικού Εμπορίου- διαπιστώθηκε εκεί από όλους, κύριε Υπουργέ, ότι δεν υπάρχει πολιτική σε ό,τι αφορά τις μικρομεσαίες επιχειρήσεις. Κλείνουν κάθε μέρα πολλές από αυτές τις επιχειρήσεις. Αυτή είναι η πραγματική οικονομία. Αυτό που μεγεθύνεται  και δοξάζεται είναι τα διάφορα πολυεθνικά υπερεμπορικά κέντρα τα οποία απορροφούν και την οικονομική ζωή και γενικότερα τη ζωή ολόκληρων  περιοχών. Ζω μεταξύ Αμαρουσίου και Μελισσίων. Έχει ερημώσει, σας βεβαιώ, η περιοχή εκείνη. Δεν υπάρχει μικρομάγαζο. Όλοι πηγαίνουν στο «MALL» στο Μαρούσι, στα όρια προς την Πεύκη. 
      Δεύτερον, κύριε Πρόεδρε, προτάσεις για το πρόβλημα των μικρομεσαίων επιχειρήσεων. Πώς θα στηριχθούν; Δέκα χιλιάδες μόνο είναι οι υποβληθείσες αιτήσεις, μας είπε ο κ. Χατζηδάκης σε αυτήν την παρουσίαση της εκθέσεως για την κατάσταση του ελληνικού εμπορίου. Πενήντα χιλιάδες αιτήσεις γι’ αυτό το Ταμείο που προβλέπει αυτό το νομοσχέδιο, λέει ο υμέτερος κ. Μίχαλος ότι έχουν υποβληθεί. Η πραγματικότητα ποια είναι, κύριε Πρόεδρε; Ότι οι τράπεζες αποθαρρύνουν όποιους προσέρχονται, τους λένε ότι δεν έχουν τις προϋποθέσεις, είναι άδικος κόπος να κάνουν αίτηση και μέχρι χθες –λέει- είχαν γίνει μερικές δεκτές. Τώρα πότε θα προχωρήσει και πότε θα πραγματοποιηθεί η εκταμίευση, πότε το χρήμα αυτό δηλαδή θα πέσει στην αγορά, αυτό δεν το ξέρουμε. Οι δύο χιλιάδες –λέει- από τις δέκα χιλιάδες είχαν εγκριθεί μέχρι χθες από τις αιτήσεις αυτές. 
      Τρίτον, η ενίσχυση της αγοραστικής δύναμης ιδιαίτερα των ευάλωτων οικονομικά ομάδων. Μιλάμε γι’ αυτόν τον κόσμο και είναι εκατοντάδες χιλιάδες αυτοί οι άνθρωποι. Τους βλέπει κάποιος όταν κλείνουν οι λαϊκές αγορές στα σκουπίδια ή όταν κλείνουν τα σούπερ μάρκετς και πετούν τα απορρίμματα, τα ληγμένα τρόφιμα στους κάδους. Αυτά βρίσκονται στη διάθεση αυτού του κόσμου. Βρίσκονται και στις χωματερές επίσημες ή ανεπίσημες που η Ελλάδα είναι γεμάτη. Επείγει να υπάρξει ρευστότητα στην αγορά και να ενισχυθούν αυτές οι εισοδηματικές τάξεις.
      Άκουσα, κύριε  Πρόεδρε, ότι αυτό το περίφημο επίδομα θέρμανσης που έδωσε η Κυβέρνηση του ΠΑΣΟΚ και διεκόπη στη συνέχεια, θα δοθεί. Θα περάσει ο χειμώνας αλλά πότε θα δοθεί τελικά, δεν ξέρουμε. Λένε ότι θα είναι γύρω στα 100 ευρώ η ενίσχυση για την αντιμετώπιση του χειμώνα που κατά το ήμισυ έχει περάσει. Ίσως γι’ αυτό να είναι και αυτό το μικρό ποσό. Όμως και αυτό χρειάζεται. Είναι μία ενίσχυση που δεν θα πάει μόνο στις οικογένειες, αλλά θα πάει στην αγορά. Θα κινηθεί η αγορά και θα υπάρξει τζίρος για να έχετε και φορολογικά έσοδα.
      Τέταρτον, προτάσεις για το μεγάλο πρόβλημα της ανεργίας. Τι είδους σταθεροποιητικό πρόγραμμα είναι αυτό, εάν υποθέσουμε ότι δεν λαμβάνετε υπ’ όψιν τα ζητήματα της απασχόλησης ή της ανεργίας των νέων, των γυναικών κ.λπ.; Δεν θέλετε να ακούσετε προτάσεις από την Αξιωματική Αντιπολίτευση; Η δημοσιονομική εξυγίανση που προφανώς είναι στόχος αυτού του προγράμματος και η μακροοικονομική σταθερότητα είναι προτάσεις που έστω και αυτή τη στιγμή σας καλώ να ανταποκριθείτε στην πρόσκληση και να πείτε στον Υπουργό Εθνικής Οικονομίας να καλέσετε το ΠΑΣΟΚ και τα άλλα κόμματα πριν καταθέσετε αυτό πρόγραμμα, όπως έχει ζητηθεί, για να ακούσετε απόψεις τους! Στο κάτω-κάτω είστε μία Κυβέρνηση μειοψηφίας πλέον για τον ελληνικό λαό. Δεν έχετε δικαίωμα με αυτόν τον αλαζονικό τρόπο να διαχειρίζεστε μεγάλα προβλήματα, που έχουν πάρει πια εθνικές διαστάσεις. 
      Λύστε τα προβλήματα για να απελευθερωθούν οι δρόμοι. Διαλύεται η οικονομία ακόμα περισσότερο, διότι παίζετε αυτά τα παιχνίδια, κανονικά, κομματικά παιχνίδια. Το ΠΑΣΟΚ, ως γνωστόν, ενώ στηρίζει τους αγρότες είναι εναντίον της διακοπής της συγκοινωνίας μεταξύ των διαφόρων διαμερισμάτων της χώρας. Είναι εσωκομματικό σας πρόβλημα. Λύστε το. Δεν χρωστάει τίποτα ο τόπος να πληρώνει την ανικανότητα, την αβελτηρία, έστω, την οποία επιδεικνύετε για όλα αυτά τα ζητήματα. 
      Σας ευχαριστώ.
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τις προαναφερθείσες  προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Οικονομίας και Οικονομικών κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε  Πρόεδρε, θα κάνω μία αρχική παρατήρηση στα όσα ειπώθηκαν προηγουμένως. Δεν είναι κατανοητή η αντίδραση που εκδηλώθηκε από συναδέλφους του ΠΑΣΟΚ πριν από λίγο, όταν η Κυβέρνηση θέλησε εγκαίρως να ανακοινώσει κάποιες νομοθετικές βελτιώσεις και προσθήκες στο παρόν νομοσχέδιο με τη δικαιολογία ότι αυτές οι προσθήκες είναι άσχετες με το νομοσχέδιο. Από εκεί και πέρα βεβαίως ακούσαμε από τους συναδέλφους του ΠΑΣΟΚ να μιλούν επί παντός επιστητού για την οικονομία, για τον Προϋπολογισμό κ.λπ. Εντάξει, αυτό συμβαίνει. Μην είμαστε σκληροί και αυστηροί. Αυτό συνέβαινε και θα συμβαίνει στο Ελληνικό Κοινοβούλιο. Δεν κάνω κριτική επί του Κανονισμού. Ωστόσο, θέλω να επισημάνω, κύριε  Πρόεδρε, ότι η Κυβέρνηση έχει τουλάχιστον το δικαίωμα να μιλά για τις νομοθετικές πρωτοβουλίες της, να εξηγεί τι μέτρα παίρνει και βεβαίως να λέει το αυτονόητο, ότι δηλαδή αποφεύγει τα λόγια και μιλάει με έργα ή πράξεις.
	Έτσι λοιπόν, αξιότιμε κύριε Πρόεδρε, η Κυβέρνηση σ’ αυτό το νομοσχέδιο φέρνει συγκεκριμένη ρύθμιση για το επίδομα κοινωνικής συνοχής, για το γνωστό επίδομα θέρμανσης, το οποίο απευθύνεται σε ένα εκατομμύριο επτακόσιες χιλιάδες πολίτες, απευθύνεται σ’ όλους τους ασφαλισμένους του ΟΓΑ, σ’ όλους τους δικαιούχους του ΕΚΑΣ, σε όλους τους ανέργους…
	ΑΠΟΣΤΟΛΟΣ ΚΑΚΛΑΜΑΝΗΣ: Πόσο είναι;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):…και με τη νέα προσθήκη, κύριε Πρόεδρε, απευθύνεται και στους συμπολίτες μας με αναπηρία, σε άλλα διακόσιες χιλιάδες άτομα, συνολικά σε ένα εκατομμύριο εννιακόσιες χιλιάδες πολίτες. Και να διευκρινίσουμε και κάτι άλλο. Αυτό το επίδομα δίνεται σε δύο και τρεις δικαιούχους της ιδίας οικογενείας, σε δύο συνταξιούχους, παραδείγματος χάριν, και σε δύο ανέργους, με αποτέλεσμα το συνολικό επίδομα να φθάνει και στο επίπεδο των 800 ευρώ, στην περίπτωση που ανέφερα προηγουμένως. 
      Θα μου επιτρέψετε ωστόσο, αγαπητοί συνάδελφοι, να επιστρέψω στο νομοσχέδιο και στο δεύτερο κεφάλαιο. Βασικός σκοπός μας με τις ρυθμίσεις των άρθρων 28 έως 43 του σχεδίου νόμου είναι η προσαρμογή της ελληνικής νομοθεσίας στις διατάξεις της πέμπτης κοινοτικής οδηγίας αλλά και συνολικά η βελτίωση του θεσμικού πλαισίου της υποχρεωτικής ασφάλισης οχημάτων στην Ελλάδα. Η ασφάλιση της αστικής ευθύνης, που προκύπτει από την κυκλοφορία οχημάτων, έχει ιδιαίτερη σημασία για τους Έλληνες, αλλά και για τους Ευρωπαίους πολίτες, είτε ως ασφαλισμένους είτε ως θύματα ατυχήματος. Επιπλέον, αποτελεί βασική μέριμνα των ασφαλιστικών επιχειρήσεων, δεδομένου ότι αποτελεί σημαντικό μέρος των δραστηριοτήτων τους στον κλάδο ασφάλισης ζημιών στην Κοινότητα. Ακόμη, έχει επιπτώσεις στην ελεύθερη κυκλοφορία των προσώπων και των οχημάτων.
      Με τον τρόπο αυτό συμβάλλουμε στην εξυγίανση της ελληνικής ασφαλιστικής αγοράς στον κλάδο ασφάλισης οχημάτων, προκειμένου να διασφαλιστούν και τα μέρη της ασφαλιστικής συμβάσεως, αλλά ευνόητα κι εκείνος που υφίσταται τη ζημία. 
      Παράλληλα, πετυχαίνουμε την ενίσχυση και την εδραίωση μιας ενιαίας ασφαλιστικής αγοράς στον κλάδο ασφάλισης αυτοκινήτων που θα διευκολύνει τους πολίτες των άλλων κρατών-μελών, στην περίπτωση που υποστούν αστική ζημιά από αυτοκίνητο με ελληνικές πινακίδες να τύχουν της καλύτερης δυνατής βοήθειας από το υπάρχον θεσμικό πλαίσιο, προς αποκατάσταση της ζημιάς τους. 
 	Κυρίες και κύριοι συνάδελφοι, με τις προτεινόμενες διατάξεις εναρμονίζεται η Ελλάδα με την ισχύουσα οδηγία και ενισχύεται η προστασία όλων των ασφαλισμένων. Πλέον καταγράφονται και αποστέλλονται προς την Ευρωπαϊκή Επιτροπή οι εξαιρούμενοι της υποχρεωτικής ασφάλισης φορείς. 
      Ταυτόχρονα ορίζεται ρητώς η ευθύνη του ασφαλιστού καθ’ όλη τη διάρκεια της σύμβασης έναντι του τρίτου ζημιωθέντος. Στο χρόνο αυτό περιλαμβάνεται το χρονικό διάστημα τυχόν παραμονής του οχήματος σε άλλο κράτος- μέλος. Τα ελάχιστα ποσά ασφαλιστικής καλύψεως αυξάνονται, ώστε να ανταποκρίνονται αυτά στις απαιτήσεις της εποχής μας, επιλέγοντας τη χρήση της μεταβατικής περιόδου για την αύξηση αυτών, όπως προβλέπει η οδηγία. Η αύξηση αυτών αρχίζει από 1η Ιουνίου 2009 με το ποσό των 500.000 ευρώ, αναπροσαρμόζεται από 1η Ιανουαρίου 2011 στο ποσό των 750.000 ευρώ και από 1η Ιουνίου του 2012 γίνεται 1.000.000 ευρώ. Επιλέγεται, δε, για την κάλυψη των σωματικών βλαβών η ρύθμιση ορισμού του ελάχιστου ποσού κάλυψης ανά θύμα, θεωρώντας ότι είναι η πλέον δίκαιη λύση για όλα τα εμπλεκόμενα μέρη, ενώ η κάλυψη των υλικών ζημιών ρυθμίζεται ανά ατύχημα και ανεξάρτητα από τον αριθμό των θυμάτων.
      Στο σημείο αυτό θα ήθελα να απαντήσω συγκεκριμένα στο σχόλιο που ακούσαμε ότι η ρύθμιση αυτή προχωρά, «τρέχει» με ταχύτερο ρυθμό απ’ αυτόν που επιβάλλει η κοινοτική νομοθεσία. Η σχετική οδηγία, κυρίες και κύριοι συνάδελφοι, προβλέπει ότι εντός τριάντα μηνών από 11 Ιουνίου 2007, δηλαδή το αργότερο ως 11 Δεκεμβρίου 2009 τα όρια κάλυψης θα πρέπει να έχουν αυξηθεί τουλάχιστον στα 500.000 ευρώ. Όλοι γνωρίζουμε ότι τα ελληνικά ασφαλιστήρια αυτοκινήτων είναι κυρίως εξάμηνης διάρκειας. Επομένως η ρύθμιση αυτή πρέπει να τεθεί σε εφαρμογή εντός του δεύτερου εξαμήνου του 2009, δηλαδή από 1 Ιουνίου 2009 και εξής, προκειμένου να μπορεί να διασφαλιστεί ότι το θύμα τροχαίου ατυχήματος της 11 Δεκεμβρίου 2009 θα καλύπτεται από τη νέα ρύθμιση του κοινοτικού νομοθέτη. 
      Να σημειωθεί ότι τα όρια αυτά είναι αποτέλεσμα μακράς και ευρείας διαβούλευσης με την ασφαλιστική αγορά.
      Περαιτέρω, θεσμοθετείται η διαδικασία διακανονισμού ζημιών και στην περίπτωση που ο ζημιωθείς είναι κάτοικος Ελλάδος κατά ενιαίο τρόπο, με την περίπτωση που ο ζημιωθείς είναι μόνιμος κάτοικος άλλου κράτους-μέλους. Ορίζεται η ευθύνη του ασφαλιστού έναντι των ζημιωθέντων επιβατών και στην περίπτωση που αυτοί γνώριζαν ή όφειλαν να γνωρίζουν ότι ο οδηγός του ζημιογόνου αυτοκινήτου τελούσε υπό την επίδραση οινοπνεύματος ή τοξικών ουσιών. O ασφαλιστής δεν δύναται να προβάλει την ένσταση ιδίας συμμετοχής έναντι του τρίτου που υπέστη ζημιά.
      Το επικουρικό κεφάλαιο ευθύνεται και στην περίπτωση υλικών ζημιών, όταν ο μεν οδηγός του ζημιογόνου οχήματος παραμένει άγνωστος, πλην, όμως, προκλήθηκαν σωματικές βλάβες που απαιτούν νοσοκομειακή περίθαλψη τουλάχιστον πέντε ημερών.
      Τέλος, θεσμοθετείται η έκδοση βεβαιώσεως από την ασφαλιστική επιχείρηση προς τον ασφαλισμένο, σχετικά με τις αξιώσεις-αποζημιώσεις τρίτων.
      Ακόμα, εναρμονίζεται το δίκαιο της Ελλάδος ώστε να αντιμετωπίζονται στο θεσμικό πλαίσιο της ασφάλισης αυτοκινήτων κατά τρόπο ενιαίο συγκεκριμένες περιπτώσεις. Αναφέρομαι στον ορισμό του τόπου συνήθους στάθμευσης, στην εισαγωγή του παρεμπίπτοντα και μη συστηματικού ελέγχου των οχημάτων που εισέρχονται στην Ελλάδα, καθώς και στην πρόβλεψη δυνατότητας αναγωγής του επικουρικού κεφαλαίου στην περίπτωση που το ζημιογόνο όχημα είναι ειδικού τύπου ή με ειδική πινακίδα κυκλοφορίας άλλου κράτους-μέλους.
      Τέλος, οριοθετείται ο ορθότερος σκοπός του κέντρου πληροφοριών.
      Ως προς το κεφάλαιο Γ’, θα ήθελα να πω δύο λόγια: Με την προτεινόμενη τροποποίηση του ν.δ 400/70, όπως ισχύει σήμερα, αποσκοπείται η εναρμόνιση της Ελλάδος προς την κοινοτική οδηγία αντασφάλισης.
      Και εδώ θέλω να πω, κυρίες και κύριοι συνάδελφοι, ότι η αντασφάλιση αποτελεί μείζονα οικονομική δραστηριότητα και αυτό, γιατί επιτρέπεται στις επιχειρήσεις πρωτασφάλισης της ευρύτερης διασποράς κινδύνων μέσω της διευκόλυνσης ευρύτερης διασποράς κινδύνων σε παγκόσμιο επίπεδο, να διαθέτουν υψηλότερη δυνατότητα ασφαλιστικής κάλυψης, καθώς και να μειώνουν το κόστος κεφαλαίου τους.
(Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Κακλαμάνη.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ σέβομαι τον κύριο Υπουργό και έχω την αξίωση να σέβεται και εκείνος όλους μας.
      Όταν, λοιπόν, μιλάμε για το περίφημο «επίδομα θέρμανσης» και μας λέγει ότι θα το πάρουν ένα εκατομμύριο εφτακόσιες χιλιάδες -ανέφερε όλες τις κατηγορίες- και ότι μπορεί για κάποιους εξ αυτών να φθάσει τα…
      ΠΡΟΕΔΡΕΥΩΝ (Φίλιππος Πετσάλνικος): Κύριε Κακλαμάνη, η παρέμβασή σας είναι τώρα εκτός Κανονισμού.
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, να φθάσει τα 800 ευρώ… Με παρακολουθείτε;
      ΠΡΟΕΔΡΕΥΩΝ (Φίλιππος Πετσάλνικος): Εγώ σας παρακολουθώ, αλλά παρακαλώ και εσείς να με παρακολουθείτε. Σας λέω ότι η παρέμβασή σας είναι εκτός Κανονισμού.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, εντός του Κανονισμού, ακριβώς.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ. Για εξηγείστε μου το «εκ του Κανονισμού».
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με, λοιπόν, γιατί, αν δεν με ακούσετε, πώς θα καταλάβετε;
      Σας επαναλαμβάνω: Όταν απευθύνομαι στον κύριο Υπουργό και με σεβασμό του διατυπώνω την άποψή μου, οφείλει και εκείνος με τον ίδιο σεβασμό να απευθύνεται στη Βουλή σε μένα. Διότι, όταν από το Βήμα μου λέγει ως προς αυτό που είπα εγώ ότι μπορεί να είναι γύρω στα 100 ευρώ, ότι μπορεί κάποιοι να πάρουν 800 ευρώ, κάποιος από τους δύο λέει αλήθεια ή ψέματα. Και εγώ δεν δέχομαι να μένει αυτό εκκρεμές για μένα. Τα 238.000.000 ευρώ που λέει η έκθεσή σας, διαιρούμενα διά του 1.700.000, βγάζουν 138 ευρώ για τον καθένα. Εάν δε, όπως λέτε, κάποιοι θα πάρουν και περισσότερα, πώς θα φθάσουν τα 800 ευρώ; Δεν είναι σοβαρά πράγματα αυτά και νομίζω ότι οφείλετε να επανορθώσετε. Ή είναι λιγότεροι από ένα εκατομμύριο εφτακόσιες χιλιάδες ή πρέπει να δώσετε περισσότερα από 238.000.000 ευρώ που λέει η έκθεση του Γενικού Λογιστηρίου, του Κράτους.
      Αυτό είναι το θέμα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κύριε Κακλαμάνη, η τροπολογία αυτή θα συζητηθεί αύριο, βέβαια.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά τώρα έγινε αυτή η συζήτηση.
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Κακλαμάνη.
      Η τροπολογία θα συζητηθεί αύριο. Διαβάσαμε στον Τύπο ότι μετά την κατάθεση της τροπολογίας -την περασμένη εβδομάδα έγινε η κατάθεση- θα υπάρξει, μάλλον, τροποποίηση της τροπολογίας -έτσι δεν είναι, κύριε Υφυπουργέ;- για να συμπεριληφθούν και κάποιες άλλες κατηγορίες που αναφέρατε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Το θέμα είναι αν κάποιος λέει ψέματα ή αλήθεια.
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Κακλαμάνη. Σας παρακαλώ.
      Άρα, λοιπόν, κατά την άποψή μου, εφόσον γίνουν τροποποιήσεις εδώ της τροπολογίας, θα πρέπει να υπάρχει από το Γενικό Λογιστήριο του Κράτους και η εκτίμηση του κόστους. Διότι η αρχική έκθεση που συνοδεύει την κατατεθείσα τροπολογία αναφέρει τους αριθμούς στους οποίους αναφερθήκατε και εσείς.
      Ο κ. Λέγκας, όμως, θέλει επ’ αυτού να κάνει μία πολύ σύντομη παρέμβαση.
      Κύριε Λέγκα, σας παρακαλώ να είστε πολύ σύντομος.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα είμαι πολύ σύντομος, κύριε Πρόεδρε. 
      Κατ’ αρχάς, θα ήθελα να πω ότι δεν είχα καmμία διάθεση να μειώσω ούτε το εύρος των επιχειρημάτων ούτε τα επιχειρήματα του κυρίου Προέδρου. Απλά έδωσα ένα παράδειγμα, θέλοντας να εξηγήσω το μηχανισμό απόδοσης του συγκεκριμένου επιδόματος κοινωνικής συνοχής, αυτού που λέτε «επίδομα θέρμανσης». Θεωρητικά, αλλά και πρακτικά αυτό το επίδομα θέρμανσης μπορεί να απευθύνεται σε τέσσερα μέλη της ιδίας οικογένειας της πρώτης ζώνης, με αποτέλεσμα μια οικογένεια να διαμορφώσει ένα εισόδημα από το επίδομα θέρμανσης που να φτάνει τα 800 ευρώ, εφόσον και τα τέσσερα μέλη είναι δικαιούχοι. Και ανέφερα το εξής παράδειγμα. Μπορεί να είναι δύο συνταξιούχοι και δύο άνεργα παιδιά, τέσσερις δικαιούχοι, άρα τέσσερα επί διακόσια, οκτακόσια. Άρα δεν καταλαβαίνω πού είναι το ανακριβές το οποίο επισημάνατε προηγουμένως. Νομίζω ότι ήμουν σαφής, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Όσον αφορά τα 238.000.000 ευρώ που λέει η έκθεση, διαιρούμενα διά του ενός εκατομμυρίου επτακοσίων χιλιάδων, που λέει ο Υπουργός, ότι θα είναι οι δικαιούχοι, μας δίνει 135 ευρώ περίπου. Δεν μπορούμε επομένως να φθάσουμε τα 800 ευρώ. 
      ΠΡΟΕΔΡΕΥΩΝ (Φίλιππος Πετσάλνικος): Θα πρέπει αύριο ο κύριος Υφυπουργός να ενημερώσει τη Βουλή για τη συνολική δαπάνη, για να ξέρουμε τι συζητάμε και τι ψηφίζουμε. Διότι, επαναλαμβάνω, ότι στην έκθεση που έχει κατατεθεί από το Γενικό Λογιστήριο αναφέρεται ο συγκεκριμένος αριθμός –το συνολικό, δηλαδή, κόστος- με βάση την αρχική διατύπωση της τροπολογίας. Περιμένουμε να μας ενημερώσετε αύριο κατά τη διάρκεια της συζήτησης. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν θέλετε τώρα; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Λέγκα, θα συζητήσουμε αύριο την τροπολογία. Τώρα έχουν ζητήσει το λόγο οι Κοινοβουλευτικοί Εκπρόσωποι. 
      Κύριε Λαφαζάνη, πριν σας δώσω το λόγο, επιτρέψτε μου να κάνω μία ανακοίνωση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθήτριες και μαθητές και δύο συνοδοί-καθηγητές από το 4ο Γυμνάσιο Χαριλάου Θεσσαλονίκης.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Δεν νομίζω ότι το θέμα είναι αν η έκθεση του Γενικού Λογιστηρίου υποτίθεται ότι συμπεριλαμβάνει τα ποσά και τους δικαιούχους που λέει ο κύριος Υπουργός. Το μεγάλο, το μείζον θέμα είναι ότι η Κυβέρνηση διατυμπανίζει ένα επίδομα 100 ευρώ και 150 ευρώ ως μεγάλη παραχώρηση σε άτομα σ’ αυτή τη χώρα τα οποία είναι απολύτως εξαθλιωμένα. Μιλάμε για άτομα που δεν μπορούν να επιβιώσουν. 
      Είναι δυνατόν, λοιπόν, να προσπαθείτε να κάνετε επικοινωνιακή πολιτική με τα 100 ευρώ, που δεν φθάνουν ούτε για τη θέρμανσή τους, διότι ο χειμώνας ήταν σχετικά βαρύς, κάτι που βεβαίως ήταν ευχάριστο με τις δεδομένες κλιματικές αλλαγές; Και ξέρετε ότι το κόστος θέρμανσης με το ανεβασμένο πετρέλαιο έχει φθάσει σε απίστευτα ύψη. Είναι ντροπή και μόνο το ότι επιχειρείτε να κάνετε επικοινωνιακή πολιτική με τέτοιου είδους επιδόματα ελεημοσύνης.
      Βεβαίως, έχουμε μία αδιέξοδη οικονομική…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δηλαδή, να μην το δώσουμε; 
      ΠΑΝΑΓΙΩΤΗΣ ΛΑΦΑΖΑΝΗΣ: Εγώ δεν είπα να μην το δώσετε. Εγώ άλλο είπα. 
      Βεβαίως έχουμε μία αδιέξοδη οικονομική πολιτική η οποία επιτείνει την κρίση. Και ευτυχώς, όμως, «ουδέν κακόν αμιγές καλού». Βλέπω ότι αυτή η πολιτική συσπειρώνει τώρα εργαζόμενους, αγρότες, μικρομεσαίους και τη νεολαία σε ένα ενιαίο μέτωπο αγωνιστικών κινητοποιήσεων, κάτι που αποτελεί μία ελπίδα για τη χώρα, μία ελπίδα για την ανατροπή.
      Μπαίνω στα συγκεκριμένα θέματα τα οποία συζητάμε, διότι μου φαίνεται ότι έχουν υποτιμηθεί υπέρ του δέοντος, ενώ είναι άκρως σοβαρά. Αν ψηφίσατε ένα Ταμείο μη εγγύησης καταθέσεων και επενδύσεων, τώρα έρχεστε μ’ αυτά τα δύο κεφάλαια για να συμπληρώσετε, υποτίθεται, μία νομοθεσία η οποία επιχειρεί να συγκαλύψει απαράδεκτες καταστάσεις άγριας κερδοσκοπίας και ακραίας ληστείας. Το γεγονός ότι έρχονται από τας Ευρώπας κάποιες οδηγίες, ουδόλως καλύπτει αυτό το θέμα. 
      Το πρώτο που θέλω να επισημάνω, κύριε Υπουργέ, είναι το εξής: Γνωρίζετε ότι οι ασφαλιστικές εταιρείες έχουν φτάσει πλέον στο χείλος του γκρεμού; Γνωρίζετε ότι καταγράφουν τώρα ζημίες πάνω από 1.000.000.000 ευρώ; Γνωρίζετε ότι οι ασφαλιστικοί κολοσσοί καταρρέουν; 
Γνωρίζετε ότι γίνονται συνεχείς απολύσεις από τις ασφαλιστικές εταιρείες; 
      Και πού οφείλεται αυτό, κύριε Υπουργέ; Οφείλεται στα άγρια ασφαλιστικά παιγνίδια, που, βεβαίως, υπό την εποπτεία των αρχών έκαναν αυτές οι εταιρείες, παίζοντας με τζογαδόρικες πρακτικές τα λεφτά των ασφαλισμένων.
      Θέλουμε μια δημόσια και κοινωνική ασφάλιση, ισχυρή και σύγχρονη, που να καλύπτει με αξιοπρεπείς παροχές όλους τους Έλληνες και όχι να ενισχύουμε τις ιδιωτικές πρακτικές ασφάλισης, με την άγρια κερδοσκοπία που σας ανέφερα, η οποία έχει ως αποτέλεσμα να την πληρώνουν οι ασφαλισμένοι. Γιατί αυτοί «πληρώνουν τη νύφη» σήμερα. 
      Αυτές οι διατάξεις, οι οποίες περιέχονται στα περί εποπτείας ασφαλιστικών και αντασφαλιστικών επιχειρήσεων ουδόλως καλύπτουν την ανάγκη να υπάρχει σχετικός έλεγχος, όσος μπορεί να υπάρξει. 
      Αυτές οι διατάξεις τι επιτρέπουν, κύριε Υπουργέ; Μιλάτε για τα τεχνικά αποθέματα. Τα τεχνικά αποθέματα επιτρέπουν να γίνεται ασφαλιστική τοποθέτηση. 
      Και ποια είναι η ασφαλιστική τοποθέτηση, την οποία επιτρέπουν και οι νέες οδηγίες; Να παίζονται και να τζογάρονται κυριολεκτικά τα ποσά των ασφαλισμένων σε όλα τα είδη των κεφαλαιαγορών. Να τζογάρονται ακόμη και σε απίστευτης προέλευσης και κατεύθυνσης παράγωγα και σύνθετα προϊόντα. 
      Γιατί το κάνετε αυτό; Δεν βλέπετε την κατάσταση που επικρατεί; Δεν βλέπετε τις εφιαλτικές διαστάσεις της κρίσης; Από πού κι ως πού, λοιπόν, χρήματα των ασφαλισμένων, με τα οποία θέλουν –υποτίθεται- να τους υπόσχονται να πάρουν κάποια ασφάλεια ή κάποια σύνταξη, επιτρέπεται να γίνονται βορά σε όλου του είδους τις κεφαλαιαγορές; 
      Δεν βλέπετε την κατρακύλα των χρηματιστηρίων; Εκεί οδηγείτε τις επενδύσεις των ασφαλιστικών εταιρειών; 
      Δεν βλέπετε τι έγινε με αυτές  τις τιτλοποιήσεις και τις τιτλοποιήσεις της αγοράς ακινήτων των Ηνωμένων Πολιτειών; 
      Δεν βλέπετε τι γίνεται με την «AIG», η οποία κατέρρευσε; Δεν βλέπετε ότι η «ING» κάνει απολύσεις στη χώρα μας; Δεν βλέπετε τα προβλήματα που έχουν αυτές οι ασφαλιστικές εταιρείες και οι οποίες με συμβόλαια δυσανάγνωστα έρχονται αυτήν τη στιγμή σε ασφαλισμένους δικαιούχους να τους διαβάζουν ψιλά γράμματα και να τους λένε «δεν είχαμε αποδόσεις και επομένως δεν μπορούμε να σας δώσουμε τα χρήματα τα οποία σας είχαμε υποσχεθεί κατά τα άλλα με μεγάλη γαλαντομία». 
      Αυτά γίνονται σήμερα στον κόσμο και τον έχουν εξαγριώσει. Δεν ξέρουμε τι θα γίνει και αύριο. Διότι με τέτοιες ζημίες που καταγράφουν δεν ξέρουμε ποια θα είναι η προοπτική. 
      Και σας ρωτώ: Αυτά είναι τα έργα σας; Αυτές είναι οι εποπτικές αρχές, η περίφημη ΕΠΕΙΑ; Τι θα ελέγξει η ΕΠΕΙΑ, όταν έχουμε τραπεζικούς ομίλους διασυνδεδεμένους με ασφαλιστικές εταιρείες, τραπεζικούς ομίλους οι οποίοι έχουν αμοιβαία κεφάλαια, τραπεζικούς ομίλους που οι ίδιοι κάνουν επενδυτικές δραστηριότητες, τραπεζικούς ομίλους που κάνουν real estate; 
      Ποια επιτροπή μπορεί να ελέγξει αυτές τις γιγάντιες διαδικτυωμένες και συνδεδεμένες επιχειρήσεις, οι οποίες μεταφέρουν τα κεφάλαια από εδώ και από εκεί και ανοίγονται στις διεθνείς αγορές; Βάζετε μια επιτροπή διορισμένη από την Κυβέρνηση για να ελέγξει –υποτίθεται- αυτό το έργο και αυτές τις διασυνδέσεις; 
      Εδώ έχουμε ασφάλιση-αντασφάλιση. Αντασφάλιση της αντασφάλισης και αντασφάλιση της αντασφάλισης της αντασφάλισης. Και βγάζετε τώρα μερικά λογιστικά μοτίβα, προκειμένου να ελέγξετε αυτές τις διασυνδέσεις μεταξύ ομίλων, από τα οποία δεν μπορεί να βγει στην πράξη καμμία άκρη. 
      Δυστυχώς, αυτοί κυβερνούν τις χώρες σήμερα και αυτοί κυβερνούν τον πλανήτη: Τα διασυνδεδεμένα μπλοκ, γιατί, όταν μιλάμε για ασφαλιστική εταιρεία, μιλάμε για Τράπεζες, μιλάμε για χρηματοπιστωτικούς ομίλους, μιλάμε για bank assurance, που σήμερα κάνουν όλες οι ασφαλιστικές εταιρείες διασυνδεδεμένες με τις Τράπεζες. Σε τίποτα δεν απαντά αυτό το νομοσχέδιό σας. Παίζετε με τα λεφτά των ασφαλισμένων, τους οποίους οδηγείτε στην ιδιωτική ασφάλιση, λόγω της υποβάθμισης του δημόσιου κοινωνικού ασφαλιστικού συστήματος. 
		(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κλείνω κύριε Πρόεδρε -επιτρέψτε μου ένα λεπτό ακόμα- με τις διατάξεις τις οποίες έχετε, με τις οποίες ενισχύονται οι αποζημιώσεις από σωματικές βλάβες και από ζημίες. Είναι θετικό να ενισχυθούν οι αποζημιώσεις, ασφαλώς, κανείς δεν μπορεί να έχει αντίρρηση. Αλλά δεν μου λέτε, πού θα πάνε τα ασφάλιστρα σε μία απελευθερωμένη ασφαλιστική αγορά την οποία έχετε κάνει εσείς σε συναίνεση με το ΠΑΣΟΚ, γιατί αυτά είναι έργα και του ΠΑΣΟΚ; 
	Είναι απελευθερωμένη η ασφαλιστική αγορά. Τα τιμολόγια τα διαμορφώνουν ελεύθερα υποτίθεται οι ασφαλιστικές εταιρείες. Πού θα πάνε τα ασφάλιστρα, σε τι ύψη θα οδηγηθούν; Τι προσχήματα θα βρουν τώρα οι ασφαλιστικές εταιρείες για να τινάξουν στα ύψη τα τιμολόγιά τους; Ήδη προετοιμάζουν διπλασιασμό των ασφαλίστρων των αυτοκινήτων οι ασφαλιστικές εταιρείες. Και ερωτώ: ποιος θα πληρώνει τέτοια ασφάλιστρα μέσα σε οικονομική κρίση και με τέτοια υποβάθμιση που υπάρχει στον κόσμο από την άποψη των εισοδημάτων του; Ποιος θα τα πληρώσει αυτά τα ασφάλιστρα; Ήδη έχουμε ένα μεγάλο στόλο αυτοκινήτων ο οποίος, όπως ξέρετε, κυκλοφορεί ανασφάλιστος. Αυτός θα διευρυνθεί το επόμενο διάστημα γιατί δεν μπορεί να ανταποκριθεί, δεν έχει να πληρώσει σε υποχρεωτική μάλιστα ασφάλιση. 
	ΠΡΟΕΔΡΕΥΩΝ (Φίλιππος Πετσάλνικος):  Παρακαλώ, κύριε Λαφαζάνη, ολοκληρώστε.
	ΠΑΝΑΓΙΩΤΗΣ ΛΑΦΑΖΑΝΗΣ: Κλείνω λέγοντας ότι όλο αυτό το πλαίσιο το οποίο έχετε διαμορφώσει και με τις κοινοτικές οδηγίες, θέλει να προωθήσει ένα και μόνο πράγμα, την ενιαία ασφαλιστική και αντασφαλιστική αγορά στην Ευρωπαϊκή Ένωση. Αυτό σημαίνει κλείσιμο όλων των μικρών ιδιωτικών ασφαλιστικών εταιρειών, συγκέντρωση του ασφαλιστικού κεφαλαίου σε μεγάλους χρηματοοικονομικούς ομίλους και οδηγείτε τα πράγματα στο να φθάσουμε να κυριαρχούν στην Ευρωπαϊκή Ένωση τέσσερις-πέντε όμιλοι οι οποίοι θα είναι πάνω από τις κυβερνήσεις και θα παίζουν άγρια κερδοσκοπικά παιγνίδια ανά τον πλανήτη.
	Τι θα κάνει η οποιαδήποτε εθνική εποπτική αρχή απέναντι σε τέτοιες δυνάμεις έτσι που σπρώχνετε και ωθείτε τα πράγματα;
	ΠΡΟΕΔΡΕΥΩΝ (Φίλιππος Πετσάλνικος):  Ολοκληρώστε κύριε Λαφαζάνη.
	ΠΑΝΑΓΙΩΤΗΣ ΛΑΦΑΖΑΝΗΣ: Γι’ αυτούς τους λόγους είναι προφανές ότι θα καταψηφίσουμε και τα δύο κεφάλαια και όλα τα σχετικά άρθρα.
	Σας ευχαριστώ.
(Χειροκροτήματα από την πτέρυγα του ΣΥΡΙΖΑ)
	ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης.
	ΑΣΤΕΡΙΟΣ ΡΟΝΤΟΥΛΗΣ: Ευχαριστώ κύριε Πρόεδρε.
	Αγαπητοί συνάδελφοι, πριν αναφερθώ στα θέματα της επικαιρότητας θα ήθελα την προσοχή σας για ένα πολύ σοβαρό θέμα που έχει προκύψει και βεβαίως θα ήθελα την προσοχή του πρώην Προέδρου της Βουλής, του κ. Κακλαμάνη που είναι ένας άνθρωπος υψηλού ήθους και με ακμαία εθνική συνείδηση. 
	Σήμερα, θα το καταθέσω και στα Πρακτικά, στην «ΕΛΕΥΘΕΡΟΤΥΠΙΑ», κύριε πρώην Πρόεδρε της Βουλής, υπάρχει ένα κείμενο, μία δήλωση του Βουλευτή σας του κ. Τσετίν  Μάντατζη, Βουλευτή της Ξάνθης.
	ΑΠΟΣΤΟΛΟΣ ΚΑΚΛΑΜΑΝΗΣ: Το γνωρίζω, το διάβασα. Εκφράζει τον εαυτό του και μόνο ο κύριος αυτός. 
	ΑΣΤΕΡΙΟΣ ΡΟΝΤΟΥΛΗΣ: Ακούστε τι λέει, όμως, για να ενημερωθεί και η Αίθουσα.
	Ο εν λόγω Βουλευτής χαρακτηρίζει τη μουσουλμανική μειονότητα και για να είμαι ακριβής, τις μουσουλμανικές μειονότητες, αναπόσπαστο κομμάτι του μεγάλου τουρκικού έθνους. Αυτό είναι το πρώτο. Δεν τελειώνει εδώ, όμως. 
      Ακούστε τι λέει σε μια άλλη προκλητικότατη ομιλία που έκανε στην Κομοτηνή, αγαπητοί συνάδελφοι. Για να μην τον αδικώ, διαβάζω: «Εμείς δεν είμαστε εσωτερική υπόθεση της Ελλάδας. Μείναμε εδώ με μία συνθήκη. Εγώ στην ουσία δεν θέλω να ασχοληθώ με τη συνθήκη. Αυτοί που με άφησαν εδώ να ασχοληθούν». 
      Το μήνυμα, κύριε Πολατίδη, που είσθε από την περιοχή, του κ. Τσετίν προς την Τουρκία είναι να έλθει εδώ να μας διεκδικήσει. Να έλθει η Τουρκία να τους διεκδικήσει, κύριε Λοβέρδο, που είσθε υπεύθυνος της εξωτερικής πολιτικής του ΠΑΣΟΚ. «Η δική μου πρόταση είναι πως πρέπει να ξεσηκωθούμε» -συνεχίζει ο κ. Τσετίν- «ό,τι κάνουμε, θα το κάνουμε μέσα στους επόμενους μήνες». 
	Βεβαίως τα ερωτήματα που εγείρονται είναι: Ο Πρόεδρος  του ΠΑΣΟΚ ο κ. Παπανδρέου θα τοποθετηθεί για τις δηλώσεις αυτές του Βουλευτού του; 
      Ο αρμόδιος τομεάρχης του ΠΑΣΟΚ ο κ. Λοβέρδος που είναι  και στην Αίθουσα, θα τοποθετηθεί για τις δηλώσεις αυτές του Βουλευτή του ΠΑΣΟΚ; Η Βουλή, όμως, αγαπητοί συνάδελφοι, θα τοποθετηθεί; Διότι όλοι μας άλλος στο Ευαγγέλιο και άλλος στο Κοράνι δίνουμε έναν όρκο, να προασπίζουμε τα συμφέροντα και την εθνική ασφάλεια της χώρας μας. Ποια η έννοια του όρκου που κάποιος έδωσε στο Ευαγγέλιο ή κάποιος έδωσε στο Κοράνι;
      Άρα αν δεν θέλουμε να είμαστε περίγελος, διότι περί αυτού πρόκειται, θα πρέπει και ο Πρόεδρος του ΠΑΣΟΚ και η Βουλή να δώσει στον κύριο αυτό τη δέουσα απάντηση. Διότι εδώ φαίνεται ότι γίνεται πρόσκληση επέμβασης της Άγκυρας στα εσωτερικά της ελληνικής επικράτειας.
      Το καταθέτω για τα Πρακτικά. 
      (Στο σημείο αυτό ο Βουλευτής κ. Ροντούλης καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Διότι δεν πρέπει να μείνει αναπάντητο από ένα κόμμα –διότι εγώ θεωρώ ότι έτσι είναι- που στο παρελθόν, τουλάχιστον, επέδειξε ισχυρά εθνικά ανακλαστικά, τουλάχιστον επί Ανδρέα Παπανδρέου.
      ΑΝΔΡΕΑΣ ΛΟΒΕΡΔΟΣ: Τώρα δεν έχουμε; Ανακαλέστε! Τι είναι αυτά που λέτε;
      ΑΣΤΕΡΙΟΣ ΡΟΝΤΟΥΛΗΣ: Κύριε Λοβέρδο, να τοποθετηθείτε. 
      ΑΝΔΡΕΑΣ ΛΟΒΕΡΔΟΣ: Να τα πάρετε πίσω.
      ΑΣΤΕΡΙΟΣ ΡΟΝΤΟΥΛΗΣ: Δεν παίρνω τίποτα πίσω. Να συμμαζέψετε το Βουλευτή σας.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριοι συνάδελφοι. Να ολοκληρώσει πρώτα ο κ. Ροντούλης. Προβλέπει ο Κανονισμός τη δυνατότητα να πάρετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Να ολοκληρώσω κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρο, το λόγο.
      ΠΡΟΕΔΡΕΥΩΝ (Φίλιππος Πετσάλνικος): Έγιναν προσωπικές αναφορές και για σας και για τον κ. Λοβέρδο. Θα ζητήσετε το λόγο επί προσωπικού, όπως προβλέπει ο Κανονισμός.
      ΑΣΤΕΡΙΟΣ ΡΟΝΤΟΥΛΗΣ: Απεδέχθη και την πρώτη αυθόρμητη απάντηση που δώσατε.
      ΑΠΟΣΤΟΛΟΣ ΚΑΚΛΑΜΑΝΗΣ: Αν σας ενδιέφερε η θέση μας, από εκεί και πέρα δεν χρειαζόταν να συνεχίσετε.
      ΑΣΤΕΡΙΟΣ ΡΟΝΤΟΥΛΗΣ: Αγαπητέ Πρόεδρε, θα πρέπει να καταλάβετε ότι θα πρέπει από τα θεσμικά όργανα του ΠΑΣΟΚ να δοθεί η δέουσα απάντηση. Αυτό και μόνο.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Ροντούλη. Υπάρχουν Βουλευτές του ΠΑΣΟΚ εδώ που θα τοποθετηθούν.
      ΑΣΤΕΡΙΟΣ ΡΟΝΤΟΥΛΗΣ: Όσον αφορά τις πρόσφατες αγροτικές κινητοποιήσεις, κύριε Υφυπουργέ, θα σας καταθέσω για τα Πρακτικά ένα άρθρο του κ. Δημητρίου. Ο κ. Δημητρίου είναι σύμβουλος του κ. Χατζηγάκη, ο οποίος σε μια τέτοια δύσκολη συγκυρία για το αγροτικό με τα μπλόκα εν εξελίξει, αντί να κάνει παρεμβάσεις που θα οδηγούσαν σε μια άμβλυνση των όποιων προβλημάτων, ρίχνει λάδι στη φωτιά. Ξέρετε τι λέει; Το διαβάζω για να μην το αδικήσω: «Οι αγρότες δεν αποτελούν πλέον ραχοκοκκαλιά της οικονομίας». Αυτά λέει, κύριε Πολατίδη, που είστε και εσείς από την περιφέρεια. Και ρωτούμε εμείς τον κ. Δημητρίου. Εάν ο αγρότης στην περιφέρεια δεν έχει χρήματα, εάν ο αγρότης δυσκολεύεται οικονομικά, πώς θα λειτουργήσει ο οικονομικός μηχανισμός τουλάχιστον στην περιφέρεια; Πώς θα λειτουργήσουν οι επιχειρήσεις; Πώς θα λειτουργήσουν οι επαγγελματίες; Πώς θα λειτουργήσουν οι καφετέριες; Πώς θα λειτουργήσουν τα σούπερ μάρκετ; Πώς θα λειτουργήσει ο παντοπώλης; 
      Άρα τουλάχιστον σε περιοχές αγροτικής οικονομίας, που πρυτανεύει η αγροτική οικονομία, η δήλωση αυτή είναι άστοχη. Συνεχίζει, όμως, ο κ. Δημητρίου, ο σύμβουλος του κ. Χατζηγάκη, που δήθεν κόπτονται για την αγροτιά και λέει: «Δεν προσαρμόζονται σε μοντέρνες καλλιέργειες». Και σας ρωτώ: ποιος ευθύνεται για τη μη προσαρμογή του αγροτικού κόσμου στις μοντέρνες καλλιέργειες; Πότε έγινε ένα πρότυπο, μια πρότυπη καλλιέργεια, ένα πρόγραμμα πρότυπης καλλιέργειας σε μια περιοχή για να γνωρίσουν οι αγρότες μας την απόδοση εναλλακτικών καλλιεργειών; Πότε έγινε από την πλευρά της ελληνικής πολιτείας;
      «Έχουν υψηλό κόστος» συνεχίζει να λέει ο κ. Δημητρίου. Έχουν υψηλό κόστος και το ερώτημα είναι: Οι αγρότες ευθύνονται για το υψηλό κόστος; 
      Δηλαδή για τον υψηλό τραπεζικό δανεισμό, για το πετρέλαιο που είναι πανάκριβο, για το πανάκριβο ρεύμα το ηλεκτρικό που χρησιμοποιούν στις εγκαταστάσεις τους, για το υψηλό κόστος που έχουν στα φυτοφάρμακα, στα αγροεφόδια, οι αγρότες ευθύνονται και έχουν υψηλό κόστος; 
      Και συνεχίζει στο τέλος –ακούστε κύριε Πολατίδη- ξένοι πρόσφυγες, λέει, χρησιμοποιούνται, ανασφάλιστοι και χαμηλά αμειβόμενοι. Και το ερώτημα είναι: ήρθε αυτός ο κ. Δημητρίου στην περιοχή της Λάρισας, της Θεσσαλίας, να δει πού έχουν φτάσει τα μεροκάματα αυτών που λέει ότι είναι χαμηλά αμειβόμενοι; Έχουν φτάσει στα 40 ευρώ.
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό παρακαλώ, κύριε Πρόεδρε, να μου δώσετε. 
      Άρα, λοιπόν, να τα αφήσει αυτά ο κ. Δημητρίου και να καταλάβει ότι ρίχνει λάδι στη φωτιά. 
      (Στο σημείο αυτό, ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και βεβαίως, παρατηρώ να θέτετε συχνά και ο εκπρόσωπος Tύπου αλλά και ο ίδιος ο Πρωθυπουργός της χώρας, το ερώτημα, τι θέλουν οι άλλες πολιτικές δυνάμεις, ο Λαϊκός Ορθόδοξος Συναγερμός, το ΠΑΣΟΚ κ.λπ.; θέλουν να μείνουν κλειστοί οι δρόμοι; Το ερώτημα είναι άτοπο. Γιατί; Πρώτον, γιατί το απευθύνετε στα κόμματα της Αντιπολιτεύσεως. Δηλαδή, εμείς ό,τι και να πούμε θέλετε να χειραγωγήσουμε τον αγρότη; Ο αγρότης θα κάνει αυτό που θεωρεί σωστό. Σας πληροφορώ δε, επειδή συναναστρέφομαι κάθε μέρα με αγρότες και σε αυτούς υπάρχει ο προβληματισμός αυτός. Σκέπτονται και άλλες μορφές πάλης και κινητοποιήσεων. Παραδείγματος χάριν, κάποιοι λένε να πάνε οι αγρότες να αποκλείσουν τις ευρωπαϊκές πρεσβείες, διότι εμπλέκεται στο αγροτικό ζήτημα και η Ευρωπαϊκή Ένωση. Υπάρχει ο προβληματισμός αυτός, αλλά να ζητάτε από τα κόμματα να λάβουν θέση στο πρόβλημα τη στιγμή που εσείς με την αβελτηρία σας συσσωρεύσατε όλα αυτά τα προβλήματα, είναι σαν…  
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, σας παρακαλώ να ολοκληρώσετε. 
      ΑΣΤΕΡΙΟΣ ΡΟΝΤΟΥΛΗΣ: Τελειώνω, κύριε Πρόεδρε, με την ανοχή σας. 
      …είναι σαν να κάνετε το εξής: θέλετε να δημιουργήσετε συνθήκες κοινωνικού αυτοματισμού και θέλετε να κάνετε συμμετόχους όλα τα άλλα κόμματα της Αντιπολιτεύσεως στους άστοχους χειρισμούς σας. Άρα, λοιπόν, αφήστε αυτά τα πράγματα, σκύψτε το κεφάλι κάτω, δείξτε έργο, εμπράκτως αμβλύνετε τα προβλήματα που αντιμετωπίζει ο αγρότης και να είστε βέβαιοι ότι οι άνθρωποι της υπαίθρου και θα ασπαστούν τα όποια μέτρα είναι σε θετική κατεύθυνση και θα προσπαθήσουν και αυτοί να ανταποκριθούν. Μην θεωρείτε ότι ο αγρότης θέλει να μένει μέσα στο κρύο και στη βροχή στους δρόμους. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, σας παρακαλώ, ολοκληρώστε! 
      ΑΣΤΕΡΙΟΣ ΡΟΝΤΟΥΛΗΣ: Τελειώνω, κύριε Πρόεδρε. 
      Είναι άνθρωποι νοικοκύρηδες που θέλουν να επιβιώσουν αυτοί και οι οικογένειές τους και θέλουν να έχουν μέλλον. Αυτό δεν μπορείτε να καταλάβετε. 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Πάντως, με αυτά και με αυτά, κύριε Ροντούλη, τα άρθρα 28 έως 68 έμειναν ολίγον εκτεθειμένα από την τοποθέτησή σας, γιατί δεν υπήρξε καμμία αναφορά. 
      ΑΣΤΕΡΙΟΣ ΡΟΝΤΟΥΛΗΣ: Είχα μόνο οκτώ λεπτά, κύριε Πρόεδρε! 
      ΠΡΟΕΔΡΕΥΩΝ (Φίλιππος Πετσάλνικος): Σε οκτώ λεπτά μπορεί να πει κανείς πάρα πολλά. 
      Κύριε Λοβέρδο, έχει ζητήσει το λόγο επί προσωπικού ο κ. Απόστολος Κακλαμάνης, γιατί έγιναν συγκεκριμένες προσωπικές αναφορές ερωτήσεις  κ.λπ. προς τον κ. Κακλαμάνη και αμέσως μετά θα λάβετε το λόγο εσείς. 
      Ορίστε, κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Ροντούλης απευθύνθηκε σε μένα και ενώ τον ευχαριστώ για τα κολακευτικά λόγια που χρησιμοποίησε, στη συνέχεια θέλησε να διαβάσει μια δήλωση του Βουλευτή στον οποίο αναφέρθηκε, παρά το γεγονός ότι γνωρίζει πως αυτοί που εμφανίζονται ως αυτόκλητοι προστάτες ανύπαρκτων προβλημάτων της μειονότητας και μάλιστα γι’ αυτόν το σκοπό ενθαρρυνόμενοι και από τον παράγοντα για τον οποίο εγώ έχω επανειλημμένως τοποθετηθεί εδώ, για το ρόλο του τουρκικού προξενείου στη Θράκη, προσπαθούν να δημιουργούν προβλήματα. Και δεν έχουμε κανένα λόγο εμείς να αναπαράγουμε στο Εθνικό Κοινοβούλιο τις όποιες ανοησίες και κακοήθειες και προκλήσεις του οιουδήποτε εξ αυτών. 
      Και σε ό,τι αφορά την ατυχή ερώτηση του κ. Ροντούλη εάν το ΠΑΣΟΚ πορεύεται επί της αυτής γραμμής που εδώ και πολλά χρόνια από την ίδρυσή του εχάραξε, γνωρίζει ο κ. Ροντούλης –και ειδικά ο κ. Ροντούλης το γνωρίζει και προσωπικά άριστα- ότι είναι ατυχέστατη αυτή η ερώτηση. Διότι γνωρίζετε ότι το ΠΑΣΟΚ συνεχίζει –και είναι σαφείς οι θέσεις όπως εκφράζονται από τον Πρόεδρό μας, από όλους μας- τις θέσεις του σε ό,τι αφορά ζητήματα σχέσεων με τη γείτονα. Και ο εκπρόσωπός μας ο κ. Λοβέρδος στον οποίο επίσης αναφερθήκατε, ασφαλώς θα σας απαντήσει και αυτός, αφού θελήσατε να αποτελέσει θέμα η δήλωση του «απίθανου» αυτού κυρίου.  
      Δικαίωμά του καθενός είναι.  Δεν ξέρω εάν στην Τουρκία αναγνωρίζεται το δικαίωμα καθενός να λέει τι πιστεύει και τι είναι. Εδώ στην Ελλάδα, σεβόμενοι και τις διεθνείς συνθήκες, δεν στερούμε από κανέναν το δικαίωμα να πει τι πιστεύει, τι Θεό λατρεύει, που ανήκει και που δεν ανήκει. 
      Από εκεί και πέρα θεωρώ ότι είναι λάθος. Ο κ. Λοβέρδος δεν είναι επί των θεμάτων της Θράκης, αλλά είναι επί των ελληνοτουρκικών και των διεθνών σχέσεων. Αυτά δε θα έπρεπε να τα πείτε ίσως προς την Κυβέρνηση, που με έχετε ακούσει κι εμένα πολλές φορές να λέω, ότι στη Θράκη δεν έχει καμμία δουλειά να πηγαίνει ο Υπουργός Εξωτερικών, για τα ζητήματα της Θράκης είναι αρμόδιοι κάθε ένας από τους Υπουργούς κατά την αρμοδιότητά του. Αυτά είναι βασικά, τα γνωρίζετε και λυπάμαι γιατί απόψε τα παραγνωρίσατε προκειμένου να κάνετε αυτήν την ατυχέστατη αναπαραγωγή. Αλίμονο! Ό,τι γράφεται προβοκατόρικα, οποιαδήποτε ανοησία και οποιαδήποτε πρόκληση, εμείς θα την καθιστούμε αντικείμενο συζήτησης στο Εθνικό μας Κοινοβούλιο. Ήταν λάθος σας!
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, σας παρακαλώ το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Τον λόγο έχει ζητήσει και ο κ. Λοβέρδος, γιατί κάνατε επανειλημμένες αναφορές. Ζήτησε να τοποθετηθεί, κύριε Ροντούλη και δικαιούται να έχει δύο λεπτά για την τοποθέτησή του.
      Ορίστε, κύριε Λοβέρδο, έχετε το λόγο. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κατ’ αρχάς θέλω να σημειώσω αυτό που είπε ο Πρόεδρος της Βουλής κ. Κακλαμάνης με πολύ εύστοχο τρόπο. Η δική μου αρμοδιότητα σχετίζεται με την εξωτερική πολιτική της χώρας και ο κ. Ροντούλης δεν έθεσε σχετικά θέματα. 
      Ατυχέστατα ήταν αυτά που είπε επίσης σε ό,τι αφορά τα ζητήματα πατριωτισμού. Και είναι ατυχέστατα τα όσα είπε για δύο λόγους.
      Ο πρώτος λόγος είναι μόνιμος λόγος και αφορά το διαχωρισμό των Ελλήνων πολιτικών σε πατριώτες και μη. Αυτήν τη διαίρεση την κάνουν συγκεκριμένοι πολιτικοί στην Ελλάδα, από αυτήν τη διαίρεση έχουμε υποφέρει πάρα πολύ όλοι στην Ελλάδα και αυτή η διαίρεση δεν ωφελεί κανέναν. Αυτό να το υπογραμμίσω με όσο πιο έντονο τρόπο μπορώ. 
      Ο δεύτερος λόγος σχετίζεται με αυτήν την δεύτερη διαίρεση που έκανε στην ιστορία της παράταξης της οποίας έχω την τιμή να είμαι Βουλευτής, η πατριωτική παράταξη μέχρι τον ένα της ηγέτη και έκτοτε κάτι άλλο. 
      Όλα αυτά είναι δημοκοπικά, είναι εκ του πονηρού, δεν τιμούν τον συνάδελφο και τον παρακαλώ ιδιαιτέρως να τα πάρει πίσω. 
      Σε ό,τι αφορά την ουσία μίας δήλωσης ενός συναδέλφου, η δήλωση είναι δυσάρεστη. Τη δήλωση την έχω υπ’ όψιν μου κι εγώ όπως όλοι οι Βουλευτές του ΠΑΣΟΚ και ίσως και όλοι οι Βουλευτές του Ελληνικού Κοινοβουλίου. Η εδώ αναπαραγωγή της είναι προαγωγή της και δεν βοηθά. Άλλωστε αν προς αυτά ένας πολιτικός έχει κάτι να κάνει, φυσικά δεν θα είναι αυτά τα οποία έκανε ο κ. Ροντούλης. 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Ροντούλη, έχετε το λόγο για ένα λεπτό. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, εν πρώτοις είναι ατυχέστατη η δήλωση του κ. Λοβέρδου, διότι ουδέποτε εγώ έκανα διάκριση σε πατριώτες και μη πατριώτες. Από πού εξέλαβε ότι έκανα μία τοποθέτηση, τη στιγμή που δεν έκανα καμμία τέτοια αναφορά; Νομίζω ότι θα πρέπει να το εξηγήσει. 
      Δεύτερον, αγαπητέ κύριε Πρόεδρε της Βουλής, χαρακτηρίσατε αυτόν τον κύριο, που είναι Βουλευτής σας, Βουλευτής του ΠΑΣΟΚ, «απίθανο κύριο». Θα πρέπει να σας πω ότι αυτός ο «απίθανος κύριος» συμμετέχει στις εργασίες του Ελληνικού Κοινοβουλίου ως Βουλευτής του ΠΑΣΟΚ. Άρα δεν είναι ένας «απίθανος κύριος», είναι Βουλευτής σας. Συνεπώς ό,τι λέει και ό,τι κάνει εκ των πραγμάτων έχει απήχηση μέσα σε αυτήν εδώ την Αίθουσα. 
      Κύριε Λοβέρδε, είπατε το εξής –και βεβαίως με την παρότρυνση του κ. Κακλαμάνη- ότι ασχολείστε με ζητήματα εξωτερικής πολιτικής και δεν θα έπρεπε να τεθεί το ζήτημα αυτό εδώ περί Θράκης κλπ. Δεν καταλάβατε κάτι που είπα και το τόνισα, ότι ο κύριος αυτός κάλεσε την Τουρκία να τους διεκδικήσει. 
	ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, ολοκληρώστε, κύριε συνάδελφε.
	ΑΣΤΕΡΙΟΣ ΡΟΝΤΟΥΛΗΣ: Άρα λοιπόν ατυχέστατη η τοποθέτηση του κ. Λοβέρδου. 
	ΠΡΟΕΔΡΕΥΩΝ (Φίλιππος Πετσάλνικος): Ατυχέστατη ήταν η δική σας αναφορά, κύριε Ροντούλη. Με συγχωρείτε πολύ. Δεν αναφερθήκατε καθόλου στο υπό συζήτηση νομοσχέδιο. Σας παρακαλώ, μην συνεχίζετε προς αυτήν την κατεύθυνση.
	ΑΣΤΕΡΙΟΣ ΡΟΝΤΟΥΛΗΣ: Θεωρώ την τοποθέτησή του ως ιδιαιτέρως ατυχή, τη στιγμή μάλιστα που αποδοκίμασε τη δήλωση του συναδέλφου του.
	Ευχαριστώ πολύ, κύριε Πρόεδρε.
	ΑΠΟΣΤΟΛΟΣ ΚΑΚΛΑΜΑΝΗΣ: Ας μην εξυπηρετούμε τα σχέδια…
	ΠΡΟΕΔΡΕΥΩΝ (Φίλιππος Πετσάλνικος): Ακριβώς.
	Έχουν ολοκληρωθεί οι πρωτολογίες. Έχει ζητήσει να δευτερολογήσει ο κύριος Γείτονας και μετά θα μπούμε στην διαδικασία ψήφισης των σχετικών άρθρων.
	Ορίστε, κύριε Γείτονα, έχετε το λόγο.
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σχετικά με το παρεμπίπτον θέμα το οποίο δημιουργήθηκε από την ατυχή παρέμβαση του κ. Ροντούλη, θέλω να επισημάνω ότι παρ’ όλο που εκλήθη από τον κ. Κακλαμάνη και από τον κ. Λοβέρδο να ανακαλέσει, δεν ανακάλεσε. Και αυτή η αναφορά του θα τον βαραίνει. Μ’ αυτήν την αναφορά του ουσιαστικά προάγει απόψεις απαράδεκτες για τα εθνικά συμφέροντα.
	Όσον αφορά τα ερωτήματα, κύριε Ροντούλη, επειδή ανήκω στο ΠΑ.ΣΟ.Κ., σας λέω ότι εμείς ούτε διαπιστευτήρια πατριωτισμού έχουμε ανάγκη να δώσουμε σε κανέναν και πολύ περισσότερο σε σας, ούτε παίρνουμε μαθήματα πατριωτισμού από σας. Τελεία και παύλα. Αλλού να απευθυνθείτε.
	Έρχομαι στο νομοσχέδιο, κύριε Πρόεδρε. Ο κύριος Υπουργός αναφέρθηκε επανειλημμένα και στην αρχή της συζήτησης και στην ομιλία του στο θέμα του επιδόματος θέρμανσης. Αυτό, όπως πολύ σωστά είπατε, θα το συζητήσουμε αύριο. Απλώς θέλω να πω μια κουβέντα σήμερα: Προς τι ο κομπασμός; Μας λέτε ότι αυτό «αγκαλιάζει» ένα εκατομμύριο επτακόσιες χιλιάδες ανθρώπους και ότι σε μία οικογένεια, μπορεί να το πάρουν και πέντε. Αν είναι έτσι τότε πρόκειται για κατοστάρικο. Το φέρνετε και με καθυστέρηση, το φέρνετε «κουτσουρεμένο», αφού απορρίψατε επί τρία χρόνια ολοκληρωμένες προτάσεις του ΠΑΣΟΚ. Το πόσο είναι το ενδιαφέρον σας για τις ασθενέστερες τάξεις φαίνεται από το περίφημο Ταμείο Φτώχειας που κάνετε και το οποίο, όπως απεδείχθη, ούτε γραφεία δεν έχει και είναι «νεκρό».
	Τελειώνω, κύριε Πρόεδρε, με ορισμένες παρατηρήσεις που έκανα στα άρθρα και δεν πήρα απάντηση από τον κύριο Υπουργό. 
      Κύριε Υπουργέ, εγώ επεσήμανα ορισμένα ζητήματα. Οι διατάξεις που ψηφίζουμε έχουν σχέση με αναπροσαρμογές που γίνονται με βάση κοινοτικές οδηγίες και όχι μόνο. Είπα ότι αυτές οι αναπροσαρμογές δημιουργούν ενδεχομένως δύο κινδύνους. Ο ένας είναι η αδυναμία των μικρών ασφαλιστικών εταιρειών που είναι στην πλειοψηφία τους ελληνικές να ανταποκριθούν σ’ αυτά τα νέα δεδομένα, άρα ενδεχομένως να υποστούν αθέμιτο ανταγωνισμό και θα το εξηγήσω. 
      Η δεύτερη ενδεχόμενη επίπτωση είναι η αύξηση ασφαλίστρων. Εγώ ρώτησα αν εσείς έχετε κάνει κανέναν υπολογισμό -το θυμάστε στην επιτροπή- ρώτησα και τους φορείς και δεν πήρα απάντηση. Κάποιοι όμως στην αγορά υπολογίζουν ότι μπορεί να έχουμε αυξήσεις ασφαλίστρων της τάξης του 40% και ρώτησα τι μέτρα παίρνετε δεδομένου ότι έχει στρεβλώσεις η ασφαλιστική αγορά –αναφέρθηκα και προηγουμένως- έτσι ώστε να προστατεύσουμε τα νοικοκυριά από μία ενδεχόμενη τέτοια αύξηση αβάσταχτη. 
      Δεν πήρα καμμία απάντηση, όπως δεν πήρα καμμία απάντηση για το θέμα των μικρών ελληνικών εταιρειών που ζητούν μία προστασία. Είναι μέσα στην κρίση και ισχυρίζεται ότι οι πολυεθνικές ασφαλιστικές στην Ελλάδα λαμβάνουν ουσιαστικά βοήθεια μέσα από τις θυγατρικές εταιρείες. Οι άλλες ασφαλιστικές που είναι θυγατρικές τραπεζών μπορούν ενδεχομένως να αξιοποιήσουν το «πακέτο» των 28.000.000.000 από τις τράπεζες. Γι’ αυτές τις ελληνικές εταιρείες που έχουν ένα μεγάλο μερίδιο στην ασφαλιστική αγορά -ιδιαίτερα του αυτοκινήτου, όχι των κλάδων εκείνων που είναι πολύ πιο αποδοτικοί- τι κάνουμε; Προβλέπετε κανένα μέτρο; 
	Κύριε Υπουργέ, θα ήθελα πάνω σ’ αυτά τα συγκεκριμένα ζητήματα να δώσετε μία απάντηση.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κύριος Υπουργός για μία σύντομη τελευταία παρέμβαση.
	ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
	Θα δώσω δύο σύντομες απαντήσεις σε δύο ερωτήματα που τέθηκαν. Το πρώτο αφορά στο γιατί το εγγυητικό κεφάλαιο των ασφαλιστικών και αντασφαλιστικών επιχειρήσεων ορίστηκε στα 6.000.000 ευρώ και όχι στα 3.000.000 ευρώ.
	Κυρίες και κύριοι συνάδελφοι, η διάταξη που αφορά το ποσό των 6.000.000 ευρώ ως οριζόμενο ελάχιστο ποσό εγγυητικού κεφαλαίου των ασφαλιστικών επιχειρήσεων έχει εισαχθεί στο δίκαιό μας με το π.δ. 23 του 2005.
Με τη ρύθμιση αυτή εναρμονίστηκε και η εθνική μας νομοθεσία με κοινοτική οδηγία που προέβλεπε ελάχιστο εγγυημένο κεφάλαιο ποσού 3.000.000 ευρώ τουλάχιστον. 
      Η αύξηση τώρα του εγγυητικού κεφαλαίου στα 6.000.000 ευρώ υπήρξε αποτέλεσμα μακράς διαβούλευσης με τις ελληνικές ασφαλιστικές εταιρείες. Συγκεκριμένα, η εισαγωγή της αποτέλεσε πάγιο αίτημα των ασφαλιστικών εταιρειών, προκειμένου να εξυγιανθεί η ασφαλιστική αγορά. Για το λόγο αυτό βρήκε σύμφωνους τους εμπλεκόμενους φορείς, καθώς θεωρήθηκε ότι εξασφαλίζει επαρκώς την ανταγωνιστικότητα των ελληνικών εταιρειών και, βεβαίως, διασφαλίζει περαιτέρω την προστασία των ασφαλισμένων καταναλωτών. 
      Επομένως, με το παρόν σχέδιο νόμου δεν επέρχεται κάποια τροποποίηση ή αναπροσαρμογή του ελάχιστου ποσού του εγγυητικού κεφαλαίου των ασφαλιστικών εταιρειών. Σήμερα απλά προστίθενται ρυθμίσεις για τις αντασφαλιστικές επιχειρήσεις. 
      Κατ’ ακολουθίαν, ορίζεται και το ελάχιστο ποσό του εγγυητικού κεφαλαίου αυτών, το οποίο είναι απολύτως εναρμονισμένο με το Κοινοτικό Δίκαιο και βεβαίως με το ήδη ισχύον εθνικό μας δίκαιο για τις ασφαλιστικές επιχειρήσεις και τίθεται στα 6.000.000 ευρώ. 
      Σε κάθε περίπτωση δεν είναι δυνατόν να μας κατηγορείτε ότι δεν διενεργούμε αυστηρή εποπτεία και από την άλλη να μας καλείτε να καταστήσουμε το θεσμικό πλαίσιο πιο προνομιακό για τις ασφαλιστικές επιχειρήσεις. Θεωρώ ότι οι επιλογές που κάνουμε, δυναμώνουν, βεβαίως, την εσωτερική ασφαλιστική αγορά, έχοντας όμως, πάντα ως μέλημά μας την προστασία και την εξασφάλιση των ασφαλισμένων πολιτών. 
      Και μια δεύτερη απάντηση σ’ ένα δεύτερο ερώτημα. Γιατί δεν έγινε δεκτό το αίτημα των ασφαλιστικών επιχειρήσεων για αλλαγή του τρόπου υπολογισμού των αποθεμάτων των ασφαλιστικών επιχειρήσεων, που έχει τεθεί από αρκετούς συναδέλφους.
      Κυρίες και κύριοι συνάδελφοι, κύριο μέλημά μας είναι η διασφάλιση της δυνατότητας των επιχειρήσεων που διαθέτουν ανά πάσα στιγμή επαρκή αποθέματα σε σχέση με τα ασφαλιστήρια που έχουν αναλάβει. Στην ανάγκη αυτή ανταποκρίνεται το υπάρχον πλέγμα διατάξεων για την εποπτεία των ασφαλιστικών εταιρειών. Θεωρώ ότι σήμερα με το υπό συζήτηση σχέδιο νόμου, το πλαίσιο αυτό βελτιώνεται περαιτέρω και εξασφαλίζει μεγαλύτερη επάρκεια στα συμφέροντα των ασφαλισμένων. 
      Σε κάθε περίπτωση η πολιτεία ήδη επεξεργάζεται σε διαβούλευση τόσο με τις επιχειρήσεις όσο και με τους καταναλωτές μια ενιαία πρόταση στην οποία θα αντιμετωπίζεται μια σειρά θεμάτων που έχουν τεθεί υπ’ όψιν μας, πέραν των όσων ρυθμίζουμε σήμερα με το παρόν σχέδιο νόμου. Μεταξύ δε των θεμάτων αυτών περιλαμβάνεται και ο υπολογισμός των αποθεμάτων των ασφαλιστικών επιχειρήσεων. 
      Επί όλων αυτών των θεμάτων θα προβούμε σε μια δυναμική πρόταση μετά την ολοκλήρωση των σχετικών διαβουλεύσεων, έχοντας πάντα ως γνώμονα την προστασία των ασφαλισμένων καταναλωτών και, βεβαίως, τη θωράκιση της εγχώριας ασφαλιστικής αγοράς.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 28 έως 68 και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 28 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 29 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 30 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 31 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 32 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 33 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 33 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 34 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 34 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 35 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 35 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 36 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 36 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 37 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 37 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 38 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 38 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 39 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 39 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 40 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 40 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 41 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 41 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 42 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 42 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 43 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 43 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 44 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 44 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 45 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 45 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 46 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 46 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 47 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 47 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 48 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 48 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 49 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 49 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 50 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 50 έγινε δεκτό ως έχει κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Ερωτάται το Σώμα: Γίνεται δεκτό το άρθρο 51 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 51 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 52 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 52 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 53 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 53 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 54 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 54 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 55 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 55 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 56 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 56 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 57 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 57 έγινε δεκτό ως έχει κατά πλειοψηφία.
      
      Ερωτάται το Σώμα: Γίνεται δεκτό το άρθρο 58 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 58 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 59 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 59 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 60 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 60 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 61 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 61 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 62 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 62 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 63 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 63 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 64 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 64 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 65 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 65 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 66 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 66 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 67 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 67 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 68 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 68 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.30΄ λύεται η συνεδρίαση για αύριο ημέρα Τετάρτη 28 Ιανουαρίου 2009 και ώρα 10.00΄ με αντικείμενο εργασιών του Σώματος: νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ



4

Συνεδρίαση 27-1-2009


Τελευταία Αποθήκευση:	11/2/2009 12:21:00 μμ	Από:	A.zoudiari
Εκτυπώθηκε:	30/1/2009 11:39:00 πμ

