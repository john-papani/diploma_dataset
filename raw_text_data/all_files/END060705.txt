ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΞΗ΄
Τετάρτη 5 Ιουλίου 2006 

ΘΕΜΑΤΑ

Α) ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Άδεια απουσίας της Βουλευτού κ. Π. Χριστοφιλοπούλου.σελ.
3.Ανακοινώνεται ότι τη συνεδρίαση παρακολουθεί ο Υπουργός Οικονομικών της Κύπρου κ. Μ. Σαρρής με επταμελή αντιπροσωπεία.σελ.
4.Επί διαδικαστικού θέματος.σελ.

Β) ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Ανακοίνωση του δελτίου επικαίρων ερωτήσεων της Πέμπτης 6 Ιουλίου 2006, σελ.

Γ) ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.) και άλλες διατάξεις».σελ.

ΟΜΙΛΗΤΕΣ
Α)Επί διαδικαστικού θέματος:
ΓΚΑΤΖΗΣ Ν. σελ.
ΜΑΓΚΡΙΩΤΗΣ Ι. σελ.
ΝΙΩΤΗΣ Γ. σελ.
ΤΡΑΓΑΚΗΣ Ι. σελ.

Β)Επί του σχεδίου νόμου του Υπ. Εξωτερικών:
ΑΡΑΠΟΓΛΟΥ Χ. σελ.
ΓΚΑΤΖΗΣ Ν. σελ.
ΚΑΣΣΙΜΗΣ Θ. σελ.
ΜΑΓΚΡΙΩΤΗΣ Ι. σελ.
ΝΙΩΤΗΣ Γ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΣΚΑΝΔΑΛΑΚΗΣ Π. σελ.
ΧΑΪΤΙΔΗΣ Ε. σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΞΗ΄
      Τετάρτη 5 Ιουλίου 2006
      Αθήνα, σήμερα στις 5 Ιουλίου 2006, ημέρα Τετάρτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4 Ιουλίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΞΖ΄ συνεδριάσεώς του, της Τρίτης 4 Ιουλίου 2006, σε ό,τι αφορά στην ψήφιση στο σύνολό των σχεδίων νόμων:
      α) «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις».
      β) «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας για την προώθηση και αμοιβαία προστασία των επενδύσεων»
      γ) «Κύρωση της Συμφωνίας στον τομέα της κοινωνικής ασφάλισης μεταξύ της Ελλάδας και του Κεμπέκ, καθώς και του Διοικητικού Κανονισμού εφαρμογής της.»
      δ) «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β  αυτού».) 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Παναγιώτη Σκανδαλάκη, Βουλευτή Λακωνίας, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο ΒουλευτΉς Κυκλάδων κ. ΙΩΑΝΝΗΣ ΧΩΜΑΤΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Έπαρχος Θήρας ζητεί την υιοθέτηση πρότασης για την ακτοπλοϊκή εξυπηρέτηση της νήσου Ανάφης με τον Πειραιά.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Ενοικιαζομένων Δωματίων και Διαμερισμάτων Μυκόνου ζητεί την πλήρη στελέχωση της Διεύθυνσης του Ε.Ο.Τ. Κυκλάδων.
      3) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Νομάρχης Πειραιά ζητεί να ληφθούν άμεσα μέτρα μεταφοράς της λυματολάσπης από το Κέντρο Επεξεργασίας Λυμάτων της Ψυττάλειας.
      4) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Πανελλήνια Ομοσπονδία Σωματείων Εργαζομένων Υ.ΠΕ.ΧΩ.Δ.Ε. ζητεί να μη ληφθούν μέτρα που υποβαθμίζουν το περιβάλλον όπως: η αλλαγή ωραρίων και η πετρελαιοκίνηση Ι.Χ. επιβατηγών οχημάτων.
      5) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Πανελλήνια Ένωση Ανέργων και Συμβασιούχων Γεωπόνων ζητεί την άμεση ανάκληση της απόφασης του Προέδρου του Ε.Λ.Γ.Α. για την απόλυση 37 συμβασιούχων γεωπόνων καθώς και τη δημοσίευση της προκήρυξης μέσω Α.Σ.Ε.Π. για την κάλυψη των άμεσων αναγκών του Οργανισμού σε προσωπικό.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Ραδιοφωνικός Σταθμός Πάτρας, ΙΟΝΙΟΝ FM, ζητεί να του χορηγηθεί βεβαίωση για τη νόμιμη λειτουργία του.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Ψυχολογικός Σύλλογος διατυπώνει τις προτάσεις του για τα καθήκοντα και τις αρμοδιότητες του ψυχολόγου στην εκπαίδευση.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Ιδιοκτητών Αναγνωρισμένων Μουσικών Εκπαιδευτικών Ιδρυμάτων ζητεί την ισότιμη με τους αποφοίτους των Α.Ε.Ι., συμμετοχή, των αποφοίτων των αναγνωρισμένων Μουσικών Εκπαιδευτικών Ιδρυμάτων, στους διαγωνισμούς του Α.Σ.Ε.Π..
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ελληνική Ομοσπονδία Άρσης Βαρών ζητεί τη διατήρηση του Ολυμπιακού Γυμναστηρίου Άρσης Βαρών στη Νίκαια.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Διευθυντής της Νομαρχιακής Μονάδας Ι.Κ.Α. – Ε.Τ.Α.Μ. Πάτρας προτείνει τη λήψη μέτρων για τον έλεγχο της ανεξέλεγκτης χορήγησης ειδών πρόσθετης περίθαλψης από το Ι.Κ.Α..
      11) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Παμποντιακή Ομοσπονδία ζητεί την τροποποίηση του τρόπου ανάδειξης της διοίκησης της «Ιεράς Μονής Παναγίας Σουμελά».
      12) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο κ. Ηλίας Κεκάκος ζητεί την ικανοποίηση φορολογικού του αιτήματος.
      13) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων Κυτταρολόγων Παθολογοανατόμων ζητεί την κοστολόγηση και αναπροσαρμογή των εργαστηριακών ιατρικών πράξεων.
      14) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Κονιστρών ζητεί τη χρηματοδότηση της ολοκλήρωσης του έργου της βελτίωσης του γηπέδου ποδοσφαίρου και της κατασκευής στίβου στο Δ.Δ. Βρύσης του δήμου του.
      15) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία οι καλλιτέχνες της Ελληνικής Οπερέτας της Νέας Σκηνής της Ε.Λ.Σ. ζητούν τη στήριξη της ελληνικής οπερέτας.
      16) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία οι Καλλιτέχνες της Ελληνικής Οπερέτας της Νέας Σκηνής της Ε.Λ.Σ. ζητούν τη στήριξη της ελληνικής οπερέτας.
      17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Επαγγελματική Ένωση Εργαστηριακών Γιατρών ζητεί την άμεση αναπροσαρμογή των αμοιβών των μελών της.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Επαγγελματική Ένωση Εργαστηριακών Γιατρών ζητεί την άμεση αναπροσαρμογή των αμοιβών των μελών της.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εκπολιτιστικός Αναπτυξιακός Εξωραϊστικός Σύλλογος Άνω Βλασίας Καλαβρύτων «Ο ΩΛΕΝΟΣ» ζητεί οικονομική ενίσχυση.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη διάσωσης των πεύκων του δασυλλίου της Πάτρας από τη βαμβακίαση.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε επεισόδια μεταξύ μικροπωλητών στις λαϊκές αγορές της Πάτρας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις για τη δημιουργία νέου αιολικού πάρκου στο Παναχαϊκό.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε επιθέσεις εναντίον δημοτικών αστυνομικών στην Πάτρα.
      24) Οι Βουλευτές Β΄ Θεσσαλονίκης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία το Εργατικό Κέντρο Νομού Λάρισας αναφέρεται στα προβλήματα των μεταναστών και ζητεί την επίλυσή τους.
      25) Ο Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Ε΄ Αντιπρόεδρος της Βουλής και Βουλευτής Β΄ Θεσσαλονίκης κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατοϋπαλληλικό Κέντρο Ζακύνθου ζητεί να παραλαμβάνει κανονικά ο Ο.Α.Ε.Δ. αναγγελίες προσλήψεων αλλοδαπών εργαζομένων που έχουν άδεια παραμονής λόγω οικογενειακής συνένωσης.
      26) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού αναφέρεται στις καταγγελίες ότι στο M/V  «ALEXANDROS T» που ναυάγησε, εκτελούνταν εν πλω, εκτεταμένες ελασματουργικές εργασίες στην κατασκευαστική του δομή.
      27) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Οικοδομικός Συνεταιρισμός «Ο ΑΓΙΟΣ ΣΠΥΡΙΔΩΝ» ζητεί την έγκριση Μελετών Περιβαλλοντικών Επιπτώσεων, για έργα υποδομής, στο Δασαμάρι Πικερμίου Αττικής.
      28) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Πολιτιστικός Σύλλογος Δασυλλίου Πατρών ζητεί την αναστήλωση του Κάστρου της Πάτρας.
      29) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε δημοσίευμα εφημερίδας με το οποίο ζητείται η συνέχιση της λειτουργίας του Μουσείου Ηρακλείου Κρήτης για όσο χρονικό διάστημα θα διαρκέσουν οι εργασίες επέκτασής του.
      30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία συνταξιούχοι του Ο.Σ.Ε. ζητούν την ενσωμάτωση ποσού της Α.Τ.Α. στη βασική τους σύνταξη.
      31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία κάτοικοι του οικισμού «ΠΑΛΙΟΥΡΙΑ» του Δήμου Καμένων Βούρλων ζητούν την επίλυση προβλήματος το οποίο αφορά αποζημιώσεις λόγω απαλλοτρίωσης των περιουσιών τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10273/03-05-06 ερώτηση τoυ Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./752 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10273/03.05.06 ερώτησης του Βουλευτή κ. Στέλιου Ματζαπετάκη, σας γνωρίζουμε τα εξής:
      Το θέμα έγκρισης ή μη της Μελέτης Περιβαλλοντικών Επιπτώσεων του έργου «Οδοποιία Σπαρμού - Ολύμπου» Ν. Λάρισας, εξετάσθηκε στην υπ' αριθμ. 28/19.07.2005 Συνεδρίαση του Κεντρικού Αρχαιολογικού Συμβουλίου, όπου αναβλήθηκε η διατύπωση γνωμοδότησης, προκειμένου να παρουσιαστούν ο μελετητής και ο εργοδότης προσκομίζοντας πλείονα στοιχείο.
      Εν συνεχεία, οι Προϊστάμενοι των συναρμοδίων Διευθύνσεων του ΥΠ.ΠΟ. (Διεύθυνση Προϊστορικών και Κλασικών Αρχαιοτήτων και Διεύθυνση Βυζαντινών και Μεταβυζαντινών Αρχαιοτήτων) επισκέφτηκαν την περιοχή του αιτούμενου έργου, όπου διαπιστώθηκε ότι δεν υφίστανται ορατές αρχαιότητες, ότι πρόκειται για υφιστάμενο χωματόδρομο, η ασφαλτόστρωση του οποίου θα διευκολύνει τη διέλευση των στρατιωτικών οχημάτων που κατευθύνονται προς το παρακείμενο στρατόπεδο Ταγματάρχη Ιων. Παπαρόδου. Η προτεινόμενη μελέτη αναφέρεται σε οδική σύνδεση που ακολουθεί το χωματόδρομο αυτό, βελτιώνοντας κατά τόπους ελάχιστα τη χάραξή του με σχετική διαπλάτυνση.
      Το θέμα εξετάστηκε εκ νέου στην υπ' αριθμ. 39/11.10.05 Συνεδρίαση του Κεντρικού Αρχαιολογικού Συμβουλίου, το οποίο γνωμοδότησε κατά πλειοψηφία υπέρ της έγκρισης της ανωτέρω Μελέτης Περιβαλλοντικών Επιπτώσεων υπό όρους. Το Συμβούλιο έλαβε υπόψη ότι η περιοχή του έργου βρίσκεται εκτός του Εθνικού Δρυμού Ολύμπου και εκτός της προστατευόμενης περιοχής «GR 125001 - OROS ΟLYMPOS» του Εθνικού Καταλόγου περιοχών των οποίων εξετάζεται η καταλληλότητα ένταξης στο Ευρωπαϊκό Οικολογικό Δίκτυο Natura 2000», σύμφωνα με τα υπ' αριθμ. 1148/28.3.05 και 2159/7.6.2005 έγγραφα της ΔΙ.ΠΕ.ΧΩ. Λάρισας.
      Θα θέλαμε να επισημάνουμε πως η εγγραφή ενός θέματος στην Ημερήσια Διάταξη της κάθε Συνεδρίασης του ΚΑΣ και η εξέτασή του από αυτό, προϋποθέτει την πρόταση εισαγωγής του από την αρμόδια Διεύθυνση συνοδευόμενη από την εισήγηση και το αντίστοιχο ενημερωτικό σημείωμα, καθώς και την έγκαιρη κατάθεση πλήρους φακέλου της υπόθεσης στην Γραμματεία του ΚΑΣ. Ο Γενικός Γραμματέας του ΥΠ.ΠO. καταρτίζει την Ημερήσια Διάταξη ακολουθώντας τη σειρά παλαιότητας και σπουδαιότητας των φακέλων, δεν καθυστερεί υποθέσεις, αλλά μεριμνά για την ταχεία επίλυσή τους.
      Η εκτελεστή διοικητική πράξη για το παραπάνω θέμα δεν ολοκληρώθηκε, καθώς ο τότε Υφυπουργός κ. Πέτρος Τατούλης δεν υπέγραψε την Υπουργική Απόφαση, ζητώντας την αναπομπή της υπόθεσης. Οι αρμόδιες Διευθύνσεις του ΥΠ.ΠO. εξετάζουν εκ νέου ενδελεχώς το θέμα, προκειμένου να προωθηθεί στο ΚΑΣ, για την κατά νόμον γνωμοδότηση.
      O Yπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      2. Στην με αριθμό 10346/04-05-06 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 1216/17-05-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 10346/2006 ερώτηση, που κατατέθηκε στη Βουλή από το Βουλευτή κ. Ι. Κουτσούκο, σχετικά με την αύξηση του επιδόματος ανεργίας, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Ο Οργανισμός Απασχόλησης Εργατικού Δυναμικού (Ο.Α.Ε.Δ.) είναι ο κύριος φορέας υλοποίησης των πολιτικών απασχόλησης και ένας από τους σημαντικότερους φορείς άσκησης κοινωνικής πολιτικής στη χώρα μας. Ο ρόλος του είναι διττός. Καταρχήν παρέχει οικονομική στήριξη στους ανέργου ς και άλλες ευάλωτες ομάδες του πληθυσμού, με διάφορες μορφές επιδομάτων, προκειμένου να αποφύγουν τον κίνδυνο της φτώχειας και της κοινωνικής περιθωριοποίησης. Στο πλαίσιο αυτό, ο ΟΑΕΔ παρέχει επιδόματα ανεργίας, οικογενειακά επιδόματα, επιδόματα σε χαμηλόμισθους εργαζομένους κλπ. Τα δύο τελευταία χρόνια έχουμε βελτιώσει σημαντικά την εξυπηρέτηση των πολιτών στην επαφή τους με τις υπηρεσίες του Οργανισμού (π.χ. προεκτυπωμένες αιτήσεις, διεκπεραίωση μέσω Κέντρου Εξυπηρέτησης Πολιτών (ΚΕΠ), προκαταβολή επιδομάτων ανεργίας και Δώρων στις περιόδους Χριστουγέννων και Πάσχα κ.λ.π.).
      Σε κάθε περίπτωση η δυνατότητα αναπροσαρμογής του επιδόματος ανεργίας εξαρτάται άμεσα από τη σχέση εισφορών - παροχών του Λογαριασμού Ανεργίας του Ο.Α.Ε.Δ.
      Επειδή όμως ο ασφαλέστερος τρόπος για την αποφυγή της παγίδας της φτώχειας και της κοινωνικής περιθωριοποίησης είναι η ίδια η εργασία, δίνουμε κυρίως έμφαση και στις ενεργητικές πολιτικές απασχόλησης.
      Στα πλαίσια των ενεργητικών πολιτικών απασχόλησης ο Ο.Α.Ε.Δ. υλοποιεί προγράμματα ενίσχυσης και προώθησης της απασχόλησης, όπως προγράμματα απόκτησης Εργασιακής εμπειρίας (Stage), επιχορήγησης επιχειρήσεων για την απασχόληση ανέργων (Νέες Θέσεις Εργασίας) και επιχορήγησης της αυτοαπασχόλησης (Νέοι Ελεύθεροι Επαγγελματίες).
      Τα προγράμματα που υλοποιεί ο ΟΑΕΔ είναι συγχρηματοδοτούμενα από την Ε.Ε. και από τον κρατικό προϋπολογισμό, από εθνικούς πόρους, καθώς και από τον Λογαριασμό για την Απασχόληση και την Επαγγελματική Κατάρτιση (Λ.Α.Ε.Κ.). Ο  Ο.Α.Ε.Δ. υλοποιεί και προγράμματα Ολοκληρωμένων Παρεμβάσεων σε ιδιαίτερες ομάδες του εργατικού δυναμικού που προέρχονται από μαζικές ή ομαδικές απολύσεις ή σε περιοχές που αντιμετωπίζουν οξυμμένα προβλήματα ανεργίας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      3. Στην με αριθμό 9244/28-03-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ.ΥΠΠΟ/ΓΡ.ΥΠ./Κ.Ε./727 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 9244/28-03-06 ερώτησης του Βουλευτή κ. Στ. Ματζαπετάκη, σχετικά με το Ίδρυμα Θεόδωρου Κολοκοτρώνη, σας πληροφορούμε ότι:
      Με το υπ’ αρ. Φύλλο της εφημερίδα της Κυβερνήσεως 209/23-8-2003 ανακοινώθηκε η ίδρυση του Εθνικού Ιδρύματος Μελετών Θεόδωρος Κολοκοτρώνης «Ό ΓΕΡΟΣ ΤΟΥ ΜΟΡΙΑ», με σκοπό την έρευνα και μελέτη των εθνικοαπελευθερωτικών αγώνων των Ελλήνων και ειδικότερα της Ελληνικής Επανάστασης του 1821, καθώς και του έργου και της ζωής του Θεόδωρου Κολοκοτρώνη.
      Το ίδρυμα είναι νομικό πρόσωπο ιδιωτικού δικαίου υπό την εποπτεία του Υπουργού Πολιτισμού. Έδρα του ιδρύματος οριζόταν η Τρίπολη. Πέραν τούτου, στην προσπάθεια μας για συλλογή στοιχείων σχετικά με το θέμα, διαπιστώθηκε ότι από την προηγούμενη πολιτική ηγεσία, πέραν του ΦΕΚ και της σχετικής ανακοίνωσης, δεν υπάρχει κανένα άλλο στοιχείο στις αρμόδιες υπηρεσίες του Υπουργείου Πολιτισμού, και καμία σχετική ενέργεια για την υλοποίηση του εγχειρήματος.
      Η ηγεσία του Υπουργείου Πολιτισμού εξετάζει πλέον την επανενεργοποίηση του συγκεκριμένου ζητήματος.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 11353/1-6-2006 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. Δ5/ΗΛ/Α/Φ6/142/13324/23-6-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ' αριθ. 11353/01-06-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το υπ' αριθ. Ο-14020/14-06-2006 έγγραφο της ΡΑΕ το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 11264/31-5-2006 ερώτηση των Βουλευτών  κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ5/ΗΛ/Α/Φ6/137/13326/23-6-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ’ αριθ. 11264/31-05-06 ερώτησης που κατατέθηκε στη Βουλή από τους ως άνω Βουλευτές σας στέλνουμε τα υπ' αριθ. ΓΔΝΣ/2717/16-06-2006, Ο-14013/14-06-06 και 4014/13-06-06 έγγραφα της ΔΕΗ Α.Ε, της ΡΑΕ και του ΔΕΣΜΗΕ ΑΕ αντίστοιχα τα οποία και καλύπτουν το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11228/30-5-2006 ερώτηση του Βουλευτή  κ. Χρήστου Αηδόνη δόθηκε με το υπ’ αριθμ. Δ5/ΗΛ/Β/Φ6/136/13323/23-6-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ’ αριθ.11228/30-05-06 ερώτησης που κατατέθηκε στη Βουλή από τον ως άνω Βουλευτή, όπως μας πληροφόρησε η ΡΑΕ με το έγγραφό της Ο-14002/13-6-2006, το οποίο σας επισυνάπτουμε, η ΔΕΗ Α.Ε. δεν έχει καταθέσει μέχρι σήμερα αίτημα αναπροσαρμογής των τιμολογίων της.
      Επισημαίνεται ότι για οποιαδήποτε αναπροσαρμογή των τιμολογίων της ΔΕΗ Α.Ε. απαιτείται αφ’ ενός μεν να κατατεθεί αίτημα της εταιρείας προς την ΡΑΕ, και να γνωμοδοτήσει η ΡΑΕ στον Υπουργό Ανάπτυξης και αφ’ ετέρου να ληφθεί η τελική απόφαση. Όσον αφορά το τέλος υπέρ ΕΡΤ, το οποίο η ΔΕΗ συνεισπράττει με τους λογαριασμούς του ηλεκτρικού ρεύματος και αποδίδει στην ΕΡΤ, ούτε το ύψος του ,ούτε οι αυξήσεις του ,ούτε οι υπόχρεοι προς πληρωμήν του καθορίζονται από τη ΔΕΗ Α.Ε.
      Σε κάθε περίπτωση τα νέα τιμολόγια της ΔΕΗ Α.Ε. θα ανακοινωθούν όπως γίνεται κατά πάγιο τρόπο στο δεύτερο εξάμηνο του έτους.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 11319/31-5-2006 ερώτηση της Βουλευτού  κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Δ5/ΗΛ/Α/Φ6/144/13325/23-6-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ’ αριθ. 11319/31-05-06 ερώτησης που κατατέθηκε στη Βουλή από την ως άνω Βουλευτή σας στέλνουμε τα υπ’ αριθ. ΓΔΝΣ/2716/16-06-2006 και Ο-14012/14-06-06 έγγραφα της ΔΕΗ ΑΕ και της ΡΑΕ αντίστοιχα τα οποία και καλύπτουν το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 11305/31-5-2006 ερώτηση της Βουλευτού  κ. Ασημίνας Ξηροτύρη-Αικατερινάρη δόθηκε με το υπ’ αριθμ. 7017/4/6206/22-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Α. ΞΗΡΟΤΥΡΗ-ΑΙΚΑΤΕΡΙΝΑΡΗ, σας γνωρίζουμε ότι η Υπηρεσία Εξωτερικής Φρούρησης Καταστημάτων Κράτησης υπάγεται στο Υπουργείο Δικαιοσύνης, στο οποίο διαβιβάζουμε φωτοαντίγραφο της ερώτησης, προκειμένου να σας ενημερώσει σχετικά.
      Σε ό,τι αφορά το Υπουργείο μας, σας πληροφορούμε ότι στην ανωτέρω Υπηρεσία, σήμερα και για συγκεκριμένο χρονικό διάστημα, για την εκτέλεση της αποστολής της, η Αστυνομία παρέχει τη συνδρομή της με τη διάθεση μικρού αριθμού βαθμοφόρων, δεδομένου ότι αυτή δεν έχει ακόμη στελεχωθεί πλήρως.
      Πέραν αυτών πρέπει να επισημάνουμε ότι, για τους ανωτέρω λόγους, σύμφωνα με τις ισχύουσες διατάξεις, οι μεταγωγές κρατουμένων σήμερα στους νομούς Αττικής, Θεσσαλονίκης και Αχαΐας εκτελούνται από τις Υπηρεσίες της Ελληνικής Αστυνομίας. Στους υπόλοιπους νομούς, όπου λειτουργούν καταστήματα κράτησης, οι Υπηρεσίες μας συνδράμουν με προσωπικό και μέσα τις Υπηρεσίες Εξωτερικής Φρούρησης Καταστημάτων Κράτησης, για την πραγματοποίηση του αναφερόμενου έργου.
      Ο Υπουργός
      ΒΥΡΩΝ ΠΟΛΥΔΩΡΑΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 6 Ιουλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 867/3.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με τις διακοπές του ηλεκτρικού ρεύματος σε διάφορες περιοχές της χώρας κ.λπ..
      2. Η με αριθμό 872/3.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Μονάδας Εμφραγμάτων στο Νοσοκομείο Μυτιλήνης κ.λπ.. 
      3. Η με αριθμό 868/3.7.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη  προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση ενεργοποίησης των οριστικών δικαιωμάτων των αγροτών, τους  κινδύνους προστίμων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 871/3.7.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Δικαιοσύνης, σχετικά με τη μεταφορά κρατουμένων στις νέες φυλακές Τρικάλων κ.λπ.. 
      2. Η με αριθμό 869/3.7.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Εθνικού Κέντρου Αιμοδοσίας κ.λπ.. 
      3. Η με αριθμό 870 /3.7.2006 επίκαιρη ερώτηση του  Ανεξάρτητου Βουλευτή  κ. Πέτρου Μαντούβαλου προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων ενίσχυσης της θέσης των ατόμων με ειδικές ανάγκες στην αγορά εργασίας. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου  νόμου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.) και άλλες διατάξεις».
      Είναι γνωστό ότι το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα και οι τροπολογίες ως μια ενότητα. 
      Υπάρχει μια παράκληση από τον κύριο Υπουργό ότι στις 11.55’ επειδή θα συνοδεύει τον κύριο Πρόεδρο της Δημοκρατίας στο ταξίδι στο εξωτερικό, θα ήθελα να είμαστε όσο το δυνατόν περισσότερο σύντομοι.
      Ο συνάδελφος εισηγητής της Πλειοψηφίας κ. Σκανδαλάκης έχει το λόγο. 
      ΓΡΗΓΟΡΙΟΣ ΝΙΩΤΗΣ: Επί του συνόλου των άρθρων και των τροπολογιών θα συζητήσουμε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Επί του συνόλου των άρθρων και των τροπολογιών. 
      ΓΡΗΓΟΡΙΟΣ ΝΙΩΤΗΣ: Είναι αδύνατον να συζητούμε κατ’ αυτόν τον τρόπο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Η οικονομία είναι επιβεβλημένη, αγαπητοί συνάδελφοι, διότι καταλαβαίνετε ότι υπάρχει ένα πραγματικό …
      ΝΙΚΟΛΑΟΣ ΓΚΑΤΖΗΣ:  Κύριε Πρόεδρε, το λόγο. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Ιωάννης Τραγάκης):  Μη ζητάτε το λόγο τώρα ... 
      ΙΩΑΝΝΗΣ ΜΑΓΚΡΙΩΤΗΣ: Όχι, κύριε Πρόεδρε, ζητώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Αν αναλωθούμε σε αυτά, υπάρχει ένα πραγματικό γεγονός το οποίο δεν μπορούμε να παραγνωρίσουμε:  Ότι ο κύριος Υπουργός θα συνοδεύσει ...
      ΓΡΗΓΟΡΙΟΣ ΝΙΩΤΗΣ: Να πάμε τότε σε τρίτη συνεδρίαση. 
      ΠΡΟΕΔΡΕΥΩΝ (Ιωάννης Τραγάκης): Ξέρω, το αίτημά σας έχει τεθεί. 
      Ορίστε, κύριε Μαγκριώτη, έχετε το λόγο. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το νομοθέτημα είναι μέγα, ασχέτως αν η Κυβέρνηση έχει επιλέξει τη διαδικασία του εξπρές και λυπούμαστε γι’ αυτό. Το έχουμε πει επανειλημμένως. 
      Περιμέναμε από το Προεδρείο μεγαλύτερη ευαισθησία. Με πρωτοβουλία της Κυβέρνησης παρετάθη η λειτουργία της Βουλής εν ολομελεία όλο το καλοκαίρι. Χρόνος, λοιπόν, υπάρχει. Δεν ξέρω αν η Κυβέρνηση έχει τόσα πολλά νομοθετήματα και επείγει να τα φέρει στη Βουλή. 
      Γι’ αυτό όμως, το νομοθέτημα τουλάχιστον στην Ολομέλεια δώστε χρόνο περισσότερο. Δεν μπορεί να γίνει εξπρές συζήτηση σήμερα σε μιάμιση ώρα, επειδή ευλόγως ο Υπουργός έχει την υποχρέωσή του να συνοδεύσει τον κ. Παπούλια στο εξωτερικό. Αλλά νομίζω ότι και η άλλη βδομάδα, εβδομάδα λειτουργίας της Βουλής είναι. Δώστε ακόμα μία μέρα. Στην ευχέρειά σας είναι. Ευθύνη απέναντι στους ομογενείς έχουμε όλοι. 
      Το Προεδρείο, λοιπόν, κρίνει αυτήν τη στιγμή αν αναλαμβάνει αυτή την ευθύνη του. Χθες το βράδυ μιλάγαμε μέχρι τις δώδεκα η ώρα και κάτι σε άδεια έδρανα, διότι ήταν και προχωρημένη η ώρα και βεβαίως πολλοί είχαν υποχρεώσεις. 
      Λοιπόν, κύριε Πρόεδρε,  για ένα τέτοιο νομοθέτημα, δώστε χρόνο. 
      ΠΡΟΕΔΡΕΥΩΝ (Ιωάννης Τραγάκης): Για να μη μακρηγορούμε σ’ αυτά και χάνουμε χρόνο, είναι γνωστό ότι στη Διάσκεψη των Προέδρων έχει αποφασιστεί το νομοσχέδιο αυτό να ψηφιστεί σε δύο συνεδριάσεις. Άρα πηγαίναμε οπωσδήποτε για δύο συνεδριάσεις. 
      Υπήρξε το πραγματικό γεγονός, αυτό του κυρίου Υφυπουργού. Δυστυχώς δεν υπάρχει και άλλος Υφυπουργός Εξωτερικών να μπορέσει να τον αντικαταστήσει. Είναι όλοι στο εξωτερικό. Θα συνεχίσουμε και θα δούμε στην πορεία τι γίνεται. 
      Ορίστε, κύριε Σκανδαλάκη, έχετε το λόγο. 
      ΓΡΗΓΟΡΙΟΣ ΝΙΩΤΗΣ: Πώς θα συνεχίσουμε; Επί του συνόλου των άρθρων θα συζητήσουμε; 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχω ζητήσει το λόγο. Γιατί δεν μου τον δίνετε; 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Σκανδαλάκη. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, γιατί δεν μου δίνετε το λόγο. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Έχω δώσει το λόγο στον εισηγητή. Τι να κάνω; 
      ΝΙΚΟΛΑΟΣ ΓΚΑΤΖΗΣ: Για τη διαδικασία της συζήτησης θέλω το λόγο, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Μετά θα πείτε ό,τι έχετε να πείτε. Τι να κάνουμε, δηλαδή; 
      ΝΙΚΟΛΑΟΣ ΓΚΑΤΖΗΣ: Μα, έχω σηκώσει το χέρι και δεν μου δώσατε το λόγο. Απευθυνθήκατε στον κ. Σκανδαλάκη. Γιατί αυτές οι εξαιρέσεις; 
      ΠΡΟΕΔΡΕΥΩΝ (Ιωάννης Τραγάκης): Δεν σας είδα. Δεν κοίταξα αριστερά. Τι να κάνω τώρα; Αφήστε να ολοκληρώσει ο κ. Σκανδαλάκης που είναι στο Βήμα. 
      ΝΙΚΟΛΑΟΣ ΓΚΑΤΖΗΣ: Όχι, να μην τελειώσει. Να ακολουθήσετε τη διαδικασία, κύριε Πρόεδρε. Κοινοβουλευτικός Εκπρόσωπος είμαι. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μέχρι εδώ. Υπάρχουν και όρια σε ό,τι αφορά τους Κοινοβουλευτικούς Εκπροσώπους. Έχει δοθεί ο λόγος στον εισηγητή. Τι να κάνουμε τώρα; Ο Κανονισμός αυτό λέει. 
      ΓΡΗΓΟΡΙΟΣ ΝΙΩΤΗΣ:  Κύριε Πρόεδρε, ζητώ το λόγο. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Νιώτη.
      ΝΙΚΟΛΑΟΣ ΓΚΑΤΖΗΣ: Γιατί δεν μου δώσατε το λόγο, όταν σήκωσα το χέρι μου; 
      ΠΡΟΕΔΡΕΥΩΝ (Ιωάννης Τραγάκης): Δεν σας είδα. Τι να κάνουμε δηλαδή; Να φωνάζετε κιόλας «το λόγο»! 
      ΝΙΚΟΛΑΟΣ ΓΚΑΤΖΗΣ: Μα, πρόκειται για το θέμα που θα συζητήσουμε. Είναι δυνατόν να μην ακούτε τις απόψεις των κομμάτων για τη διαδικασία που θα ακολουθήσουμε; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Σκανδαλάκη. 
      Ορίστε, κ. Γκατζή έχετε το λόγο, για ένα λεπτό. 
      ΝΙΚΟΛΑΟΣ ΓΚΑΤΖΗΣ: Κατ’ αρχήν, πόσο χρόνο μας δίνετε; Αυτό είναι το πρώτο ...
      ΠΡΟΕΔΡΕΥΩΝ (Ιωάννης Τραγάκης): Οκτώ λεπτά. 
      ΝΙΚΟΛΑΟΣ ΓΚΑΤΖΗΣ: Δεύτερον, θα συζητήσουμε δέκα άρθρα και πέντε-έξι τροπολογίες κυβερνητικές … 
      ΓΡΗΓΟΡΙΟΣ ΝΙΩΤΗΣ: Θα αποχωρήσουμε.  
      ΠΡΟΕΔΡΕΥΩΝ (Ιωάννης Τραγάκης): Αυτό σας φαίνεται πρωτοφανές; 
      ΝΙΚΟΛΑΟΣ ΓΚΑΤΖΗΣ: Όχι, δεν μου φαίνεται πρωτοφανές ...
      ΠΡΟΕΔΡΕΥΩΝ (Ιωάννης Τραγάκης): Είναι το σύνηθες. 
      ΝΙΚΟΛΑΟΣ ΓΚΑΤΖΗΣ: Μου φαίνεται απίστευτο να επιμένετε σε μία διαδικασία που δεν θέλετε να ακούσετε τα κόμματα και βάζετε φίμωτρο ιδιαίτερα στα μικρά κόμματα που έχουν έναν ομιλητή. Αυτό είναι το παράξενο με το Προεδρείο, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Εσείς το λέτε αυτό για το συγκεκριμένο Προεδρείο; 
      ΝΙΚΟΛΑΟΣ ΓΚΑΤΖΗΣ: Εγώ το λέω. 
      ΠΡΟΕΔΡΕΥΩΝ (Ιωάννης Τραγάκης): Εντάξει, παρακάτω. 
      ΝΙΚΟΛΑΟΣ ΓΚΑΤΖΗΣ: Δεν μπορεί να συζητήσουμε τα άρθρα μαζί με τις τροπολογίες. Θα βάλετε ξεχωριστό χρόνο. 
      Και ο κύριος Υπουργός χθες ζήτησε και τρίτη συνεδρίαση για να μπορέσει να τελειώσει ομαλά το νομοσχέδιο. Εδώ είναι ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Είναι σε διαπραγμάτευση το θέμα της τρίτης συνεδρίασης. 
      Ορίστε, κύριε Σκανδαλάκη, έχετε το λόγο. 
      ΝΙΚΟΛΑΟΣ ΓΚΑΤΖΗΣ: Είναι σε διαπραγμάτευση, αλλά δεν μπορεί να συνεχίσουμε έτσι, κύριε Πρόεδρε. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, ας κουβεντιάσουμε τα άρθρα και μετά κουβεντιάζουμε τις τροπολογίες. 
      ΠΡΟΕΔΡΕΥΩΝ (Ιωάννης Τραγάκης): Όχι. 
      ΓΡΗΓΟΡΙΟΣ ΝΙΩΤΗΣ:  Κύριε Πρόεδρε, έχω ζητήσει το λόγο. 
      ΠΡΟΕΔΡΕΥΩΝ (Ιωάννης Τραγάκης): Μετά, θα πάρετε το λόγο του εισηγητού. 
      ΓΡΗΓΟΡΙΟΣ ΝΙΩΤΗΣ: Πότε μετά, κύριε Πρόεδρε; Τώρα θα ήθελα …
      ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα να πάρετε το λόγο, κύριε Νιώτη. Σας παρακαλώ. 
      Ορίστε, κύριε Σκανδαλάκη. Επιτέλους! 
      ΓΡΗΓΟΡΙΟΣ ΝΙΩΤΗΣ:  Ρυθμίζετε τη διαδικασία, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Εγώ εφαρμόζω τον Κανονισμό. Χάσαμε ήδη δέκα λεπτά. 
      Ορίστε, κύριε Σκανδαλάκη. 
      ΝΙΚΟΛΑΟΣ ΓΚΑΤΖΗΣ: Κύριε Σκανδαλάκη, εσείς συμφωνείτε με αυτήν τη διαδικασία; 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Έκανα μία πρόταση. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Σκανδαλάκη. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κυρίες και κύριοι συνάδελφοι, χθες συζητήσαμε εκτεταμένα για το νομοσχέδιο, το οποίο έρχεται υπό το πρίσμα του διαπιστωμένου κενού το οποίο υπήρχε και την αδήριτη ανάγκη του προσδιορισμού του θεσμικού ρόλου του Σ.Α.Ε. και της διασφάλισης της άσκησης του ρόλου του. 
      Το προτεινόμενο σχέδιο νόμου, λοιπόν, προϊόν ευρύτατου διαλόγου, εντάσσεται στη συνολικότερη προσπάθεια αναβάθμισης του Σ.Α.Ε., ώστε να ανταποκρίνεται στις απαιτήσεις ενός σύγχρονου και λειτουργικού οργάνου. 
      Ειδικότερα οι επί μέρους ρυθμίσεις του προτεινόμενου σχεδίου νόμου κατ’ άρθρον έχουν ως εξής: 
      Στο πρώτο άρθρο διασφαλίζεται ο ρόλος και η αποστολή του Σ.Α.Ε. ως γνωμοδοτικού, εισηγητικού, διεκδικητικού αλλά και υποστηρικτικού ως προς την ελληνική πολιτεία. Προβλέπονται ρητά οι σκοποί του Σ.Α.Ε. και καθορίζεται η έδρα του. 
      Στο δεύτερο άρθρο προσδιορίζεται η αναγκαία οργανωτική δομή του Σ.Α.Ε.. Παρέχεται η δυνατότητα σε όλες τις οργανωμένες μορφές των ομογενών και αποδήμων Ελλήνων να ενταχθούν πλέον στο Σ.Α.Ε. και παράλληλα διευρύνεται η βάση. Αυτό που είχαμε πει ότι η «ομπρέλα» του Σ.Α.Ε. θα πρέπει να ανοίξει, να μπουν όλοι μέσα. Κατοχυρώνεται η ιδιότητα του μέλους του Σ.Α.Ε. με τη διασφάλιση από την πολιτεία της τήρησης των προβλεπομένων για την ένταξη διατάξεων. 
      Στο τρίτο άρθρο προσδιορίζονται τα όργανα του Σ.Α.Ε.. 
      Στο τέταρτο άρθρο οι περιφέρειες του Σ.Α.Ε. και τα αντίστοιχα συντονιστικά συμβούλια αυξάνονται από τέσσερις σε επτά. 
      Πιστεύω ότι αυτό ήταν επιβεβλημένο, ούτως ώστε να υπάρξει καλύτερη λειτουργία στην περιφέρεια. Έτσι, αποδυναμώνεται ο συγκεντρωτισμός και ενισχύεται η αποκέντρωση, με στόχο την ευρύτερη συμμετοχή. Δίνεται έμφαση στην περιφερειακή διάσταση και αυτό ήταν ένα πάγιο αίτημα της βάσης. 
      Οι διαφορετικές συνθήκες και ιδιαιτερότητες όχι μόνο σε κάθε περιφέρεια, αλλά και σε επί μέρους χώρες που απαρτίζουν την περιφέρεια, πιστεύω ότι υπαγορεύουν την ανάγκη της δημιουργίας ομογενών, όσο είναι δυνατόν, περιοχών, ούτως ώστε τα πρόσωπα και τα όργανα που έχουν τη γνώση, την εμπειρία και την ικανότητα, να μεταφέρουν την αξιοπιστία, τη βούληση και τα οράματα των Ελλήνων της διασποράς που εκπροσωπούν.
      Η αναδιάρθρωση των περιφερειών και η σύνθεση των συντονιστικών συμβουλίων στις χώρες διαβίωσης αντανακλούν τόσο την αριθμητική δύναμη του ομογενειακού στοιχείου στη χώρα διαβίωσης όσο και την αναγκαιότητα εκπροσώπησης όσο το δυνατόν περισσότερων περιοχών. 
      Διασφαλίζεται η βασική αρχή της αντιπροσωπευτικότητας, η οποία πρέπει να διέπει το Σ.Α.Ε. σε όλες τις βαθμίδες εκπροσώπησης.
      Θεσμοθετείται η σύγκληση των Περιφερειακών Συμβουλίων πλέον ανά διετία και η εκλογή των μελών των Συντονιστικών Συμβουλίων στις Περιφερειακές Συνελεύσεις κάθε δεύτερη διετία.
      Περιγράφονται οι αρμοδιότητες των Περιφερειακών Συνελεύσεων, ενώ προβλέπεται και η σύγκληση της Έκτακτης Περιφερειακής Συνέλευσης. Τα Συντονιστικά Συμβούλια πλέον έχουν την ευθύνη για τη διοργάνωση των Περιφερειακών Συνελεύσεων, με αποτέλεσμα το κέντρο βάρους να μετατίθεται στην περιφέρεια επιτυγχάνοντας την αποτελεσματικότερη λειτουργία του Σ.Α.Ε.. Προβλέπεται τετραετής θητεία των μελών των Συντονιστικών Συμβουλίων και η μη δυνατότητα εκλογής τους πέρα των δύο θητειών στην ίδια θέση.
      Για την εφαρμογή αυτής της διάταξης, λαμβάνονται υπ’ όψιν οι θητείες των μελών αυτής της διάταξης των Συντονιστικών Συμβουλίων που έχουν διανυθεί από την έναρξη της λειτουργίας. Καθορίζονται οι αρμοδιότητες των Συντονιστικών Συμβουλίων των περιφερειών. Προβλέπεται η έκδοση προεδρικού διατάγματος και παρέχεται η δυνατότητα στη Γενική Γραμματεία Απόδημου Ελληνισμού να ελέγχει τις δαπάνες της Περιφερειακής Συνέλευσης μέσω της έγκρισης του αντίστοιχου προϋπολογισμού που υποβάλλεται δύο μήνες πριν από τη σύγκληση.
      Προβλέπεται η δυνατότητα λειτουργίας δικτύων του Ελληνισμού σε περιφερειακή βάση, ενώ η οργάνωση και λειτουργία τους καθορίζονται με απόφαση της Περιφερειακής Συνέλευσης, λαμβανομένων υπ’ όψιν των ιδιαιτέρων χαρακτηριστικών κάθε περιφέρειας.
      Πιστεύω, λοιπόν, ότι η λειτουργία των δικτύων εντός της περιφέρειας θα δώσει καλύτερη λειτουργία στα δίκτυα, διότι μέχρι σήμερα, όπως είπα –και αυτό δεν ήταν δικό μας πόρισμα, αλλά πόρισμα και απόφαση όλου του Σ.Α.Ε.- τα δίκτυα δεν είχαν επιτελέσει το σκοπό τους.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Στο άρθρο 5, θεσπίζεται η σύγκληση της Τακτικής Συνέλευσης κάθε τέσσερα χρόνια, ώστε να δίνεται η δυνατότητα ενός προγράμματος δραστηριοτήτων από τα εκλεγμένα όργανα του Σ.Α.Ε..
      Στο άρθρο 6, εισάγεται η αναδιάρθρωση του εντεκαμελούς προεδρείου. Το προεδρείο πλέον αποτελείται από τον πρόεδρο και επτά συντονιστές των περιφερειών, τον εκπρόσωπο της Π.Ο.Μ.Α.Κ. Τσέκα, το γραμματέα και τον ταμία.
      Στο άρθρο 7, ορίζεται η Γενική Γραμματεία ως αρμοδία για τη επιχορήγηση του Σ.Α.Ε. για την άσκηση των αρμοδιοτήτων του.
      Στο άρθρο 8, επιδιώκεται η κάλυψη του υφισταμένου κενού ως προς τις επιχορηγήσεις των ομογενειακών οργανώσεων και φορέων του εξωτερικού και το σχετικό έλεγχο με διαφάνεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στο άρθρο 9, προβλέπεται η κατάργηση των ισχυουσών διατάξεων.
      Με το άρθρο 10, προβλέπονται οι μεταβατικές διατάξεις ως προς τη σύγκληση των περιφερειών, τη μείωση του αριθμού των εκπροσώπων.
      Στο άρθρο 11, καθορίζεται ο χρόνος έναρξης του νόμου αυτού.
      Κυρίες και κύριοι, πιστεύω ότι το νομοσχέδιο επιτυγχάνει την ενίσχυση της αντιπροσωπευτικότητας και πρέπει να ψηφιστεί ομόφωνα, διότι και εχθές είπα ότι το Συμβούλιο Απόδημου Ελληνισμού, οι ομογενείς, δεν ανήκουν σε κόμματα, ανήκουν στην Ελλάδα. Και αυτό το νομοσχέδιο έγινε από εισηγήσεις των ομογενών.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ομολογουμένως, νιώθω άσχημα και εγώ. Πραγματικά, νιώθω άσχημα βλέποντας ότι προσπαθούμε να πιέσουμε τόσο πολύ το χρόνο λόγω αυτού του πραγματικού γεγονότος. Θα λυθεί το θέμα.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, για την τροπολογία δεν είπε κουβέντα. Τι έγινε; Τι αποφασίσαμε, κύριε Υπουργέ;
      ΠΡΟΕΔΡΕΥΩΝ (Ιωάννης Τραγάκης): Αν χρειαστεί, θα μιλήσει ξανά ο κ. Σκανδαλάκης.
      Ο συνάδελφος εισηγητής του Πανελλήνιου Σοσιαλιστικού Κινήματος κ. Νιώτης έχει το λόγο.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, κατ’ αρχήν θέλω να εκφράσω τη λύπη μου για τον τρόπο με τον οποίο συνεχίζει η Κυβέρνηση να αντιλαμβάνεται τη συζήτηση ενός τόσο σημαντικού νομοσχεδίου για τον Απόδημο Ελληνισμό.
      Κύριε Πρόεδρε, απευθύνομαι σ’ εσάς. Χθες ήταν άλλη η ρύθμιση που έγινε, ότι δηλαδή αν χρειαζόταν, θα πηγαίναμε σε τρίτη συνεδρίαση. Ουσιαστικά, δεν είναι τρίτη η συνεδρίαση, είναι η σημερινή η οποία όμως είναι διάρκειας μόνο μιάμισης ώρας. 
      Ειλικρινά, καταγγέλλω αυτήν τη διαδικασία και μόνο χάριν του σεβασμού μας προς τον Απόδημο Ελληνισμό δεν προβαίνουμε σε άλλες κινήσεις, όπως θα ήταν η σωστή και ορθή απάντηση σε μία τόσο αυθαίρετη καταστρατήγηση της ουσίας του Κανονισμού και των διαδικασιών της Βουλής. Δεν είναι δυνατόν να αρθρώσουμε πολιτικό λόγο, προτάσεις, κριτική, διορθώσεις, μέσα σε λίγα λεπτά και, βέβαια, δεν μπορεί ο Απόδημος Ελληνισμός να μπαίνει πακέτο μέσα σε κατεπείγουσες και εξπρές διαδικασίες.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Νιώτη, αν μου επιτρέπετε, θα ήθελα  να πω κάτι. Η Κυβέρνηση δεν έχει καμία αντίρρηση για την τρίτη συνεδρίαση. Απλώς, είναι θέμα της Βουλής. Το ότι πρέπει εγώ να φύγω είναι μία υποχρέωση την οποία δεν μπορώ να αναστείλω, αλλά η Κυβέρνηση δεν έχει καμία απολύτως αντίρρηση, εάν υπάρχει δυνατότητα, να γίνει τρίτη συνεδρίαση.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, κάνατε παρέμβαση για να πείτε αυτό;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μάλιστα, αυτό είπα. Κατηγόρησε την Κυβέρνηση…
      ΠΡΟΕΔΡΕΥΩΝ (Ιωάννης Τραγάκης): Μιλάτε για το Υπουργείο ή για την Κυβέρνηση τώρα; Γιατί άκουσα ότι είπατε κάτι για τη Βουλή. Τι θέλετε να πείτε για το Προεδρείο της Βουλής;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν ακούσατε τι είπα.
      ΠΡΟΕΔΡΕΥΩΝ (Ιωάννης Τραγάκης): Άκουσα πολύ καλά τι είπατε.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Είπα ότι αν υπάρχει δυνατότητα στη Βουλή, να γίνει η τρίτη συνεδρίαση. Η Κυβέρνηση…
      ΠΡΟΕΔΡΕΥΩΝ (Ιωάννης Τραγάκης): Η Βουλή έχει πολλές δυνατότητες να γίνει η τρίτη συνεδρίαση. Την Κυβέρνηση τη ρωτήσατε αν μπορεί την Τρίτη ή αν έχει κάτι άλλο επείγον;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτό είναι θέμα συνεννόησης του Προεδρείου της Βουλής με την Κυβέρνηση, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      Ορίστε, κύριε Νιώτη, συνεχίστε.
      ΓΡΗΓΟΡΙΟΣ ΝΙΩΤΗΣ: Εν πάση περιπτώσει, οι ενστάσεις μας, οι αντιρρήσεις μας παραμένουν. Εάν δεν μπορούσε η Κυβέρνηση την Τρίτη, μπορούσε να πάει το νομοσχέδιο την Τετάρτη ή να γίνει μία εμβόλιμη. Δεν θα είχαμε καμία αντίρρηση να βοηθήσουμε για τη διαδικασία.
      ΠΡΟΕΔΡΕΥΩΝ (Ιωάννης Τραγάκης): Αυτό είναι ωραία πρόταση και είναι προς εξέταση το αίτημα για εμβόλιμη συνεδρίαση.
      ΓΡΗΓΟΡΙΟΣ ΝΙΩΤΗΣ: Είναι προς εξέταση, αλλά μας βάλατε σ’ ένα πακέτο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Όχι, όχι. Να το συζητήσουμε.
      ΓΡΗΓΟΡΙΟΣ ΝΙΩΤΗΣ: Εγώ τώρα θα τοποθετηθώ σε έξι λεπτά για θέματα για τα οποία θα ήθελα πέντε συνεδριάσεις τουλάχιστον και ανά δύο να συζητούσαμε τα άρθρα.
      ΠΡΟΕΔΡΕΥΩΝ (Ιωάννης Τραγάκης): Ωραία, μπορεί να μας δοθεί η ευκαιρία να τα συζητήσουμε εκτενέστερα.
      ΓΡΗΓΟΡΙΟΣ ΝΙΩΤΗΣ: Δεν θα μπορέσουμε, κύριε Πρόεδρε, διότι δεν δεχθήκατε να συζητήσουμε για το πώς θα οργανώσουμε τη συζήτηση.
      Εν πάση περιπτώσει, θα μιλήσω εν τάχει για ορισμένα άρθρα.
      Το άρθρο 1, κυρίες και κύριοι συνάδελφοι, ουσιαστικά περιορίζει το ρόλο και τις αρμοδιότητες του Συμβουλίου Αποδήμου Ελληνισμού στον εισηγητικό και γνωμοδοτικό ρόλο, επεκτείνοντάς τα -μετά από τις παρατηρήσεις μας και τις προτάσεις των κομμάτων στη Διαρκή Επιτροπή Εξωτερικών και Άμυνας- στο διεκδικητικό και υποστηρικτικό ρόλο, αλλά όπως τόνισα στην εισαγωγική μου ομιλία, αυτοί οι δυο ρόλοι είναι συμπληρωματικοί και δεν είναι επί της ουσίας. 
      Άρα το Συμβούλιο Απόδημου Ελληνισμού ως έκφραση του συνόλου των δυνάμεων του έξω Ελληνισμού, κατ’ επιταγή του άρθρου 108, παράγραφος 2 του Συντάγματος, περιορίζεται στον εισηγητικό και γνωμοδοτικό ρόλο και θα περιμέναμε από το παρόν νομοσχέδιο να καλύψει το κενό του προϋφισταμένου θεσμικού πλαισίου και να φέρει εμπνευσμένες διατάξεις επί της ουσίας, οι οποίες θα υποστηρίξουν, θα οργανώσουν και θα αναβαθμίσουν τον εισηγητικό και γνωμοδοτικό ρόλο του Συμβουλίου Αποδήμου Ελληνισμού, ως συλλογικού εισηγητή και γνωμοδότη προς την ελληνική πολιτεία  για το σύνολο των θεμάτων του Απόδημου Ελληνισμού.
      Πρώτη παρατήρησή μας, που δεν επιδέχεται αντιρρήσεως. Καμία γνωμοδοτική διαδικασία δεν φέρνει το παρόν νομοσχέδιο και ιδιαιτέρως το άρθρο 1, επί του οποίου εισηγούμαι τώρα. Καμία απολύτως. Η Κυβέρνηση και μετά την ψήφιση του παρόντος νομοσχεδίου δεν θα έχει καμία υποχρέωση να αποστείλει, ακόμα και νομοσχέδιο που 100% αφορά τον Απόδημο Ελληνισμό, για γνωμοδότηση στον κατά τα άλλα και κατά τύποις συλλογικό γνωμοδότη, το Συμβούλιο Απόδημου Ελληνισμού.
      Αυτό, κύριε Υπουργέ, δεν μπορεί να μείνει έτσι. Οφείλει το άρθρο 1 του νομοσχεδίου να περιλάβει διάταξη ότι η Κυβέρνηση πρέπει, για όλα τα νομοσχέδια που αφορούν ουσιωδώς τον Απόδημο Ελληνισμό, να ζητά τη γνώμη του Συμβουλίου Απόδημου Ελληνισμού, το οποίο βεβαίως οφείλει εντός τριάντα ημερών, αν θέλετε, εντός σαράντα πέντε ημερών να αποστείλει τη γνωμοδότησή του, άλλως θα θεωρείται  ως σύμφωνη η γνώμη του.
      Δεύτερον, η εισηγητική αρμοδιότητα ενισχύεται, σε σχέση με τον ιδρυτικό νόμο του 1989, μόνο κατά το σημείο -το οποίο και θεωρήσαμε ως ένα θετικό βήμα- ότι αποδεχθήκατε η Κυβέρνηση να απαντάει εντός δύο μηνών στα εισηγητικά σημειώματα εξ αποστάσεως των ομογενών και πάντως διά του αρμοδίου Υφυπουργού, δηλαδή μέσα από μια εσωτερική διαβούλευση της Κυβερνήσεως. Εμείς το θεωρούμε θετικό, αλλά αυτή είναι και μόνο η διαδικασία εξοπλισμού υποστήριξης του εισηγητικού ρόλου του Συμβουλίου Απόδημου Ελληνισμού. Εμείς τονίσαμε ότι χρειάζονται σοβαρές επεξεργασίες, αλλιώς νομοθετούμε στα πλαίσια και κατ’ εντολή του Συντάγματος, για ένα θεσμό ο οποίος αφορά τα επτά εκατομμύρια απόδημους Έλληνες, που σε κάθε περίπτωση περίμεναν από εμάς περισσότερα και τους δίνουμε ακριβώς τα λιγότερα. 
      Υπάρχει κίνδυνος με την ψήφιση του παρόντος νομοσχεδίου το Συμβούλιο Απόδημου Ελληνισμού να μην έχει δουλειά, να μην έχει να κάνει τίποτα. Και αν μετρήσετε τις διαδικασίες και τις διατάξεις του παρόντος νομοσχεδίου, θα δείτε ότι στη μια τετραετία, που είναι η θητεία των προεδρείων και των συντονιστικών συμβουλίων, ελάχιστα πράγματα έχουν να κάνουν. 
      Επομένως, η πρότασή μας για τη θεσμοθέτηση μιας ημέρας τιμής, αναφοράς και μέριμνας της Βουλής των Ελλήνων για τον Απόδημο Ελληνισμό είναι παρούσα, την καταθέσαμε χθες και ζητάμε τη στήριξη και από την Κυβέρνηση και από τις άλλες πτέρυγες της Βουλής, έτσι ώστε η κατ’ αρχήν θετική δήλωση της κυρίας Προέδρου να πάρει έναν πιο ολοκληρωμένο και πιο θεσμικό χαρακτήρα. Είναι απαράδεκτο η Ολομέλεια της Βουλής των Ελλήνων να μην έχει θεσμοθετημένη διαδικασία άπαξ του έτους, ιδιαιτέρως με την ευκαιρία της υποβολής της ετήσιας έκθεσης από το Συμβούλιο Απόδημου Ελληνισμού, όπως προβλέπει ο νέος νόμος. Πρέπει να έχουμε την ευκαιρία το σύνολο των κομμάτων της Βουλής και σε επίπεδο Αρχηγών κομμάτων να τοποθετούμεθα ως μια έμπρακτη απόδειξη της μέριμνας, της τιμής και της αναφοράς της Βουλής των Ελλήνων προς τον Απόδημο Ελληνισμό.
      Βεβαίως, ένα σημαντικό κενό είναι ότι, ενώ αποδεχθήκατε, κύριε Υφυπουργέ, την ετήσια έκθεση και την εισαγωγή της εκθέσεως ενώπιον της διακομματικής επιτροπής της Βουλής, αρνείστε να εισάγετε την έκθεση αυτή ενώπιον μιας διυπουργικής διαδικασίας. Γνωρίζετε ότι είστε συντονιστής Υφυπουργός και δεν είστε Υφυπουργός ή Υπουργός Απόδημου Ελληνισμού επί της ουσίας. Τα θέματα του Αποδήμου Ελληνισμού για την παιδεία τα ασκεί η Υπουργός Παιδείας. Για τα θέματα που αφορούν τη φορολογία ή τα στρατολογικά είναι οι ad hoc Υπουργοί. Αυτό που λέω θα είναι για τη δική σας ενίσχυση, για την ουσιαστική αναβάθμιση του Συμβουλίου Απόδημου Ελληνισμού. Τι πάει να πει η έκθεση εισάγεται ενώπιον της διακομματικής επιτροπής και μόνο; Δηλαδή τι είμεθα εμείς στη διακομματική επιτροπή; Διά πάσαν νόσον; Οφείλετε να αναλάβετε δέσμευση ότι η έκθεση εισάγεται με μέριμνα του αρμοδίου Υφυπουργού Απόδημου Ελληνισμού σε διαβούλευση, καλουμένων των οργάνων του Συμβουλίου Απόδημου Ελληνισμού, άπαξ του έτους, να εκφράσουν τα πώς και τα γιατί των εισηγητικών τους κειμένων. Αρνείται η Κυβέρνηση ένα διήμερο ετήσιο διάλογο με το σχήμα του Αποδήμου Ελληνισμού; Τότε τι εισηγητικό όργανο είναι; 
      Νομίζω, λοιπόν, ότι είναι σημαντικό να δούμε τις τροπολογίες που έχουμε καταθέσει και τις οποίες, ενώ ως σκέψεις και ως προτάσεις –ορισμένες μάλιστα και ως συγκεκριμένες παρεμβάσεις στα άρθρα- τις είδατε θετικά κατά τη συζήτηση στη Διαρκή Επιτροπή, η έλλειψη χρόνου, η ταχύτητα, η διαδικασία εξπρές δεν μας βοηθάει καθόλου να τις συζητήσουμε.
      Τέλος, στο άρθρο 1, η Θεσσαλονίκη παραμένει τύποις πλέον έδρα του Απόδημου Ελληνισμού. Η Θεσσαλονίκη, που ήταν το κέντρο όλων των δράσεων του Απόδημου Ελληνισμού, που ήταν το κέντρο οργάνωσης των δικτύων, που ήταν το κέντρο ανάπτυξης ποικίλων δραστηριοτήτων και θεσμών του Απόδημου Ελληνισμού αποδυναμούται με το παρόν νομοσχέδιο και παραμένει μια τύποις φιλοξενούσα πόλη για μια συνεδρίαση ανά μια τετραετία ενός περιορισμένου οργάνου που και εμείς δεχθήκαμε βεβαίως τον αριθμητικό του περιορισμό, χάρη υποτίθεται μιας ποιοτικής αναβάθμισης. Στην πραγματικότητα, όμως -τονίζω και πάλι- η έδρα του Συμβουλίου Απόδημου Ελληνισμού, η Θεσσαλονίκη, η πόλη που έπρεπε να αναδειχθεί ως πρωτεύουσα του οικουμενικού Ελληνισμού και από εκεί να οργανωθούν όλες οι δράσεις και οι παρεμβάσεις μας είναι μια αδύναμη, τυπική πρωτεύουσα, ουσιαστικά είναι μια ουδέτερη φιλοξενούσα πόλη.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, δεν έχω τη δυνατότητα να ολοκληρώσω. 
      ΠΡΟΕΔΡΕΥΩΝ (Ιωάννης Τραγάκης): Θα έχετε ξανά…
      ΓΡΗΓΟΡΙΟΣ ΝΙΩΤΗΣ: Πότε θα έχω ξανά; Είμαι ακόμα στο άρθρο 1. 
      ΠΡΟΕΔΡΕΥΩΝ (Ιωάννης Τραγάκης): Στο άρθρο 1 είστε; 
      ΓΡΗΓΟΡΙΟΣ ΝΙΩΤΗΣ: Βεβαίως και είμαι στο άρθρο 1.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ως προς αυτό δεν υπήρχε η πίεση για να φύγει ο κύριος Υπουργός. Ούτως ή άλλως ο χρόνος είναι δυστυχώς αμείλικτος. Οκτώ είναι τα λεπτά, όταν συζητάμε τα άρθρα σε ενότητα. 
      Βέβαια βρίσκομαι στην ευχάριστη θέση να σας πω ότι υπήρξε μια συμφωνία και το νομοσχέδιο δεν θα ολοκληρωθεί σήμερα. Θα συνεχιστεί την επόμενη βδομάδα. Επομένως, έχουμε μια άνεση χρόνου. Ανεξάρτητα, όμως, από αυτό, αυτό δεν ακυρώνει τον Κανονισμό της Βουλής, ο οποίος προβλέπει ότι η ενότητα των άρθρων θα συζητηθεί σε οκτώ λεπτά. Βέβαια, αφού δεν θα έχουν ψηφιστεί τα άρθρα, δεν θα μπορέσουμε να προχωρήσουμε στις τροπολογίες.
      Ολοκληρώστε, κύριε Νιώτη, και στη δευτερολογία σας θα πείτε ό,τι έχετε να πείτε.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, οι τροπολογίες θα συζητηθούν ξεχωριστά, αφού έχουμε χρόνο; 
      ΠΡΟΕΔΡΕΥΩΝ (Ιωάννης Τραγάκης): Μαζί θα συζητηθούν, αλλά με άνεση, την άλλη βδομάδα, την Τρίτη. 
      ΝΙΚΟΛΑΟΣ ΓΚΑΤΖΗΣ: Μα, ο κ. Σκανδαλάκης δεν αναφέρθηκε στις τροπολογίες.
      ΠΡΟΕΔΡΕΥΩΝ (Ιωάννης Τραγάκης): Ε θα ξαναπάρει το λόγο ο κ. Σκανδαλάκης, να πει μερικά πράγματα.
      ΝΙΚΟΛΑΟΣ ΓΚΑΤΖΗΣ: Στη δευτερολογία, κύριε Πρόεδρε, θα συμπληρώσουμε τα κενά που αφήσαμε, όταν μιλούσαμε  επί των άρθρων. 
      ΠΡΟΕΔΡΕΥΩΝ (Ιωάννης Τραγάκης): Εντάξει. 
      Συνεχίστε και κλείστε, κύριε Νιώτη.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, θα πρότεινα, αφού έχουμε και την τρίτη εμβόλιμη συνεδρίαση, να μας δώσετε άνεση χρόνου κατά την πρωτομιλία μας επί του συνόλου των άρθρων, ώστε να μπορέσουμε να ανταποκριθούμε επί της ουσίας στην συστηματική επεξεργασία του παρόντος νομοσχεδίου. Θα προσπαθήσω να ολοκληρώσω το συντομότερο.
      ΠΡΟΕΔΡΕΥΩΝ (Ιωάννης Τραγάκης): Ξέρετε πόσο σημαντικό είναι το νομοσχέδιο. Όλοι το γνωρίζουμε.
      ΓΡΗΓΟΡΙΟΣ ΝΙΩΤΗΣ: Γνωρίζω και την ευαισθησία σας, κύριε Πρόεδρε, για τον Απόδημο Ελληνισμό και παρακαλώ –το βλέπω ότι συμβάλλετε σε αυτό- να το επιτύχουμε επί της ουσίας. Ευχαριστώ.
      Το άρθρο 2 είναι επίσης ένα σημαντικό άρθρο, στο οποίο δεν έχουμε διαφωνίες και θα το ψηφίσουμε.
      Για το άρθρο 3, κύριε Υπουργέ, η άποψή μας έχει τεθεί και κατά τη συζήτηση στη Διαρκή Επιτροπή.
      Στα όργανα του Συμβουλίου Απόδημου Ελληνισμού πιστεύουμε ότι θα έπρεπε να προβλέπονται και τα δίκτυα του Ελληνισμού, τα οποία έπρεπε αναλυτικώς να περιγράφονται. 
      Πάρα πολύ σημαντικό είναι το άρθρο 4, επί του οποίου έχουμε συστηματικές παρατηρήσεις-προτάσεις και αντιρρήσεις, όπως συμπληρώθηκε κατά τη συζήτηση στη  Διαρκή Επιτροπή Εξωτερικών και Άμυνας. Εδώ είναι η περίπτωση των Συντονιστικών Συμβουλίων, τα οποία έχουν την ευθύνη να διαβιβάζουν τις εισηγήσεις και παρατηρήσεις τους, προς τον αρμόδιο Υπουργό, ο οποίος και απαντά για λογαριασμό της Κυβερνήσεως, εντός ορισμένης προθεσμίας.
      Η άποψή μας είναι ότι αυτό αφορά το εισηγητικό σκέλος και τη σχέση του συστήματος του Σ.Α.Ε. με την Κυβέρνηση. Δεν πρέπει να μείνουμε σε μία ταχυδρομική σχέση του Συμβουλίου Απόδημου Ελληνισμού με την Κυβέρνηση. Εδώ προτείνουμε ότι άπαξ του έτους και με αφορμή την αποδοχή της ετήσιας έκθεσης, την οποία συμπεριλάβατε στο άρθρο, να οργανώνει ο αρμόδιος Υφυπουργός μία διυπουργική σύσκεψη, καλουμένων των αρμοδίων Υπουργών και Υφυπουργών και γενομένου δεκτού του αιτήματος της συνδιασκέψεως της Βόννης –και το τονίζω αυτό- δηλαδή του συνόλου των ομοσπονδιών των κοινοτήτων της Ευρώπης, μια φορά το χρόνο, να υπάρχει αυτή η διαβούλευση με την Κυβέρνηση και με τη Βουλή. 
      Ωραία, θα έρθει η έκθεση στη διακομματική επιτροπή και θα δούμε τι θα γίνει με την ημέρα τιμής και μέριμνας, αλλά  η Κυβέρνηση οφείλει να το κάνει ταυτόχρονα, γιατί  οι απόδημοι προς την Κυβέρνηση θέλουν να εισηγηθούν λύσεις, προτάσεις, μέτρα κ.λπ.. Άρα, αυτό το κενό πρέπει οπωσδήποτε να καλυφθεί.
      Στο άρθρο 5, είναι δομική η διαφωνία μας με την πρόβλεψη στην παράγραφο 2, όπως βεβαίως και προηγουμένου του άρθρου 4 -που παρέλειψα να το πω- παράγραφος 7. Και στις δύο αυτές περιπτώσεις βρίσκεται η βασική μας δομική μας διαφωνία, γιατί επιμένετε να ζητάτε την έκδοση προεδρικών διαταγμάτων για εν λευκώ εξουσιοδότηση, να καθορίσετε, μετά από νέο διάλογο έξι μηνών τη δομή και τη διαδικασία του Συμβουλίου Απόδημου Ελληνισμού. 
      Πιστεύουμε, λοιπόν, ότι θα έπρεπε σε κάθε περίπτωση αυτή η διαδικασία να είχε έρθει, ενώπιον της Ολομελείας και κρατάμε αυτή μας τη διαφωνία.
      Τέλος, οι πόροι του Συμβουλίου Απόδημου Ελληνισμού ορθώς νομοθετούνται, αλλά θα έπρεπε να νομοθετούνται στα πλαίσια του Ε.Τ.Ο., όπως είπαμε και χθες, δηλαδή του Εθνικού Ταμείου Ομογενών, ώστε να είναι αυτοτελείς  και προσδιορισμένοι από την ελληνική πολιτεία, πρώτον, για να μη χειραγωγείται από την εκάστοτε κυβέρνηση το Συμβούλιο Απόδημου Ελληνισμού και, δεύτερον, για να διατηρείται η λειτουργική του αυτονομία και κυρίως μέσω του Ε.Τ.Ο., να θεσμοθετούνται και οι διαδικασίες αυτοχρηματοδότησης, όπως σωστά αρμόζει σε ένα θεσμό που είναι κυρίως θεσμός μη κυβερνητικών…
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε, τα υπόλοιπα στη δευτερολογία σας.
      ΓΡΗΓΟΡΙΟΣ ΝΙΩΤΗΣ: Και εγώ σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Πριν δώσω το λόγο στον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Γκατζή, θα ήθελα να ανακοινώσω προς το Σώμα ότι ο Πρόεδρος του Συνασπισμού Ριζοσπαστικής Αριστεράς κ. Αλαβάνος με επιστολή του προς το Προεδρείο ορίζει ως Κοινοβουλευτική Εκπρόσωπο κατά τη συζήτηση του παρόντος νομοσχεδίου τη Βουλευτή κ. Ασημίνα Ξηροτύρη-Αικατερινάρη.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Κυρίες και κύριοι συνάδελφοι, ειπώθηκε ότι το νομοσχέδιο αυτό είναι πάρα πολύ σοβαρό. Κύριε Υφυπουργέ, παρά την εμπειρία σας και την επιμέλειά σας, ίσως να μη μπορείτε να εκφράσετε γνώμη για ένα νομοσχέδιο, το οποίο ενδεχομένως να ακούτε για πρώτη φορά. Από την άποψη αυτή, θα ήταν καλό να ήταν εδώ, ο κύριος Υπουργός, έστω μέχρι τις 12:00’ για να ακούσει τις παρατηρήσεις μας.
      ΠΡΟΕΔΡΕΥΩΝ (Ιωάννης Τραγάκης): Εδώ είναι, κύριε Γκατζή. Βγήκε για μία στιγμή έξω για «άλλο πράγμα». 
      ΝΙΚΟΛΑΟΣ ΓΚΑΤΖΗΣ: Μάλιστα. 
      Έρχομαι, στο άρθρο 1, για τη φιλοσοφία, την αντίληψη κ.λπ.. Την καταθέσαμε στην πρώτη μας συζήτηση που έγινε επί της αρχής. Λέμε ότι το νομοσχέδιο αυτό βρίσκεται μέσα στα πλαίσια της γενικότερης πολιτικής και από την άποψη αυτή είναι το νομοσχέδιο αυτό βαθιά ταξικό και όπως αντιμετωπίζει το μαζικό κίνημα της χώρας, έτσι ακριβώς θέλει να αντιμετωπίσει και το μαζικό κίνημα του Απόδημου Ελληνισμού.
      Από την άποψη αυτή, λοιπόν, θέλει να το χρησιμοποιήσει σαν γενική παρατήρηση στα άρθρα που συζητάμε. Ένα κυβερνητικό εργαλείο, ένα όργανο κυβερνητικό για την υλοποίηση της κυβερνητικής πολιτικής και των στόχων γενικότερα της πολιτικής που ασκείται σήμερα από τη νέα τάξη πραγμάτων στην  ευρύτερη περιοχή αλλά και παγκόσμια. 
      Θα ήθελα, όμως, να κάνω και ορισμένες ειδικές παρατηρήσεις. Κατ’ αρχήν να κουβεντιάσουμε για το άρθρο 1. Λείπει, βέβαια, ο κύριος Υπουργός και είναι πάρα πολύ σοβαρό.
      ΓΡΗΓΟΡΙΟΣ ΝΙΩΤΗΣ: Να περιμένουμε, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Εγώ δεν έχω αντίρρηση, κύριε συνάδελφε, γιατί οι προτάσεις που θα κάνω απευθύνονται στον αρμόδιο Υπουργό, αλλά πώς να περιμένουμε; 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Πρόκειται για κάποιες παρατηρήσεις, κύριε Πρόεδρε, που κατά την άποψή μας είναι σημαντικές. Παραδείγματος χάρη, έκανε δεκτό να μπει ο διεκδικητικός χαρακτήρας του Απόδημου Ελληνισμού και πρόσθεσε «…και υποστηρικτικό προς την ελληνική πολιτεία όργανο…». Το θεωρώ μεγάλη υπερβολή. Δεν θεωρώ ότι κανένας Έλληνας εκτός της Ελλάδος  είναι ανθέλληνας και δεν υποστηρίζει τα εθνικά μας θέματα. 
      Από την άποψη αυτή, λοιπόν, επειδή το παίρνω σαν δεδομένο ότι οι Έλληνες του εξωτερικού πολλές φορές αποδεικνύεται ότι είναι δύο φορές πατριώτες, δεν μπορώ να δεχτώ ότι πρέπει να τους αναγκάζουμε να υποστηρίζουν εθνικά θέματα με βάση το νόμο. Το θεωρώ υπερβολή, το θεωρώ υποτιμητικό για τον Ελληνισμό και θα πρέπει να βγει. Αυτή όσον αφορά την πρώτη παρατήρησή μας.
      Δεύτερη παρατήρηση. «Το Σ.Α.Ε. ασκεί τη γνωμοδοτική του αρμοδιότητα σε θέματα που αφορούν τους απόδημους ομογενείς, όπως:» και έχει α), β) και γ). Το 2α΄ και το 2β΄ μπορεί να μπει ως εξής: «Το Σ.Α.Ε. ασκεί την εισηγητική και γνωμοδοτική του αρμοδιότητα σε θέματα που αφορούν τον Απόδημο Ελληνισμό» και να λείψουν τα άλλα, γιατί το περιορίζει και δεν μπορεί να αναφερθεί συγκεκριμένα.
      Το 2δ΄ μπορεί να παραμείνει, γιατί έχει να κάνει με θέματα που έχουν σχέση οι Έλληνες με τις χώρες που μένουν.
      Επίσης, δεν συμφωνούμε με την παράγραφο 4 του άρθρου 1. «Το Σ.Α.Ε. διασυνδέεται και συνεργάζεται ιδία με το Οικουμενικό Πατριαρχείο, τα Πρεσβυγενή Πατριαρχεία και την Εκκλησία γενικότερα». Γιατί γίνεται αυτή η αναφορά; Το είπαμε προχθές και στην Ολομέλεια και στην επιτροπή κ.λπ.. Κατά την άποψή μας θα πρέπει να γίνει: «συνεργάζεται με κάθε νόμιμο φορέα του στενού και ευρύτερου δημόσιου τομέα της χώρας». Δεν μπορεί να έχει αναφορά σε Εκκλησία και να αποκλείει όλους τους άλλους ή να κάνει συγκεκριμένη αναφορά. Η Εκκλησία, ας εργαστεί για τα πνευματικά της καθήκοντα και ας ασκήσει όλες αυτές τις αρμοδιότητες. Κανένας δεν την εμποδίζει, αλλά δεν μπορεί εδώ στο Σ.Α.Ε. να έχουμε ειδική αναφορά ότι συνεργάζεται και δεν βλέπουμε τη συνεργασία. Συνεργάζεται με όλους τους φορείς. Και με την Εκκλησία και με την Αυτοδιοίκηση και με Εργατικά Κέντρα και με Υπουργεία και με όλους. Γιατί αυτή η εξαίρεση; Αυτά σε σχέση με το άρθρο 1. 
      Έρχομαι στο άρθρο 2. Όπως έγινε συζήτηση και αποδείχθηκε, κατά την άποψή μας τουλάχιστον, είναι ένα από τα κύρια άρθρα, τα οποία συγκροτούν σήμερα το Σ.Α.Ε..
      Και το λέω γιατί; Γιατί πρόκειται για τη δομή του Σ.Α.Ε.. Ποιοι είναι στο Σ.Α.Ε.; Ποιοι το εκφράζουν; 
      Φυσικά και το ΠΑ.ΣΟ.Κ. συμφωνεί με αυτήν τη διατύπωση όπως είναι εδώ, γιατί την έχει εκφράσει και στο νομοσχέδιο το οποίο έχει καταθέσει. Θέλει την κηδεμόνευση του μαζικού μεταναστευτικού κινήματος και γι’ αυτό θέλει αυτήν τη διασπορά, γι’ αυτό δεν θέλει συγκεκριμένες οργανώσεις, ομοσπονδίες ή κοινότητες. Γι’ αυτό δεν θέλει η έκφραση όλων των προβλημάτων να πηγάζει από έναν νέο φορέα συντονισμένα πια, που μπορεί να εκφράσει, να διαμορφώσει, να διεκδικήσει ή να εισηγηθεί. Όμως εδώ τι γίνεται; Μπαίνει από πάνω το καπέλο του Υπουργού ή της Γενικής Γραμματείας Απόδημου Ελληνισμού και κάνει το δικό του χωραφάκι, όπως ακριβώς το θέλει.
      Η άποψή μας ήταν και είναι καθαρή. Έκφραση του Απόδημου Ελληνισμού στη δομή του είναι οι κοινότητες και οι ομοσπονδίες. Εκεί μέσα βρίσκονται και οι εθνικοτοπικές οργανώσεις οι οποίες μπορεί να έχουν παράλληλα τις δικές τους δραστηριότητες. Όμως θα είναι μέλη και μέσα από εκεί, όχι μόνο από αυτές, αλλά από όλες θα γίνεται η εκλογή -είτε πρόκειται για την γενική είτε για την περιφερειακή συνέλευση- οι διαδικασίες της οποίας –δεν στέκομαι στο άρθρο 3 αλλά πάω στο 4- καθορίζονται με προεδρικό διάταγμα. 
      Κύριε Υπουργέ, το είπα και χθες, το λέω και σήμερα θα βγει προεδρικό διάταγμα για τη διαδικασία την οποία εδώ δεν διατυπώνετε. Η διαδικασία όμως θα στρέφεται στη δομή την οποία δεν αλλάξατε στο άρθρο 2. Τη δέχεστε όπως είναι και εκεί τσαλαβουτάτε όπως θέλετε, κάνετε δηλαδή την εκπροσώπηση όπως εσείς θέλετε. Οι κοινότητες όμως που εκπροσωπούν έστω αυτό το λίγο, το 5%, πώς θα εκπροσωπούνται;
      Ο κ. Τομαράς, στην ερώτηση που του κάναμε στην επιτροπή -και είναι και εδώ σήμερα και τον καλωσορίζουμε- «πώς εκφράστηκε ο Ελληνισμός της Αμερικής, ποιοι ήταν οι συσχετισμοί;», μας είπε ότι πέντε, δέκα είναι από τις ομοσπονδίες. Όλοι οι άλλοι είναι από τις άλλες οργανώσεις, εκκλησιαστικές ή όποιες άλλες έχουν εκεί. 
      Πού είναι η μαζική έκφραση του Ελληνισμού; Μάλιστα ξέρετε τι γίνεται στις εκκλησιαστικές; Ο παπάς ή δεν ξέρω αν και ο καντηλανάφτης, διορίζουν εκεί τα συμβούλια. 
      Λέμε, λοιπόν, την άποψή μας γι’ αυτό το θέμα και θεωρούμε ότι η μόνη έκφραση πηγάζει από τις ομοσπονδίες και τις κοινότητες. 
      Το άρθρο 4 έχει και άλλες διατάξεις με τις οποίες εμείς, κύριε Υπουργέ, δεν μπορούμε να συμφωνήσουμε. Αναφέρομαι συγκεκριμένα στην παράγραφο 3. Λέτε ότι τα μέλη των συντονιστικών συμβουλίων εκλέγονται στις συνελεύσεις αφού πάρουν από μυστική ψηφοφορία την πλειοψηφία των 2/3, οι οποίοι έχουν προσκληθεί. 
      Και σας λέω το εξής: Το κόμμα παραδείγματος χάριν της Νέας Δημοκρατίας ή του ΠΑ.ΣΟ.Κ. έχουν τη δυνατότητα μέσα από τον έλεγχο του μαζικού κινήματος, των μεταναστών Ελλήνων να ελέγχουν πάνω από το 1/3 ο καθένας. Τι γίνεται σε αυτές τις περιπτώσεις; Δεν θα γίνει γενική συνέλευση; Μπορούν να πουν ότι δεν ερχόμαστε σήμερα γιατί δεν μας βολεύει να γίνει αυτή η συνέλευση, καθίστε δεν θα πάρουμε μέρος. Δεν θα γίνει η συνέλευση; Αυτό μποϊκοτάρει την ίδια σας τη δουλειά.
      Λέτε επίσης ότι η ψηφοφορία είναι μυστική. Αφού δεν ισχύει η απλή αναλογική, θα μπει τελικά ένα μέτρο σταυροδότησης, έτσι ώστε καμιά περιφέρεια να μην έχει πάνω από το 1/3; Είναι σημαντικό αυτό που σας λέω. Να σας το πω ακόμη πιο απλά. Θα υπάρχει κάποιο μέτρο έτσι ώστε καμιά περιφέρεια να μη μπορεί να ελέγχει πάνω από το 30% του Σ.Α.Ε.; Γιατί δεν το βάζετε αυτό; Αυτό σημαίνει ότι δεν σταυρώνουμε πάνω από το 30% της διοίκησης. Η άποψή μας βασικά, όμως, είναι ότι πρέπει να υπάρχει η απλή αναλογική κ.λπ..
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, τελειώνετε. Υπάρχει και η κ. Αράπογλου, η οποία πρέπει να αποχωρήσει, αλλά θα πρέπει προηγουμένως να εκφράσει τις θέσεις της. Να μην την αναγκάσουμε να επανέλθει. 
      ΝΙΚΟΛΑΟΣ ΓΚΑΤΖΗΣ: Θα τελειώσω και με το άρθρο 6, κύριε Πρόεδρε. 
      Είπα για τους αντιπροσώπους πώς πρέπει να εκλέγονται κ.λπ.. Πρέπει,κύριε Υπουργέ, να βάλετε και ορισμένα κριτήρια.    
      Έρχομαι στο Προεδρείο. Το Προεδρείο του Σ.Α.Ε. είναι ενδεκαμελές. Δεν έχουμε καμιά αντίρρηση. Ούτε έχουμε αντίρρηση για τις επτά περιφέρειες, ούτε και για την τετραετή θητεία. Έχουμε αντίρρηση όμως όσον αφορά τον περιορισμό των δύο θητειών. Αν κάποιος αξίζει και έχει μια εμπειρία, αυτή η εμπειρία δεν πρέπει να πάει χαμένη. 
      Αναφορικά τώρα με το Προεδρείο. Εδώ τι Προεδρείο έχετε, κύριε Υπουργέ; Έχετε παρακολουθήσει καμιά συνέντευξη που έχει μια ανοικτή ατζέντα; Σηκώνεται καθένας από τους επτά και βάζει θέματα της περιφέρειάς του. Αυτό είναι συντονιστικό, αλλά δεν καταλήγει ποτέ να είναι συντονιστικό λέγοντας ότι υπάρχει κάποιος στόχος, υπάρχει συντονισμός με όλες τις περιφέρειες και πάμε μπροστά. Ούτε αυτό γίνεται. Δεν θα πρέπει το συμβούλιο να αποτελείται από τους προέδρους των συντονιστικών. Πρέπει να είναι αυτόνομο, να έχει αρμοδιότητα αναφορικά με την επίβλεψη, τη συνεργασία, πώς τελικά θα διακινεί, πώς θα προωθεί τα προβλήματα του Απόδημου Ελληνισμού. Δεν γίνεται τίποτα απ’ αυτά. 
      Εμείς προτείνουμε ένα πενταμελές, επταμελές…
      ΠΡΟΕΔΡΕΥΩΝ (Ιωάννης Τραγάκης): Παρακαλώ τελειώσατε, κύριε συνάδελφε. 
      Ορίστε, κύριε Υφυπουργέ, να απαντήσετε τώρα σε ορισμένες παρατηρήσεις που έκανε ο κ. Γκατζής, των οποίων είστε γνώστης απ’ ότι βλέπω. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Τρία πράγματα θέλω να πω. Κατ’ αρχάς θέλω να καταθέσω τους εκπροσώπους των οργανώσεων κατά κατηγορία για να σταματήσει αυτό που λέει ο κ. Γκατζής, από χθες, όσον αφορά το ποιοι μετέχουν και πόσοι μετέχουν. Να πω εδώ ακόμη, ότι αυτό που ανέφερε ο κ. Τομαράς, δεν είναι ακριβές. Καταθέτω ακόμη και άλλον έναν πίνακα από τον οποίον αποδεικνύεται ότι δεκαεννέα οργανώσεις κοινοτήτων είναι στην Αμερική και ογδόντα οκτώ στρατηγικής σημασίας. 
      Παρακαλώ αυτοί οι πίνακες να κατατεθούν στα Πρακτικά.
      (Στο σημείο αυτό ο Υφυπουργός Εξωτερικών κ. Θεόδωρος Κασσίμης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΝΙΚΟΛΑΟΣ ΓΚΑΤΖΗΣ: Δηλαδή ούτε το 20%. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ένα δεύτερο που θέλω να πω και το οποίο μου έκανε εντύπωση.
      Εμείς δεχθήκαμε αυτό το «διεκδικητικό» που είχαμε και μια πολύ κακή εμπειρία το πώς το εννοούν κάποιοι –ήσασταν μπροστά, κύριε Γκατζή- στο Σ.Α.Ε. της Θεσσαλονίκης. Ο εκπρόσωπος της Ευρώπης μάς είπε ότι «διεκδικητικό» θεωρεί –για να το ξέρουν οι συνάδελφοι- να μπορεί το περιφερειακό συντονιστικό συμβούλιο να πληρώνει τα χρήματα σε μια κοινότητα, για να έλθει στην Αθήνα και να κάνει διαδήλωση έξω από το Υπουργείο Παιδείας. 
      ΝΙΚΟΛΑΟΣ ΓΚΑΤΖΗΣ: Δεν είπα αυτό κύριε Υπουργέ. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτό είπε ο κ. Ασλανίδης. Ήσασταν και σεις μπροστά. Είναι γραμμένο στα Πρακτικά και το ξέρετε πολύ καλά. 
      Όταν εδέχθην στην επιτροπή το «διεκδικητικό», είπα ότι θέλω να ελπίζω δεν θα χρησιμοποιηθεί με αυτόν τον τρόπο, διότι να δίνουμε χρήματα του ελληνικού λαού για να έρχονται οι οργανώσεις και να κάνουν διαδηλώσεις στην Αθήνα, αυτό δεν το θέλει κανένας. Αλλά μου κάνει εντύπωση κύριε Γκατζή για το Κ.Κ.Ε.. Δεν θέλει τη στήριξη της χώρας από τον Απόδημο Ελληνισμό; Γιατί ζητάτε να βγει η φράση «υποστηρικτική της Ελλάδας»; 
      ΝΙΚΟΛΑΟΣ ΓΚΑΤΖΗΣ: Δεν είναι σωστό αυτό. Το ανέπτυξα. Αν θέλετε να σας απαντήσω. Είναι πλεονασμός. Και είναι προσβλητικό το να προσπαθείς να επιβάλεις σε κάποιον κάτι. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Και το «διεκδικητικό» πλεονασμός είναι, αλλά εδώ παίζουμε με τις πολιτικές ορολογίες και κάποιοι δεν θέλουν φαίνεται ο απόδημος Έλληνας να θέλει να βοηθήσει την Ελλάδα. Θέλουν μονάχα να πηγαίνουμε και ότι όλοι εμείς βοηθάμε όλους. Αυτή η χώρα …
      ΝΙΚΟΛΑΟΣ ΓΚΑΤΖΗΣ: Μακριά από εμάς τέτοιες σκέψεις, κύριε Υπουργέ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Χαίρομαι που το ακούω, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Αλλά είναι περιφρονητικό να του επιβάλλεις να υπερασπίζεται εθνικά θέματα. Το θεωρώ αυτονόητο. 
      ΠΡΟΕΔΡΕΥΩΝ (Ιωάννης Τραγάκης): Κύριε Γκατζή, σας παρακαλώ μη διακόπτετε. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν επιβάλλει τίποτε απολύτως. Όλα αυτονόητα είναι. Καλό είναι να τα λέμε, για να μην πουλάμε σε όλους παροχές. Οι πολίτες όπου και αν είναι έχουν και υποχρεώσεις απέναντι στη χώρα τους. 
      Ευχαριστώ πολύ.
      ΝΙΚΟΛΑΟΣ ΓΚΑΤΖΗΣ: Ανθέλληνες στο εξωτερικό δεν υπάρχουν. Εργάτες ανθέλληνες δεν υπάρχουν.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Εγώ είμαι βέβαιος. Νοοτροπίες υπάρχουν, κύριε Γκατζή.
      ΠΡΟΕΔΡΕΥΩΝ (Ιωάννης Τραγάκης): Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, συνεχίζουμε σήμερα τη συζήτηση επί των άρθρων του πράγματι σημαντικότατου αυτού νομοσχεδίου για τον Απόδημο Ελληνισμό. 
      Επειδή κατά κόρον διατυπώθηκε και χθες και σήμερα η άποψη ότι αυτό το νομοσχέδιο έχει κατατεθεί εσπευσμένα και αφέθηκε να εννοηθεί ότι υπάρχουν και μύχιοι πόθοι να τελειώνουμε μια ώρα γρηγορότερα, ανέσυρα από το αρχείο μου και θα καταθέσω στα Πρακτικά της Βουλής, τα Πρακτικά της συνεδρίασης του Προεδρείου του Σ.Α.Ε. στις 18, 19 και 20 Νοεμβρίου 2005 στη Θεσσαλονίκη. Επειδή είναι πολυσέλιδα θα διαβάσω μερικά αποσπάσματα για να δείτε εάν εσπευσμένα και πρόχειρα ή ύστερα από μακρά διαδικασία και μάλιστα για πρώτη φορά διαδικασία που πήγε στη βάση σε όλο τον κόσμο, συνετάγη, κατετέθη και σήμερα συζητείται αυτό το νομοσχέδιο. 
      Σας διαβάζω ενδεικτικά, στη σελίδα 1 αυτών των Πρακτικών ότι «ο κ. Άθενς είχε μακρά συνεργασία για το νομοσχέδιο με τον τότε Υφυπουργό κ. Σκανδαλάκη».
      Στη συνέχεια «ο κ. Ταμβάκης ανέγνωσε το σημείο 4 των κύριων σημείων της παρουσίασης του κ. Σκανδαλάκη από τα Πρακτικά αναφορικά με το νομοσχέδιο του Σ.Α.Ε.». 
      Η κ. Κωνσταντινίδου ανέφερε ότι αυτό συμπεριλαμβάνεται στα Πρακτικά        –κάποια αναφορά που έγινε προηγουμένως της συζήτησης στα Πρακτικά- και ανέγνωσε στη σελίδα 3 των Πρακτικών το σημείο που ο κ. Ασλανίδης αναφέρθηκε στη διαδικασία συλλογής των προτάσεων από τη βάση.  
      Ο κ. Νιώτης συνέχισε λέγοντας ότι ο λόγος που ζητήθηκε η αναβολή της παγκόσμιας συνέλευσης ήταν να διεξαχθούν οι περιφερειακές συνελεύσεις ώστε να ψηφισθεί ο νόμος και στη συνέχεια να γίνει η παγκόσμια συνέλευση με νέα σύνθεση, κάτι το οποίο δεν το κάνει ο Υφυπουργός κ. Κασσίμης, όπως εξήγησε, για να μην παρεξηγηθεί ότι προσπαθεί να δημιουργήσει μία δεδομένη σύνθεση της παγκόσμιας συνέλευσης. Αυτά γινόταν την Παρασκευή 18 Νοεμβρίου 2005.
      Το Σάββατο 19 Νοεμβρίου 2005, παρουσία του τότε Υφυπουργού κ. Σκανδαλάκη, συζητήθηκε εν εκτάσει το σχέδιο νόμου το οποίο είχε καταθέσει ο πρώην Υφυπουργός Εξωτερικών.
      Για να δείτε μέχρι ποιου εξαντλητικού και υπερβολικού –όπως είπα χθες, με την καλή έννοια του όρου- σημείου συζητήθηκε και ένα προηγούμενο σχέδιο και εν συνεχεία ένα βελτιωμένο, το οποίο κατέθεσε ο Υφυπουργός κ. Θ. Κασσίμης σήμερα και συζητάμε, σας έχω εδώ και θα τα καταθέσω στα Πρακτικά, πρόσκληση και πρόγραμμα για συνεδρίαση της Συντονιστικής Επιτροπής Νεολαίας του Σ.Α.Ε., Περιφέρειας της Ευρώπης στις 23 έως 25 Ιουνίου 2006. Μέχρι και την ημέρα που κατετέθη στη Βουλή το σχέδιο νόμου, το οποίο συζητάμε, από τον Υφυπουργό κ. Κασσίμη, έχουμε συνεχώς συζητήσεις επί συζητήσεων και αναφορές σε νομοσχέδιο το οποίο κατέθεσαν οι δύο Υφυπουργοί, ο κ. Σκανδαλάκης και εν συνεχεία ο κ. Κασσίμης.  
      Τα καταθέτω στα Πρακτικά και παρακαλώ να συμπεριληφθούν αυτά τα στοιχεία. 
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα στις ειδικότερες παρατηρήσεις. Νομίζω, αγαπητοί συνάδελφοι, ότι το συζητούμενο νομοσχέδιο αποπνέει δημοκρατία και αποκέντρωση, επιτέλους. Από τη μια λέμε όλοι μας ωραία και επαινετικά λόγια για την αξία, για τις επιτυχίες, για την εκπροσώπηση της Ελλάδος από τον Απόδημο Ελληνισμό σε όλο τον κόσμο και από την άλλη τον είχαμε υπό καθεστώς ποδηγέτησης. Όλα ξεκινούσαν την  Ελλάδα και τις κυβερνήσεις της και οι αδελφοί μας απόδημοι ήσαν απλώς εκτελεστικά όργανα. 
      Έρχεται, λοιπόν, σήμερα το νομοσχέδιο, έρχεται ο κύριος Υφυπουργός και κάνει τι; Το πρώτο που κάνει είναι στο άρθρο 4, να αυτοδεσμεύεται ότι μέσα σε εξήντα ημέρες οποιοδήποτε αίτημα, οποιαδήποτε πρόταση αποσταλεί σε οποιοδήποτε Υπουργείο, δημόσια υπηρεσία ή στην Κυβέρνηση, αναλαμβάνει αυτός την ευθύνη, ο Υφυπουργός, να δοθεί συγκεκριμένη απάντηση το πολύ σε εξήντα μέρες, κάτι το οποίο δεν υπήρχε στο παρελθόν και πολλοί ήσαν οι αδελφοί μας ομογενείς, οι οποίοι δικαιολογημένα παραπονιόντουσαν ότι ουδέποτε επί χρόνια έπαιρναν απάντηση στα αιτήματά τους. 
      Με το άρθρο 3 καθιερώνεται η αποκέντρωση, κάτι σημαντικότατο, όπου προβλέπεται η συγκρότηση και η λειτουργία συντονιστικού συμβουλίου των περιφερειών και περιφερειακές συνελεύσεις. 
      Πότε, αγαπητοί συνάδελφοι, είχε προβλεφθεί και πότε λειτούργησαν περιφερειακές συνελεύσεις; Υπήρχε ένα προεδρείο στις περιφέρειες, το οποίο, άξιο καθ’ όλα, εκλεγόμενο δεν συζητούσε. Όχι γιατί δεν ήθελε. Ήταν και η τεράστια έκταση της κάθε περιφέρειας. Εν πάση περιπτώσει, όμως, δεν συζητούσε. Δεν ακουγόταν η βάση. Δεν ακουγόταν ο απόδημος Έλληνας με αποτέλεσμα –όλοι το ομολογήσαμε και όλοι το ζήσαμε τόσα χρόνια- ο απόδημος Έλληνας να μη μετέχει στο Σ.Α.Ε.. Ο απόδημος Έλληνας δεν είχε λόγο, δεν τον προσελκύσαμε να συμμετάσχει ενεργά. 
      Καθιερώνονται σήμερα οι περιφερειακές συνελεύσεις, οι οποίες μάλιστα έχουν τη δυνατότητα και την αρμοδιότητα να συντάσσουν κανονισμό λειτουργίας δικό τους, οι οποίες συντάσσουν την ημερήσια διάταξη ακόμη και της παγκόσμιας συνελεύσεως.
      Να πω δυο λόγια και για το ρόλο της Εκκλησίας. Ο καθένας μας έχει τις ιδεολογικές, θρησκευτικές ή όποιες άλλες απόψεις. Έτσι γίνεται στη δημοκρατία. Ας σκεφθούμε, όμως, αγαπητοί συνάδελφοι, με κάθε καλή πίστη, ότι στον Απόδημο Ελληνισμό σε πάρα πολλές περιοχές εκείνοι οι οποίοι ως στοργικοί γονείς αγκάλιασαν τον Απόδημο Ελληνισμό ήταν η Εκκλησία και οι εκπρόσωποί της. 
      Μου έκανε εντύπωση στην Κύπρο, πριν από ένα χρόνο. Επισκέφθηκα ένα χωριό όπου υπήρχαν διακόσιοι νεοπρόσφυγες Ελληνοπόντιοι, οι οποίοι έμεναν σε αποθήκες και το πρώτο το οποίο φρόντισαν να κάνουν και με παρακάλεσαν να τους βοηθήσουμε, ήταν να κάνουν την εκκλησία τους. Την Εκκλησία πρώτα, πριν βρουν στέγη για να βάλουν τα παιδιά τους και τον εαυτό τους να κατοικήσουν. 
      Ο Έλληνας, λοιπόν, είναι συνδεδεμένος με την Εκκλησία και δεν πρέπει να παραγνωρίσουμε, δεν πρέπει να αποδυναμώσουμε, δεν πρέπει να μειώσουμε το ρόλο τον οποίον έπαιξε και συνεχίζει να παίζει σ’ αυτό το νέο κύμα προσφυγιάς και μετακίνησης ομογενών σήμερα. Βεβαίως, η Εκκλησία θα παίξει το δικό της ρόλο και βεβαίως το ρόλο αυτό θα τον συντονίσει, τον υπόλοιπο ρόλο με τον οποίο είναι προορισμένο να παίξει το Σ.Α.Ε. με βάση το νομοσχέδιο.
      Και ένα τελευταίο. Να σας πω, κύριε Υπουργέ, και να σας παρακαλέσω ιδιαιτέρως για κάτι το οποίο συζητήθηκε και ίσως έχετε σκοπό να το περιλάβετε στα προεδρικά διατάγματα. Πρώτον, το είπε και ο εισηγητής της Πλειοψηφίας προηγουμένως. Να φροντίσουμε πρακτικά να πάψουν πλέον οι παγκόσμιες συνελεύσεις να είναι συνελεύσεις εκλογής. Γι’ αυτό παρακαλώ πάρα πολύ, αν είναι δυνατόν η εκλογή να γίνει την πρώτη μέρα και οι επόμενες δυο -τρεις-τέσσερις μέρες να είναι ημέρες παραγωγικής συζητήσεως, παραγωγικού προβληματισμού και αποφάσεων. Γιατί όταν πάει στο τέλος η ψηφοφορία, είναι γνωστό ότι αυτή η επιθυμία της εκλογής υπερκαλύπτει το συνέδριο. 
      Και ένα δεύτερο και τελειώνω. Να μην παρατηρηθεί παρακαλώ -και ας προβλεφθεί με σχετικό προεδρικό διάταγμα ή και με διάταξη την οποία θα δεχθείτε να περιληφθεί μέσα στο νόμο- το φαινόμενο τουλάχιστον ένα μήνα προ της συνελεύσεως να μην είναι έτοιμοι οι κατάλογοι των συνέδρων. Διότι παρατηρήθηκε το απαράδεκτο φαινόμενο και έγινε και σχετικό λυπηρό επεισόδιο στην τελευταία παγκόσμια συνέλευση. Ο κατάλογος των συνέδρων ξέρετε, αγαπητοί συνάδελφοι, πότε είχε οριστικοποιηθεί; Την επόμενη μέρα της εκλογής. Διότι συνεχώς έσβηναν και έγραφαν ονόματα. 
      Λοιπόν, αυτά ας τα θυμηθούμε και ας φροντίσουμε να μην επαναληφθούν. Επιτέλους είμαστε υπεύθυνοι και υπόλογοι απέναντι στους απόδημους που μας ακούν αυτήν τη στιγμή. Απέναντι στον αγαπητό πρόεδρο κ. Τομαρά και στους άλλους αγαπητούς εκπροσώπους των Αποδήμων. Ας φροντίσουμε το μεγαλύτερο τουλάχιστον μέρος -αν όχι όλο- αυτού του νομοσχεδίου να περάσει ομόφωνα γιατί έχουμε αυτήν την ευθύνη να συνεχίσουμε το καλό όνομα και την καλή συνεργασία όλων μας έναντι του αποδήμων αδελφών μας, αλλά δεν έχουμε το δικαίωμα να πικράνουμε τον Απόδημο Ελληνισμό όταν μεταβάλλουμε το νομοσχέδιο σε ένα συνηθισμένο νομοσχέδιο αντιδικίας μέσα στην ελληνική Βουλή. Πιστεύω ότι και με τη βοήθεια του κυρίου Υφυπουργού, που έδειξε τόσο κατανόηση μέχρι τώρα, θα το πετύχουμε. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, θα ήθελα ένα λεπτό. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ήθελα να πω ότι ήταν πολύ σωστή η τοποθέτηση του κ. Χαϊτίδη και συμφωνεί και το Προεδρείο του Σ.Α.Ε.. Γι’ αυτό και οι εκλογικές περιφερειακές συνελεύσεις θα γίνονται στην περιφέρεια και στη Θεσσαλονίκη την πρώτη μέρα θα γίνεται η εκλογή των οργάνων, ώστε οι επόμενες δύο μέρες θα είναι ημέρες που θα λειτουργήσουν οι επιτροπές και θα είναι ημέρες που θα γίνει δουλειά. Όσον αφορά στο θέμα των καταστάσεων, θα κριθούμε όλοι από την πράξη. Αυτό που επιδιώκει η Κυβέρνηση και πιστεύω αυτό που θέλουμε όλοι είναι να είναι αυτά ξεκάθαρα από πολύ νωρίς για να μην μπορεί κανείς να λέει ότι παρεμβαίνει ο οποιοσδήποτε για να αλλοιώσει τη σύνθεση. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Η κ. Αράπογλου έχει το λόγο.
      ΝΙΚΟΛΑΟΣ ΓΚΑΤΖΗΣ: Πάντως είναι ανορθόδοξο, κύριε Υπουργέ, να γίνουν εκλογές την πρώτη μέρα. Πώς θα γνωρίσει ο κόσμος της Αμερικής τον υποψήφιο της Ευρώπης και τανάπαλιν. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα μιλήσει, κύριε Γκατζή, και θα τον ακούσει. 
      ΠΡΟΕΔΡΕΥΩΝ (Ιωάννης Τραγάκης): Έχω δώσει το λόγο. Παρακαλώ. 
      ΧΡΥΣΗ ΑΡΑΠΟΓΛΟΥ: Ευχαριστώ πολύ, κύριε Πρόεδρε. 
      Κυρία και κύριοι Βουλευτές, κύριοι συνάδελφοι, υπάρχει ένας Ελληνισμός -ο έξω Ελληνισμός- που προχωρεί, στον οποίο σύσσωμος ο πολιτικός κόσμος ομνύει. Το συναίσθημα όμως -και θέλω να απευθυνθώ στον Υπουργό- όταν δεν γίνεται πολιτική πράξη συνολικά και μάλιστα δρώσα, ζωντανή πολιτική πράξη, είναι εν τέλει προβολή μιας παρωχημένης εικόνας που έχουμε για τον έξω Ελληνισμό και οδηγεί εκ των πραγμάτων σε αφυδατωμένες νομοθετικές παρεμβάσεις. Όταν, δηλαδή, δεν λειτουργούμε με πιο ανοιχτούς ορίζοντες και τη δυνατότητα δεν την κάνουμε σχέδιο, τότε πραγματικά έχουμε νομοθετικές παρεμβάσεις σαν και την παρούσα, η οποία αποδυναμώνει και εν τέλει αδικεί και τον έξω Ελληνισμό και την δυνατότητα της συνομιλίας του με την Ελλάδα. 
      Είμαστε έντεκα χρόνια μετά την ίδρυση του Συμβουλίου Αποδήμου Ελληνισμού και δεκαεπτά χρόνια μετά το 1989, όταν για πρώτη φορά νομοθετικά υπήρξε ρύθμιση για τη συγκρότηση του παγκόσμιου Ελληνισμού και μάλιστα για την σχέση του με τη Ελλάδα. Δεν θα έπρεπε, λοιπόν, τώρα και όταν έχουμε να κάνουμε με ένα νόμο που αφορά στο Σύνταγμα, στη συνταγματική, δηλαδή, επιταγή, περί Συμβουλίου Αποδήμου Ελληνισμού και έξω Ελληνισμού ευρύτερα να υπάρχει μια μακρά εθνική αξιολόγηση της μορφής συγκρότησης του Ελληνισμού και  μάλιστα με τις συνθήκες του παρόντος χρόνου, δηλαδή του παρόντος παγκόσμιου περιβάλλοντος και των γεωπολιτικών παγκόσμιων εξελίξεων; Είναι δυνατόν να μιλάμε, να ακούμε και να διαβάζουμε μόνο αριθμούς και προϋποθέσεις συμμετοχής; 
      Το ελάχιστο, δηλαδή, στο νόμο και στις εισηγητικές εκθέσεις θα έπρεπε να είναι η αξιολόγηση των επί μέρους αναγκών και των λειτουργιών στην εκπαίδευση, στην οικονομική διάσταση του ρόλου δηλαδή του παγκόσμιου Ελληνισμού, στην σημασία του υποστηρικτικού του ρόλου για την προσπάθεια της ίδιας της Ελλάδας να συνομιλεί στο παγκόσμιο περιβάλλον. 
      Βλέπουμε όμως ότι τίποτα απ’ όλα αυτά δεν υπάρχει. Ο κοινοβουλευτικός μας λόγος αδικεί τα επτά εκατομμύρια ή τα όποια εκατομμύρια υπάρχουν, γιατί ο καθένας έχει τα δικά του μέτρα μέτρησης του παγκοσμίου δικτύου των Ελλήνων και εν τέλει αδικεί και τη δυνατότητα που θα μπορούσε να υπάρξει όταν οι δυο «Ελλάδες» θα ενώνονταν πραγματικά σε ένα πλέγμα σχέσεων και συνεργιών και όχι μόνο όταν υποδεικνύει η μέσα Ελλάδα το τι ακριβώς θα πράξει ο έξω Ελληνισμός προκειμένου να εκπροσωπείται κάθε τέσσερα ή κάθε δύο χρόνια -δεν έχει καμία σημασία- κάθε έξι μήνες να συνεδριάζει ή οτιδήποτε άλλο. 
      Και πραγματικά θα συμφωνούσα και με την επανίδρυση του κράτους, την οποία επαγγελθήκατε –παρ’ ότι η λέξη με ενοχλεί βαριά αλλά φαντάζομαι ότι εννοείτε έναν εκσυγχρονισμό της διοικητικής δομής του κράτους- θα συμφωνούσα όταν σ’ αυτόν τον τομέα της  διασποράς δηλαδή των αρμοδιοτήτων περί τον Απόδημο Ελληνισμό γινόταν μια καταγραφή ουσιαστική, διότι αλλού είναι οι έδρες, αλλού είναι η εκπαίδευση, άλλο είναι η Γενική Γραμματεία Απόδημου Ελληνισμού, υπάρχει μια διασπορά αρμοδιοτήτων που κάποτε θα πρέπει να συλλεγεί κάτω από μια άλλη καινούργια διαφορετική δομή. Δεν θέλω να προτείνω αυτήν τη στιγμή αλλά επ’ αφορμή αυτού του νομοσχεδίου δεν θα έπρεπε να γίνει ένας τέτοιος μεγάλος λόγος και διάλογος για την αξιολόγηση και των δράσεων μέχρις σήμερα και των σχέσεων των έντεκα χρόνων και της δομής του ελληνικού κράτους που υποστηρίζει ή συνομιλεί με τις δομές των Ελλήνων της διασποράς; 
      Γι’ αυτό όμως που θέλω να μιλήσω ιδιαιτέρως είναι η Θεσσαλονίκη. Υπάρχει μια ισχνή ως ανύπαρκτη αναφορά. Ο κ. Σκανδαλάκης χθες στην εισήγησή του αναφέρθηκε μια φορά στη Θεσσαλονίκη και μάλιστα με έναν τρόπο που δεν θα έλεγα ότι είναι πολύ κολακευτικός. Συνδέσατε τη Θεσσαλονίκη με ψηφοθηρίες. Κάτι είπατε στην εισήγησή σας. Η Θεσσαλονίκη θα έπρεπε να υπάρχει κατά τη γνώμη μου…
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Ακούσατε τι είπα ή σας το είπαν;
      ΧΡΥΣΗ ΑΡΑΠΟΓΛΟΥ: Όχι, άκουσα. Σας παρακολούθησα. 
      ΠΡΟΕΔΡΕΥΩΝ (Ιωάννης Τραγάκης): Ήταν εδώ. Είπατε τίποτα εσείς για Θεσσαλονίκη; Για πείτε μας. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Στη Θεσσαλονίκη δεν ήταν ένα συνέδριο παραγωγικό, ήταν ένα συνέδριο ψηφοθηρικό. Αμφιβάλλετε; 
      ΧΡΥΣΗ ΑΡΑΠΟΓΛΟΥ: Καθόλου και ούτε με αφορά. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Στους διαδρόμους τρέχατε και εσείς και όλοι οι υπόλοιποι. 
      ΧΡΥΣΗ ΑΡΑΠΟΓΛΟΥ: Και ούτε με αφορά. Εγώ προσωπικώς δεν συνέλεξα ποτέ ψήφους. Δεν ξέρω εσείς αν κάνατε κάτι ανάλογο. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Όχι να συλλέξετε για τον εαυτό σας. Να συλλέξετε για άλλους. 
      ΧΡΥΣΗ ΑΡΑΠΟΓΛΟΥ: Να ακούτε τι λέω. Ότι κάνατε μια αναφορά στη Θεσσαλονίκη και αφορούσε αυτό το οποίο είπατε μόλις τώρα. 
      ΠΡΟΕΔΡΕΥΩΝ (Ιωάννης Τραγάκης): Για το συνέδριο της Θεσσαλονίκης. Γιατί εγώ άκουσα Θεσσαλονίκη και τρόμαξα. 
      ΧΡΥΣΗ ΑΡΑΠΟΓΛΟΥ: Η Θεσσαλονίκη, λοιπόν, θα έπρεπε να υπάρχει όσον αφορά ακόμα και στους σκοπούς και στις εισηγητικές εκθέσεις, γιατί ο ρόλος της ύπαρξης της έδρας του Συμβουλίου Αποδήμου Ελληνισμού στη Θεσσαλονίκη έχει να κάνει με μια εθνική επιλογή στρατηγικού χαρακτήρα για την ανατροπή της ετεροβαρούς αναπτυξιακά συγκρότησης της Ελλάδας υπέρ του ενός κέντρου που είναι η Αθήνα. 
      Από το 1989 που ακούστηκε η Θεσσαλονίκη ως έδρα του παγκόσμιου Ελληνισμού -και πριν εφευρεθεί το Συμβούλιο Απόδημου Ελληνισμού- αυτό είχε να κάνει με το πώς η Ελλάδα της Αθήνας που φιλοξενεί όλες τις λειτουργίες και για το υδροκεφαλικό κράτος, για το οποίο όλοι μιλάμε, θα μπορούσε με έναν τρόπο να εξισορροπηθεί κάνοντας τη Θεσσαλονίκη, δηλαδή την πρωτεύουσα της περιφέρειας της Ελλάδας κέντρο του Οικουμενικού Ελληνισμού. Αυτός είναι ο ρόλος. 
      Και δεν μπορεί αυτός ο ρόλος να αφυδατώνεται σε μια αναφορά της έδρας του Σ.Α.Ε.. Υπάρχει μια αναφορά στη Θεσσαλονίκη ως έδρας του Σ.Α.Ε.. Και σας ρωτώ. Αυτό έχει σημασία για την πόλη μας; Αυτό έχει σημασία για τη στρατηγική επιλογή τού να αναδείξουμε τη Θεσσαλονίκη, δηλαδή τη μεγαλύτερη πόλη της περιφέρειας, ως ένα δεύτερο κέντρο του απανταχού Ελληνισμού; Ως ένα δεύτερο κέντρο δηλαδή ολόκληρου του Ελληνισμού; 
      ΠΡΟΕΔΡΕΥΩΝ (Ιωάννης Τραγάκης): Πάντως ομολογουμένως, κανένας δεν είπε το αντίθετο, κυρία Αράπογλου. Εσείς καλώς υπερασπίζεστε τη Θεσσαλονίκη, όπως και όλοι μας την υπερασπιζόμαστε.
      ΧΡΥΣΗ ΑΡΑΠΟΓΛΟΥ: Όχι καθόλου, δεν το αμφισβήτησα. Είπα ότι ήταν η μοναδική αναφορά. 
      Για την εκπλήρωση, λοιπόν, αυτού του ρόλου, δεν αρκεί η αναφορά της έδρας. Χρειαζόμαστε οργάνωση πλέγματος σχέσεων, σταθερής θεματικής επικοινωνίας, μεγιστοποίησης των αναπτυξιακών δυνατοτήτων της πόλης με την υπεραξία των συνεργιών. Τα πανεπιστήμιά μας στη Θεσσαλονίκη και σε όλη την Ελλάδα θα πρέπει να συνεργάζονται με τους ακαδημαϊκούς Έλληνες ανά τον κόσμο. Οι επιχειρηματίες και ο οικονομικός κόσμος της βόρειας Ελλάδας θα πρέπει να αναπτύξουν πλέγμα σχέσεων με τους επιχειρηματίες όλου του κόσμου. Το ίδιο και οι νέοι. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Μήπως έχετε πάρει την ομιλία μου και τη διαβάζετε; Εγώ σας τα έλεγα χρόνια και σεις δεν ακούγατε! 
      ΠΡΟΕΔΡΕΥΩΝ (Ιωάννης Τραγάκης): Τα ίδια είπατε με τον κ. Σκανδαλάκη. Άρα συμφωνείτε απόλυτα. 
      Εντάξει, κύριε Σκανδαλάκη, τα ίδια είπατε. 
      ΧΡΥΣΗ ΑΡΑΠΟΓΛΟΥ:  Σας παρακαλώ, μη με διακόπτετε. 
      Κύριε Υπουργέ, θα ήθελα να φέρω δύο παραδείγματα. 
      Τα δίκτυα στα οποία υπάρχει αυτή η περίπου περιφρόνηση, δεν ξέρω πώς να την ονομάσω, είναι ακριβώς εκείνες οι δομές, οι οποίες μπορούν να μας οδηγήσουν σ’ αυτά τα πλέγματα των σχέσεων με τη Θεσσαλονίκη, με την υπόλοιπη Ελλάδα, που θα μπορούσαν να μας δώσουν και την υπεραξία αυτής της συνάντησης, της συνάντησης δηλαδή της Ελλάδας με τον έξω Ελληνισμό. Υπάρχει δίκτυο, για παράδειγμα, επιστημόνων στην Αμερική, το οποίο δεν εγγράφεται πουθενά, δεν έχει αρχαιρεσίες, δεν βγάζει διοικητικό συμβούλιο. Πρέπει να το αποκλείσουμε από τη συμμετοχή σ’ αυτόν το μεγάλο λόγο; Το μεγαλύτερο δίκτυο των επιστημόνων της Αμερικής...
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Μα, γιατί δεν μπήκαν μέχρι σήμερα; 
      ΧΡΥΣΗ ΑΡΑΠΟΓΛΟΥ: Σας παρακαλώ, κύριε Σκανδαλάκη! 
      ...δεν πληροί αυτές τις προϋποθέσεις που ορθώς βάζετε για τη συμμετοχή στο Συμβούλιο Απόδημου Ελληνισμού. Τι θα γίνει μ’ αυτό; 
      Να σας πω άλλα ζητήματα, τα οποία αφορούν μεγάλες πολιτικές. Θα σας αναφέρω την αρχαιολογική ανασκαφή του Βίκτωρα Σαρηγιαννίδη και όλα τα θέματα των αρχαιολογικών ανασκαφών στις ελληνικές αποικίες, από τη Μαύρη Θάλασσα μέχρι τη Μέση Ανατολή. Ποιος θα ασχοληθεί με όλα αυτά; Ποιο εισηγητικό γνωμοδοτικό σημείωμα, δηλαδή, του Συμβουλίου Αποδήμου Ελληνισμού, το οποίο θα έρθει σε εσάς, εσείς θα το παραπέμψετε σε έναν άλλον Υπουργό, θα ξαναγυρίσει σε εξήντα μέρες; Προσπαθώ εδώ και οχτώ μήνες, με συνεχείς αναφορές μου και ερωτήσεις μου στον Υπουργό Πολιτισμού, να ρωτήσω γιατί δεν τηρείται η συμβατική υποχρέωση του Υπουργείου, των 17.000 ευρώ προς τον Βίκτωρα Σαρηγιαννίδη. Και ξέρετε ότι έχω απαντήσει εδώ και τέσσερις μήνες ότι ναι, σήμερα – αύριο και εκ παραδρομής δεν έχει υλοποιηθεί και ακόμη δεν έχουν δοθεί τα λεφτά στον αρχαιολόγο, ο οποίος αρνείται χρηματοδότηση από την Αμερική, για την ανασκαφή, που το «National Geographic» την κατατάσσει ως μια από τις σημαντικότερες του κόσμου. Αυτά είναι τα μεγάλα θέματα με το οποία θα έπρεπε να ασχοληθεί και η Βουλή των Ελλήνων και ο μεγάλος διάλογος που πρέπει να αναπτυχθεί. Καλές οι προϋποθέσεις της συμμετοχής στο Συμβούλιο Απόδημου Ελληνισμού, καλές οι ποσοστώσεις, καλά τα νούμερα, αλλά υπάρχουν και μερικά ζητήματα, τα οποία θα πρέπει να ξεπερνούν αυτήν τη συζήτηση.
      Τέλος, να σας κάνω μια ερώτηση. Πιθανόν να το θεωρείτε και αυτονόητο, αλλά εγώ θα ήθελα, αν και εσείς συμφωνείτε, να εγγραφεί. Στο άρθρο 5, κύριε Υπουργέ,  λέτε ότι η τακτική συνέλευση του Σ.Α.Ε. συγκαλείται από το Προεδρείο του Σ.Α.Ε. κάθε τέσσερα χρόνια κ.λπ., χωρίς να αναφέρετε τον τόπο. Επειδή αναφέρεται μια φορά η Θεσσαλονίκη ως έδρα του Συμβουλίου Απόδημου Ελληνισμού, σας παρακαλώ πολύ να μη γίνει αυτό το οποίο λέτε εσείς ότι δεν πρέπει να γίνει, δηλαδή μια γραφειοκρατική διοικητική υπηρεσία υποστήριξης ενός μηχανισμού, που λειτουργεί και που συνεδριάζει μια φορά το τετράμηνο ή μία φορά τα δύο χρόνια. Να ανοίξουμε λίγο τους ορίζοντες. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Ο κύριος Υφυπουργός έχει το λόγο για μία παρέμβαση. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Να βρούμε τρόπο να γράψουμε δύο τρεις φορές ακόμα το όνομα της Θεσσαλονίκης. Εγώ δεν έχω καμία αντίρρηση σ' αυτό, αν εκεί είναι το πρόβλημα. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Τη Θεσσαλονίκη την υπεραμύνονται ο Παπαγεωργόπουλος και  Ψωμιάδης. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτό που θέλω όμως να επισημάνω είναι ότι η κ. Αράπογλου δικαίωσε τον τρόπο με τον οποίο ορίζουμε τα δίκτυα. Διότι εμείς, πέραν του δικτύου νεολαίας, που πιστεύω ότι πρέπει να υπάρχει παντού, αφήνουμε τις περιφερειακές συνελεύσεις. Δεν τα οριοθετούμε, ένα, δύο, τρία, τέσσερα, πέντε, όπως είναι η πρόταση από το ΠΑ.ΣΟ.Κ., αλλά αφήνουμε την κάθε περιφέρεια να επιλέξει τι είδους δίκτυα αναπτύσσονται ή πρέπει να αναπτυχθούν στην περιφέρεια και αυτά να τα περάσει στην οργανωτική της δομή. Αν κάναμε αυτό που είχε προτείνει το ΠΑ.ΣΟ.Κ., ο κ. Σαρηγιαννίδης σε κανένα δίκτυο δεν θα μπορούσε να μπει. Αντιθέτως, σήμερα είναι ελεύθερα να δημιουργήσουν δίκτυα και αρχαιολόγων και επιστημόνων και επιχειρηματιών. Αρκεί η περιφέρεια να πιστεύει ότι αυτά μπορούν να αναπτυχθούν. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθεί επταμελής αντιπροσωπεία από την Κύπρο, με επικεφαλής τον Υπουργό Οικονομικών της Κύπρου κ. Μιχάλη Σαρρή. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, η συνάδελφος Παρασκευή Χριστοφιλοπούλου ζητεί ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια. 
      Ορίστε, κυρία Ξηροτύρη, έχετε το λόγο. Και με εσάς μάλλον θα κλείσουμε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Δεν θα μακρηγορήσω. Θέλω μόνο να κάνω ορισμένες παρατηρήσεις οι οποίες θα αιτιολογήσουν και την αρνητική μας στάση και στα άρθρα, όπως ήταν και επί της αρχής. 
      Θέλω να πω, κύριε Υπουργέ, όπως μίλησα και επί της αρχής, ότι εξακολουθείτε να επιμένετε σε ένα μικτό χαρακτήρα για το Σ.Α.Ε., δηλαδή ταυτόχρονα, μη κυβερνητικών οργανώσεων και αντιπροσωπευτικών οργανώσεων. Πάτε, δηλαδή, να τα συμπεριλάβετε όλα κάτω από το Σ.Α.Ε.. Δεν μπορούν να γίνουν όλα μαζί. Ή θα γίνει το Σ.Α.Ε., όπως εμείς θεωρούμε, θα έχει μια δομή δημοκρατικής οργάνωσης ή θα είναι ένας χώρος συνάντησης. Περίπου ως ένας χώρος συνάντησης λειτούργησε μέχρι τώρα. Και ενώ μπορεί να καταγράψει κανείς ένα σημαντικό έργο, ουσιαστική όμως αξιοποίηση αυτού του έργου δεν έγινε, ενώ παράλληλα υπήρξαν πάρα πολλά προβλήματα. 
      Μ' αυτόν τον τύπο που επιλέγετε τελικά ή που συνεχίζετε και εσείς να υιοθετείτε, αναδεικνύονται δύο στρεβλώσεις. Η πρώτη στρέβλωση είναι η γραφειοκρατία, η οποία αναπτύσσεται ως ένα γραφειοκρατικό πράγμα, το οποίο δημιουργεί τριβές, δυσχέρειες, αντιπαραθέσεις κ.λπ. και έτσι κουράζει το όλο σύστημα και δεν το αφήνει να αποδώσει και να πάει μπροστά.
      Η δεύτερη παρατήρηση είναι ότι μέσα σ' αυτό το σύστημα δημιουργείται ένας μεγάλος αρνητικός παράγοντας, η παραταξιοποίηση και ο παραγοντισμός. Πάρα πολλές φορές και κατά τη συζήτηση εδώ αλλά και σε παλαιότερες συζητήσεις ακούμε τις εκφράσεις, «οι δικές σας, οι προσκείμενες, οι εδώ προσκείμενες ομοσπονδίες, οι κοινότητες» κ.λπ..
      Απέναντι σ’ αυτά εγώ θα έλεγα ότι χρειάζεται μια άλλη συλλογιστική και φιλοσοφία, που να είναι πιο λειτουργική από πλευράς εσωτερικής διάρθρωσης και πιο αντιπροσωπευτική. Δεν μπορούν να μπουν στο καταστατικό αυτό κοινότητες, ομοσπονδίες, μαζί με τα εθνικοτοπικά, μαζί με τα ερευνητικά κέντρα, μαζί με τα ινστιτούτα, μαζί με τα δίκτυα, όπως ακριβώς ορίζεται στο άρθρο 2.
      Επίσης θα ήθελα να κάνω και μια παρατήρηση, για να μη συμβούν, όπως στο παρελθόν, προβλήματα. Όπως γνωρίζετε υπάρχουν ενστάσεις αντιπροσωπευτικότητας. Η διαδικασία της νομιμοποίησης των αντιπροσώπων είναι από τις πιο θορυβώδεις και ενοχλητικές στις γενικές συνελεύσεις, ενώ οι γενικές συνελεύσεις θα έπρεπε ακριβώς να ασχοληθούν με τα θέματα ουσίας. Όμως κρατάτε εσείς κάτι το οποίο υπήρχε και στο παρελθόν και είναι στρεβλωτικό. Όλα αυτά τα θέματα έχουν σαν άξονα στήριξης τον Υπουργό, το Υπουργείο, την Κυβέρνηση. 
      Με αυτήν τη λογική, εγώ δεν λέω ότι εσείς το θέλετε αλλά θα αναγκαστείτε να εμπλακείτε, πολύ περισσότερο που εσείς δεν το θέλετε. Και η προηγούμενη κυβέρνηση έλεγε ότι δεν ήθελε να εμπλέκεται σ’ αυτό το θέμα. Όμως θα εμπλακείτε σε αυτές τις τριβές και βέβαια για τον πρόσθετο λόγο ότι σύμφωνα με το άρθρο 7, όλη αυτή η χρηματοδότηση γίνεται από τον κρατικό προϋπολογισμό, κατ’ επέκταση δηλαδή από τον Υπουργό. 
      Εντάξει ο προϋπολογισμός. Ο σκοπός και το ύψος των επιχορηγήσεων ή των χρηματοδοτήσεων προς όλους αυτούς τους φορείς, καθορίζεται με την απόφαση Υπουργού. Από κει και πέρα, τι γίνεται; Θα έχετε, όπως είχαν και οι προηγούμενοι, συνεχείς επισκέψεις στο γραφείο σας από όλα αυτά τα μέλη που διεκδικούν αυτά τα χρήματα.
      Αντί λοιπόν να έχουμε μία αντιπροσωπευτική οργάνωση των απόδημων Ελλήνων, θα έχουμε πάρα πολλές οργανώσεις, επί μέρους δίκτυα, κ.λπ., τα οποία θα είναι διεκδικητές αυτής της κρατικής επιχορήγησης. Νομίζω ότι δεν θα ασχολούνται με το κύριο έργο, που είναι να είναι οι διεκδικητές της επίλυσης των προβλημάτων.
      Αυτή, λοιπόν, την πραγματικότητα εμείς θέλουμε να την αλλάξουμε για να μπορέσουμε να απελευθερώσουμε τη δυναμική των κοινοτήτων των απόδημων Ελλήνων. Άλλο αντιπροσωπευτική, δημοκρατική δομή συμμετοχής και εκπροσώπησης και άλλο ένας χώρος συνάντησης με ασάφεια ως προς τις νομιμοποιήσεις, ως προς την αντιπροσωπευτικότητα και ούτω καθ’ εξής. Άλλο οικονομική αυτονομία και αυτοδυναμία και άλλο κρατική επιχορήγηση. Άλλο όργανο ελεγχόμενο με εσωτερικές διαδικασίες και άλλο μη κυβερνητικές οργανώσεις, οι οποίες πολλές φορές λειτουργούν και ως ομάδες πίεσης. Η χρησιμότητα των ομάδων πίεσης μπορεί να αξιοποιηθεί από την εκάστοτε κυβέρνηση ή από άλλους φορείς σε κρίσιμα, εξειδικευμένα θέματα. Αλλά στην εσωτερική λειτουργία νομίζω ότι όλα αυτά ανακυκλώνουν τις ίδιες στρεβλώσεις.
      Με αυτές τις σκέψεις θα ήθελα να πω ότι και επί των άρθρων -εκτός από το άρθρο 1, που επαναβεβαιώνει τη σύσταση και λειτουργία του Σ.Α.Ε.- εμείς θα είμαστε αρνητικοί. 
      Κύριε Υπουργέ, κάνατε μία προσπάθεια. Νομίζω όμως ότι δεν χρησιμοποιήσατε όλο το πλαίσιο, δεν καταγράψατε όλα τα προβλήματα, ούτως ώστε αυτή η προσπάθεια, εκτός από την καθυστέρηση που είχε, να μπορέσει να αποδώσει καλύτερα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μπορώ να κάνω μία παρατήρηση;
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θέλω να πω ότι σε αυτά που είπε η κ. Ξηροτύρη όσον αφορά τις χρηματοδοτήσεις και όλη αυτή την ιστορία, πιστεύω ότι έχει απόλυτο δίκιο. Ήδη υπήρχε μία προεργασία στο Υπουργείο. Το φθινόπωρο θα παρουσιάσουμε τον τρόπο αξιολόγησης και στόχευσης, τον οποίο θα στείλουμε σε όλες τις οργανώσεις σε όλο τον κόσμο για να ξέρουν κάτω από ποιες προϋποθέσεις και με ποιες προτεραιότητες γίνονται οι χρηματοδοτήσεις. Έτσι θα προγραμματίσουν και τη δράση τους.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, όπως γνωρίζετε, λόγω ανειλημμένης υποχρέωσης του κυρίου Υφυπουργού να συνοδεύσει τον Πρόεδρο της Δημοκρατίας, θα ολοκληρώσουμε τη συνεδρίαση για σήμερα.
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.02΄ λύεται η συνεδρίαση για αύριο ημέρα Πέμπτη 6 Ιουλίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 76/8-6-2006 επερώτησης είκοσι έξι Βουλευτών του ΠΑ.ΣΟ.Κ. προς την Υπουργό Τουριστικής Ανάπτυξης, σχετικά με θέματα που αφορούν τον τουρισμό, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ


