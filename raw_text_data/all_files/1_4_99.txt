Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΕ'

Πέμπτη 1 Απριλίου 1999

 

 

Αθήνα, σήμερα την 1η Απριλίου 1999, ημέρα Πέμπτη και ώρα 10.22' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Καλαμακίδη, Βουλευτή Ευβοίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Μακεδονίας ζητεί την επίλυση των προβλημάτων του αστυνομικού προσωπικού της. 

2) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Δέσποινα Καραστεφάνου, Ειδικός Εφαρμογών Αισθητικής με πΤΕΛ, ζητεί να εγκριθεί η ειδικότητά της στον τομέα της αισθητικής. 

3) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με τοποία οι τελωνειακοί υπάλληλοι που υπηρέτησαν στα ΙΑ και ΙΒ Τελωνεία Πζητούν να γίνει έρευνα για να αποκαλυφθούν οι υπεύθυνοι της λαθρεμπορίας κστο λιμάνι του Πειραιά. 

4) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οη 'Ενωση Υπαλλήλων Νομού Βοιωτίας ζητεί την ικανοποίηση των οικονομικών συνταξιοδοτικών αιτημάτων των μελών της. 

5) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ και ΙΩΑΝΝΗΣ ΚΑΡΑΚΩΣΤΑΣ κατέθεσαν αναφορά με την οποία ο Δήμος Παναιτωλικού Αιτωλ/νίας ζητεί χρηματοδότηση για τον εξοπλισμό του δημοτικού του καταστήματος. 

6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Στράτου του Νομού Αιτωλ/νίας ζητεί να ληφθούν μέτρα αστυνόμευσης στην περιοχή του και μέτρα δασοπροστασίας. 

7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναμε την οποία ο Αγροτικός Συνεταιρισμός Νεάπολης Αιτωλ/νίας "Η Υψηλή Παναγία" ζητεί να γίνουν έργα άρδευσης στους ξηρικούς αγρούς στην περιοχή του. 

8) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Εργατοτεχνιτών και Υπαλλήλων της ΒΑΛΚΑΝ ΕΞΠΟΡΤ ΑΕ "Η Πρόνοια" ζητεί να πληρωθούν τα μέλη του. 

9) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Κτηνοτροφικός Σύλλογος Βόρειας και Κεντρικής Χαλκιδικής ζητεί τον περιορισμό των εισαγωγών αμνοεριφίων ενόψει των εορτών του Πάσχα. 

10) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Σχηματαρίου Βοιωτίας ζητεί να μην καταργηθεί η Επιθεώρηση Εργασίας στο Σχηματάρι. 

11) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Σωματείο Λαϊκών Αγορών Νομού Χαλκιδικής ζητεί τη μείωση των τελών χρήσης των δημοτικών χώρων. 

12) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Ελλήνων Επαγγελματιών Οργανωτών Συνεδρίων υποβάλλει προτάσεις για την κατασκευή του Διεθνούς Συνεδριακού Κέντρου στην Αθήνα. 

13) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Ζαγοράς ζητεί χρηματοδότηση για την κάλυψη των δαπανών αποχιονισμού της Αγροτικής Οδοποιίας του Νομού Μαγνησίας. 

14) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η 'Ενωση Υπαλλήλων Πυροσβεστικού Σώματος Περιφέρειας Βορείου Αιγαίου ζητεί να ληφθούν τα αναγκαία μέτρα για την αποτελεσματική λειτουργία του Πυροσβεστικού Σώματος Χίου όπως την προμήθεια του απαραίτητου διασωστικού εξοπολισμού, την αύξηση του ανθρώπινου δυναμικού, τη βελτίωση των κτιριακών εγκαταστάσεων στέγασης. 

15) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας ζητεί την αξιολόγηση των ζημιών από τις πυρκαγιές και τις δυσμενείς καιρικές συνθήκες, που σημειώθηκαν στο Νομό τον τελευταίο καιρό. 

16) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας ζητεί την αξιολόγηση των ζημιών από τις πυρκαγιές και τις δυσμενείς καιρικές συνθήκες, που σημειώθηκαν στο Νομό τον τελευταίο καιρό. 

17) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία οι εργαζόμενοι της ΕΒΟ ζητούν λήψη μέτρων ενάντια στον οικονομικό μαρασμό της εταιρείας. 

18) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αιδηψού Εύβοιας ζητεί χρηματοδότηση για την αποπεράτωση του έργου "Αποχέτευση Λ.Αιδηψού". 

19) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί τη χορήγηση δύο απορριμματοφόρων. 

20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί να συνεχίσει η ισχύς του μέτρου ειδικής επιδότησης δανειοδοτήσεως για κεφάλαια κινήσεως και πάγιες εγκαταστάσεις στο Νομό Εύβοιας. 

21) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας σχετικά με το πρόβλημα της καθυστέρησης στην έκδοση των ποινικών αποφάσεων στην Ελλάδα. 

22) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το ΚΤΕΛ Νομού Πέλλας ζητεί την καταβολή δεδουλευμένων για τη μεταφορά μαθητών στα σχολεία της Πέλλας. 

23) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας διαμαρτύρεται για την αναιτιολόγητη κατανομή μηχανημάτων στους Δήμους Εύβοιας. 

24) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Συνδικαλιστική Συσπείρωση Ναυπηγείων Αυλίδας διαμαρτύρεται για παράνομη απόλυση μέλους του διοικητικού συμβουλίου του σωματείου. 

25) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Κηρέως Εύβοιας ζητεί τη δημιουργία μόνιμου Πυροσβεστικού Σταθμού στο Δήμο. 

26) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Πολιτιστικός Εξωραϊστικός Σύλλογος Αετού Καρυστίας Εύβοιας ζητεί την ολοκλήρωση του έργου "κατασκευή οδού στον Αετό". 

27) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία το 'Ιδρυμα Νικολάου Κ. Γιοκαλά ζητεί οικονομική ενίσχυση για την απρόσκοπτη λειτουργία του. 

28) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η 'Ενωση Αγροτικών Συνεταιρισμών Εύβοιας ζητεί τη ρύθμιση των χρεών των χοιροτρόφων - πτηνοτρόφων Εύβοιας προς την ΑΤΕ. 

29) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία το ΚΕΚ ACME Εκπαιδευτική υποβάλλει προτάσεις για το πρόγραμμα με τίτλο "Διαχείριση Δασών". 

30) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία μέλη του Β' ΚΑΠΗ Χαλκίδας ζητούν να αλλάξει η τοποθεσία των κατασκηνώσεων. 

31) Οι Βουλευτές κύριοι ΠΑΝΑΓΙΩΤΗΣ ΚΡΗΤΙΚΟΣ και ΗΛΙΑΣ ΒΕΖΔΡΕΒΑΝΗΣ κατέθεσαν αναφορά με την οποία γονείς ελλήνων φοιτητών των πανεπιστημίων της Ομοσπονδιακής Δημοκρατίας της Νέας Γιουγκοσλαβίας ζητούν τη μετεγγραφή των φοιτητών στα αντίστοιχα Ανώτατα Εκπαιδευτικά Ιδρύματα και Τεχνολογικά Εκπαιδευτικά Ιδρύματα της Ελλάδος. 

32) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι κύριοι Π.Στρούλιας, Θ.Ψύρρας, Χρ. Χαραλαμπίδης, Ν.Ζήσης και Γ. Μανώλας καταγγέλλουν το Δ/ντή Τεχνικών Υπηρεσιών Νομού Λάρισας για συνέργεια στην συγκάληψη κατά την οριοθέτηση του οικισμού Κ.Πολυδενδρίου των γενομένων παράνομων ενεργειών της Πολ/μίας Ν.Λάρισας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3665/10-11-98 ερώτηση δόθηκε με το υπ'αριθμ. 2519/2-12-98 έγγραφο από τον Υφυπουργό Eργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3665/10-11-98 που κατέθεσε στη Βουλή ο Βουλευτής κ. Ν. Κατσαρός, σχετικά με τις οφειλές προς το ΙΚΑ των Πoδοσφαιρικών Ανώνυμων Εταιρειών, σας γνωρίζουμε τα ακόλουθα: 

1. Οι οφειλές των ΠΑΕ που αναφέρονται, στον συνημμένο πίνακα που σας υποβάλλουμε ανέρχεται στο ποσό των 1.224.9 (δις). 

2. Το μέτρο της απαγόρευσης εξόδου από τη χώρα που επιβλήθηκε στον κ. Νικόλαο Παπανικολάου ως υπεύθυνου της ΠΑΕ-ΑΕΛ προβλέπεται από τις ισχύουσες διατάξεις της παρ. 7, άρθρ. 21 του ν. 1902/90 (ΦΕΚ 138τ. Α/17-10-90), σύμφωνα με τις οποίες οι διατάξεις του άρθρ. 27 του ν. 1882/90, που αναφέρονται στο Δημόσιο εφαρμόζονται και στο ΙΚΑ. 

Κατόπιν δε της υπ' αριθμ. Φ14/518/6-4-94 (ΦΕΚ 265τ.Β/13-4-94) Υπουργικής Απόφασης το μέτρο της απαγόρευσης εξόδου από τη χώρα για χρέη προς το ΙΚΑ λαμβάνεται για όλους τους οφειλέτες του ως εξής: 

Για ποσό 3.000.000 δρχ. και άνω για οφειλές από ατομική επιχείρηση, ΟΕ, ΕΕ κλπ. και 5.000.000 δρχ. και άνω για οφειλές από ΑΕ, ΕΠΕ, άλλων νομικών προσώπων κλπ. 

'Ηδη με τη Φ21/2327/24-11-98 Υπουργ. απόφαση, που θα δημοσιευθεί στην Εφημερίδα της Κυβέρνησης, τα ως άνω ποσά αναπροσαρμόζονται σε 15.000.000 δρχ. και 25.000.000 δρχ. αντίστοιχα. 

Το μέτρο της απαγόρευσης εξόδου από τη χώρα, που λαμβάνεται για όλους τους υπεύθυνους των ΠΑΕ, εφόσον οφείλουν πέραν των ως άνω ποσών, είναι δυνατόν να αρθεί εφόσον υπάρχει μία από τις αναφερόμενες στις σχετικές διατάξεις προϋποθέσεις, όπως η εξόφληση ή η μείωση της οφειλής, η διασφάλιση της οφειλής με εγγραφή υποθήκης, η κατάθεση εγγυητικής επιστολής Τράπεζας κ.λπ. 

Ο Υφυπουργός 

Φ. ΙΩΑΝΝΙΔΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 3717/11-11-98 ερώτηση δόθηκε με το υπ'αριθμ. 40429/3-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3717/11-11-98 ερώτησης που κατατέθηκε από τους Βουλευτές κυρίους Α. Τασούλα, Ο. Κολοζώφ και Β. Μπούτα και αφορά στη βαθμολογική και μισθολογική εξέλιξη υπαλλήλων κοινοτήτων περιορισμένης διαβάθμισης, μετά την ένταξή τους στους νέους Δήμους, που προέκυψαν από τις συνενώσεις σύμφωνα με τις διατάξεις του ν. 2539/97, σας γνωρίζουμε ότι, για τη βαθμολογική εξέλιξη των υπαλλήλων αυτών δεν υφίσταται κανένας περιορισμός. Εξελίσσονται όπως και οι υπάλληλοι των ΟΤΑ του Α' μέρους. 'Οσον αφορά τη μισθολογική τους εξέλιξη, σύμφωνα με τις διατάξεις του άρθρου 18 παρ. 4 του ν. 2539/97 δίνεται η δυνατότητα στους εν λόγω υπαλλήλους, για περαιτέρω κλιμακωτή μισθολογική εξέλιξημέχρι και το καταληκτικό κλιμάκιο, μετά από έκδοση κοινής απόφασης των Υπουργών Εσωτερικών, Δημόσιας Διοίκησης και Αποκέντρωσης και Οικονομικών. 

'Ηδη έχει εκδοθεί κατ' εφαρμογή των ανωτέρω διατάξεων η αριθμ. 2088104/12489/0022/5-1-98 ΚΥΑ, η οποία επιτρέπει την περαιτέρω μισθολογική εξέλιξή τους μέχρι και το 21ο μισθολογικό κλιμάκιο και επί πλέον προωθείται νεώτερη ΚΥΑ, σύμφωνα με την οποία η μισθολογική τους εξέλιξη θα φτάνει μέχρι το 12ο μισθολογικό κλιμάκιο που είναι και το καταληκτικό. 

Ο Υφυπουργός 

Γ. ΦΛΩΡΙΔΗΣ" 

3. Στην με αριθμό 3578/9-11-98 ερώτηση δόθηκε με το υπ'αριθμ. 40376/3-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3578/9-11-98 ερώτησης του Βουλευτή κ. Λ. Παπανικολάου που αφορά θέματα που σχετίζονται με την αλιεία στον Μεσσηνιακό κόλπο και κατόπιν του (2) σχετικού σας πληροφορούμε ότι: 

1. Οσον αφορά την αλιευτική μελέτη για το Μεσσηνιακό Κόλπο, υποβλήθηκε από το αρμόδιο Τμήμα Αλιείας της Ν.Α. Μεσ. Ερευνητικό πρόγραμμα με θέμα "Διαχείριση Αλιευτικών Πεδίων Μεσσηνιακού Κόλπου", προκειμένου να ενταχθεί στο πρόγραμμα ΕΠΑΛ 94 - 99 (σχετ. έγγραφο Τμήματος Αλιείας αριθ. 97/8-5-97). Το αντικείμενο της μελέτης είναι η διερεύνηση σε βάθος όλων των προβλημάτων που σχετίζονται με την άσκηση της αλιείας στον Μεσσηνιακό Κόλπο, όπως αναφέρονται στην ερευνητική πρόταση. Το εν λόγω ερευνητικό πρόγραμμα θα πραγματοποιηθεί από τα 

α) Ινστιτούτο Θαλάσσιας Βιολογίας Κρήτης και 

β) Πανεπιστήμιο Πατρών - Τμήμα Βιολογίας 

Η ερευνητική πρόταση διαβιβάστηκε προς ενέργεια στο Υπ. Γεωργίας, Γεν. Δ/νση Αλιείας - Δ/νση Αλιείας. Μέχρι στιγμής δεν έχει δοθεί απάντηση στο εν λόγω θέμα. 

2. Οσον αφορά την μελέτη κατασκευής αλιευτικού καταφυγίου στην Καλαμάτα, σας γνωρίζουμε, ότι ποτέ δεν είχε εκδηλωθεί ενδιαφέρον από τους αλιείς για την κατασκευή καταφυγίου, κι αυτό γιατί οι αλιείς της ευρύτερης περιοχής του Μεσσηνιακού Κόλπου, εξυπηρετούνται από το Λιμάνι της Καλαμάτας καθώς και τη Μαρίνα της Καλαμάτας. Επειδή όμως τελευταία, στην Μαρίνα άλλαξε το καθεστώς του Ελλιμενισμού των σκαφών και συγκεκριμένα με την αύξηση των λιμενικών τελών, δημιουργήθηκε σοβαρό πρόβλημα στους αλιείς, το οποίο κατά την άποψή μας μπορεί να λυθεί με την κατασκευή νέου αλιευτικού καταφυγίου, που θα καλύπτει άριστα όλες τις ανάγκες των εργαζομένων στη θάλασσα. 

Σημειώνουμε, ότι σήμερα ο αριθμός των σκαφών επαγγελματικής αλιείας της ευρύτερης περιοχής της Καλαμάτας, είναι περίπου 150 σκάφη παράκτιας και μέσης αλιείας. 

3. Ολες οι αρμοδιότητες του τομέα Αλιείας έχουν μεταβιβαστεί στις Νομαρχιακές Αυτοδιοικήσεις (στα αρμόδια Τμήματα Αλιείας) εκτός αυτών που αφορούν τα θέματα δημόσιας περιουσίας και τα οποία διαχειρίζεται ο Υπουργός Γεωργίας. 

Ο Υφυπουργός 

Γ. ΦΛΩΡΙΔΗΣ" 

4. Στην με αριθμό 3604/9-11-98 ερώτηση δόθηκε με το υπ'αριθμ. 40373/3-12-98 έγγραφο από τον Yφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην υπ' αριθμ. 3604/9-11-98 ερώτηση, η οποία κατατέθη στη Βουλή από το Βουλευτή κ. Γ. Σούρλα και αφορά τη σύσταση νέου δήμου στο Νομό Μαγνησίας με έδρα την Κοινότητα Καναλίων, σας γνωρίζουμε τα εξής: 

Με τις διατάξεις του ν. 2539/97 η πολιτεία ικανοποίησε το πάγιο αίτημα των πρωτοβάθμιων Οργανισμών Τοπικής Αυτοδιοίκησης της χώρας. 

Ο νόμος αυτός, που είναι γεγονός, δημιουργεί τις αναγκαίες προϋποθέσεις ώστε οι νέοι Δήμοι και Κοινότητες να μπορούν να ανταποκριθούν στις σύγχρονες απαιτήσεις των τοπικών κοινωνιών. 

Για το Υπουργείο Εσωτερικών, Δημόσιας Διοίκησης και Αποκέντρωσης, σήμερα, δύο μήνες πριν από την εγκατάσταση των νέων Δημοτικών και Κοινοτικών Αρχών, δεν τίθεται κανένα ζήτημα τροποποίησης των διατάξεων του νόμου αυτού και ειδικά αυτών που αναφέρονται στο νέο χωροταξικό σχεδιασμό (άρθρο 1 του ν. 2539/97). 

Ο Υφυπουργός 

Γ. ΦΛΩΡΙΔΗΣ" 

5. Στην με αριθμό 3610/9-11-98 ερώτηση δόθηκε με το υπ'αριθμ. 40455/3-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3610/9-11-98 ερώτησης που κατατέθηκε στη Βουλή των Ελλήνων από το Βουλευτή κ. Μ. Μπεντενιώτη και αναφέρεται στην ολοκλήρωση του έργου του παραλιακού δρόμου Επιδαύρου - Τροιζηνίας Ν. Αττικής, σύμφωνα με στοιχεία που μας δόθηκαν από την Περιφέρεια Αττικής σας πληροφορούμε τα εξής: 

α. Το έργο προβλέπεται να παραδοθεί συνολικά περίπου στις 30-3-2000. Η καθυστέρηση οφείλεται στις τεράστιες τεχνικές δυσχέρειες που διαφάνηκαν κατά την εκτέλεση των εργασιών λόγω της αδυναμίας πρόσβασης, του απόκρημνου εδάφους, και της αστάθειας των πρανών. 

β. Οι καθυστερήσεις στην εργολαβία που δημοπρατήθηκε το καλοκαίρι του 1994 (1η εργολαβία) οφείλονται στα προβλήματα που προκάλεσε η αστάθεια των πρανών και στην συναπαγόμενη αναγκαία αναθεώρηση της μελέτης οδοποιϊας, καθώς και εκπόνησης γεωλογικών μελετών. Απομένει σήμερα η κατασκευή της γέφυρας στο "Φαράγγι 'Ερως", και η ολοκλήρωση χωματουργικών εργασιών σε μήκος 200 μ. για την ολοκλήρωση της εργολαβίας. 

γ. Η δημοπράτηση της διάνοιξης του τελευταίου τμήματος του έργου καθυστέρησε λόγω της σύνταξης της σχετικής Μ.Π.Ε., καθώς και λόγω της ανωριμότητας υλοποίησης του έργου λόγω μη ολοκλήρωσης των προηγουμένων απαραίτητων εργασιών από τις πρώτες εργολαβίες. 

δ. Η δημοπράτηση του τελευταίου τμήματος έγινε στις 30-3-98. Ακολούθησε η απαιτούμενη για την χρηματοδότηση του έργου έγκριση των τροποποιήσεών του από την Ευρωπαϊκή Επιτροπή στη συνεδρίαση της Επιτροπής Παρακολούθησης του Π.Ε.Π. Αττικής τον Ιούνιο του 1998. Κατόπιν ακολούθησε η ιδιαίτερα χρονοβόρος αλλά προβλεπόμενη από την νομοθεσία διαδικασία αξιολόγησης των προσφορών, η ολοκλήρωση της οποίας αναμένεται εντός του Δεκεμβρίου 1998. Τέλος η ολοκλήρωση και παράδοση του έργου προβλέπεται να γίνει έως 31-3-2000. 

Ο Υφυπουργός 

Γ. ΦΛΩΡΙΔΗΣ 

6. Στην με αριθμό 3679/10-11-98 ερώτηση δόθηκε με το υπ'αριθμ. 40557/4-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην υπ' αριθμ. 3679/10-11-98 ερώτηση, η οποία κατετέθηκε στη Βουλή από το Βουλευτή κ. Φ. Κουβέλη και αφορά τη σύσταση νέου δήμου στο Νομό Μαγνησίας με έδρα την Κοινότητα Καναλίων, σας γνωρίζουμε τα εξης: 

Με τις διατάξεις του ν. 2539/97 η πολιτεία ικανοποίησε το πάγιο αίτημα των πρωτοβάθμιων Οργανισμών Τοπικής Αυτοδιοίκησης της χώρας. 

Ο νόμος αυτός, που είναι γεγονός, δημιουργεί τις αναγκαίες προϋποθέσεις ώστε οι νέοι Δήμοι και Κοινότητες να μπορούν να ανταποκριθούν στις σύγχρονες απαιτήσεις των τοπικών κοινωνιών. 

Για το Υπουργείο Εσωτερικών, Δημόσιας Διοίκησης και Αποκέντρωσης σήμερα, δύο μήνες πριν από την εγκατάσταση των νέων Δημοτικών και Κοινοτικών Αρχών, δεν τίθεται κανένα ζήτημα τροποποίησης των διατάξεων του νόμου αυτού και ειδικά αυτών που αναφέρονται στο νέο χωροταξικό σχεδιασμό (άρθρο 1 του ν. 2539/97). 

Ο Υφυπουργός 

Γ. ΦΛΩΡΙΔΗΣ" 

7. Στην με αριθμό 3740/12-11-98 ερώτηση δόθηκε με το υπ'αριθμ. 40560/4-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3740/12-11-98 ερώτησης του Βουλευτή κ. Η. Βεζδρεβάνη, αναφορικά με πολεοδομικές μελέτες στο Νομό Θεσπρωτίας, σας γνωρίζουμε ότι: 

α. Από την εφαρμογή του Νόμου για τη συνένωση των Δήμων και των Κοινοτήτων (πρόγραμμα "Ι.ΚΑΠΟΔΙΣΤΡΙΑΣ") δεν προκηρύχθηκαν νέες πολεοδομικές μελέτες. 

β. Σήμερα εκπονούνται οι παρακάτω μελέτες που χρηματοδοτούνται από το πρόγραμμα ΣΑΝΑ/1 αρμοδιότητας Νομ/κής Αυτ/σης που είναι σε διάφορα στάδια ως εξής: 

1. Πράξη εφαρμογής Κοιν/τας Πέρδικας. 

2. Πράξη εφαρμογής Συβότων. 

3. Ρυμοτόμιση Μαυρουδίου. 

4. Πολεοδόμηση Παραποτάμου. 

5. Πολεοδόμηση και πράξη εφαρμογής Γαρδικίου Σουλίου. 

6. Πολεοδόμηση Σαγιάδας. 

7. Πολεοδόμηση και πράξη εφαρμογής Πλαταργιάς. 

8. Πράξη εφαρμογής ρυμοτομικού σχεδίου πέντε (5) πολεοδομικών ενοτήτων Δήμου Ηγουμενίτσας. 

9. Μελέτη αποτύπωσης και εφαρμογή Ρυμοτομικού σχεδίου παλιάς πόλης Ηγουμενίτσας. 

Ο Υφυπουργός 

Γ. ΦΛΩΡΙΔΗΣ" 

8. Στις με αριθμό 3777/12-11-98 και 3810/13-11-98 ερωτήσεις δόθηκε με το υπ'αριθμ. 40549/4-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση στις 3777/12-11-98 και 3810/13-11-98 ερωτήσεις του Βουλευτή κ. Λ. Παπαγεωργόπουλου αναφορικά με την ένταξη "του διαμήκη και κάθετου οδικού άξονα του Ν. Εύβοιας" στο Γ' Κοινοτικό Πλαίσιο Στήριξης, σύμφωνα με στοιχεία που μας δόθηκαν από την Περιφέρεια Στερεάς Ελλάδας, σας γνωρίζουμε τα ακόλουθα: 

Ηδη έχουν ξεκινήσει οι διαδικασίες κατάρτισης του Σχεδίου Περιφερειακής Ανάπτυξης (ΣΠΑ) 2000 - 2006, για τη χάραξη της στρατηγικής του οποίου θα ακολουθηθούν, ως γνωστόν, οι διαδικασίες που προβλέπονται στο ν. 1622/86 και αφορούν τη λειτουργία και συμμετοχή τόσο των Νομαρχιακών όσο και των Περιφερειακών Συμβουλίων, στα πλαίσια των Βασικών Πολιτικών Εθνικού Επιπέδου. 

Κατά συνέπεια μέσα στα πλαίσια των ανωτέρω διαδικασιών και των χρηματοδοτικών δυνατοτήτων που θα διαμορφωθούν θα επιδιωχθεί η χρηματοδότηση του διαμήκη και κάθετου άξονα της Εύβοιας που αποτελεί προτεραιότητα για την Περιφέρεια και προς την κατεύθυνση αυτή γίνονται σχετικές μελέτες. 

Ο Υφυπουργός 

Γ. ΦΛΩΡΙΔΗΣ" 

9. Στην με αριθμό 3713/98 ερώτηση δόθηκε με το υπ'αριθμ. 40568/4-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην υπ' αριθμ. 3713/98 ερώτηση του Βουλευτή κ. Λ. Κουρή, σας γνωρίζουμε πως δεν συμμεριζόμαστε την άποψη που διατυπώνεται σ' αυτήν, δηλαδή πως η εκδοθείσα εγκύκλιος περιπλέκει τα προβλήματα. 

Αντιθέτως, νομίζουμε πως η τελευταία εγκύκλιος (18238/31/29-10-98) που είναι προϊόν ενδελεχούς μελέτης των προβλημάτων που παρουσιάστηκαν, θα αποτελέσει ένα πολύ χρήσιμο ερμηνευτικό βοήθημα, συμβάλλοντας στην σωστότερη εφαρμογή της διάταξης (αρ. 20 ν. 2539/97). 

Η επέκταση του αντικειμενικού προσδιορισμού της αξίας των ακινήτων, όχι μόνο δεν καθιστά άνευ αντικειμένου τη σχετική ρύθμιση αλλά αντίθετα της δίνει μεγαλύτερη σημασία, γιατί την επεκτείνει σε όλην την επικράτεια. 

Οσον αφορά το ενδεχόμενο της τροποποίησης του άρθρου 20 του ν. 2539/97, έχουμε τη γνώμη, πως είναι προτιμότερο να λειτουργήσει για ένα χρονικό διάστημα το υπάρχον πλαίσιο και εάν παρουσιαστούν ασυγχρονίες και εμπλοκές, το Υπουργείο μας που παρακολουθεί συνεχώς την κατάσταση, θα λάβει τα ενδεικνυόμενα μέτρα. 

Ο Υφυπουργός 

Γ. ΦΛΩΡΙΔΗΣ" 

10. Στην με αριθμό 3913/17-11-98 ερώτηση δόθηκε με το υπ'αριθμ. 102/4-12-98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση της υπ' αριθμ. 3913/17-11-98 ερώτησης των Βουλευτών κυρίων Σ. Κόρακα και Ν. Γκατζή, σχετικά με την ολοκλήρωση της κατασκευής του κλειστού Γυμναστηρίου της Σαντορίνης, σας πληροφορούμε τα εξής: 

Η Γ.Γ.Α. με το 34301/29-11-95 έγγραφό της προς την Νομαρχία Κυκλάδων, το Συμβούλιο περιοχής Θήρας και την Κοινότητα Καρτεράδων, δεσμεύτηκε για την ένταξη του προαναφερόμενου Κλειστού Γυμναστηρίου στο Π.Δ.Ε. για χρηματοδότηση συνολικά 200.000.000 δρχ. 

Το έργο δημοπρατήθηκε από τη Νομαρχιακή Αυτοδιοίκηση Κυκλάδων, απορρόφησε συνολικά 42.500.000 δρχ., αλλά κάποια προβλήματα που παρουσιάστηκαν οδήγησαν στη διακοπή του έργου πριν από αρκετούς μήνες. 

Εφ' όσον η Νομαρχιακή Αυτοδιοίκηση Κυκλάδων, μετά τις σχετικές διαδικασίες συνεχίσει την κατασκευή, η Γ.Γ.Α. θα το χρηματοδοτήσει μέχρι του ποσού που έχει δεσμευτεί. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

11. Στις με αριθμούς 3769/12-11-98 και 4337/25-11-98 ερωτήσεις δόθηκε με το υπ' αριθμ. 1018/4-12-98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση των υπ' αριθμ. 3769/12-11-98 και 4337/25-11-98 ερωτήσεων των Βουλευτών κυρίων Ι. Χωματά και Π. Ψωμιάδη, σας πληροφορούμε τα εξής: 

Το σχετικό άρθρο 22 του Νόμου 2009/92, όπως αυτό τροποποιήθηκε με την παρ. 11 του άρθρου 1 του Νόμου 2188/94 για την εισαγωγή αθλητών σε ΑΕΙ και ΤΕΙ, έχει διαμορφωθεί με βάση τη σημασία και τη σπουδαιότητα των αγώνων. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

12. Στην με αριθμό 3598/9-11-98 ερώτηση δόθηκε με το υπ' αριθμ. 138/3-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3598/9.11.1998 ερώτηση της Βουλευτού κ.'Ελσας Παπαδημητρίου, σας γνωρίζουμε τα εξής: 

Λυπούμαι γιατί η κα συνάδελφος δεν παρακολουθεί τις προσπάθειες που έχουμε κάνει για την οργάνωση της Πολιτιστικής Ομάδας όχι μόνον κατά την περίοδο 2000-2004 αλλά και ως μονίμου θεσμού με τη μορφή ιδρύματος που εδρεύει στην Ελλάδα. 'Οπως έχω κατ' επανάληψη ανακοινώσει: 

- Τον Οκτώβριο του 1997 η Γενική Διάσκεψη (Συνέλευση) της UNESCO ενέκρινε ομόφωνα την πρότασή μας για την Πολιτιστική Ολυμπιάδα. 'Ηδη η Εκτελεστική Επιτροπή της UNESCO ενέκρινε και το σχέδιο συμφωνίας μεταξύ UNESCO και ελληνικής κυβέρνησης. 

- Στις 2 Σεπτεμβρίου 1998 υπογράφτηκε πράξη σύστασης του Διεθνούς Ιδρύματος Πολιτιστικής Ολυμπιάδας με ιδρυτές τον Φεντερίκο Μαγιόρ, τον Χουάν Αντόνιο Σάμαρανκ και εμένα. Συγκροτήθηκε η γραμματεία του ιδρύματος και ολοκληρώνεται η Διεθνής Επιτροπή στην οποία μετέχουν μεγάλες προσωπικότητες όπως η Ζακλίν Ντε Ρομιγύ ή ο 'Εντουαρντ Σεβαρντάτζε. Η αποδοχή υπήρξε εξαιρετικά καλή. 

- Συμφωνήθηκε κατά την επίσκεψή μου στο Σίνδευ η υπογραφή της σύμβασης μεταξύ του Ιδρύματος της Πολιτιστικής Ολυμπιάδας και του Σίδνευ 2000. 

- 'Ηδη ζήτησε τη σύναψη παρόμοιας σύμβασης το Σόλτ Λέϊκ Σίτυ για τους Χειμερινούς Αγώνες του 2002. 

Το πρόγραμμα της Πολιτιστικής Ολυμπιάδας 2000-2004 θα ανακοινωθεί ως προς τη γενική του σύλληψη μέσα στο Δεκέμβριο. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

13. Στην με αριθμό 3622/10-11-98 ερώτηση δόθηκε με το υπ' αριθμ. 2703/4-12-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμ. 3622/10.11.98 που κατέθεσε στη Βουλή ο Βουλευτής κ. Ηλίας Βεζδρεβάνης, σχετικά με χορηγίες σε φυσικά και νομικά πρόσωπα που έδωσαν οι Ο.Α., Ο.Τ.Α. και ΕΛ.ΤΑ. για το διάστημα από 1990 μέχρι 1993 και από 1994 μέχρι σήμερα, σας καταθέτουμε τα έγγραφα με αριθ. πρωτ. 4188/20.11.98, 1691/141785/25.11.98, και 24/66095/090/20.11.98 των Δ/ντων Συμβούλων της Ολυμπιακής Αεροπορίας του Οργανισμού Τηλεπικοινωνιών Ελλάδος Α.Ε. και των Ελληνικών Ταχυδρομείων αντίστοιχα με τα σχετικά έγγραφα. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

14. Στην με αριθμό 3664/30-11-98 ερώτηση δόθηκε με το υπ' αριθμ. 24336/2-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 3664/30-11-98 που κατέθεσε στη Βουλή η Βουλευτής κ. 'Ελσα Παπαδημητρίου, σας γνωρίζουμε τα εξής: 

Η Γενική Γραμματεία Ισότητας, από την ίδρυσή της ασχολείται με το φαινόμενο της βίας κατά των γυναικών. 

Το κοινωνικό αυτό φαινόμενο έχει αναγνωριστεί ως μέγιστο παγκόσμιο πρόβλημα και περιλαμβάνει κάθε απειλή ή βίαιη πράξη σωματική, σεξουαλική και ψυχολογική κατά των γυναικών. Αυτές οι μορφές βίας πραγματοποιούνται είτε μέσα στην οικογένεια (ενδοοικογενειακή βία), είτε μέσα στην κοινωνία (βιασμός, σεξουαλική εκμετάλλευση, εξαναγκαστική πορνεία, σεξουαλική παρενόχληση στους χώρους εργασίας κλ.π.) 

'Οσο λίγα όμως και αν είναι τα δεδομένα της έρευνας στη Χώρα μας για το φαινόμενο της βίας είναι από όλους αποδεκτό ότι η έκταση, η σοβαρότητα και οι συνέπειες του φαινόμενου είναι πολύ μεγαλύτερες και οξύτερες από ό,τι δείχνουν τα στοιχεία. Γι' αυτό το λόγο η Γενική Γραμματεία Ισότητας έχει θέσει στο προγραμματισμό της για το χρονικό διάστημα από το 1997 μέχρι το 2000 στις άμεσες προτεραιότητές της την εκ νέου μελέτη και επεξεργασία του θέματος της βίας κατά των γυναικών με τις παρακάτω ενέργειες. 

Κοινωνική Υποδομή 

Αναβάθμιση και διεύρυνση της υπάρχουσας υποδομής στο Νομό Αττικής με νέα κτίρια, εξειδικευμένα στελέχη και με επέκταση της παροχής των υπηρεσιών όλο το 24ωρο. 

Ο λόγος που κρίθηκε αναγκαία αυτή η επέκταση είναι ότι τα περιστατικά γυναικών θυμάτων καταναγκαστικής πορνείας χρήζουν άμεσης αντιμετώπισης και ιδιαίτερης στήριξης από τα θύματα ενδοοικογενειακής βίας που συνήθως απευθύνονται στο Κέντρο για Κακοποιημένες Γυναίκες, που λειτουργεί στην Αθήνα από το 1988 και περιλαμβάνει: α. Γραφείο Υποδοχής, το οποίο προσφέρει νομική και ψυχολογική στήριξη σε γυναίκες θύματα βίας και β. Ξενώνα Καταφύγιο, που λειτουργεί από το 1993 σε συνεργασία με το Δήμο Αθηναίων, ο οποίος προσφέρει φιλοξενία σε γυναίκες θύματα βίας μαζί με τα παιδιά τους. 

Η διεύρυνση εκτός αυτή από την Αττική, περιλαμβάνει και την έναρξη λειτουργίας μονάδων στήριξης και προστασίας γυναικών θυμάτων βίας στη Θεσσαλονίκη, στην Πάτρα, στο Βόλο και Ηράκλειο. Οι μονάδες αυτές γίνονται σε συνεργασία με το Κέντρο Ερευνών για Θέματα Ισότητας (ΚΕΘΙ), με Εθνικούς και κοινοτικούς πόρους (πρόγραμμα Κοινωνικού Αποκλεισμού, πρόγραμμα NOW κ.λπ.). 

Ειδικότερα, για τη Θεσσαλονίκη, η υλοποίηση πιλοτικού προγράμματος, το οποίο είναι σε συνεργασία με το Υπουργείο Μακεδονίας, Θράκης, τη νομαρχιακή αυτοδιοίκηση α' και β' βαθμού και λοιπές υπηρεσίες που εμπλέκονται (Νοσοκομεία, Ιατροδικαστική Υπηρεσία, Αστυνομία, Δικηγορικός Σύλλογος Θεσσαλονίκης κλ.π.), θα περιλαμβάνει: 

- Κέντρο Υποδομής Γυναικών Θυμάτων Βίας. 

- Τηλεφωνική Γραμμή (τετραψήφια) στελεχωμένη με εξειδικευμένο επιστημονικό προσωπικό και πολύγλωσσο, 24ωρης λειτουργίας. 

- Ξενώνα - Καταφύγιο για την παροχή άμεσης βοήθειας και φιλοξενίας 20 - 25 γυναικών θυμάτων βίας μαζί με τα παιδιά τους. 

Η πόλη της Θεσσαλονίκης επιλέχθηκε αφ' ενός για λόγους χωροταξικούς, καλύπτοντας έτσι τις ανάγκες της Βορείου Ελλάδας και αφ' ετέρου, τα τελευταία χρόνια, η πόλη της συμπρωτεύουσας, έχει γίνει διαμετακομιστικός σταθμός αλλοδαπών γυναικών θυμάτων σεξουαλικής βίας από τις χώρες της Ανατολικής Ευρώπης προς τις υπόλοιπες πόλεις της Ελλάδας. 

Για την επιτυχία αυτού του προγράμματος η Γενική Γραμματεία Ισότητας συνεργάζεται με το Υπουργείο Δημόσιας Τάξης, για τη λήψη μέτρων κατά της σωματεμπορίας και του δουλεμπορίου που καλλιεργείται γύρω από αυτήν. Συγκεκριμένα, τα μέτρα αυτά είναι: η φύλαξη των συνόρων, η διανομή σχετικών φυλλαδίων στις χώρες προέλευσης στα σύνορα και στην Ελλάδα, η προστασία των γυναικών όταν καταγγέλλουν περιστατικά βίας, η συνεργασία της Ελλάδας με τα Κράτη προέλευσης γυναικών θυμάτων βίας (Ρουμανία, Βουλγαρία, Αλβανία κλ.π.) και τους εμπλεκόμενους φορείς των χωρών αυτών και της δικής μας χώρας. Τα μέτρα αυτά θα συντελέσουν ώστε οι γυναίκες θύματα βίας να επιστρέφουν στη χώρα τους με αξιοπρεπή διαδικασία και όχι υπό καθεστώς διωγμού και στιγματισμού, όπως είναι η απέλαση, με τις συνέπειές της. 

Ενημέρωση και Ευαισθητοποίηση της Κοινής Γνώμης 

Η Γενική Γραμματεία Ισότητας με στόχο την Ευαισθητοποίηση της Κοινής Γνώμης για θέματα Βίας κατά των γυναικών, πραγματοποίησε τις εξής ενέργειες: 

* Οργάνωσε περιοδείες στις Περιφέρειες Κρήτης, Ανατολικής Μακεδονίας - Θράκης, Ηπείρου όπου στις πόλεις που επισκέφθηκε οργανώθηκαν Νομαρχιακές συσκέψεις για την προώθηση μέτρων που καταπολεμούν το φαινόμενο της βίας και στηρίζουν τα θύματα βίας στην επανένταξή τους στο κοινωνικό σύνολο. 

* Στα πλαίσια της Κοινοτικής Πρωτοβουλίας ΔΑΦΝΗ, που στοιχεία στην καταπολέμηση της βίας κατά των γυναικών, η Γενική Γραμματεία Ισότητας στηρίζει οικονομικά φορείς, που υλοποιούν τέτοιου είδους προγράμματα. 

* Στα πλαίσια του Ευρωπαϊκού προγράμματος "ΑΡΙΑΔΝΗ" συνεργάσθηκε με το Υπουργείο Δημοσίας Τάξεως για την οργάνωση σεμιναρίων με στόχο την ευαισθητοποίηση των εν ενεργεία αστυνομικών σε θέματα βίας και σεξουαλικής εκμετάλλευσης γυναικών. 

Νομοθετικό πλαίσιο 

Επειδή, όμως, η υπάρχουσα νομοθεσία δεν καλύπτει όλες τις μορφές και την έκταση του φαινομένου της βίας κατά των γυναικών, η Γενική Γραμματεία Ισότητας συνέστησε Επιτροπή από εμπειρογνώμονες, επιστήμονες, πανεπιστημιακούς, στελέχη της, εκπροσώπους συναρμόδιων Υπουργείων και Γυναικείων Οργανώσεων που, μετά από μελέτη και αξιολόγηση του συγκριτικού δικαίου και της διεθνούς εμπειρίας, επεξεργάζεται μεταξύ άλλων: 

α) την καταγραφή όλων των μορφών βίας κατά των γυναικών 

β) την επέκταση, συμπλήρωση και ανανέωση του ισχύοντος 

νομοθετικού πλαισίου με περιγραφή των συγκεκριμένων αδικημάτων. 

Η Γενική Γραμματεία Ισότητας συνεργάζεται με το Υπουργείο Δημόσιας Τάξης για την αντιμετώπιση του φαινομένου της πορνείας. 

Η θέση της Γενικής Γραμματείας Ισότητας είναι να προστεύονται οι γυναίκες από την εκμετάλλευση και το διασυρμό, να εμποδίζεται και να απαγορεύεται κάθε μορφή που ευνοεί την ανάπτυξη της σωματεμπορίας. 

Με αυτές τις θέσεις η Χώρα μας συμμετείχε σε όλα τα Διεθνή Συνέδρια ή ομάδες εργασίας που οργανώθηκαν τόσο στα πλαίσια της Ευρωπαϊκής 'Ενωσης (Ευρωπαϊκή Διάσκεψη για την Εμπορία των Γυναικών, Βιέννη 1996), Υπουργική Διάσκεψη της Χάγης στην Ολλανδία, 1997), όσο και στους Διεθνείς Οργανισμούς (ΟΗΕ, Βιέννη, Νέα Υόρκη, Μάρτιος 1998, Συμβούλιο της Ευρώπης, Επιτροπές, συνέδρια, FORA, Κοινοβουλευτική Σύνοδος για τη σύσταση 1325 (1997) περί σωματεμπορίας και εξαναγκαστική πορνεία). 

Τέλος, όσον αφορά τα ΜΜΕ, η Γενική Γραμματεία Ισότητας έχει ξεκινήσει συνεργασία με την κρατική τηλεόραση και ειδικότερα με την ΕΤ-3, όπου θα της παραχωρηθεί χρόνος για να παρουσιάζει τις θέσεις της, καθώς επίσης και με τους εκπροσώπους της ιδιωτικής τηλεόρασης, ώστε τέτοια θέματα να παρουσιάζονται με το σωστό τρόπο και όχι ως έμμεση διαφήμιση υπηρεσιών με σκοπό τη σεξουαλική εκμετάλλευση γυναικών. 

Ο Υφυπουργός 

ΣΤ. ΜΠΕΝΟΣ" 

15. Στην με αριθμό 3600/9-11-98 ερώτηση δόθηκε με το υπ' αριθμ. 153/2-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3600/9-11-98 ερώτηση με το Ψήφισμα των "Εργατοτεχνιτών και Υπαλλήλων NAPC "o ΠΡΙΝΟΣ", που κατατέθηκαν στη Βουλή από τους Βουλευτές κυρίους Μ. Μπόσκου και Στ. Παναγιώτου, σχετικά με τα προβλήματα εργαζομένων στην Εταιρεία Πετρελαίων Βορείου Αιγαίου ΕΠΕ, σας πληροφορούμε ότι ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας σας έχει ενημερώσει κατά την ενώπιον σας διεξαχθείσα συζήτηση της 26-11-98, φωτοαντίγραφα πρακτικών της οποίας σας στέλνουμε. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

16. Στην με αριθμό 3618/10-11-98 ερώτηση δόθηκε με το υπ' αριθμ. 157/2-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3618/98 ερώτηση, που κατατέθηκε στη Βουλή από το Βουλευτή κ. Η. Βεζδρεβάνη, σχετικά με την Οικονομική ενίσχυση των ανέργων του Ν. Θεσπρωτίας, σας πληροφορούμε ότι από τον Οργανισμό Απασχόλησης Εργατικού Δυναμικού (Ο.Α.Ε.Δ.) δεν υπάρχει νομικό πλαίσιο που να καλύπτει τέτοιου είδους οικονομικές ενισχύσεις καθώς και οικονομική δυνατότητα απ' τον προϋπολογισμό του ανωτέρω Οργανισμού που να καλύπτει οικονομικά ανέργους γενικά. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

17. Στην με αριθμό 3720/11-11-98 ερώτηση δόθηκε με το υπ' αριθμ. 180/2-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3720/98 ερώτηση, που κατατέθηκε στη Βουλή από το Βουλευτή κ. Κ. Καραμηνά, αναφορικά με την Στελέχωση με προσωπικό της τοπικής Υπηρεσίας του Ο.Α.Ε.Δ. της Σάμου, σας πληροφορούμε τα εξής: 

'Οπως μας πληροφόρησε ο Οργανισμός Απασχόλησης Εργατικού Δυναμικού (Ο.Α.Ε.Δ.) οι μετακινήσεις των υπαλλήλων της εν λόγω Τοπικής του Υπηρεσίας έγιναν επειδή το επέβαλαν σοβαρότατοι ανεπίλυτοι οικογενειακοί λόγοι και ιδιαίτερα λόγοι υγείας, στενών οικογενειακών τους προσώπων, τους οποίους επικαλούνταν οι υπάλληλοι. 

Η Διοίκηση του ανωτέρου Οργανισμού αξιολογώντας πρωτίστως τη δύναμη σε προσωπικό της Τοπικής Υπηρεσίας του στη Σάμο σε σχέση με την κίνηση των εργασιών της, αποφάσισε να ικανοποιήσει το αίτημα των υπαλλήλων, στην προσπάθεια της να συμβάλλει στην επίλυση των προβλημάτων που αντιμετώπιζαν, με σκοπό την αποτροπή σοβαρών κοινωνικών επιπτώσεων. 

Ο ανωτέρω Οργανισμός εκτιμά ότι το εναπομείναν προσωπικό της Τοπικής Υπηρεσίας του επαρκεί για τη διεκπεραίωση των αντικειμένων της, λαμβανομένου υπόψη ότι σε περιόδους αιχμής και εφόσον εκτιμήσει ότι υπάρχει επιτακτική ανάγκη ενίσχυσης, θα προβεί σε αποσπάσεις υπαλλήλων από άλλες Υπηρεσίες, για την αντιμετώπιση του φόρτου των εργασιών της. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

18. Στην με αριθμό 3748/12-11-98 ερώτηση δόθηκε με το υπ' αριθμ. 40375/3-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3748/12-11-98 ερώτησης του Βουλευτή κ. Νικ. Νικολόπουλου, σχετικά με Αντιπλημμυρικά έργα, 'Εργα αναδάσωσης, Προγραμματισμένα έργα στο Ν. Αχαϊας και σύμφωνα με στοιχεία που δόθηκαν από την Ν.Α. Αχαϊας και την Περιφέρεια Δυτικής Ελλάδας ανέλαβαν πρωτοβουλίες, προκειμένου να προωθηθούν έργα και μέτρα αντιπλημμυρικής θωράκισης του Νομού και συγκεκριμένα: 

1. Εγκρίθηκε η διάθεση των σχετικών πιστώσεων και δημοπρατήθηκαν τα εξής έργα: 

α) "Επείγοντα αντιπλημμυρικά έργα στο Νομό Αχαϊας, μετά τις πρόσφατες πλημμύρες Οκτωβρίου 1997" προϋπολογισμού δαπάνης 150.000.000 δρχ. 

Στο έργο αυτό μέχρι σήμερα έχει αναλωθεί το ποσό των 63.000.000 περίπου δρχ. 

β) "Επείγοντα αντιπλημμυρικά έργα στο Νομό Αχαϊας, μετά τις πρόσφατες πλημμύρες Οκτωβρίου 1997 (Β' Φάση), " προϋπολογισμού δαπάνης 70.000.000 δρχ. 

Στο έργο αυτό μέχρι σήμερα δεν έχουν πιστοποιηθεί εργασίες. 

2. Εκκρεμεί η εγγραφή πίστωσης από το ΥΠΕΘΟ για τα εξής προγραμματισμένα έργα, για τα οποία έχουν συνταχθεί μελέτες: 

α. Κατασκευή έργων προστασίας - Δ/νση κοίτης χειμάρρου Ξυλοκέρας, προϋπολογισμός: 180.000.000 δρχ. - Φορέας υλοποίησης: Περιφέρεια Δυτικής Ελλάδας. 

β. Κατασκευή έργων προστασίας - Διευθέτηση κοίτης χειμάρρου Σέλεμνου, προϋπολογισμός: 240.000.000 δρχ. - Φορέας υλοποίησης: Περιφέρεια Δυτικής Ελλάδας. 

γ. Κατασκευή έργων προστασίας - Δ/ση κοίτης χειμάρρου Χάραδρου, προϋπολογισμός: 150.000.000 δρχ.- Φορέας υλοποίησης: Περιφέρεια Δυτικής Ελλάδας. 

δ. Κατασκευή έργων προστασίας - Δ/ση κοίτης χειμάρρου Μειλίχου, προϋπολογισμός: 150.000.000 δρχ. - Φορέας υλοποίησης: Περιφέρεια Δυτικής Ελλάδας. 

ε. Κατασκευή έργων προστασίας - Δ/ση κοίτης χειμάρρου Διακονιάρη, προϋπολογισμός: 190.000.000 δρχ. - Φορέας υλοποίησης: Ν. Α. Αχαίας. 

στ. Κατασκευή έργων προστασίας - Δ/ση κοίτης κατασκευή γέφυρας οδού Πατρών- Κλάους ποταμού Γλαύκου, προϋπολογισμός: 250.000.000 δρχ.- Φορέας υλοποίησης: Ν. Α. Αχαΐας. 

ζ. Κατασκευή έργων προστασίας - Δ/ση κοίτης χειμάρρου Φίλιουρα, προϋπολογισμός: 100.000.000 δρχ. - Φορέας υλοποίησης : Περιφέρεια Δυτικής Ελλάδας. 

η. Κατασκευή έργων προστασίας - Δ/ση κοίτης χειμάρρου Ξηροποτάμου, προϋπολογισμός: 85.000.000 δρχ. - Φορέας υλοποίησης: Περιφέρεια Δυτικής Ελλάδας. 

θ. Κατασκευή έργων προστασίας - Δ/ση κοίτης χειμάρρου Παναγίτσας, προϋπολογισμός: 170.000.000 δρχ. - Φορέας υλοποίησης: 

Ν.Α. Αχαίας. 

ι. Κατασκευή έργων προστασίας - Δ/ση κοίτης ποταμού Κερυνίτη, προϋπολογισμός: 50.000.000 δρχ.- Φορέας υλοποίησης: Περιφέρεια Δυτικής Ελλάδας. 

ια. Κατασκευή έργων προστασίας - Δ/ση κοίτης ποταμού Μεγανίτη, προϋπολογισμός: 50.000.000 δρχ. - Φορέας υλοποίησης : Περιφέρεια Δυτικής Ελλάδας. 

ιβ. Κατασκευή έργων προστασίας γέφυρας Επαρχιακής οδού Καμαρών- Κ. Αρραβωνίτσας, ποταμού Φοίνικα, προϋπολογισμός: 60.000.000 δρχ. - Φορέας υλοποίησης: Περιφέρεια Δυτικής Ελλάδας. 

ιγ. Κατασκευή έργων προστασίας γέφυρας χειμάρρου Σαλμενικού Επ. οδού Σαλμενίκου Πιτίσας, προϋπολογισμός: 50.000.000 δρχ. - Φορέας υλοποίησης: Περιφέρεια Δυτικής Ελλάδας. 

ιδ. Κατασκευή έργων προστασίας- Δ/ση κοίτησ λοιπών χειμάρρων που επλήγησαν από τις πρόσφατες πυρκαγιές στο Ν. Αχαϊας προϋπολογισμός: 300.000.000 δρχ. - Φορέας υλοποίησης: Περιφέρεια Δυτικής Ελλάδας. 

3. Στην περιοχή της Αιγιαλείας εφαρμόζεται εγκεκριμένη μελέτη αντιπλημμυρικών έργων με κατασκευή κορμοφραγμάτων σε συμβάλλοντες κλάδους του Βουραϊκού. Τα έργα εκεί έχουν τελειώσει και η δραστηριότητα της Υπηρεσίας του Δασαρχείου Αιγίου μεταφέρθηκε στην περιοχή της κοινότητας Κερύνειας με κατασκευή κορμοφραγμάτων στον χείμαρρο Κατουρλού. 

4. Υπάρχει μελέτη και βρίσκεται σε στάδιο ανάθεσης έργου η κατασκευή τοιχείου με κιγκλιδώματα στις καμμένες περιοχές της κοινότητας Τράπεζας με στόχο την συγκράτηση κυλιομένων λίθων και άλλων υλικών. 

5. Τεχνητή αναδάσωση θα γίνει μόνο στις περιοχές που δεν αναμένεται φυσική αναγέννηση (διπλοκαμμένες κυρίως περιοχές). Οι εκτάσεις αυτές έχουν εντοπισθεί και συντάσσεται σχετικά μελέτη, της οποίας η υλοποίηση θα αρχίσει την άνοιξη του 1999 και θα συνεχισθεί μέσα στην πενταετία. 

6. Στην περιοχή της Πάτρας, κατασκευάσθηκαν ήδη δυο σκυρόδμητα φράγματα συγκρότησης φετρών υλικών σε συμβάλλοντες του χειμάρρου Διακονιάρη, ενώ παράλληλα ξεκίνησε και η αναδάσωση στις καμμένες περιοχές Δρεπάνου - Αργυράς, με προϋπολογισμό μελετών των πιο πάνω έργων ύψους 107.000.000 δρχ. 

Ο Υφυπουργός 

Γ. ΦΛΩΡΙΔΗΣ" 

19. Στην με αριθμό 3886/17-11-98 ερώτηση δόθηκε με το υπ' αριθμ. 40381/3-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην υπ' αριθμ. 3886/17-11-1998 ερώτηση που κατέθεσε ο Βουλευτής κ. Ηλίας Βεζδρεβάνης, σας γνωρίζουμε τα εξής: 

Με την παρ. 5 του άρθρου 18 του Ν. 2503/97 συστάθηκε στο Υπουργείο Εσωτερικών, Δημόσιας Δ/σης και Αποκέντρωσης, τριμελής επιτροπή με αντικείμενο την υποβολή αιτιολογημένης πρότασης για το χαρακτηρισμό των πόλεων και των χωριών εκείνων που έχουν υποστεί μεγάλες καταστροφές σε ανθρώπινες ζωές και σε υλικές ζημιές κατά την αντίσταση εναντίον των δυνάμεων κατοχής κατά την περίοδο 1941-44, ως μαρτυρικών πόλεων και μαρτυρικών χωριών. 

Προκειμένου η επιτροπή να διατυπώσει την πρότασή της φρόντισε να συγκεντρώσει στοιχεία από τους τοπικούς φορείς (Νομάρχες, Προέδρους, Τ.Ε.Δ.Κ.). 

Στη συνέχεια εξέτασε τα αιτήματα και τα στοιχεία που συγκέντρωσε μαζί με άλλα όμοια που υπήρχαν στο Υπουργείο και είχαν υποβληθεί από διάφορους φορείς σε προγενέστερο χρόνο, και υπέβαλε αιτιολογημένη πρόταση για το χαρακτηρισμό ως μαρτυρικών πόλεων και χωριών, 29 Δήμων και Κοινοτήτων σε όλην τη Χώρα, που κατά την κρίση της και τα κριτήρια που είχε θέσει συγκέντρωναν τις προϋποθέσεις για το χαρακτηρισμό τους ως μαρτυρικών, σύμφωνα με τις διατάξεις του Ν. 2503/1997. 

Για τη διατύπωση της πρότασης η Επιτροπή έλαβε υπόψη κριτήρια που αφορούν απώλειες σε ανθρώπινες ζωές, υλικές ζημιές, καθώς επίσης και το συνδυασμό αυτών των δύο μαζί, σε σύγκριση με τον πληθυσμό της πόλης ή του χωριού το χρόνο της καταστροφής ή της θυσίας. 

Με βάση την πρόταση της Επιτροπής εκδόθηκε το σχετικό Προεδρικό Διάταγμα για το χαρακτηρισμό ως μαρτυρικών, των πόλεων και των χωριών εκείνων που είχαν συμπεριληφθεί στην πρόταση αυτή. 

Από τα προαναφερόμενα προκύπτει ότι η Επιτροπή δεν εξέτασε και δεν έλαβε υπόψη περιπτώσεις χαρακτηρισμού μαρτυρικών πόλεων και χωριών για τις οποίες δεν υποβλήθηκαν ανάλογα αιτήματα και στοιχεία. 

Ειδικότερα από το Νομό Θεσπρωτίας με έγγραφα της οικείας Νομαρχιακής Αυτοδιοίκησης και του Δήμου Παραμυθιάς, στον οποίο ανήκει και ο οικισμός του Ελευθεροχωρίου, διαβιβάστηκαν στην Επιτροπή πρόταση και αίτημα μαζί με τα απαραίτητα στοιχεία για το χαρακτηρισμό του προαναφερόμενου Δήμου, ως μαρτυρικής πόλης. 

Το αίτημα αυτό όμως, αφού εξετάστηκε, κρίθηκε ότι δεν πληρεί τα κριτήρια που είχαν τεθεί, για το χαρακτηρισμό του Δήμου Παραμυθιάς, ως μαρτυρικής πόλης. 

Τέλος, στο μέλλον εφόσον από ενδιαφερόμενους φορείς, όπως είναι οι Κοινότητες Κρυσταλοπηγής και Καλλιθέας της Επαρχίας Σουλίου του Νομού Θεσπρωτίας, προβληθούν αιτήματα με πλήρη στοιχεία για το χαρακτηρισμό τους ως μαρτυρικά χωριά και μαρτυρικές πόλεις, το Υπουργείο θα εξετάσει τα αιτήματα αυτά, ανασυνιστώντας προς τούτο την παραπάνω Επιτροπή. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

20. Στην με αριθμό 3606/9-11-98 ερώτηση δόθηκε με το υπ' αριθμ. 245/4-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3606/9-11-98 ερώτησης που κατέθεσε στη Βουλή η Βουλευτής κ. Στέλλα Αλφιέρη, σχετικά με τον ποιοτικό έλεγχο στα Δημόσια 'Εργα, παρακαλούμε να πληροφορήσετε την κ. Βουλευτή τα εξής: 

1. 'Εχοντας την εμπειρία των έργων του 1ου ΚΠΣ (1989-1993) τα οποία εμφάνισαν σημαντικές υπερβάσεις κόστους και χρόνου αλλά και προβλήματα ποιότητας (όπως π χ. στον αυτοκινητόδρομο ΥΛΙΚΗ - ΚΟΡΙΝθΟΣ) εν όψει του 2ου ΚΠΣ το οποίο είναι πολύ μεγαλύτερο του 1ου και με αυστηρότερους κανόνες εφαρμογής, το Υ.ΠΕ.ΧΩ.Δ.Ε στην προσπάθεια του να διασφαλίσει τις προϋποθέσεις για την εξασφάλιση της ποιότητας των έργων έλαβε μια σειρά από πρόσθετα μέτρα που συμβάλλουν στην επίτευξη του στόχου αυτού, όπως: 

* 'Ιδρυσε τη "ΓΕΝΙΚΗ ΔΙΕΥΘΥΝΣΗ ΠΟΙΟΤΗΤΑΣ ΕΡΓΩΝ" (Γ.Δ.Π.Ε.) με σκοπό την εγκατάσταση και απαίτηση εφαρμογής ενός "συστήματος διασφάλισης της ποιότητας" και στόχο την υλοποίηση ποιοτικά άρτιων κατασκευών. 

* Με το ν. 2372/96 έδωσε τη δυνατότητα στις υπηρεσίες που εκτελούν έργα να διενεργούν ελέγχους, εκτός από τους προβλεπόμενους στις κείμενες διατάξεις και στις οικείες συμβάσεις, με τον Ειδικό Σύμβουλο Ποιοτικού Ελέγχου (ΕΣΠΕΛ) που προσλήφθηκε ύστερα από Διαγωνισμό και ήδη παρέχει τις υπηρεσίες του. 

* Στα μεγάλα 'Εργα (ΠΑΘΕ, ΕΓΝΑΤΙΑ, Λιμάνια κ.α.) με την ανάθεση καθηκόντων Συμβούλων Διαχείρισης (Project Managers) και Συμβούλων Κατασκευής (Constructing Managers) σε αναγνωρισμένα Γραφεία διεθνούς κύρους αντιμετώπισε το θέμα του ποιοτικού ελέγχου των έργων αυτών με τρόπο συστηματικό και διαρκή, ώστε με βεβαιότητα να αναμένονται βελτιωμένης στάθμης ποιοτικά αποτελέσματα. 

* Διέθεσε τα πιο έμπειρα στελέχη του Υ.ΠΕ.ΧΩ.Δ.Ε στη Μικτή Επιτροπή Καθοδήγησης (Μ.Ε.Κ.) που ενεργεί ως Υποεπιτροπή της Επιτροπής προγράμματος του Κ.Π.Σ. και επεξεργάζεται πρόσθετα μέτρα και για την ποιότητα των έργων. 

Τα μέτρα αυτά θα υποβοηθήσουν και την ποιότητα των έργων (Εθνικό Τιμολόγιο-Κοστολόγιο, εξυγίανση του κατασκευαστικού κλάδου, η έρευνα και μελέτη για την ποιοτική και ποσοτική παραγωγή υλικών και προϊόντων κατασκευής κ.α.) 

Στο σημείο αυτό θα ήθελα να δώσω τις ακόλουθες πληροφορίες για το ΕΣΠΕΛ και τις αρμοδιότητές του. 

- Θεσμοθετήθηκε με το ν. 2372/96 και λειτουργεί με βάση Κοινή Απόφαση Υ.ΠΕ.ΧΩ.Δ.Ε.-ΥΠ.ΕΘ.Ο. 

- Με Διεθνή Διαγωνισμό προσλήφθηκε η ιταλική Εταιρεία ISMES SpA. (Σύμβαση στις 3-7-98). (0 Διαγωνισμός έγινε από την Μ.Ε.Κ., που επιβλέπει και την Σύμβαση του ΕΣΠΕΛ). 

'Εργο του ΕΣΠΕΛ είναι: 

- Κατ' αρχήν δειγματοληπτικοί (σημειακοί) έλεγχοι σε 1.500 έργα (περίπου 10% των έργων που συγχρηματοδοτεί η Ευρωπαϊκή 'Ενωση). 

- Στη συνέχεια, με βάση τα αποτελέσματα των δειγματοληπτικών ελέγχων, περαιτέρω σε βάθος αναλυτικοί έλεγχοι ποιότητας και κατάταξη των ελεγχθέντων έργων σε τρεις κατηγορίες (όπως αυτές αναφέρονται στην Κοινή Υπουργική Απόφαση Υ.ΠΕ.ΧΩ.Δ.Ε.-Υ.Π.ΕΘ.Ο). 

Αν από τον τελικό (σε βάθος) έλεγχο επιβεβαιωθεί κακή ποιότητα κατασκευής τότε: 

- Η 'Εκθεση του ΕΣΠΕΛ διαβιβάζεται στην προϊστάμενη Αρχή του φορέα κατασκευής, προκειμένου να εφαρμοσθούν οι διατάξεις του άρθρου 46 του Π.Δ. 609/85 που αφορούν στην "ακαταλληλότητα υλικών - ελαττώματα-παράλειψη συντήρησης". 

- Η ίδια έκθεση κοινοποιείται στο Σώμα Επιθεωρητών Δημοσίων 'Εργων, το οποίο θέτει το έργο υπό "διαρκή επιθεώρηση", προκειμένου να διαπιστωθεί η εφαρμογή των ανωτέρω διατάξεων. 

- Εξετάζονται οι τυχόν ενστάσεις του Αναδόχου ή με δαπάνες του Αναδόχου αν αυτός αρνηθεί, βάσει τρόπου αποκατάστασης που υποδεικνύει ο ΕΣΠΕΛ. 

- Επιβάλλονται οι τυχόν δέουσες κυρώσεις από τον Υπουργό ΠΕ.ΧΩ.Δ.Ε., σύμφωνα με τις διατάξεις του άρθρου 21 του ν. 1418/84. 

Μέχρι σήμερα, ο ΕΣΠΕΛ έχει υποβάλλει δύο εκθέσεις σχετικά με έλεγχους που έγιναν για το Α' και Β' τρίμηνο του 1998. 

- 'Ομως όπως ρητά αναφέρεται στα συμπεράσματα των Εκθέσεων αυτών τα στοιχεία επαλήθευσης ελέγχων ποιότητας του ΕΣΠΕΛ είναι "μόνο ενδεικτικά" της πραγματικής κατάστασης των έργων, λόγω: 

* Αφ' ενός του πολύ μικρού αριθμού έργων που ελέγχθηκαν 

* Αφ' ετέρου του εξαιρετικά μικρού αριθμού δειγματοληψιών και εργαστηριακών δοκιμών που έγιναν σε κάθε ένα από τα έργα που ελέγχθηκαν. 

Επίσης, οι δειγματοληπτικές δοκιμές ποιότητας υλικών και οι μετρήσεις ποσοτικών στοιχείων που υλοποιήθηκαν από τον ΕΣΠΕΛ, επειδή ήταν "σημειακές" είναι "στατιστικά ανεπαρκείς" για να χαρακτηρίσουν το σύνολο του ελεγχθέντος έργου. 

Πράγματι, δεν είναι αποδεκτό ότι τα ενδεικτικά στοιχεία της Α' φάσης του έργου του ΕΣΠΕΛ, χαρακτηρίζουν την ποιότητα των έργων που υλοποιούνται στη Χώρα αφού, εκτός του ότι αφορούν "σημειακούς" ελέγχους και "ανεπαρκή" αριθμό ελέγχων ανά έργο: 

- αναφέρονται μόνο σε 195 έργα που αποτελούν το 1,3% των έργων που υλοποιούνται. 

- τα ελεγχθέντα έργα έχουν συνολικά προϋπολογισμό 176 δισ. δρχ., που αποτελεί το 2,3% του συνολικού προϋπολογισμού των υλοποιούμενων τεχνικών έργων. 

- 35% των ελεγχθέντων έργων είναι μικρά έργα με προϋπολογισμό μικρότερο των 200 εκατ. δρχ., ενώ τα σημαντικά έργα (άνω των 5 δις) είναι μόλις 6 τα οποία γενικά δεν παρουσιάζουν σημαντικά προβλήματα ποιότητας. 

Τα ελεγχθέντα 195 έργα αφορούν: 

. και τις 13 Περιφέρειες της Χώρας 

. 123 φορείς κατασκευής του Δημόσιου και ευρύτερου Δημόσιου τομέα ως εξής: 

* 6 έργα (2,5%) είναι έργα των Υπηρεσιών του ΥΠΕΧΩΔΕ και των εποπτευόμενων φορέων του (ΕΓΝΑΤΙΑ ΟΔΟΣ Α.Ε., Ε.ΥΔ.Α.Π) 

* 29 έργα (15%) είναι έργα των Περιφερειών 

* 86 έργα (44%) είναι έργα Νομαρχιακής Αυτοδιοίκησης 

* 47 έργα (24%) είναι έργα Δήμων και Κοινοτήτων 

* 27 έργα (14,5%) είναι έργα διαφόρων φορέων (όπως ΑΕΙ, Νοσοκομεία, Εκκλησιαστικά, Σχολικά κτίρια, Τραπεζών κ.α.) 

* και περισσότερες από 160 εργοληπτικές επιχειρήσεις. 

Τα στοιχεία της Β' φάσης του έργου του ΕΣΠΕΛ είναι τα πιο κάτω: 

. Αναφέρονται σε 245 έργα και στις 13 Περιφέρειες της χώρας τα εξής: 

- 12 έργα (4%) είναι έργα των Υπηρεσιών του ΥΠΕΧΩΔΕ και των εποπτευομένων φορέων του (ΕΓΝΑΤΙΑ ΟΔΟΣ ΑΕ, ΕΥΔΑΠ) 

- 52 έργα (21%) είναι έργα των Περιφερειών. 

- 86 έργα (35%) είναι έργα Νομαρχιακής Αυτοδιοίκησης. 

- 31 έργα (13%) είναι έργα Δήμων και Κοινοτήτων. 

- 43 έργα (18%) είναι έργα διαφόρων φορέων (όπως ΑΕΙ, Νοσοκομεία, Εκκλησιαστικά, Σχολικά κτίρια, Τραπεζών κ.α.) 

. και περισσότερες από 230 Εργοληπτικές Επιχειρήσεις. 

Το Υπουργείο μας με αφορμή τις δύο Εκθέσεις του ΕΣΠΕΛ απηύθυνε αυστηρά έγγραφα προς όλες τις Υπηρεσίες που απασχολούνται με τη διαχείριση - Διοίκηση Δημ. 'Εργων με συστάσεις και οδηγίες για την πρόληψη αστοχιών, αλλά και την αντιμετώπιση των περιπτώσεων όταν αυτές εμφανίζονται. 

2. 'Οσον αφορά στον έλεγχο Ποιότητας του έργου της Εγνατίας Οδού, πληροφορούμε την κ. Βουλευτή τα εξής: 

Η "Εγνατία Οδός ΑΕ", η οποία διαχειρίζεται το έργο της Εγνατίας οδού, προκειμένου να εξασφαλίσει υψηλή ποιότητα κατασκευής στα έργα της, προχώρησε στην πρόληψη Συμβούλου Διαχείρισης (Project Manager), την εταιρεία Brown and Root, ύστερα από απαίτηση της Ευρωπαϊκής 'Ενωσης και διεθνή διαγωνισμό που διενήργησε το ΥΠΕΧΩΔΕ. 

Η Brown and Root ενσωματώθηκε στην Τεχνική Διεύθυνση της "Εγνατία Οδός ΑΕ" και έχει την ευθύνη της συνολικής διαχείρισης του έργου. 

Στη συνέχεια η "Εγνατία Οδός ΑΕ" προσέλαβε, με διεθνή διαγωνισμό, τρεις Συμβούλους επίβλεψης κατασκευής (Construction Managers), οι οποίοι λειτουργούν υπό την συνεχή εποπτεία του Συμβούλου Διαχείρισης. Οι Εταιρείες που ανέλαβαν την επίβλεψη της κατασκευής, ανά γεωγραφικό τομέα είναι: 

Δυτικός Τομέας: Sogelerg Ing. SNC, Lahmeyer Int. GMBH, 

OMEC Σύμβουλοι Μηχανικοί ΑΕ. 

Κεντρικός Τομέας: De Leuw Cather Overseas Ltd 

Ανατολικός Τομέας: EGNOCONSULT (Dorch Consult, 

Scetauroute Int. ADO). 

- Η "Εγνατία Οδός ΑΕ", έχει συγκροτήσει στελεχωμένες περιφερειακές υπηρεσίες στα Ιωάννινα, την Κοζάνη και την Κομοτηνή μέσω των οποίων παρακολουθεί το έργο. 

. Παρακολουθεί συνεχώς επί τόπου την ποιότητα κατασκευής του έργου. 

. Εφαρμόζει το Σύστημα Διασφάλισης Ποιότητας ISO 9001 και 9002. 

. Ελέγχει τα εργαστήρια δοκιμών του εργολάβου και των Συμβούλων Επίβλεψης κατασκευής (Construction Managers), οι οποίοι έχουν διακριβωμένα μηχανήματα και κατάλληλα εκπαιδευμένο προσωπικό, σε όλες τις εργολαβίες που ανατέθηκαν από την "Εγνατία Οδός ΑΕ". 

. Ελέγχει τη διαχείριση προμηθευτών του κάθε εργολάβου. 

Προμηθεύει τους εργολάβους με εγχειρίδια διασφάλισης ποιότητας στην κατασκευή, διοικητικές διαδικασίες και οδηγίες εργασίας. 

. Επιβάλει την προληπτική συντήρηση των δοκιμών μηχανημάτων των εργολάβων. 

. Με την παραλαβή του έργου, παραλαμβάνει και τα τελικά σχέδια "όπως κατασκευάσθηκε" και οργανώνει το πρόγραμμα συντήρησης του έργου. 

Σε κάθε περίπτωση και εφόσον από το παραπάνω Σύστημα Διασφάλισης Ποιότητας διαπιστώνονται κακοτεχνίες, οι εργασίες αυτές δεν παραλαμβάνονται, και εφαρμόζονται τα προβλεπόμενα από την Σύμβαση δηλαδή, είτε πλήρης ανακατασκευή, είτε μερική επισκευή εφόσον αυτό εξασφαλίζει την αρχική συμβατική απαίτηση. 

3. 'Οσον αφορά στον Ελεγχο Ποιότητας του έργου του ΠΑΘΕ, πληροφορούμε τον κ. Βουλευτή τα εξής: 

- Οι εργασίες σε όλα τα υπό κατασκευή τμήματα του αυτοκινητόδρομου ΠΑΘΕ γίνονται σύμφωνα με όλους τους κανόνες της τέχνης και τις ισχύουσες προδιαγραφές. Οι έλεγχοι ποιότητας των εργασιών γίνονται τόσο από τα Περιφερειακά Εργαστήρια (ΠΕΔΕ) όσο και από τα εργαστήρια των Συμβούλων Διαχείρισης που προσλήφθηκαν μετά από διεθνή διαγωνισμό και με την διαδικασία της οδηγίας 92/50 ΕΟΚ δηλαδή των Κ/Ξ. 

. Της Γαλλικής SOGELERG Ingenierie της Ελληνικής ΟΜΕΚ Σύμβουλοι Μηχανικοί ΑΕ και της Γερμανικής Lahmeyer International και 

. Της Αγγλικής Mott McDonald Ltd, της Αμερικάνικης Louis Berger International Inc και της Γαλλικής Louis Berger SA. 

Πλέον των ανωτέρω σε κάθε εργολαβία του ΠΑΘΕ υπάρχει εργοταξιακό εργαστήριο της αναδόχου, η λειτουργία του οποίου ελέγχεται τόσο από την Υπηρεσία Επίβλεψης όσο και από τον Σύμβουλο Διαχείρισης. 

- Ο ΕΣΠΕΛ επέλεξε από τα εν εξελίξη έργα του ΠΑΘΕ να ελέγχει τις εργολαβίες κατασκευής σηράγγων Αρχαιολογικού χώρου και Γηροκομείου και 'Αγιοι Θεόδωροι - Αλμυρός. Τα αποτελέσματα του ελέγχου έχουν πρόσφατα υποβληθεί στην αρμόδια Δ/νση (7-10-98) και δεν προέκυψαν σοβαρές παρατηρήσεις σε ό,τι αφορά την ποιότητα των έργων. Οι συγκεκριμένες εργολαβίες βρίσκονταν, κατά το χρόνο ελέγχου, σε πρώιμη φάση κατασκευής. 'Ομως τα οποία αποτελέσματα έχουν διαβιβασθεί στα αρμόδια τμήματα Κατασκευής 'Εργων προκειμένου να γίνουν οι δέουσες ενέργειες. Εξ' άλλου η Υπηρεσία με το έγγραφο ΕΥΔΕ/ΠΑΘΕ/27673/19-1Ο-1998 προς όλα τα τμήματα Κατασκευής 'Εργων του ΠΑΘΕ έχει δώσει οδηγίες για την απρόσκοπτη εκτέλεση των ελέγχων από τον ΕΣΠΕΛ σε όλα τα έργα αρμοδιότητας του ΠΑΘΕ καθώς και για εντατικοποίηση των ελέγχων ποιότητας τόσο από τα Περιφερειακά εργαστήρια όσο και από τους Συμβούλους Διαχείρισης. 

- Τα έργα των τμημάτων Αθήνα - Κόρινθος και Αθήνα - Οινόφυτα που η εκτέλεση τους άρχισε στα πλαίσια του 1ου Κοινοτικού Πλαισίου Στήριξης, δεν έχουν παραληφθεί ακόμα παρά το γεγονός ότι έγινε μια πρώτη προσπάθεια των αναδόχων για την αποκατάσταση της ομαλότητας, η οποία δεν κρίθηκε αποδεκτή από το ΥΠΕΧΩΔΕ. Στη συνέχεια κλήθηκαν οι ανάδοχοι να υποβάλλουν ολοκληρωμένη πρόταση - μελέτη αποκατάστασης, η οποία έχει διαβιβαστεί στον Project Manager του Βορείου ΠΑΘΕ για έλεγχο και αξιολόγηση. Στα πλαίσια αυτού του ελέγχου έγινε, σε συνεργασία Υπηρεσίας, Project Manager, καθηγητών του ΕΜΠ και με χρήση ειδικού συγχρόνου προφιλομέτρου που προσκομίστηκε από το Danish Road Institute (DRI), πλήρης αποτύπωση της επιφάνειας του οδοστρώματος. Η επεξεργασία των στοιχείων γίνεται ήδη από τον Project Manager του Βορείου ΠΑΘΕ και εκτιμάται ότι η μελέτη θα έχει ολοκληρωθεί μέχρι το τέλος του 1998, ώστε εντός του 1999 να ολοκληρωθούν οι εργασίες αποκατάστασης. 

Ο Υπουργός 

Κ. ΛΑΛΙΩΤΗΣ") 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, θα αναγνωστεί το δελτίο των επικαίρων ερωτήσεων της Παρασκευής 2 Απριλίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.2 & 3 Καν.Βουλής) 

1. Η με αριθμό 846/29-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Εξωτερικών, σχετικά με τις πολεμικές επιχειρήσεις του ΝΑΤΟ στη Γιουγκοσλαβία, τις πρωτοβουλίες για εκτόνωση της έντασης κλπ. 

2. Η με αριθμό 851/29-3-99 επίκαιρη ερώτηση του Βουλευτή της Νέας Δημοκρατίας κ. Γεωργίου Βουλγαράκη προς τον Υπουργό Εθνικής Οικονομίας και Οικονομικών, σχετικά με τις διαδικασίες πώλησης του 51% της Ιονικής Τράπεζας. 

3. Η με αριθμό 860/31-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Τύπου και Μέσων Μαζικής Ενημέρωσης, σχετικά με το καθεστώς λειτουργίας του ραδιοσταθμού "2000 News" κλπ. 

4. Η με αριθμό 858/31-3-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση των προβλημάτων των τσιγγάνων της Νέας Ζωής, Ασπροπύργου. 

5. Η με αριθμό 859/31-3-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη, προς τον Υπουργό Υγείας και Πρόνοιας, σχετικά με τη διάθεση στους δικαιούχους είκοσι ένα κατοικιών στο Καστελλόριζο. 

Β.ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ.2&3 Καν.Βουλής) 

1. Η με αριθμό 852/29-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη δημιουργία Κόμβου σύνδεσης του νέου νοσοκομείου Καλαμάτας με τον Εθνικό δρόμο Τρίπολης-Καλαμάτας. 

2. Η με αριθμό 848/29-3-99 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό του Νομού Λακωνίας από την ίδρυση νέων ανωτάτων εκπαιδευτικών τμημάτων. 

3. Η με αριθμό 861/31-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λήψη μέτρων συνέχισης της λειτουργίας της επιχείρησης "ΒΙΟΜΑΓΝ" στην Εύβοια κλπ. 

4. Η με αριθμό 857/31-3-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Γεωργίας, σχετικά με τη διαδικασία ελέγχου και κατανομής της επιδότησης για το ελαιόλαδο. 

5. Η με αριθμό 849/29-3-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Ανάπτυξης, σχετικά με τη συνέχιση λειτουργίας της επιχείρησης "ΒΑΛΚΑΝ ΕΞΠΟΡΤ", τη διασφάλιση των θέσεων εργασίας κλπ. 

6. Η με αριθμό 854/30-3-99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των ζημιών που προκλήθηκαν από την κακοκαιρία στο Νομό Ηλείας κλπ." 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

'Εχει παρακαλέσει η Υφυπουργός Ανάπτυξης να προηγηθεί επειδή έχει μια επείγουσα υποχρέωση και ερωτάται το Σώμα εάν συμφωνεί. 

ΟΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το Σώμα συνεφώνησε. 

Θα προηγηθεί, λοιπόν, η συζήτηση της τέταρτης επίκαιρης ερώτησης με αριθμό 842/29-3-99 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Ανάπτυξης, σχετικά με την αντιμετώπιση του προβλήματος διαθεσιμότητας των εργαζομένων στην επιχείρηση ΒΙΟΜΑΓΝ στο Μαντούδι Ευβοίας. 

Η επίκαιρη ερώτηση του κ. Αποστόλου έχει ως εξής: 

"Για μία ακόμη φορά η απασχόληση στην Εύβοια γίνεται παιγνίδι ανάμεσα στην Κυβέρνηση και τους προνομιούχους επιχειρηματίες της. 

Αυτές τις ημέρες ενώ η ΒΙΟΜΑΓΝ στην προσπάθειά της να πετύχει μετατόπιση των δεσμεύσεών της που απορρέουν από την εξαγορά του πρώην συγκροτήματος Σκαλιστήρη προβαίνει στη διαθεσιμότητα εκατόν σαράντα εργαζομένων, η Κυβέρνηση παρακολουθεί αδιάφορη τα συμβαίνοντα. 

Επειδή α) η περιοχή της Βορειοκεντρικής Εύβοιας κατέχει το υψηλότερο ποσοστό ανεργίας στη χώρα μας και β) ήδη η ΒΙΟΜΑΓΝ οφείλει στους εργαζόμενους τα δεδουλευμένα δύο - τεσσάρων μηνών. 

Ερωτάται ο κύριος Υπουργός: 

Εάν γνωρίζει την κατάσταση που έχει δημιουργηθεί και τι μέτρα προτίθεται να λάβει για την αντιμετώπιση του προβλήματος". 

Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, θα ήθελα να πω όσον αφορά το ύφος της ερώτησης του κυρίου συναδέλφου, ότι είναι σαφές ότι η Κυβέρνηση ούτε επιχειρηματίες έχει,ούτε προνομιούχους επιχειρηματίες. Παρ'όλα αυτά, κύριε συνάδελφε, εσείς θεωρείτε δεδομένο ότι μια Κυβέρνηση πρέπει να παρεμβαίνει για να αντιμετωπίζει τα προβλήματα μιας ιδιωτικής επιχείρησης. Αυτό βγαίνει μέσα από την ερώτησή σας. 

Ποιο είναι το θέμα με τη ΒΙΟΜΑΓΝ. Η ΒΙΟΜΑΓΝ είναι η επιχείρηση η οποία αγόρασε τις κύριες παραγωγικές μονάδες του συγκροτήματος Σκαλιστήρη το 1996. Η επιχείρηση πήγαινε πολύ καλά. 'Ηταν από τις επιχειρήσεις που είχαν ιδιωτικοποιηθεί και είχαν θετικά αποτελέσματα και μεγαλύτερο αριθμό εργαζομένων απ'αυτόν που προέβλεπε η σύμβαση. Υπήρξαν όμως με την κρίση των τελευταίων δύο χρόνων δυο σοβαρά προβλήματα στην επιχείρηση. 

Το πρώτο ήταν η πτώση της τιμής του λευκόλιθου διεθνώς -έχουμε αντίστοιχα προβλήματα και σε άλλες επιχειρήσεις του μεταλλευτικού τομέα, κυρίως λόγω της εισόδου της Κίνας στην αγορά με πάρα πολύ μεγάλες ποσότητες λευκολίθου- και το δεύτερο είναι η αδυναμία των αγορών της ανατολικής Ευρώπης να αποπληρώσουν παραγγελίες οι οποίες είναι μεγαλύτερες από ένα δισεκατομμύριο δραχμές. 

Υπάρχουν, λοιπόν, κάποια δεδομένα τα οποία έχουν δημιουργήσει μια ασφυκτική κατάσταση στην επιχείρηση. Η επιχείρηση ανήκει στον ιδιωτικό τομέα και οφείλει μέσα από δική της δράση, να αντιμετωπίσει τα προβλήματά της. Εμείς σαν Κυβέρνηση, επειδή πραγματικά η επιχείρηση αυτή βρίσκεται σε μια πάρα πολύ ευαίσθητη περιοχή και από πλευράς ανάπτυξης και από πλευράς εργασίας, έχουμε κάνει επανειλημμένες συναντήσεις, έχουμε δει το σύνολο των προβλημάτων της και προσπαθούμε όπου μπορούμε σαν κράτος να παρέμβουμε και να διευκολύνουμε την κατάσταση. 

'Ετσι, έχουμε ήδη σιωπηρώς αποδεχθεί το θέμα των εγγυητικών επιστολών της επιχείρησης που έχει με τον ΟΑΕ. Γίνεται μια μεγάλη προσπάθεια να συνδράμει και το Υπουργείο Ανάπτυξης για την επιστροφή διαφόρων δασμών που θα ήταν σημαντικοί για την ρευστότητα της επιχείρησης. 'Εχουμε συζητήσει ακόμη και για νομοθετικές ρυθμίσεις που αφορούν την άδεια της επιχείρησης που έχει σχέση με περιβαλλοντικά θέματα για ένα συγκεκριμένο χρονικό διάστημα. Πάντως, είναι παρεμβάσεις θεσμικού τύπου που θα μπορούσαν να στηρίξουν μια ελληνική επιχείρηση η οποία λόγω διεθνών εξωτερικών κρίσεων, έχει προβλήματα με αντανακλάσεις βέβαια στο θέμα της εργασίας. 

Από κει και πέρα, η επιχείρηση έχει διαμορφώσει ένα δεκάμηνο επιχειρησιακό σχέδιο για την αντιμετώπιση αυτού του δύσκολου διαστήματος και είναι στο δικό της χέρι πια να λύσει τα μεγάλα προβλήματα που έχει. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κυρία Υπουργέ, αυτή η λογική των θεσμικών τοποθετήσεων και της φιλελεύθερης αντίληψης, είναι που θα μας φάει! 

Η περιοχή αυτό που χρειάζεται είναι κοινωνική ευαισθησία, την οποία ούτε οι μέτοχοι της ΒΙΟΜΑΓΝ βέβαια μπορούν να προσφέρουν, αλλά απ'ό,τι φαίνεται ούτε και σεις. 

'Ηλθε ως βάλσαμο -έτσι τον παρουσιάσατε- ο κ. Βαρβούτης στην περιοχή, μια περιοχή που είναι η πρωταθλήτρια ανεργίας, πήρε σε εξευτελιστικό τίμημα τις δυο επιχειρήσεις πρώην Σκαλιστήρη και πρώην Παπαστρατή, μάλιστα έπαιξε και τα κομματικά σας παιχνίδια στην περιοχή, αφού ήταν γνωστό -είναι κοινό μυστικό- ότι δεν μπορούσε κανένας να προσληφθεί αν δεν περνούσε μέσα από τις κομματικές επιλογές και σήμερα καλούνται οι κάτοικοι της περιοχής να πληρώσουν αυτές τις επιλογές σας. Το θέμα είναι, κυρία Υπουργέ, ότι δεν αντέχει η περιοχή. Πρέπει να το καταλάβετε. Είναι μια περιοχή με ανεργία που ξεπερνάει το 75% και αυτή η απασχόληση, αυτό το ελάχιστο εισόδημα είναι που κρατάει ελάχιστους κατοίκους στην περιοχή. Επιτέλους. 

Σήμερα ξέρετε τι συμβαίνει; Τρεις-τέσσερις μήνες έχει απλήρωτους τους εργαζόμενους, τους ζητάει να βγουν οι μισοί σε διαθεσιμότητα χωρίς να τους πληρώσει, ζητάει μάλιστα να χρησιμοποιούνται αυτοί ως μοχλός πίεσης απέναντι στην Κυβέρνηση και δεν πάει άλλο. Κοιτάξτε για να καταλάβετε τι συμβαίνει. Υπήρχε σωματείο ανέργων στην περιοχή, σωματείο εργαζομένων μετά από τεράστιες δυσκολίες και εργασιακό μεσαίωνα και τώρα θα φτιάξουμε και σωματείο εργαζομένων σε διαθεσιμότητα! 

Δεν αντέχουμε, πρέπει να το καταλάβετε. Η απασχόληση, η ελάχιστη για την περιοχή αυτή, είναι το κριτήριο εκείνο που πραγματικά πρέπει να το λάβετε υπόψη σας και να δείξετε αυτό που σας είπα στην αρχή, κοινωνική ευαισθησία επιτέλους. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κυρία Υφυπουργέ, έχετε το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε συνάδελφε, ο λευκόλιθος και άλλα μέταλλα είναι χρηματιστηριακά μεγέθη. Η κοινωνική ευαισθησία δεν είναι χρηματιστηριακό μέγεθος του οποίου οι μετοχές ανεβαίνουν ή κατεβαίνουν ανάλογα με τους τόνους. Και καλό θα ήταν να υπάρξει και μια πρόταση, εκτός από το να φωνάζετε για το αν αντέχουμε ή δεν αντέχουμε. 

ΕΥΑΓΓΕΛΟΣ ΑΠΟΣΤΟΛΟΥ: 'Εχει το ΙΓΜΕ πρόταση. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Η ιστορία, λοιπόν, αφορά μια ιδιωτική εταιρεία και μια ιδιωτική εταιρεία δεν είναι θέμα ενίσχυσης οικονομικής από το κράτος. Γι'αυτό και έγινα σαφής ότι θα πάρουμε ό,τι θεσμικά μέτρα μπορούμε, για να βοηθήσουμε μια επιχείρηση επειδή το πρόβλημά της οφείλεται σε διεθνή κρίση και μόνο γι'αυτό το λόγο. Και φυσικά όσον αφορά τους εργαζόμενους υπάρχει ένα πλήρες θεσμικό πλαίσιο και στο Υπουργείο Εργασίας και στον ΟΑΕΔ για να αντιμετωπίζονται όλα τα προβλήματα δυσμενών κρίσεων, όπως το έχουμε κάνει και στη ΛΑΡΚΟ, όπως το έχουμε κάνει και σε άλλες επιχειρήσεις που αντιμετωπίστηκαν με τη μεγαλύτερη δυνατή κοινωνική ευαισθησία μέσα από συγκροτημένη δράση και προτάσεις εφικτές και όχι από μια γενική και αόριστη φρασεολογία περί κοινωνικώς ευαίσθητων και κοινωνικώς αναίσθητων. 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στην κανονική σειρά των επικαίρων ερωτήσεων. 

Πρώτη είναι η υπ'αριθμ.823/22-3-99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Ιωάννη Καλαμακίδη προς την Υπουργό Πολιτισμού, σχετικά με την οικονομική ενίσχυση του Γιοκάλειου Πνευματικού Ιδρύματος Καρύστου. 

Η επίκαιρη ερώτηση του κ. Καλαμακίδη έχει ως εξής: 

"Στην Κάρυστο λειτουργεί το Γιοκάλειο Πνευματικό 'Ιδρυμα, το μοναδικό σε ολόκληρη τη Νότια Εύβοια, το οποίο καλύπτει τις πνευματικές και πολιτιστικές ανάγκες των κατοίκων αυτής της περιοχής, όπως ομιλίες πολιτειακών παραγόντων που επισκέπτονται την περιοχή, γενικές συνελεύσεις συλλόγων και σωματείων, μουσικοχορευτικές εκδηλώσεις, θεατρικές παραστάσεις και άλλα. 

Επιπλέον διαθέτει μια καλή βιβλιοθήκη με έντεκα χιλιάδες βιβλία και παιδική βιβλιοθήκη για τις ανάγκες της νεολαίας και των παιδιών της περιοχής. Στον ίδιο δε χώρο στεγάζεται και το Μουσείο Καρύστου. Σήμερα το κτίριο του ιδρύματος αντιμετωπίζει σοβαρά προβλήματα λειτουργίας και χρειάζεται απαραίτητη συντήρηση για να συνεχίσει να προσφέρει τις υπηρεσίες του. 

Οι ανάγκες συντήρησης μπορούν να χωριστούν σε δύο κατηγορίες: 

Πρώτον, τις άμεσες και επιτακτικές ανάγκες όπως πυροσβεστική κάλυψη, πόρτες εξόδου κινδύνου με φωτεινές επιγραφές, στεγανοποίηση στέγης, αντικατάσταση παραθύρων βιβλιοθήκης. 

Δεύτερον, μακροπρόθεσμες ανάγκες όπως αποχετευτικό σύστημα του κτιρίου, θεατρική σκηνή, φωτισμός αίθουσας εκδηλώσεων, εγκατάσταση συστήματος κλιματισμού στη βιβλιοθήκη, εξωτερική εμφάνιση και καλλωπισμός του κτιρίου. 

Με δεδομένο ότι τα έσοδα του ιδρύματος είναι ελάχιστα και μόλις που επαρκούν για την κάλυψη των λειτουργικών του αναγκών και ότι μέχρι σήμερα δεν έχει τύχει καμίας οικονομικής ενίσχυσης από το Υπουργείο, ερωτάται η κυρία Υπουργός για τις άμεσες ενέργειες που πρόκειται να προβεί, ώστε να καλυφθούν οι ανάγκες του ιδρύματος και να μπορέσει αυτό με ασφάλεια να παρέχει τις πολύμορφες υπηρεσίες του στους κατοίκους της Νότιας Εύβοιας". 

Η Υπουργός Πολιτισμού κ.Ελισάβετ Παπαζώη έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, κύριοι συνάδελφοι, είναι φανερό ότι μιλάμε για ένα τοπικό πρόβλημα και καλό θα ήταν αυτού του είδους τα προβλήματα να αντιμετωπίζονται μέσα από τους θεσμούς τους αποκεντρωτικούς που υπάρχουν, δηλαδή μέσα από το δήμο, τη Νομαρχιακή Αυτοδιοίκηση, την περιφέρεια. 'Ομως, θα ήθελα εδώ να επισημάνω ότι είναι φανερό ότι πρόκειται πραγματικά για ένα ίδρυμα το οποίο προσφέρει τις άριστες υπηρεσίες σε ό,τι αφορά τον πολιτισμό της περιοχής. Στεγάζει συγχρόνως το αρχαιολογικό μουσείο, ένα μικρό μουσείο ευθύνης του Υπουργείου Πολιτισμού και αποτελεί πραγματικά το πνευματικό κέντρο της ευρύτερης περιοχής. Eίναι αποτέλεσμα της προσφοράς του Νικόλαου Γιοκαλά που έδωσε τη δυνατότητα σε μια περιοχή, στη νεολαία της περιοχής, να έχει το πολιτιστικό της κέντρο. 

Με αυτή λοιπόν την έννοια μας ενδιαφέρει, παρ' όλο που τα αιτήματα που τίθενται, όπως είπα, είναι φανερό ότι θα πρέπει να μπορούν να λύνονται τοπικά. 

'Εγινε ήδη συζήτηση με τον πρόεδρο της νέας διοικούσας επιτροπής του Ιδρύματος και το Υπουργείο Πολιτισμού θα βοηθήσει κατ' αρχήν, παρ' όλο που πιστεύουμε ότι αυτά τα θέματα πρέπει να αναληφθούν από το Δήμο. Μέχρι που ο δήμος να αντιμετωπίσει με αποτελεσματικότητα τα προβλήματα του Ιδρύματος θα βοηθήσουμε να γίνει μια συνολική μελέτη για να ενταχθεί η αποκατάσταση του κτιρίου, σε κοινοτικό πρόγραμμα και να έχει την αντίστοιχη σοβαρή χρηματοδότηση. 

Στο ενδιάμεσο χρονικό διάστημα, επειδή αναγνωρίζουμε τη μεγάλη προσφορά αυτού του πνευματικού κέντρου -θα συμφωνήσω με το συνάδελφό μου- θα είμαστε αρωγοί, παρά τις περιορισμένες δυνατότητες που έχουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Θέλω να εκφράσω τις ευχαριστίες μου για τη συμπαράσταση που υπόσχεται το Υπουργείο. Είναι μια θετική θέση παρά το γεγονός, όπως είπατε, ότι είναι τοπικού ενδιαφεροντος, αν και εγώ έχω άλλη άποψη. Εν πάση περιπτώσει όμως φαίνεται ότι το Υπουργείο επιθυμεί -και θα το πράξει, πιστεύω, αυτό- να βοηθήσει, διότι πράγματι πρόκειται για ένα από τα ωραιότερα κτίρια. 

Ομολογώ ότι είναι ένα κτίριο εντυπωσιακό. Είναι το σημείο αναφοράς κάθε εκδήλωσης πολιτικής, πολιτιστικής, καλλιτεχνικής. Μάλιστα εκεί στεγάζεται και το Μουσείο. Είναι το στέκι της νεολαίας που θέλει να κάνει χρήση μιας μεγάλης βιβλιοθήκης. Εν πάση περιπτώσει, είναι η ψυχή και η καρδιά της περιοχής της Καρύστου. 

Πράγματι είναι εντυπωσιακό αφού δίνει την εντύπωση νεοκλασικού κτιρίου με ένα τρομερό περιβάλλοντα χώρο. Είναι ένα κτίριο με αίθουσες που παρέχουν υπηρεσίες. Για να γίνει όμως αυτό, θα πρέπει να ληφθούν μέτρα ούτως ώστε αυτό να διατηρηθεί -γιατί για μένα είναι ένα διατηρητέο μνημείο- με τις ανάλογες επισκευές. 

Πιστεύω, ότι θα ωφελήσει και το Υπουργείο σας, διότι εκεί μπορεί να στεγάσει και άλλες υπηρεσίες. Αυτό έχει σημασία, διότι η περιοχή της Καρύστου είναι μια απο τις πλουσιότερες περιοχές που έχουν ενδιαφέρον πολιτιστικό. Υπάρχουν αρχαία ευρήματα, υπάρχουν πάρα πολλά τα οποία μπορούν να στεγαστούν σ' αυτόν το χώρο. 

Θέλω, κυρία Υπουργέ, να υλοποιήσετε αυτήν την προσπάθεια, επιθυμία άλλωστε που διαβλέπω στο πρόσωπό σας. Ευχαριστώ πολυ. 

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν νομίζω ότι έχω να προσθέσω τίποτε άλλο. Απλώς θέλω να διευκρινίσω, ότι το συγκεκριμένο πνευματικό κέντρο θα ενταχθεί μέσα στη γενικότερη προσπάθεια την οποία κάνουμε σε κάθε νέο δήμο να υπάρχει ένα τέτοιο πολιτιστικό κέντρο αυτής της σημασίας και αυτής της σοβαρότητας και σ' αυτά τα πολιτιστικά κέντρα το Υπουργείο Πολιτισμού έρχεται αρωγός. Επομένως, είναι απολύτως μέσα στην ευρύτερη πολιτική του να λειτουργεί, όπως είπα, ένα τέτοιο σοβαρό πολιτιστικό κέντρο σε κάθε δήμο. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 828/23.3.99 επίκαιρη ερώτηση του Βουλευτή της Νέας Δημοκρατίας κ. Ηλία Βεζδρεβάνη προς τον Υπουργό Υγείας και Πρόνοιας, σχετικά με την καταβολή των οφειλομένων αναδρομικών και υπερωριών στους ιατρούς του Νοσοκομείου Φιλιατών. 

Η επίκαιρη ερώτηση του κ. Βεζδρεβάνη έχει ως εξής: 

"Το Νοσοκομείο των Φιλιατών είναι το μοναδικό νοσοκομείο στο Νομό Θεσπρωτίας. 

Σ'αυτό το νοσοκομείο καταφεύγουν οι Θεσπρωτοί, οι τουρίστες και οι χιλιάδες Βορειοηπειρώτες και Αλβανοί. 

Ως εκ της μοναδικότητάς του το εν λόγω νοσοκομείο εφημερεύει καθημερινά και με τις υπεράνθρωπες προσπάθειες του προσωπικού του, όλων των κατηγοριών, ανταποκρίνεται σε ικανοποιητικό βαθμό στα προβλήματα που παρουσιάζονται στους ασθενείς. 

Ειδικά οι ιατροί του νοσοκομείου στην απομακρυσμένη και ακριτική αυτήν περιοχή με αλτρουισμό και αυταπάρνηση σώζουν ανθρώπινες ζωές κάτω από αντίξοες συνθήκες. 

Παρά ταύτα η πολιτεία αποφεύγει να εκπληρώνει στοιχειώδεις υποχρεώσεις της προς του ιατρούς των νοσοκομείων Φιλιατών. 

Ως παράδειγμα αναφέρουμε τα ακόλουθα: 

1. Τα οφειλόμενα αναδρομικά του 1998 δεν καταβλήθηκαν. 

(Κατά τις πληροφορίες μας αυτό συμβαίνει μόνο στους ιατρούς του Νοσοκομείου Φιλιατών) 

2. Οι αμοιβές των εφημεριών των μηνών Ιανουαρίου και Φεβρουαρίου δεν καταβλήθηκαν μέχρι σήμερα, με αποτέλεσμα το νοσοκομείο να εφημερεύει καθημερινά, αλλά να μην υπάρχουν εφημερεύοντες ιατροί βασικών ειδικοτήτων. 

Κατόπιν αυτών ερωτάται ο κύριος Υπουργός Υγείας: 

1. Προτίθεται να κινήσει τις δέουσες διαδικασίες για την καταβολή στους ιατρούς του Νοσοκομείου Φιλιατών τόσο των αναδρομικών του 1998 όσο και των εφημεριών των μηνών Ιανουαρίου και Φεβρουαρίου; 

2. Προτίθεται να αναθεωρήσει τις αποφάσεις του, μετά από συνεννόηση με το Δ.Σ. για τις πραγματικές ανάγκες του Νοσοκομείου Φιλιατών;". 

Ο Υφυπουργός Υγείας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, η πολιτεία και παλαιότερα, αλλά ιδιαιτέρως τα τελευταία δύο χρόνια, όχι μόνο δεν αποφεύγει να εκπληρώσει τις στοιχειώδεις υποχρεώσεις της, όπως αναφέρεται στο σκεπτικό της ερώτησης, προς τους ιατρούς του Εθνικού Συστήματος Υγείας της χώρας και συνεπώς και τους ιατρούς του Νοσοκομείου Φιλιατών, αλλά από τα οικονομικά στοιχεία που θα παραθέσω, προκύπτει ότι με ειδικό τρόπο μεταχειρίζεται τους ιατρούς. Αυτό για τον ρόλο που έχουν και για τις υπηρεσίες που προσφέρουν στον ελληνικό λαό και όχι μόνο, όταν μάλιστα αναφερόμαστε σε ακριτικά νοσοκομεία όπως είναι αυτό το νοσοκομείο που ασφαλώς υποδέχεται και περιθάλπτει ένα μεγάλο αριθμό πολιτών, που περνούν τα σύνορα από τη γειτονική Αλβανία. 

Το 1997 το σύνολο της δαπάνης για τις τακτικές και πρόσθετες αποδοχές των ιατρών, ανήλθε στα εκατόν σαράντα εννιά δισεκατομμύρια (149.000.000.000) δραχμές. Το 1998 υπήρξε μια αύξηση που άγγιξε το 30% και αυτό δεν έχει συμβεί σε κανένα άλλο κλάδο εργαζομένων στη χώρα. Τα εκατόν σαράντα εννιά δισεκατομμύρια (149.000.000.000) έγιναν εκατόν ενενήντα ένα δισεκατομμύρια (191.000.000.000) δραχμές. Φέτος προστέθηκαν άλλα εννιά δισεκατομμύρια (9.000.000.000) δραχμές, για τις πρόσθετες αμοιβές των γιατρών και βεβαίως θα προστεθεί και ένα σημαντικό ποσό που αφορά τις ωριμάνσεις, τις προαγωγές κλπ., στις τακτικές αποδοχές των ιατρών. 

Ιδιαίτερα για το Νοσοκομείο των Φιλιατών το ποσό που είχε εγκριθεί πέρσι για τις πρόσθετες αμοιβές τους, για τις εφημερίες τους, ήταν διακόσια δέκα εκατομμύρια (210.000.000) δραχμές. Με τις υπερβάσεις που έγιναν, από πραγματικές ανάγκες -δεν θέλω να κάνω δυσμενές σχόλιο για τη διοίκηση του νοσοκομείου- ξεπέρασαν τα τριακόσια εκατομμύρια (300.000.000) δραχμές. 'Εφθασαν περίπου τα τριακόσια δέκα εκατομμύρια. Το ίδιο ποσό, τριακόσια εκατομμύρια, δηλαδή, προβλέπεται και για το 1999, το οποίο θα καλύψει τις πραγματικές ανάγκες του νοσοκομείου και των κέντρων υγείας του νομού. 

Αναδρομικά -για να απαντήσω ευθέως στα ερωτήματά σας- δεν οφείλονται. Για το 1998 έχει γίνει εκκαθάριση. Οι ιατροί έχουν πληρωθεί. Υπάρχει μια καθυστέρηση για το 1999, ενός μηνός, διότι οι υπερωριακές αμοιβές πληρώνονται ένα μήνα μετά, εξοφλούνται τον επόμενο μήνα, από εκείνον που πραγματοποιούνται. Οφείλονται πράγματι για τους μήνες Ιανουάριο και Φεβρουάριο του 1999, αλλά αυτό δεν οφείλεται στο γεγονός ότι δεν υπάρχουν χρήματα. Τα χρήματα έχουν εξασφαλιστεί και έχουν εκταμιευτεί από το Υπουργείο προς τις περιφέρειες της χώρας. Οφείλεται στο ότι άλλαξε από φέτος ο τρόπος πληρωμής. Δηλαδή, οι γιατροί δεν πληρώνονται από τα νοσοκομεία, όπως γινόταν μέχρι τώρα, αλλά έχει αναλάβει το Υπουργείο Οικονομικών όπως και για τους άλλους δημόσιους υπαλλήλους, την πληρωμή των τακτικών αποδοχών, αλλά και των πρόσθετων αποδοχών μέσω των ΥΔΕ του κράτους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, στην Αίθουσα αυτή αντιπροσωπεύω την πιο φτωχή περιοχή της Ευρωπαϊκής 'Ενωσης. Ως εκ τούτου μπορεί πολλές φορές να είμαι διεκδικητικός, πείσμων ίσως και σκληρός, αλλά ποτέ άδικος. 

Σήμερα, όχι μόνο δεν θα αδικήσω τον κ. Φαρμάκη, αλλά θα τον συγχαρώ για την ευαισθησία του. 

Παρακάμπτω, κύριε Υπουργέ, τα γενικότερα που αναφέρατε, διότι εγώ μιλώ συγκεκριμένα για το Nοσοκομείο των Φιλιατών. Την 17η Μαρτίου κατέθεσα τη συζητούμενη ερώτηση, που επειδή δεν επελέγη την εβδομάδα εκείνη, επελέγη αργότερα και συζητείται σήμερα. Την ίδια ημέρα, στις 17 του μηνός, απεστάλησαν τα αναδρομικά. Γι' αυτό εγώ θέλω να τιμήσω την ευαισθησία του κυρίου Υπουργού και να τον συγχαρώ στην Εθνική Αντιπροσωπεία. 

Απομένει το θέμα των εφημεριών, κύριε Υφυπουργέ. Θα σας παρακαλέσω να κάνετε ό,τι μπορείτε, προκειμένου οι αρμόδιες, άλλες, υπηρεσίες πλέον, που δεν είναι οι δικές σας, να επιλύσουν το θέμα. 

Επιτρέψτε μου όμως, κύριε Υπουργέ, να σας θέσω υπόψη άλλα θέματα σχετικά με το ζήτημα των εφημεριών. Με το νέο ν. 2606, που αφορά το μισθολόγιο των ιατρών του ΕΣΥ και ειδικότερα με το άρθρο 7, το νοσοκομείο των Φιλιατών υπάγεται στην τρίτη ζώνη. Στο ίδιο άρθρο και δια της παραγράφου 3 καθορίζεται ο αριθμός των εφημερευόντων στο σύνολο των υπηρετούντων γιατρών. 

Με την υπ' αριθμ. Α9α/7540/23.2.99 απόφασή σας, για το θέμα των εφημεριών καθορίζεται σαν ετήσια δαπάνη, που αναφέρατε και σεις πριν από λίγο, το ποσό των τριακοσίων εκατομμυρίων. Το ποσό είναι λίαν ανεπαρκές, κύριε Υφυπουργέ. Με το ίδιο ποσό καλύπτονται δαπάνες εφημεριών γιατρών στα Κέντρα Υγείας Ηγουμενίτσας και Παραμυθιάς, γιατί δεν έχει προβλεφθεί ξεχωριστή απόφαση. 

Το 1999 διορίστηκαν επί πλέον τρείς ειδικευμένοι γιατροί, δυο αγροτικοί και αναμένεται ο διορισμός πέντε ειδικευμένων και τεσσάρων αγροτικών. Το ποσό δεν επαρκεί για τους ήδη υπηρετούντες γιατρούς, για να εφημερεύει ένας ανά τμήμα καθημερινά και όχι το σύνολο των υπηρετούντων, όπως προβλέπει ο νόμος. 

Γι' αυτό, κύριε Υφυπουργέ, επειδή είναι το μοναδικό νοσοκομείο στην ακριτική αυτή περιοχή με τα προβλήματά του, που τα γνωρίζετε και εσείς όσο και εγώ, επιβάλλεται τουλάχιστον να είναι ένας γιατρός καθημερινά. Γι' αυτό θα παρακαλέσω τον κύριο Υπουργό να αυξήσει τη δαπάνη για τις εφημερίες των γιατρών, ώστε να καλύπτουν το νοσοκομείο σε καθημερινή βάση. Πρέπει να διαθέσετε αυτό το κονδύλι για τις εφημερίες των γιατρών των δύο Κέντρων Υγείας Ηγουμενίτσας και Παραμυθιάς. 

ΠΡΟΕΔΡΕΥΩΝ (Παναγιώτης Ν. Κρητικός): Θα σας παρακαλέσω να ολοκληρώσετε, κύριε Βεζδρεβάνη. Κινδυνεύει να μετατραπεί η αγόρευσή σας σε εφημερία. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, τελειώνω. 

Κύριε Υπουργέ, πρέπει να γίνει μια φορολογική ρύθμιση για τις εφημερίες της ετοιμότητας, διότι πλέον με αυτόν τον τρόπο από τη μια τους τα δίνετε και από την άλλη τα παίρνετε. 

ΠΡΟΕΔΡΕΥΩΝ (Παναγιώτης Ν. Κρητικός): Και θα ζητάτε και αμοιβή, όχι τίποτε άλλο. 

ΗΛΙΑΣ ΒΕΖΔΡΕΒΑΝΗΣ: Εγώ πάντως, κύριε Πρόεδρε, θέλω ειλικρινά και πάλι, κλείνοντας την ομιλία μου, να συγχαρώ τον κύριο Υπουργό για την ευαισθησία του, διότι ενήργησε αυθημερόν, περιμένοντας την ικανοποίηση και των λοιπών αιτημάτων, που έθεσε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο για τα δεύτερα συγχαρητήρια. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, θα προσθέσω ελάχιστα. 

Θα ήθελα να πω στον κύριο συνάδελφο ότι στη συντριπτική πλειοψηφία των νομών της χώρας υπάρχει ένα νοσοκομείο. Συνεπώς δεν συμβαίνει κάτι ιδιαίτερο στο Νομό Θεσπρωτίας, εκτός του γεγονότος το οποίο είμαι υποχρεωμένος να αποδεχθώ, ότι είναι ένα νοσοκομείο σε μια συγκεκριμένη περιοχή, σε μια ειδική περιοχή, που έχει ένα φόρτο επιπλέον. Αυτό τον φόρτο που δεν θα είχε, αν είχε να εξυπηρετήσει τους πολίτες του νομού και μόνο. 

ΗΛΙΑΣ ΒΕΖΔΡΕΒΑΝΗΣ: 'Εχουμε και τις χιλιάδες των τουριστών. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεύτερον, ανέφερα ότι το ποσό κυμαίνεται στα ίδια επίπεδα με τα περσινά. Συνεπώς κατά τη γνώμη του Υπουργείου, καλύπτει τις ανάγκες των εφημεριών των γιατρών. Βεβαίως, όχι μόνο απ' αυτό το νοσοκομείο, αλλά από όλα σχεδόν τα νοσοκομεία της χώρας, καταφθάνουν αιτήματα στο Υπουργείο, ότι δεν επαρκούν τα χρήματα που έχουν εκταμιευθεί για τις εφημερίες των γιατρών. 

Αυτό όμως, κύριε συνάδελφε, συμβαίνει διότι οι γιατροί της χώρας, του ΕΣΥ, έχουν εξαρτήσει τις αποδοχές τους από τις εφημερίες τους και αυτό είναι απαράδεκτο. Το ποσό για τις εφημερίες, για την υπερωριακή απασχόληση πρέπει να έχει σχέση με τις πραγματικές ανάγκες και όχι με τις αποδοχές των γιατρών. 

Γι' αυτό ανέφερα στην αρχή της απαντήσεώς μου τα σχετικά με τα ποσά, για να τονίσω ότι ενώ αυξήθηκαν οι αποδοχές των γιατρών πάνω από 30% μέσα στο 1998 και λόγω του ειδικού μισθολογίου που πέρασε και λόγω της αυξήσεως των προσθέτων αμοιβών τους, εκείνοι δεν είναι ικανοποιημένοι. 

Τα χρήματα του κράτους δεν είναι ατελείωτα και όσον αφορά τους γιατρούς, στους οποίους ανήκω βέβαια, δεν μπορεί να επεκταθεί περισσότερο η ειδική μεταχείριση που τους γίνεται έναντι των άλλων εργαζομένων αυτής της χώρας. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 840/29.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Ευστρατίου Κόρακα, προς τον Υπουργό Δημόσιας Τάξης, σχετικά με τον τρόπο αντιμετώπισης από την Αστυνομία των λαϊκών κινητοποιήσεων ενάντια στην πολιτική του ΝΑΤΟ στα Βαλκάνια. 

Η επίκαιρη ερώτηση του κ. Κόρακα έχει ως εξής: 

"Με κάθε μέσο η ελληνική Κυβέρνηση προσπαθεί να διαφυλάξει την εικόνα της και να πείσει τους "συμμάχους" ότι είναι το "καλό παιδί" του ΝΑΤΟ και της Ευρωπαϊκής 'Ενωσης. Η Κυβέρνηση -που υποχωρεί διαρκώς και ικανοποιεί τις κάθε λογής αξιώσεις των ιμπεριαλιστών- δεν διστάζει να δείξει "δυναμισμό" στο εσωτερικό αντιμετωπίζοντας και με την Αστυνομία τις μαζικές λαϊκές κινητοποιήσεις ενάντια στη δολοφονική πολιτική του ΝΑΤΟ στα Βαλκάνια. 'Ετσι ανάμεσα στ' άλλα: 

Την ημέρα της εθνικής επετείου της 25ης Μαρτίου αστυνομικές δυνάμεις επιτέθηκαν με γκλομπς και ασφυξιογόνα σπρέι σε διαδηλωτές που επιχειρούσαν να θυροκολλήσουν ψήφισμα στο αμερικάνικο προξενείο στη Θεσσαλονίκη. Στην Αλεξανδρούπολη αστυνομικές δυνάμεις επιτέθηκαν με γκλομπς σε πολίτες που μοίραζαν αντιπολεμικές προκηρύξεις στο χώρο της παρέλασης και συνέλαβαν στελέχη του ΚΚΕ και της ΚΝΕ. Στις Σέρρες συνέλαβαν στελέχη του ΚΚΕ επειδή κρατούσαν πανό με αντιπολεμικά συνθήματα στο χώρο της παρέλασης. 

Την επόμενη μέρα η Αστυνομία επιτέθηκε με αγριότητα στο ογκώδες λαϊκό συλλαλητήριο έξω από την Αμερικανική πρεσβεία στην Αθήνα, χρησιμοποιώντας γκλομπς, ρίχνοντας χημικά αέρια και καταδιώκοντας τους διαδηλωτές σε ολόκληρη την περιοχή της πρωτεύουσας. 

Ερωτάται ο κύριος Υπουργός, αν η Κυβέρνηση προτίθεται να πάρει μέτρα, ώστε να σταματήσουν οι απαράδεκτες αστυνομικές επιθέσεις στις πολύμορφες και μαζικότατες λαϊκές κινητοποιήσεις ενάντια στους Αμερικανούς, το ΝΑΤΟ και την Ευρωπαϊκή 'Ενωση που αιματοκυλούν τα Βαλκάνια". 

Ο Υπουργός Δημόσιας Τάξης κ. Χρυσοχοϊδης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ( Υπουργός Δημόσιας Τάξης): Νομίζω ότι η Ελλάδα είναι μια δημοκρατική πολιτεία, στην οποία το κάθε άτομο ή οι ομάδες ατόμων έχουν τη δυνατότητα και το δικαίωμα, κατοχυρωμένο από το Σύνταγμα και τους νόμους, να διαδηλώνουν ελεύθερα, να κινητοποιούνται, να εκφράζουν τη διαμαρτυρία τους με οποιοδήποτε νόμιμο τρόπο. Θαρρώ πως τουλάχιστον τα τελευταία είκοσι πέντε χρόνια, αυτά τα δικαιώματα στη χώρα μας έχουν κατακτηθεί από τον ελληνικό λαό και θεωρούνται αυτονόητα. 

Πιστεύω, όμως, από την άλλη πλευρά ότι τα δημοκρατικά δικαιώματα και οι ατομικές ελευθερίες δεν πρέπει να παραβιάζουν τα δικαιώματα των άλλων συμπολιτών μας, δεν πρέπει να καταστρέφονται ξένες περιουσίες και πρέπει με σεβασμό να αντιμετωπίζουμε ως κοινωνία αλληλεγγύης όλους τους συμπολίτες μας. 

Τις τελευταίες ημέρες προέκυψαν μεγάλα συλλαλητήρια λόγω των γνωστών γεγονότων στο Κόσοβο. Υπήρχε ένα οργισμένο λαϊκό αίσθημα από την πλευρά των διαδηλωτών. Από εκεί και πέρα, η αστυνομία με κάθε τρόπο προσπάθησε και επέδειξε πλήρη ψυχραιμία και αυτοσυγκράτηση. Δεν δημιουργήθηκαν πουθενά επεισόδια. 

Αντιθέτως, όπως θα είδατε όλοι σας, στη μεγάλη διαδήλωση που έγινε προχθές μπροστά στην αμερικανική πρεσβεία, διαδηλωτές κτυπούσαν με καδρόνια και πέτρες τους αστυνομικούς. Είχαμε δεκαπέντε αστυνομικούς τραυματίες. Παρ' όλα αυτά, δεν αντέδρασε κανείς και δεν κακοποιήθηκε κανένας διαδηλωτής, ούτε καν προσέγγισε αστυνομικός διαδηλωτή. Πιστεύω ότι θα πρέπει να υπάρξει αυτοσυγκράτηση απ' όλους μας αυτήν τη δύσκολη περίοδο που διέρχεται η πατρίδα μας, θα πρέπει να υπάρξει ομοψυχία και ενότητα. 

Από την πλευρά της Ελληνικής Αστυνομίας, δεν πρόκειται να υπάρξουν προκλήσεις και βιαιότητες, όπως περιγράφονται στην ερώτηση του κυρίου συναδέλφου, διότι και στις Σέρρες είχαμε έναν τραυματία αστυνομικό, ενώ από την πλευρά των διαδηλωτών στη Θεσσαλονίκη, υπήρξε μόνο ένας τραυματισμός, για τον οποίο εκφράζω τη λύπη μου, έστω και αν ήταν ελαφρύς. Πρέπει λοιπόν να υπάρξει αυτοσυγκράτηση, ψυχραιμία, νηφαλιότητα, προκειμένου να αντιμετωπίσουμε αυτές τις δύσκολες στιγμές, που χρειάζεται η πατρίδα μας και ο ελληνικός λαός ενότητα και συνοχή, για να μπορέσουμε να αντιμετωπίσουμε τους κινδύνους. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα συμφωνήσω με τον κύριο Υπουργό ότι το δικαίωμα της διαδήλωσης και της έκφρασης γνώμης είναι ένα ιερό δικαίωμα, που κατέκτησε ο ελληνικός λαός με σκληρούς αγώνες. 'Ομως είναι αλήθεια ότι αυτές τις μέρες το ιερό συνταγματικό αυτό δικαίωμα, καταστρατηγείται βάναυσα. 'Εχω προσωπική πείρα, κύριε Υπουργέ. 

Στις 19 ή 20 Μαρτίου μπροστά στην ρώσικη εκκλησία στο Ζάππειο, όταν γινόταν η σύναξη του ΝΑΤΟ η Ελληνική Επιτροπή για τη Διεθνή Υφεση και Ειρήνη κάλεσε μία συγκέντρωση διαμαρτυρίας. 'Ετυχε να πάω και εγώ. Υπήρχε μία εντυπωσιακά τεράστια δύναμη των ΜΑΤ παρούσα. 'Εγινε μία ομιλία και ζητήσαμε να κάνουμε μία πορεία προς τις στήλες του Ολυμπίου Διός μέχρι το Καλλιμάρμαρο και να γυρίσουμε πίσω. Με αγενέστατο τρόπο ο αστυνομικός διευθυντής μας απάντησε ότι αυτά δεν γίνονται, απαγορεύονται. Του μίλησα και εγώ και του ζήτησα "να μιλήσω με τους αρμόδιους". Προσπάθησα να σας βρω στο τηλέφωνο, ήσασταν στο συνέδριο τότε και μου είπε "δεν παει να είσαι όποιος θέλεις, δεν περνάτε". 

Αυτό εξαγρίωσε τον κόσμο και στις φωνές μπροστά άρχισαν να ρίχνουν ασφυξιογόνα. Είχαμε μαζί μας ηλικιωμένους ανθρώπους ογδόντα και ογδονταπέντε χρονών, είχαμε λιποθυμίες. Αυτά είναι αδικαιολόγητα. Και έγιναν για να μην περάσουμε και πάμε στο Καλλιμάρμαρο και "χαλάσουμε την πιάτσα" στους νατοϊκούς αφέντες. Μετά μας άφησαν, πορευθήκαμε προς τη Βουλή. Μπροστά στη Βουλή ήταν πάλι κλειστός ο δρόμος με κλούβες, ενώ η Βουλή δεν συνεδρίαζε. Μετά κατέβηκε ο κόσμος προς την Ομόνοια. Δημιουργήθηκε ένα κυκλοφοριακό πρόβλημα χάος ενώ μπορούσαν τα προβλήματα να είχαν λυθεί πολύ πιό εύκολα με μία πορεία. 

Δεύτερον, το μήνυμα της επετείου της 25ης Μαρτίου είναι πως ένας λαός όσο μικρός και αν είναι όταν ενώνεται νικάει. Αυτό θελήσαμε ως ΚΝΕ να τονίσουμε κατά την εθνική μας επέτειο. Στις Σέρρες, στην πατρίδα σας, τρία στελέχη του κόμματος ύψωσαν ένα πανό που έγραφε "1821, όχι στην Ιερή Συμμαχία. 1999, όχι στη νέα τάξη του ΝΑΤΟ, έξω το ΝΑΤΟ από τα Βαλκάνια". 'Εχει το δικαίωμα το κόμμα σας να εκφράσει την άποψή του απέναντι από τους επίσημους; Τους "χαλάσαμε τη μόστρα;". Συνελήφθησαν, τα στελέχη μας πήγαν αυτόφωρο και δικάστηκαν μσ έξι μήνες φυλακή για το έγκλημά τους. Ντροπή! 

Στη Θεσσαλονίκη πήγαν να θυροκολλήσουν οι διαδηλωτές... 

ΠΡΟΕΔΡΕΥΩΝ (Παναγιώτης Ν. Κρητικός): Δεν αναφέρετε στην ερώτησή σας αυτό. 

ΣΤΡΑΤΗΣ ΚΟΡΑΚΑΣ: Λέμε για τις Σέρρες. 

ΠΡΟΕΔΡΕΥΩΝ (Παναγιώτης Ν. Κρητικός): Δεν αναφέρετε την καταδίκη. Προσκομίζετε νέα στοιχεία, τα οποία δεν έχει υπόψη του ο κύριος Υπουργός. 'Αλλωστε αφορούν και άλλο Υπουργό. 

ΣΤΡΑΤΗΣ ΚΟΡΑΚΑΣ: Δεν είχε βγει η απόφαση του δικαστηρίου πριν τη σύνταξη της ερώτησης. 

ΠΡΟΕΔΡΕΥΩΝ (Παναγιώτης Ν. Κρητικός): Για την ισότητα των όπλων, όμως, έπρεπε να είναι ενήμερος ο κύριος Υπουργός. 

ΣΤΡΑΤΗΣ ΚΟΡΑΚΑΣ: Στη Θεσσαλονίκη, λοιπόν, πήγαν να θυροκολλήσουν στο αμερικάνικο προξενείο ένα ψήφισμα. Και εκεί είχαμε βάναυση επίθεση και επεισόδια, άνοιξαν το κεφάλι κάποιου διαδηλωτή και είχαμε τρεις λιποθυμίες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τελείωσε ο χρόνος σας προ πολλού. 

ΣΤΡΑΤΗΣ ΚΟΡΑΚΑΣ: Ναι, αλλά με τη διακοπή σας. 

ΠΡΟΕΔΡΕΥΩΝ (Παναγιώτης Ν. Κρητικός): 'Ηταν επιβεβλημένη. 

ΣΤΡΑΤΗΣ ΚΟΡΑΚΑΣ: Στις 26 του μήνα κατά την πορεία των νεολαίων και εργαζομένων προς την αμερικανική πρεσβεία έγινε ένα τρομερό ανθρωποκυνηγητό σε όλην την Αθήνα με ασφυξιογόνα, όπου επίσης υπήρχαν ηλικιωμένοι. Χθες συνελήφθη μέλος του Κ.Κ.Ε. γιατί κολλούσε αφίσες με θέμα το Κόσοβο έξω από ένα σχολείο. Μία απάντηση μόνο υπάρχει ότι αυτός ο έπαρχος ο Μπέρνς σας βάζει όρους, απαιτεί από εσάς και εσείς σπεύδετε να πειθαρχήσετε για να δείξετε ότι είσαστε άξιοι της εμπιστοσύνης των ιμπεριαλιστών. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώστε. 

ΣΤΡΑΤΗΣ ΚΟΡΑΚΑΣ: Λυπάμαι, κύριε Υπουργέ. Δεν είναι προσωπικό σας το θέμα, ούτε προσωπικό της Αστυνομίας. Δεν ενεργεί αυτοκέφαλα και αυτόβουλα η Αστυνομία. Ενεργεί κατόπιν εντολών. 

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε. 

ΣΤΡΑΤΗΣ ΚΟΡΑΚΑΣ: Εγώ σημειώνω θετικά αυτό που είπατε για την Αστυνομία, ότι δεν πρόκειται να προβεί σε προκλήσεις, αλλά φοβάμαι ότι αυτές είναι απλώς δηλώσεις, ενώ στην πράξη έχουμε αντίθετη στάση. 

ΠΡΟΕΔΡΕΥΩΝ (Παναγιώτης Ν. Κρητικός): Λέτε πράγματα εκτός χρόνου και θα νομίζει κανείς ότι σας διακόπτω επειδή δεν μου αρέσουν. Ο κύριος Υπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημοσίας Τάξης): Κύριε Πρόεδρε, ευτυχώς τα τελευταία χρόνια υπάρχουν τα μέσα ενημέρωσης και μπορεί να παρακολουθεί ο κάθε πολίτης τη συμπεριφορά του κάθενός μας. 

Νομίζω ότι η συμπεριφορά της Αστυνομίας ήταν η ενδεδειγμένη, ορισμένων όμως διαδηλωτών, ευτυχώς λίγων -γιατί η συγκέντρωση μπροστά στην αμερικάνικη πρεσβεία ήταν μία υποδειγματική λαϊκή συγκέντρωση αν και ήταν ογκώδης- ήταν βίαιη και παράνομη. Παρ'όλα αυτά, παρ'όλα τα καδρόνια και τις πέτρες, δεν υπήρξε κανένα απολύτως πρόβλημα. 

Εγώ θέλω να δηλώσω και πάλι, κύριε συνάδελφε, ότι σε αυτήν τη χώρα μπορεί ο καθένας να διαμαρτύρεται, να διαδηλώνει και να εκφράζεται ελευθέρως και είναι αυτονόητο αυτό που λέω και από την πλευρά της Αστυνομίας θα υπάρχει νηφαλιότητα, ψυχραιμία και αυτοσυγκράτηση, προκειμένου να κατοχυρωθεί το δικαίωμα της έκφρασης. Από την άλλη πλευρά όμως, δεν θα παραβιάζονται τα δικαιώματα των συμπολιτών μας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη ερώτηση του πρώτου κύκλου είναι η με αριθμό 833/29.3.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εξωτερικών, σχετικά με τη λήψη μέτρων επαναλειτουργίας του Ελληνικού Σχολείου στη Χειμάρρα. 

Η επίκαιρη ερώτηση έχει ως εξής: 

"Η άρνηση των αρμοδίων του αλβανικού Υπουργείου να ικανοποιήσουν το αίτημα των γονέων, μαθητών της Χειμάρρας για την επαναλειτουργία στη περιοχή αυτή του σχολείου καταργεί κατοχυρωμένα δικαιώματα της ελληνικής μειονότητας και αναιρεί τη συμφωνία που είχε συνάψει ο κύριος Υπουργός Εξωτερικών με τις αρχές της Αλβανίας ώστε να ανοίξουν τα ελληνικά σχολεία που διαθέτουν τουλάχιστον είκοσι πέντε μαθητές. 

Η αλβανική κυβέρνηση μέσω του διευθυντή της οκταετούς παιδείας του Υπουργείου Παιδείας και Επιστημών ισχυρίζεται ότι κανένα διάταγμα ή απόφαση δεν επιτρέπει το άνοιγμα ελληνικού σχολείου στη Χειμάρρα και στα γύρω χωριά της, αφού δεν υπήρχε εκεί η ελληνική μειονότητα. 

Με αυτό τον τρόπο η Αλβανία δεν σέβεται τις συμφωνίες με τους εκπροσώπους της ελληνικής Κυβέρνησης. 

Ερωτάται ο κύριος Υπουργός: 

1. Θα αποκατασταθεί η ιστορική αλήθεια, σχετικά με την Ελληνική μειονότητα της Χειμάρρας; 

2. Θα ληφθούν μέτρα, ώστε να αρθεί η αδικία και να επαναλειτουργήσει το ελληνικό σχολείο της Χειμάρρας;". 

Ο Υφυπουργός Εξωτερικών κ. Νιώτης έχει το λόγο. 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Κύριε Πρόεδρε, αρχικά ως αρμόδιος Υφυπουργός για θέματα απόδημου Ελληνισμού επιθυμώ να επαινέσω την κυρία συνάδελφο για την ευαισθησία της για εκπαιδευτικά δικαιώματα της ελληνικής μειονότητας και στην περιοχή της Χειμάρρας. 

Θέλω να διαβεβαιώσω όμως την κυρία συνάδελφο, ότι η Κυβέρνηση διακατέχεται από την ίδια ευαισθησία και επιχειρεί με ιδιαίτερη φροντίδα να περιφρουρεί, να αναπτύσσει και να κατοχυρώνει τα δικαιώματα της ελληνικής μειονότητας κυρίως τα εκπαιδευτικά. Ασφαλώς από το 1995, 1996 και μετά έχει συντελεστεί μία πρόοδος. Υπάρχει μία αμοιβαία κατανόηση, συνεννόηση και συνεργασία με την Κυβέρνηση της γείτονας χώρας. Θέλω να ενημερώσω ότι υπάρχει στην πράξη κατάργηση των μειονοτικών ζωνών αλλά όχι ένα ολοκληρωμένο θεσμικό πλαίσιο που θα μπορούσε να δώσει τη δυνατότητα σε εμάς να αξιώσουμε την εν συνόλω εφαρμογή, την άμεση εφαρμογή και τη λειτουργία ελληνικών αμιγών σχολείων πέραν των περιοχών που ήταν κατοχυρωμένες ως μειονοτικές ζώνες και τέτοια δεν ήταν η Χειμάρρα. 

Επαναλαμβάνω ότι έχουμε στην πράξη κατάργηση αυτών των μειονοτικών ζωνών και άρα του περιορισμού ιδρύσεως και λειτουργίας ελληνικών εκπαιδευτηρίων εκτός των ζωνών αυτών. Αναφέρομαι, ιδιαίτερως στο Αργυρόκαστρο, στους Αγίους Σαράντα, στο Δέλβινο, παρ' όλο, ότι δεν ήσαν κατοχυρωμένες, ως μειονοτικές ζώνες, λειτουργούν ήδη αμιγή ελληνικά σχολεία. Ακόμα, επιπλέον, στα Τίρανα υπάρχει η ιδρυθείσα από την Φιλεκπαιδευτική Εταιρεία Σχολή ως ιδιωτικό κολέγιο που λειτουργεί ήδη από τις αρχές του 1998. 

Σε ό,τι αφορά ιδιαιτέρως τη Χειμάρρα, πρέπει να πω ότι το Υπουργείο Παιδείας με ένα συνολικό προϋπολογισμό που ήδη έχει απορροφήσει δύο δισεκατομμύρια δρχ. επιχειρεί να καλύψει τα εκπαιδευτικά προβλήματα σε όλη την Αλβανία. Τον Νοέμβριο του 1998 μία νέα μορφωτική συμφωνία υπεγράφη μεταξύ των δύο Υπουργείων Ελλάδας και Αλβανίας με την οποία δημιουργούνταν και με αυτή ανοίγονται οι προϋποθέσεις διότι κατοχυρώνειται σε όλην την Αλβανία τη δυνατότητα να εντάσσεται η ελληνική γλώσσα, ως δεύτερη ξένη γλώσσα στη δευτεροβάθμια εκπαίδευση. 

Επίσης η μορφωτική αυτή συμφωνία προβλέπει τη δημιουργία μικτής εκπαιδευτικής επιτροπής η οποία πρόκειται να συνέλθει σε σύντομο χρονικό διάστημα και εκεί η ελληνική πλευρά θα θέσει εντόνως το ζήτημα της λειτουργίας και πλήρως αμιγούς ελληνικού σχολείου στη Χειμάρρα. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίαση μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα επτά μαθητές και τρεις συνοδοί-δάσκαλοι από το Δημοτικό Σχολείο Λεβιδίου Αρκαδίας. 

Τους καλωσορίζουμε στο Κοινοβούλιο, με ιδιαίτερη χαρά, γιατί το Λεβίδιο είναι η γενέτειρα του Αλεξάνδρου Παπαναστασίου και θεωρώ ευτυχή τα παιδιά που είναι συμπολίτες αυτού του μεγάλου πολιτικού άνδρα. 

(Χειροκροτήματα απ'όλες τις πτέρυγες) 

Η κ. Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ο κύριος Υπουργός, απ'ό,τι άκουσα, πράγματι διαπιστώνει ότι υπάρχει πρόβλημα όσον αφορά τη Χειμάρα. 'Οσον αφορά τα άλλα σχολεία στο Αργυρόκαστρο, στους Αγίους Σαράντα και στα Τίρανα, γνωρίζω τι συμβαίνει. 

Κύριε Πρόεδρε, είναι γνωστή η θέση των υπευθύνων της αλβανικής κυβέρνησης να εμποδίζουν την επαναλειτουργία του ελληνικού σχολείου στη Χειμάρα. Αυτή η στάση της Αλβανίας είναι ανακόλουθη ως προς τις διεθνείς συνθήκες, ως προς τη Συμφωνία της Κοπεγχάγης, ως προς τη Συμφωνία του Συμβουλίου της Ευρώπης, ως προς τα δικαιώματα των εθνικών μειονοτήτων. Ο κύριος Υπουργός είπε ότι γίνονται προσπάθειες προς την κατεύθυνση αυτή. 

Η στάση αυτή της αλβανικής κυβέρνησης είναι προκλητική και ανιστόρητη, όταν ισχυρίζεται -και αυτό είναι που με πείραξε προσωπικά, γιατί επισκέφθηκα την Αλβανία το 1988, πριν πέσει το καθεστώς του Χότζα- ότι δεν υπήρξε ελληνική μειονότητα στη Χειμάρα και στα άλλα χωριά της γύρω περιοχής. Αυτό είναι ανιστόρητο και γι'αυτό με πείραξε. 

Η πολιτική αυτή φυσικά δεν σέβεται την ιστορία και προωθεί τον εξαλβανισμό των περιοχών που έχουν ελληνικό πληθυσμό, δυναμιτίζοντας το κλίμα φιλίας και συνεργασίας, που έχουμε οι δύο χώρες. Τώρα δε υπάρχει και το πρόβλημα ότι οι μεταφερόμενοι αλβανόφωνοι του Κόσοβο πιθανόν να πάνε στις περιοχές αυτές και έτσι να χειροτερέψει η κατάσταση. 

'Αρα, δεν σέβεται το κατοχυρωμένο δικαίωμα από τη Συνθήκη της Χάγης όσον αφορά τα δικαιώματα των μειονοτήτων. 'Οταν όμως είχε έλθει κάποιος Αλβανός Υπουργός και συμμετείχα στην αρμόδιο επιτροπή, απαίτησε στην Ελλάδα να δημιουργηθούν σχολεία αλβανικά. Εμείς, κύριε Υπουργέ, πράγματι έχουμε δημοκρατία και σε πάρα πολλά σχολεία πρόεδροι των δεκαπενταμελών είναι Αλβανοί. Παρότι δεν έχουμε ειδικά προγράμματα για τους ανθρώπους αυτούς, τους φερόμαστε πολύ καλά και οι δάσκαλοι προσπαθούν και τους 'Ελληνες και τους Αλβανούς να διδάξουν. 

Απαιτούμε από τη γείτονα χώρα να σέβεται τις διεθνείς συμβάσεις. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θέλω να απευθυνθώ στην κυρία συνάδελφο και να της πω πως παρ'ότι κατανοώ και αν θέλετε συμμετέχω στην αγωνία της και την ευαισθησία της, δεν θα μπορούσα να χαρακτηρίσω ότι οι διμερείς σχέσεις με τη φίλη χώρα της Αλβανίας βρίσκονται σε ένα δυσάρεστο επίπεδο ούτε ότι η Αλβανία επιχειρεί τον εξαλβανισμό της ελληνικής μειονότητας εκεί. Ιδιαίτερα από το 1995, 1996 και μετά έχει συντελεστεί μία σημαντικότατη πρόοδος στις διμερείς σχέσεις και κυρίως στην προώθηση και ανάπτυξη εκπαιδευτικών προγραμμάτων στην ελληνική μειονότητα. 

Επίσης, όσον αφορά τους φόβους σας για την κρίση στο Κόσοβο πρέπει να σας πω ότι και από τη χθεσινή παρουσία στα Τίρανα του 'Ελληνα Υπουργού Εξωτερικών, του κ. Γεωργίου Παπανδρέου, δεν προκύπτει μία τέτοια βάσιμη πιθανολόγηση, δηλαδή ότι είναι στις προθέσεις ή στα σχέδια της κυβερνήσεως της Αλβανίας να μεταφέρει πληθυσμούς οργανωμένους στην Αλβανία. Το αντίθετο μάλιστα. Υπήρξαν εγγυήσεις για την τύχη των ελληνικών περιουσιών, ακόμη και εκείνων που είναι προσωρινά κενές. Γιατί, όπως ξέρετε, χιλιάδες δεκάδες συμπατριώτες μας βρίσκονται στην Ελλάδα. Είναι στις φροντίδες και στις προτεραιότητες της ελληνικής Κυβέρνησης να διαφυλάξουμε αυτήν τη στιγμή της μεγάλης κρίσης, τα μείζονα συμφέροντα όπως και το θετικό κλίμα και τη συνεννόηση με την κυβέρνηση της Αλβανίας. 

Κατανοείτε ότι αυτήν τη στιγμή δεν μπορούμε να θέσουμε ως μείζων στόχο μας και να αναμετρηθούμε σε σχέση ειδικά με το σχολείο στη Χειμάρα. Σας λέω όμως ότι εντός των επομένων δύο μηνών -και ελπίζουμε τα γεγονότα και οι εξελίξεις στο Κοσσυφοπέδιο να μας δώσουν αυτό το αναγκαίο πολιτικό κλίμα- η μικτή διϋπουργική επιτροπή, η διμερής επιτροπή για τα θέματα παιδείας -δεν είναι μία επιτροπή άτυπη, αλλά προβλέπεται από τη μορφωτική συμφωνία, που υπεγράφη πριν μερικούς μήνες- θα συνέλθει με πρωτοβουλία της ελληνικής πλευράς. Εκεί θα θέσουμε επειγόντως και πρωτευόντως το θέμα της Χειμάρας. 

Πάντως και η Χειμάρα -το τονίζω πάλι- είναι κατοχυρωμένη με την ήδη διευρυνθείσα μορφωτική συμφωνία, η οποία περιλαμβάνει τη δυνατότητα να υπάρξουν ενταγμένες τάξεις ή ενταγμένα μαθήματα της ελληνικής γλώσσας στο σχολικό εκπαιδευτικό σύστημα της Αλβανίας παντού, ανεξαρτήτως αν χαρακτηρίζονται ως μειονοτικές ή μη ζώνες. 

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου: 

Πρώτη είναι η με αριθμό 827/23.3.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Θεόδωρου Στάθη προς τον Υπουργό Μεταφορών και Επικοινωνιών, σχετικά με τη διακίνηση της αλληλογραφίας υπηρεσιών του Δημοσίου με ιδιωτικές εταιρείες, τη δυνατότητα συμμετοχής των Ελληνικών Ταχυδρομείων κλπ. 

Η επίκαιρη ερώτηση σε περίληψη έχει ως εξής: 

"Τα Ελληνικά Ταχυδρομεία προσφέρουν τις υπηρεσίες τους για αρκετά χρόνια στη χώρα μας. Σήμερα έχουν 11.500 υπαλλήλους και διαθέτουν για την εξυπηρέτηση του κοινού 1.200 ταχυδρομικά γραφεία και επιπλέον ο κάθε ταχυδρομικός διανομέας, αποτελεί ένα μικρό ταχυδρομικό γραφείο, αφού συγχρόνως διακινεί αλληλογραφία, εισπράττει λογαριασμούς Δημοσίων Οργανισμών, εξυπηρετεί τους καταθέτες του ταχυδρομικού ταμιευτηρίου κλπ. 

Ενώ όμως τα ΕΛ.ΤΑ. έχουν το μεγαλύτερο δίκτυο εξυπηρέτησης σε όλη την Ελλάδα, στερούνται σημαντικά έσοδα από υπηρεσίες του δημοσίου, αφού, αντί να προτιμήσουν να διακινούν την αλληλογραφία τους με τα ΕΛ.ΤΑ., προτιμούν να τη διακινούν με ιδιωτικές ταχυδρομικές εταιρείες, που ο τιμοκατάλογός τους διαφέρει από εταιρεία σε εταιρεία. 

Τα ΕΛ.ΤΑ. έχουν κύριο μέτοχο το δημόσιο και παρουσιάζουν σημαντικά ελλείμματα, που ανέρχονται σε αρκετά δισεκατομμύρια δραχμών, και υποχρέωση της διοίκησης είναι να εξεύρει τρόπους περιορισμών αυτών των ελλειμμάτων. 

Μετά τα πιο πάνω ερωτάται ο κύριος Υπουργός: 

Σε ποιες ενέργειες θα προβεί για να μην εξακολουθήσει να στερείται ο ΕΛ.ΤΑ. έσοδα από υπηρεσίες του δημοσίου που διακινούν την αλληλογραφία τους με ιδιωτικές εταιρείες, παρότι μέχρι πρόσφατα ο ΕΛ.ΤΑ. διακινούσε δωρεάν όλη την αλληλογραφία του δημοσίου;". 

Ο Υφυπουργός Μεταφορών και Επικοινωνιών, κ. Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο αγαπητός συνάδελφος κ. Στάθης τοποθετεί την ερώτησή του σε ένα πεδίο, όπου πράγματι οι αλλαγές είναι ραγδαίες, καθώς μπαίνουν νέες τεχνολογίες, νέες υπηρεσίες, νέοι φορείς που παρέχουν υπηρεσίες στην ταχυδρομική αγορά. 

Ο χώρος αυτός λειτουργεί πια σε συνθήκες ελεύθερου ανταγωνισμού, σε ένα πολύ μεγάλο του κομμάτι. Με τον τελευταίο νόμο που ψήφισε η Βουλή τον 2668/98 μπήκαν τα πλαίσια, μέσα στα οποία, κάτω από συνθήκες ανταγωνισμού, θα λειτουργεί ο ΕΛ.ΤΑ. 

Πρέπει να αναφέρω ότι με το νόμο αυτό ο ΕΛ.ΤΑ. έχει οριστεί και καθοριστεί ως ο φορέας της παροχής καθολικής ταχυδρομικής υπηρεσίας, δηλαδή, των υπηρεσιών εκείνων που θα απολαμβάνει ο κάθε πολίτης, όπου κι αν είναι, σε όποια γωνιά της Ελλάδος, όποια κι αν είναι η κατηγορία στην οποία ανήκει. 

Για να μπορέσει όμως ο ΕΛ.ΤΑ. στο κόστος μίας τέτοιας υπηρεσίας, του παρέχεται το δικαίωμα, το αποκλειστικό, σε συγκεκριμένες ταχυδρομικές υπηρεσίες, σε συγκεκριμένη κατηγορία. Υπάρχουν οι αποκλειστικές ταχυδρομικές υπηρεσίες τις οποίες ασκεί μόνο ο ΕΛ.ΤΑ. 

Επίσης στο νόμο αυτό προβλέπεται ότι το δημόσιο με συμβάσεις που μπορεί να συνάπτει με τον ΕΛ.ΤΑ. θα μπορεί να του αναθέτει υπηρεσίες, τις αποκλειστικές ούτως ή άλλως. 

Και με νόμο του 1992 υπάρχει ένα ειδικό τιμολόγιο, με το οποίο κινεί αυτήν την αγορά, αυτές τις υπηρεσίες του δημοσίου ο ΕΛ.ΤΑ. Ακόμη, με το νόμο του 1998 προβλέπεται ότι και άλλοι οργανισμοί, άλλα νομικά πρόσωπα, ΟΤΑ, δημόσιοι οργανισμοί, επιχειρήσεις κοινής ωφέλειας μπορούν να ενταχθούν σε αυτήν τη διαδικασία. 

Αυτό ακριβώς γίνεται σήμερα. Υπάρχουν όμως και υπηρεσίες, όπως οι ταχυμεταφορές όπου υπάρχει ελεύθερος ανταγωνισμός. Εδώ υπάρχουν ιδιωτικοί φορείς, τα curriers. Οι υπηρεσίες του δημοσίου για τις υπηρεσίες ταχυμεταφορών επιλέγουν το φορέα που θεωρούν ότι τις εξυπηρετεί. Το θέμα αν ο ΕΛΤΑ μπορεί να έχει συγκροτημένη υπηρεσία ώστε να παρέχει υπηρεσίες ποιότητας, με χαμηλό κόστος, για να ανταγωνισθεί στην αγορά τους ιδιώτες. Θεωρώ ότι γίνεται μία σοβαρή προσπάθεια με κινητήριο μοχλό τους ίδιους τους εργαζόμενους του ΕΛΤΑ, έτσι ώστε τα επόμενα χρόνια στις νέες υπηρεσίες όπου υπάρχει ανταγωνισμός ο ΕΛΤΑ να καταφέρει να επιβιώσει και να διευρύνει τις δυνατότητές του. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Στάθης έχει το λόγο. 

ΘΕΟΔΩΡΟΣ ΣΤΑΘΗΣ: Ασφαλώς έχουν αλλάξει τα δεδομένα. Δεν είναι στόχος μου να φέρω το θέμα της συζήτησης ως στοιχείο δημοσίου versus-ιδιωτικού τομέα. Δεν μπορεί, όμως, να μην αναγνωρίσει κανείς ότι μία τέτοια μεγάλη υποδομή που διαθέτουν τα ΕΛΤΑ, χρησιμοποιείται πολλές φορές και από τις ιδιωτικές επιχειρήσεις για να εξυπηρετήσουν τους πελάτες τους. Μερικές φορές δε αυτοί οι πελάτες τους είναι υπηρεσίες του δημοσίου, που μέχρι πρόσφατα εκτελούσαν τις δραστηριότητές τους μέσω του ΕΛΤΑ. Δεν ξέρουμε με ποιο κόστος γινόταν αυτό. Εσείς διαθέτετε τα στοιχεία. 

'Εχω υπόψη μου τους νέους νόμους που έχουν ψηφιστεί και την οικονομική κατάσταση. Το θέμα είναι πώς θα μπορέσουμε να αντιμετωπίσουμε αυτές τις δραστηριότητες, οι οποίες παρεμβαίνουν και αλλοιώνουν αυτήν την προσπάθεια. 'Οταν κάνουν τις επιλογές τους οι δημόσιες υπηρεσίες, για να εξυπηρετηθούν με κάποια από αυτές τις ιδιωτικές επιχειρήσεις, πρέπει να προσέχουν ώστε η επιλογή να ανταποκρίνεται σε μία πραγματική ανάγκη και να μην υπάρχουν κάποιες άλλες δραστηριότητες. 'Εχουν φθάσει στα αυτιά μου περιπτώσεις στις οποίες υπηρεσίες που παρέχονται από τον ΕΛΤΑ προκύπτουν από αίτημα ιδιωτικών επιχειρήσεων, που υποτίθεται ότι αυτοί πρέπει να κάνουν αυτήν τη δουλειά. 

Αυτό το θέμα πρέπει να τεθεί στους συναδέλφους σας Υπουργούς, δηλαδή τα κριτήρια με τα οποία επιλέγονται αυτές οι ιδιωτικές επιχειρήσεις. Δεν μπορούμε να επιτρέψουμε σε κάποιους να εκμεταλλεύονται μία δημόσια υπηρεσία που έχει προβλήματα και μάλιστα σε τομείς στους οποίους εμείς μπορούμε να είμαστε πολύ πιο αποτελεσματικοί. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ο κ. Στάθης θέτει δύο κρίσιμα ζητήματα. 

Το πρώτο είναι πώς ο ΕΛΤΑ θα μπορεί ανταγωνιστικά να παρέχει καλές υπηρεσίες έτσι ώστε να επιλέγεται από τις δημόσιες υπηρεσίες και τους οργανισμούς. Πιστεύω ότι είναι ένας από τους βασικούς επιχειρησιακούς τομείς που πρέπει να κινήσει ο ΕΛΤΑ. 

Το δεύτερο είναι με ποια διαδικασία οι δημόσιες υπηρεσίες επιλέγουν τους φορείς για να εξυπηρετηθούν. Πιστεύω ότι και αυτά τα δύο θέματα χρήζουν προσεκτικής αντιμετώπισης. 

Θέλω απλώς να σας ενημερώσω ότι για την ομαλότερη λειτουργία του ΕΛΤΑ για φέτος ενώ προβλεπόταν ένα έλλειμμα για το 1998 είκοσι τεσσάρων δισεκατομμυρίων (24.000.000.000), ο ισολογισμός τους θα κλείσει με ένα έλλειμμα δεκαεπτά δισεκατομμυρίων (17.000.000.000). Αυτό σημαίνει ότι αυτή η συγκροτημένη κίνηση προς τα μπρος αρχίζει να αποδίδει καρπούς. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 839/29-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής 'Αμυνας, Εσωτερικών, σχετικά με τις δραστηριότητες του Αμερικανού Πρεσβευτή στην Αθήνα κλπ. 

Η επίκαιρη ερώτηση του κ. Κωστόπουλου έχει ως εξής: 

"Βαθύτατες είναι οι ανησυχίες που προκαλεί τις τελευταίες ημέρες η δραστηριότητα του Αμερικανού Πρεσβευτή στην Αθήνα. Ο κ. Μπερνς μπαινοβγαίνει σαν στο σπίτι του στα Υπουργεία, απαιτώντας την πλήρη ευθυγράμμιση της ελληνικής Κυβέρνησης στα επιχειρησιακά σχέδια του ΝΑΤΟ ενάντια στους λαούς των Βαλκανίων και αξιώνοντας παραπέρα εμπλοκή της χώρας μας. 'Ετσι ο εν λόγω διπλωμάτης που δεν δίστασε να επισκεφθεί το Υπουργείο Δημόσιας Τάξης, προκειμένου να ζητήσει να αντιμετωπισθούν δυναμικά οι λαϊκές αντιϊμπεριαλιστικές κινητοποιήσεις πραγματοποίησε από την ημέρα που ξεκίνησαν οι ΝΑΤΟϊκοί βομβαρδισμοί στη Γιουγκοσλαβία, αλλεπάλληλες επισκέψεις στα Υπουργεία Εθνικής 'Αμυνας και Εξωτερικών. 

Σύμφωνα με πληροφορίες που είδαν το φως της δημοσιότητας ο κ. Μπερνς ζητά τη διατήρηση του αραγούς μετώπου της συμμαχίας και αξιώνει παραπέρα εμπλοκή της χώρας μας στο αιματοκύλισμα των Βαλκανίων με παραχώρηση και άλλων διευκολύνσεων για την προετοιμαζόμενη στρατιωτική εισβολή στη Γιουγκοσλαβία, φθάνοντας μέχρι το σημείο σε συνάντησή του με τον 'Ελληνα Αρχηγό ΓΕΕΘΑ να ζητήσει τη διέλευση και τουρκικών στρατευμάτων από τη βόρειο Ελλάδα με προορισμό το Κόσοβο. 

Ερωτώνται οι κύριοι Υπουργοί για να ενημερώσουν τον ελληνικό λαό για τις αξιώσεις που διατυπώνει ο Αμερικάνος Πρεσβευτής από την ελληνική Κυβέρνηση και για τα μέτρα που πρόκειται να λάβει η Κυβέρνηση και πότε ώστε να περιορίσει τη δραστηριότητα του εν λόγω Πρεσβευτή που πραγματοποιεί συναντήσεις ακόμα και με εκπροσώπους της στρατιωτικής ηγεσίας υποβάλλοντάς τους αιτήματα αρμοδιότητας της πολιτικής ηγεσίας της χώρας". 

Ο Υφυπουργός 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, θεωρώ λίγο περίεργο το να βρίσκομαι σήμερα ενώπιόν σας για να απαντήσω στα ερωτήματα για δήθεν προκλητική, κατά τον κ. Κωστόπουλο, συμπεριφορά του κ. Μπερνς σήμερα που στο τιμόνι της διακυβέρνησης της χώρας βρίσκεται το ΠΑ.ΣΟ.Κ., ένα κόμμα που είναι γνωστό ότι αγωνίστηκε για την εθνική ανεξαρτησία για τη λαϊκή κυριαρχία και για την ελεύθερη και αδέσμευτη εξωτερική πολιτική. 

Αυθαίρετα θα έλεγα ότι έχει προκληθεί ένας θόρυβος για τη δραστηριότητα του κ. Μπερνς από τις επισκέψεις του στο Υπουργείο Εθνικής 'Αμυνας τις τελευταίες ημέρες. 'Εχουν δημιουργηθεί πεπλανημένες εντυπώσεις. Μόνο σε πλάνη μπορώ να αποδώσω την εκτίμηση ότι τόσο η πολιτική, όσο και η στρατιωτική ηγεσία του Υπουργείου Εθνικής 'Αμυνας μπορούν να δέχονται πιέσεις για αλλαγή της εξωτερικής πολιτικής για όλα τα θέματα και ιδίως για το τελευταίο. 

Είναι γνωστό ότι από την πρώτη τετραετία του ΠΑ.ΣΟ.Κ. στην Κυβέρνηση έπνευσε ένας καινούριος αέρας στην άσκηση της εξωτερικής πολιτικής της χώρας μας. 'Οσον αφορά το θέμα του Κοσσυφοπεδίου, πιστεύω πως ύστερα από όσα ανεπτύχθησαν χθες, είναι περιττό να πω ότι η εκπεφρασμένη θέληση της Κυβέρνησης είναι ότι εμείς δεν συμμετέχουμε σε αυτήν την επιχείρηση. Επιμένουμε για την πολιτική λύση του προβλήματος. Πιστεύουμε ότι οι στρατιωτικές επιχειρήσεις δεν θα δώσουν διέξοδο στο πρόβλημα. Αγωνιζόμαστε προς αυτήν την κατεύθυνση. Αυτήν τη στιγμή ο μεν Υπουργός Εξωτερικών μόλις επέστρεψε από τα Τίρανα ενώ ο Υπουργός 'Αμυνας επισκέπτεται τρεις πρωτεύουσες της εγγύς περιοχής για να βρεθεί μία λύση που θα βοηθήσει για να βγούμε από το αδιέξοδο. 

Δεν μπορώ να καταλάβω μέσα σ' αυτήν την κίνηση που γίνεται προς όλες τις κατευθύνσεις, τι ενοχλεί η επαφή όχι με τον κ. Μπερνς μόνο, αλλά και με τους άλλους Πρέσβεις όλων των χωρών, οι οποίοι κατά καιρούς έρχονται στο Υπουργείο 'Αμυνας, είτε για γενικότερα αιτήματα ή θέματα ή για γενικές επισκέψεις. 

Τέλος, πρέπει να πω ότι ειδικότερα για το θέμα που θέτετε για την επίσκεψη του κ. Μπερνς στον Αρχηγό των Ενόπλων Δυνάμεων, ήταν προγραμματισμένη από καιρό, εθιμοτυπική, μετά την ανάληψη των καθηκόντων του. Και άλλοι Πρέσβεις έχουν ζητήσει να τον δουν και σ' αυτά τα πλαίσια ήταν και η επίσκεψη του κ. Μπερνς. Το γεγονός ότι συνέπεσε με την περίοδο, που υπάρχει κρίση, αυτό είναι θέμα το οποίο δεν θα έπρεπε να επιδράσει τόσο, ώστε να αλλάξει ολόκληρο το πρόγραμμα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα θυμάστε τη φράση ότι "απέναντι στη βαρβαρότητα οι 'Ελληνες δεν είχαν να αντιτάξουν τίποτε άλλο, παρά μόνο την άγρια έμπνευση της ελευθερίας". Αυτό το είπε ο Ρούσβελτ, όταν οι 'Ελληνες δεν είχαν, πράγματι, τίποτε να αντιτάξουν, παρά μόνο την άγρια έμπνευση της ελευθερίας, απέναντι στο φασισμό, στο ναζισμό. 

Αυτό δεν το απευθύνω προς την Κυβέρνηση. Με την ευκαιρία αυτής της συζήτησης, το απευθύνω στον Πρέσβη των Ηνωμένων Πολιτειών κ. Μπερνς. Με ποια σημασία το απευθύνω προς αυτήν την κατεύθυνση. Ο κ. Μπερνς συμπεριφέρεαι στη χώρα μας, σύμφωνα με όλα τα δημοσιεύματα, που εμείς παρακολουθάμε και εκτιμάμε ως βάσιμα, σαν ανθύπατος. Δεν μπορεί ο οποιοσδήποτε πρέσβης, έστω και μιας μεγάλης δύναμης, να συμπεριφέρεται με αυτόν τον τρόπο και να λειτουργεί σαν διευθυντής-συντονιστής ενεργειών ενός άλλου κράτους. Είναι απαράδεκτη η στάση του, όλη του η συμπεριφορά. 

Ακούστηκε απ' αυτήν την 'Εδρα η φράση, όχι από Βουλευτή του ΚΚΕ, από άλλον, "μαζέψτε τον". Την ίδια φράση θα χρησιμοποιήσω κι εγώ, κύριε Πρόεδρε, "μαζέψτε τον". Δεν μπορεί αυτός ο κύριος να φτύνει ένα λαό κατάμουτρα και να μην παίρνει υπόψη του ούτε σχόλια ούτε άρθρα ούτε ρεπορτάζ και να βάζει σε καθημερινή δοκιμασία υποκλείσεων υπεύθυνους, αρμόδιους κυβερνητικούς παράγοντες με τη συμπεριφορά του. Μάλιστα, μας κάνει εντύπωση που ο κύριος Υπουργός προσπάθησε σήμερα να δικαιολογήσει μία τέτοια κατάσταση. Απόρριψε όλα όσα λέγονται. Δεν είναι αβάσιμα, κύριε Υπουργέ, και νομίζω ότι θα έπρεπε να αφήσετε, παρ' ότι είσθε ένας υπεύθυνος Υπουργός, ένα παράθυρο ανοιχτό, μια χαραμάδα έστω ανησυχίας, ένα χιλιοστό αξιοπρέπειας, έτσι ώστε να σταματήσει να συμπεριφέρεται αυτός ο κύριος με τον τρόπο που συμπεριφέρεται και μάλιστα σε τέτοιες δύσκολες στιγμές. 'Οταν παίζει ο κ. Κλίντον τη ζαριά της διάλυσης των Βαλκανίων, κανένας δεν μπορεί να σιωπά, να υποκλείνεται στη βαρβαρότητα. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, νομίζω ότι απάντησα στο θέμα. Ο κ. Μπερνς μπορεί να προκαλεί ορισμένες φορές, τουλάχιστον έτσι να δείχνει η συμπεριφορά του, η Κυβέρνηση όμως δεν επιτρέπει να προχωρεί πέρα από εκεί που επιβάλλουν τα καθήκοντά του στην Ελλάδα. Γι' αυτό και είπα ότι η σύμπτωση της επίσκεψης μια συγκεκριμένη ώρα, δεν πρέπει να μας κάνει να θεωρούμε ότι διαφορετικά είναι τα θέματα, ούτε μπορούμε να αλλάξουμε τα προγράμματα των τυπικών επισκέψεων, επειδή υπάρχει αυτή η κρίση, η οποία είναι μεγάλη και η Κυβέρνηση αντιμετωπίζει με κάθε δύναμη. 

ΠΡΟΕΔΡΕΥΩΝ (Παναγιώτης Ν. Κρητικός): Χαίρομαι που η Κυβέρνηση διαπιστώνει μία απαράδεκτη συμπεριφορά του κ. Μπερνς, διότι έχει και αυτός το προκλητικό ύφος του αφεντικού του. 

Πέμπτη είναι η με αριθμό 835/29.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με την επέκταση των δρομολογίων του Οργανισμού Αστικών Συγκοινωνιών Θεσσαλονίκης κλπ. 

Η επίκαιρη ερώτηση σε περίληψη έχει ως εξής: 

"Η προγραμματική σύμβαση του ΟΑΣΘ με το δημόσιο λήγει το έτος 2000. 

Από την ημερομηνία αυτή και μετά, ο ΟΑΣΘ είναι υποχρεωμένος να κάνει επέκταση της αστικής συγκοινωνίας στο Νομό Θεσσαλονίκης. 

Με την υπ' αριθμ. 802/25.2.97 επίκαιρη ερώτησή μου επισήμανα τη μεγάλη ανάγκη επέκτασης της αστικής συγκοινωνίας, τόσο στην Επαρχία Λαγκαδά, όσο και στους Δυτικούς Δήμους, ήτοι Χαλάστρας, Καλλιθέας, Αγίου Αθανασίου, Αξιού, Χαλκηδόνας και Κουφαλίων. 

Μετά διετία, τίποτε από όσα αναμένονταν να δρομολογηθούν, εν όψει της υπογραφής της νέας σύμβασης με τον ΟΑΣΘ δεν έγιναν, με αποτέλεσμα οι ως άνω περιοχές, με πάνω από δύο χιλιάδες βιομηχανίες και βιοτεχνίες και πάνω από εκατόν τριάντα χιλιάδες κατοίκους, να υποβαθμίζονται. 

Ερωτάται ο κύριος Υπουργός 

Τι προτίθεται να πράξει, με δεδομένο ότι, με το νέο σχέδιο "ΚΑΠΟΔΙΣΤΡΙΑΣ", αυξήθηκαν οι ανάγκες επικοινωνίας των κατοίκων των διαφόρων κοινοτήτων με έδρες των δήμων του, για πλείστες όσες ανάγκες τους". 

Ο Υφυπουργός Μεταφορών και Επικοινωνιών κ. Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Αγαπητέ Πρόεδρε, η σύμβαση που έχει το ελληνικό δημόσιο με τον ΟΑΣΘ λήγει στις 31.12.2000. Με σκοπό να γίνει η νέα σύμβαση και να καθοριστούν οι όροι της, υπάρχει μία επιτροπή διαπραγμάτευσης, όπου συμμετέχουν εκπρόσωποι της Νομαρχιακής Αυτοδιοίκησης της ΤΕΔΚ του Νομού Θεσσαλονίκης και του ΚΤΕΛ του Νομού Θεσσαλονίκης. Είναι σαφές ότι μέσα στη διαδικασία της διαπραγμάτευσης η ίδια αυτή επιτροπή θα εξετάσει την αναγκαιότητα, που φαίνεται να υπάρχει, αλλά και τη δυνατότητα και τους όρους με τους οποίους θα μπορούσε να επεκταθεί η αστική συγκοινωνία της Θεσσαλονίκης έξω από το πολεοδομικό συγκρότημα και σε περιοχές του Νομού Θεσσαλονίκης, που πραγματικά θα εξυπηρετούν συγκεκριμένες ομάδες ανθρώπων, που ούτως ή άλλως έχουν μια έντονη δραστηριότητα στην περιοχή εκείνη. 

Πρέπει να πω στο συνάδελφο ότι για να αποφασίσει η επιτροπή να εντάξει και αυτές τις περιοχές, θα πρέπει να το κάνει μετά από μία οικονομοτεχνική μελέτη, που θα δείχνει σε ποιες περιοχές είναι αναγκαίο, αλλά και σε ποιες μπορεί να επεκταθεί η αστική συγκοινωνία της Θεσσαλονίκης. 

Δυστυχώς, δεν μπορώ σήμερα να επιβεβαιώσω στον αγαπητό συνάδελφο πώς ακριβώς αυτό θα γίνει, γιατί είμαστε στη διαδικασία εξέτασης του συγκεκριμένου θέματος. Θεωρώ ότι θα πρέπει να περιμένουμε να δούμε τη συνολική εικόνα, που θα δημιουργηθεί και πιστεύω ότι η τελική διαπραγμάτευση θα περιλαμβάνει και κάποιες από τις περιοχές, που αναφέρει ο κύριος συνάδελφος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, για μένα είναι σημαντικό το ότι την πρώτη επίκαιρη ερώτηση, που κατέθεσα σαν Βουλευτής νέος αυτής της περιόδου σ' αυτήν την Αίθουσα, την είχα κάνει για τον ΟΑΣΘ. Επίσης, σημαντικό είναι ότι το πρώτο κοινό ψήφισμα των καποδιστριακών δήμων προς εσάς, κύριε Υπουργέ, έχει το ίδιο αντικείμενο. Είναι τόσο επιτακτική η ανάγκη επέκτασης των δρομολογίων του ΟΑΣΘ, που δεν χρειάζεται κανείς να μένει στα ευχολόγια, γιατί αυτά τα ξανακούσαμε. 

Και τότε στην επίκαιρη ερώτηση ο κύριος Υπουργός είχε δείξει την καλή βούληση, αλλά πέρασαν από τότε δύο χρόνια και δεν έχει γίνει τίποτα. Βέβαια μου είπατε πως έχει συγκροτηθεί μία επιτροπή, για να συζητήσει το θέμα. Αυτό δεν λέει τίποτα σε μας, γιατί κάνετε συμβάσεις είκοσι-εικοσιπέντε χρόνων, χωρίς να έχετε την προβλεψιμότητα του μέλλοντος. 'Ετσι περνάνε τα χρόνια και δημιουργούνται πιεστικές καταστάσεις. 

Κύριε Υπουργέ, στην Αττική δόθηκαν λύσεις. Υπάρχει αστικό δίκτυο με σαράντα χιλιόμετρα αποστάσεις, όπου ο εργαζόμενος πληρώνει εκατό δραχμές εισιτήριο. Το ανάλογο κόστος μεταφοράς του εργαζομένου της ευρύτερης περιοχής της Θεσσαλονίκης, που έχει πλήρως αστικοποιηθεί, είναι 1000% επάνω. Είναι άδικο να περιμένει ο εργαζόμενος και να χάνει τρεις ώρες την ημέρα, είτε στις στάσεις είτε κατά τη διάρκεια του δρομολογίου, που εξυπηρετείται από το ΚΤΕΛ σήμερα και να πληρώνει 1000% αύξηση του εισιτηρίου. Μισό μεροκάματο, κύριε Υπουργέ. 

Αν είναι να περιμένουν, να λήγουν κάποιες ημερομηνίες και κάποιες προθεσμίες ή να αποφασίζουν κάποιες επιτροπές, τις οποίες εσείς θα έπρεπε να σπρώχνετε, να καθοδηγείτε και να εντέλλετε. Διότι εν τοιαύτη περιπτώσει δεν είναι έτσι τα πράγματα. 

Δεν ήθελα να κάνω κουτσομπολιό την ερώτησή μου, γιατί έχουν γίνει επεκτάσεις σε συγκεκριμένες κατευθύνσεις μέσα από πολιτικές πιέσεις. Στην ίδια τη Θεσσαλονίκη, την οποία εγώ επικαλούμαι, προς την ανατολική πλευρά η επέκταση έγινε χωρίς να προβλέπεται από τη σύμβαση. Στη δυτική πλευρά της Θεσσαλονίκης έχει μία συνεχή εγκατάλειψη και αυτό έχει δημιουργήσει έντονα προβλήματα, ανησυχίες και αντίδραση των φορέων. 

Κύριε Υπουργέ, πρέπει να παρέμβετε, για να αποκαταστήσετε και το κύρος το δικό σας. Δεν μπορεί όταν ήταν Υπουργός ο κ. Καστανίδης να υπόσχεται τότε ότι θα παρέμβει άμεσα, όπως μου είχε απαντήσει τότε και να έχουν περάσει δύο χρόνια και κάτι και να μην έχει ασχοληθεί πια κανένας και να μου λέτε ότι τώρα συζητούν στις επιτροπές! 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Ρόκο! 

ΓΕΩΡΓΙΟΣ ΡΟΚΟΣ: Πρέπει να το κατανοήσετε, κύριε Υπουργέ, για να γίνονται έτσι τα πράγματα, για να συναποφασίζουν την ίδια στιγμή όλοι οι καποδιστριακοί δήμοι. Υπάρχει επιτακτική ανάγκη να παρέμβετε ουσιαστικά. 

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε Ρόκο. Υψώνετε τη φωνή σας, για να καλύπτετε και τον ήχο του ηλεκτρονικού ρολογιού, για να μην το ακούτε! 

Ο κύριος Υφυπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, θέλω να πω στον αγαπητό συνάδελφο κ. Ρόκο ότι όπως και αυτός εκτιμά, ένα συγκροτημένο σχέδιο για το πού, πώς και πότε πρέπει να γίνει η επέκταση αυτή, το θεωρεί και αυτός ότι είναι αυτονόητο και αναγκαίο. 

Από την άλλη πλευρά, εγώ δεν είπα ότι θα φτιάξουμε τώρα μια επιτροπή, αλλά ότι υπάρχει επιτροπή, η οποία εξετάζει ήδη όλα τα δεδομένα, για να δούμε πώς θα συγκροτηθεί η νέα σύμβαση μεταξύ του ΟΑΣΘ και του δημοσίου. Μέσα σ' αυτήν τη σύμβαση, λοιπόν, θα προβλέπονται και όλα αυτά που αναφέρει ο κ. Ρόκος. 

Επίσης, θεωρεί αυτονόητο -και ίσως και εγώ να θεωρώ ότι είναι αυτονόητο- ότι όλη αυτή η υπόθεση για το πού και πώς θα επεκταθεί χρειάζεται μια οικονομοτεχνική μελέτη. 

Θα συμφωνήσω μαζί σας ότι δεν μπορεί με μία πολιτική πίεση να μπαίνει εδώ το ένα μέρος της πόλης και το άλλο να μη μπαίνει, να μπαίνει το ένα μέρος του νομού και το άλλο να μη μπαίνει. Συμφωνούμε, λοιπόν, ότι χρειάζεται μια συγκροτημένη κίνηση προς αυτήν την κατεύθυνση. Αυτό σας είπα ότι γίνεται σήμερα. Δεν μπορώ, όμως, σήμερα να σας πω, πριν ακόμα ολοκληρωθεί αυτή η σύμβαση, ποιες περιοχές θα ενταχθούν και πώς. Αυτό σας ανέφερα, κύριε Ρόκο. Και λέω ότι είναι μέσα στη διαδικασία να δούμε ποιες περιοχές θα ενταχθούν και πώς στην αστική συγκοινωνία της Θεσσαλονίκης. 

ΓΕΩΡΓΙΟΣ ΡΟΚΟΣ: Είναι θέμα πολιτικής βούλησης, κύριε Υφυπουργέ και σύγκρουσης συμφερόντων! 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Υπάρχει πολιτική βούληση! 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι, δεν γίνεται διάλογος! 

Κύριοι συνάδελφοι, ολοκληρώθηκε συζήτηση των επικαίρων ερωτήσεων. 

Θέλω να ανακοινώσω στο Σώμα ότι ο Διοικητής της Τράπεζας της Ελλάδος, κ. Λουκάς Παπαδήμος, υπέβαλε στον Πρόεδρο της Βουλής των Ελλήνων την 'Εκθεση της Τράπεζας της Ελλάδος για τη νομισματική πολιτική 1998-1999 σύμφωνα με το άρθρο 4 του ν. 2548/1997. 


Σελίδα 5845 μέχρι και Σελίδα 5848
είναι σε PDF 

Διάσκεψη των Προέδρων έχω την εντύπωση ότι ο Υπουργός δέχτηκε να αποσύρει τροπολογίες για να διευκολύνει την επίσπευση της ψήφισης του νομοσχεδίου. Ας μας πει ο κύριος Υπουργός τι θα γίνει. Υπάρχει συνεννόηση, κύριε Υπουργέ, δική σας με τον Πρόεδρο της Βουλής για απόσυρση των τροπολογιών προκειμένου να διευκολυνθεί η συζήτηση; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): 'Οχι. 

ΠΡΟΕΔΡΕΥΩΝ (Παναγιώτης Σγουρίδης): Στη μία τροπολογία, που είναι η σύσταση του συμβουλίου πρόληψης της εγκληματικότητας, δε νομίζω ότι διαφωνεί κανένας. Επίσης, η τροπολογία συμπλήρωσης των διατάξεων που ρυθμίζουν τα θέματα παραμονής, εργασίας αλλοδαπών στην Ελλάδα, που δεν είναι υπήκοοι κρατών-μελών της Ευρωπαϊκής 'Ενωσης, νομίζω ότι είναι μέσα στα πλαίσια αυτών που όλοι μας επιζητούμε. Υπάρχουν άνθρωποι που μένουν εδώ και τους διώχνουν γιατί δεν έχουν την πράσινη κάρτα. 

Ο εισηγητής της Πλειοψηφίας κ. Καρακώστας έχει το λόγο επί της ενότητας των άρθρων 1 έως και 16. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, θέλω να κάνω ορισμένες προσθήκες και τροποποιήσεις στα άρθρα του νομοσχεδίου. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): 'Εχω δώσει στους συναδέλφους εισηγητές σειρά τροποποιήσεων και προσθηκών. Δεν είναι ανάγκη να τα διαβάσω. Θα τα καταθέσω στα Πρακτικά για να προχωρήσουμε. 

(Στο σημείο αυτό ο Υπουργός κ. Μ. Χρυσοχοϊδης καταθέτει για τα Πρακτικά τις προαναφερθείσες τροπολογίες-προσθήκες οι οποίες έχουν ως εξής: 

"ΤΡΟΠΟΛΟΓΙΕΣ - ΠΡΟΣΘΗΚΕΣ 

1. Μετά από τις επισημάνσεις - προτάσεις, που έγιναν από συναδέλφους στη Διαρκή Κοινοβουλευτική Επιτροπή και στην επί της αρχής συζήτηση στην Ολομέλεια του Σώματος, κάνουμε τις ακόλουθες τροπολογίες - προσθήκες στις διατάξεις του συζητούμενου σχεδίου νόμου: 

α. Η περίπτωση α' της παραγράφου 2 του άρθρου 1 του σχεδίου νόμου αναδιατυπώνεται ως εξής: 

"α. Των άρθρων 134 - 137 Δ, 216 - 222, 235 - 246, 252 - 263Α, 322 - 324, 336 - 353, 372 - 399 και 402 - 406 του Ποινικού Κώδικα ". 

Η αναμόρφωση της διάταξης αυτής κρίθηκε αναγκαία προκειμένου να αφαιρεθούν από την αρμοδιότητα της Υπηρεσίας Εσωτερικών Υποθέσεων ορισμένα αδικήματα του Ποινικού Κώδικα, τα οποία δεν έχουν ιδιαίτερη ηθικοκοινωνική απαξία, ώστε να επιβάλλεται η διερεύνησή τους από την προαναφερόμενη Υπηρεσία. 

β. Μετά την παρατήρηση του κ. ΠΟΤΤΑΚΗ για παροχή δυνατότητας στον Εισαγγελέα να αναθέτει την ενέργεια προανάκρισης ή προκαταρκτικής εξέτασης για τα εγκλήματα του παρόντος νόμου στην Υπηρεσία Εσωτερικών Υποθέσεων, την οποία και αποδεχθήκαμε, επιβάλλεται για νομοτεχνικούς λόγους όπως το δεύτερο εδάφιο της παρ. 3 του άρθρου 1 του σχεδίου νόμου, αναδιατυπωθεί ως εξής: 

"'Oταν ο Εισαγγελέας παραγγέλλει, σύμφωνα με τα άρθρα 43 και 50 παρ. 2 του Κώδικα Ποινικής Δικονομίας, προανάκριση ή προκαταρκτική εξέταση, για τα εγκλήματα της προηγούμενης παραγράφου, δύναται να αναθέτει την ενέργεια αυτής στην Υπηρεσία Εσωτερικών Υποθέσεων". 

Επίσης στην ίδια παράγραφο ο αναφερόμενος ν. 1822/1990 να αντικατασταθεί με τον ορθό ν. 1892/1990. 

γ. Στην παρ. 4 του άρθρου 1 του σχεδίου νόμου προστίθεται εδάφιο ως εξής: 

"Σε κάθε περίπτωση εφαρμόζονται οι διατάξεις του ν. 2472/1997". 

Η εν λόγω προσθήκη γίνεται προκειμένου να διαλυθούν οι όποιες αμφιβολίες για την έκταση εφαρμογής των διατάξεων του ν. 2472/1997 "Προστασία του ατόμου από την επεξεργασία δεδομένων προσωπικού χαρακτήρα". 

δ. Το τελευταίο εδάφιο της παραγράφου 5 του ιδίου άρθρου απαλείφεται με σκοπό την αποφυγή παρέμβασης στην αυτονομία δράσης της εισαγγελικής αρχής. 

ε. Η περίπτωση α' της παρ. 5 του άρθρου 2 του σχεδίου νόμου αντικαθίσταται ως εξής: 

"α. Ο Διοικητής της Υπηρεσίας ορίζεται από τον Υπουργό Δημόσιας Τάξης, μετά από γνώμη της Επιτροπής Θεσμών και Διαφάνειας της Βουλής, σύμφωνα με τα οριζόμενα στον κανονισμό της Βουλής". 

Η αναδιατύπωση της διάταξης αυτής καθίσταται αναγκαία χάριν εναρμονισμού προς την ακολουθούμενη πρακτική για τους Διοικητές και Προϊσταμένους κρατικών οργανισμών, επιχειρήσεων, αρχών κλπ. να ορίζονται από κυβερνητικό όργανο. 

στ. Το άρθρο 3 του σχεδίου νόμου αντικαθίσταται ως εξής: 

"'Αρθρο 3. 

Εποπτεία 

Η προανάκριση και η προκαταρκτική εξέταση που ενεργείται από τη Διεύθυνση και Υποδιεύθυνση Εσωτερικών Υποθέσεων εποπτεύεται από τους εισαγγελείς εφετών Αθηνών και Θεσσαλονίκης, αντίστοιχα. Η εποπτεία αυτή ασκείται είτε από τους ίδιους, είτε δια των υφισταμένων τους εισαγγελέων ή αντιεισαγγελέων εφετών και συνίσταται στο δικαίωμα να ενημερώνονται για όλες τις πληροφορίες ή καταγγελίες που περιέρχονται στις Υπηρεσίες αυτές, να λαμβάνουν γνώση όλων των υποθέσεων που χειρίζονται και να παρακολουθούν την πορεία τους, να δίδουν οδηγίες, να κατευθύνουν και να παρίστανται κατά τη διενέργεια των ανακριτικών πράξεων". 

Με τη ρύθμιση αυτή ανατίθεται η εποπτεία της Διεύθυνσης και Υποδιεύθυνσης Εσωτερικών Υποθέσεων στους εισαγγελείς εφετών Αθηνών και Θεσσαλονίκης, όπου εδρεύουν οι ως άνω Υπηρεσίες, και αποφεύγεται η διάσπαση της ενότητας της εισαγγελικής αρχής, η οποία επροκαλείτο από την ανάθεση του έργου αυτού σε εισαγγελείς που θα ασκούσαν υπό μορφή πλήρους και αποκλειστικής απασχόλησης το ως άνω έργο. 

ζ. Η παράγραφος 4 του άρθρου 4 του σχεδίου νόμου αντικαθίσταται ως εξής: 

"4. Στο αστυνομικό προσωπικό της Υπηρεσίας Εσωτερικών Υποθέσεων χορηγείται ειδική μηνιαία αποζημίωση, το ύψος της οποίας καθορίζεται με κοινή απόφαση των Υπουργών Οικονομικών και Δημόσιας Τάξης. Η ανωτέρω ειδική αποζημίωση περικόπτεται αναλόγως σε περίπτωση απουσίας, πλην αυτής που οφείλεται σε λήψη κανονικής ή βραχείας άδειας". 

Η ρύθμιση αυτή υπαγορεύτηκε από την ανάγκη προσαρμογής της διάταξης αυτής στις νέες ρυθμίσεις που προτείνονται με το άρθρο 3. 

η. Η παράγραφος 1 του άρθρου 6 του σχεδίου νόμου αντικαθίσταται ως εξής: 

"1. Κατά τη διάρκεια προκαταρκτικής εξέτασης ή προανάκρισης που ενεργείται για τα εγκλήματα του νόμου αυτού, αν κριθεί ότι επιβάλλεται από τις ανάγκες της έρευνας η αποδέσμευση από το απόρρητο της επιστολής και της τηλεφωνικής ή κάθε άλλης μορφής ανταπόκρισης, ο κατά το άρθρο 3 του παρόντος νόμου εισαγγελικός λειτουργός μπορεί, αυτεπαγγέλτως ή ύστερα από αίτηση του προϊσταμένου της Υπηρεσίας Εσωτερικών Υποθέσεων, να υποβάλει σχετική προς τούτο αίτηση στο αρμόδιο Συμβούλιο Εφετών. Το Συμβούλιο αποφασίζει μέσα σε σαράντα οκτώ (48) ώρες για την άρση ή όχι του απορρήτου με βούλευμά του, που περιέχει τα στοιχεία που αναφέρονται στη διάταξη της παραγράφου 2 του άρθρου 5 του ν. 2225/1994. Σε εξαιρετικά επείγουσες περιπτώσεις την άρση μπορεί να διατάξει και ο κατά το άρθρο 3 του παρόντος νόμου εισαγγελικός λειτουργός. Κατά τα λοιπά εφαρμόζονται αναλόγως οι διατάξεις των παραγράφων 3 και 6 εδάφια β. και γ. του άρθρου 4 και των παραγράφων 4, 5, 6, 7, 8, 9, εδάφια β', γ', δ' και ε' και της παραγράφου 10 του άρθρου 5 του ν. 2225/1994". 

θ. Το δεύτερο εδάφιο της παραγράφου 2 του ιδίου άρθρου αντικαθίσταται ως εξής: 

"Στην περίπτωση αυτή την πρόταση προς το αρμόδιο δικαστικό συμβούλιο υποβάλλει ο κατά το άρθρο 3 του παρόντος νόμου εισαγγελικός λειτουργός". 

Οι ως άνω προτεινόμενες μεταβολές στο άρθρο 6 κατέστησαν αναγκαίες μετά τις νέες ρυθμίσεις που προτείνονται με το άρθρο 3. 

ι. Στο άρθρο 10 και στο δεύτερο στίχο της τροποποιούμενης παραγράφου 1, η φράση "του ν.δ. 5351/1932" αντικαθίσταται με το ορθό "του π.δ. της 9/24-8-1932". 

ια. Μετά τις επισημάνσεις του κ. ΠΕΤΣΑΛΝΙΚΟΥ και άλλων, συναδέλφων στη Διαρκή Επιτροπή για επέκταση του ευεργετήματος διορισμού στο Υπουργείο Δημόσιας Τάξης στα πρόσωπα της οικογενείας των πολιτών, που χωρίς υπαιτιότητά τους, αλλά από καθαρή ατυχία τραυματίζονται και καθίστανται ανίκανοι σε ποσοστό τουλάχιστον 67% ή πεθαίνουν εξαιτίας ή εξ αφορμής αστυνομικής επιχείρησης προς πρόληψη και καταστολή του εγκλήματος, αναδιατυπώνεται το άρθρο 11 του σχεδίου, κατά τρόπο που να καλύπτει πέραν των προαναφερομένων και τις περιπτώσεις θανάτου ή τραυματισμού πολιτών εξαιτίας επιχειρήσεων κατάσβεσης πυρκαγιάς, ως εξής: 

"'Αρθρο 11 

Το τέταρτο εδάφιο της παραγράφου 4 του άρθρου 7 του ν. 1339/1983, όπως αντικαταστάθηκε με το άρθρο 5 του ν. 2452/1996 (Α - 283), αντικαθίστανται ως εξής: 

"Της ως άνω προστασίας απολαμβάνουν με τις ίδιες προϋποθέσεις και περιορισμούς ο/η σύζυγος, τα τέκνα, οι γονείς και οι αδελφοί των πολιτών που τραυματίζονται θανάσιμα ή καθίστανται ανίκανοι σε ποσοστό τουλάχιστον 67%, εξαιτίας της ενεργούς συμμετοχής τους στην καταδίωξη ή σύλληψη δραστών εγκληματικών πράξεων ή εξαιτίας αστυνομικής επιχείρησης προς πρόληψη και καταστολή του εγκλήματος ή επιχείρησης του Πυροσβεστικού Σώματος προς κατάσβεση πυρκαγιάς". 

2. Επίσης, προκειμένου να αντιμετωπισθούν ορισμένες αδυναμίες της υφιστάμενης νομοθεσίας, επιβάλλεται να γίνουν στο παρόν νομοσχέδιο οι ακόλουθες προσθήκες: 

α. Στο άρθρο 12 του σχεδίου η υφιστάμενη παράγραφος αριθμείται ως 1 και προστίθενται παράγραφοι 2, 3 και 4 ως εξής: 

"2. Στο συνολικό αριθμό θέσεων που προκηρύσσονται στις Σχολές της Πυροσβεστικής Ακαδημίας του Πυροσβεστικού Σώματος ποσοστό μέχρι και 10% καλύπτεται από γυναίκες υποψήφιες. Αν κατά τον υπολογισμό του ποσοστού αυτού προκύπτουν κλασματικά υπόλοιπα, δεν λαμβάνονται υπόψη. Το ως άνω ποσοστό αντιστοιχεί στον αριθμό του πυροσβεστικού προσωπικού, που ασκεί δραστηριότητες διοικητικής υποστήριξης, εφαρμογής της νομοθεσίας πυροπροστασίας και ανακριτικές, για την άσκηση των οποίων ο παράγων φύλο δεν ασκεί επιρροή, ενώ το λοιπό πυροσβεστικό προσωπικό, λόγω της φύσης της αποστολής του Πυροσβεστικού Σώματος, εκτελεί, κάτω από δυσμενείς τοπικές και χρονικές συνθήκες, δραστηριότητες, που αφορούν την καταστολή των πυρκαγιών, την αντιμετώπιση φυσικών καταστροφών όπως σεισμών, θεομηνιών, πλημμύρων, κ.α. και τη διάσωση ατόμων και περιουσιακών στοιχείων από τις αιτίες αυτές, για την επιτυχή άσκηση των οποίων απαιτείται αυξημένο επίπεδο μυϊκής δύναμης, ταχύτητας και αντοχής, κριτήρια τα οποία κατά τα διδάγματα της κοινής λογικής και πείρας, διαθέτουν, λόγω βιολογικών, ιδιαιτεροτήτων, οι άνδρες". 

"3. Οι διατάξεις των προηγουμένων παραγράφων εφαρμόζονται και στους διαγωνισμούς που προκηρύχθηκαν πριν την ισχύ του παρόντος νόμου, αλλά δεν ολοκληρώθηκαν". 

"4. Το τελευταίο εδάφιο της παρ. 8 του άρθρου 30 Α του ν. 1264/1982. όπως το άρθρο αυτό προστέθηκε με το άρθρο 1 του ν. 2265/1994, αντικαθίσταται ως εξής: 

"Τα παραπάνω πρόσωπα με βαθμό μέχρι και Αστυνομικού Υποδιευθυντή, δεν μετατίθενται, όσο διαρκεί η θητεία τους, εκτός της περιοχής μετάθεσης. στην οποία υπηρετούν, αν δεν το ζητήσουν οι ίδιοι ή δεν κριθεί τούτο αναγκαίο λόγω προαγωγής, άσκησης πειθαρχικής δίωξης για πειθαρχικό παράπτωμα, για το οποίο προβλέπεται από τις οικείες διατάξεις ανώτερη πειθαρχική ποινή ή θέσης τους σε κατάσταση διαθεσιμότητας για λόγους πειθαρχίας". 

Κατόπιν αυτού για λόγους νομοτεχνικούς στο τίτλο του άρθρου 12 του σ.ν. προστίθεται η φράση: "και ν. 2265/1994". 

Με τις διατάξεις αυτές ρυθμίζεται το θέμα των ποσοστών των εισαγομένων στο Πυροσβεστικό Σώμα γυναικών, σύμφωνα με τις σχετικές συνταγματικές διατάξεις και τα νομολογιακώς κριθέντα και αίρεται η αδυναμία που προκαλείται από τη γενική διατύπωση της υφιστάμενης στο ν. 2265/1994 διάταξης, η οποία δεν επιτρέπει τη μετάθεση εκτός νομού αστυνομικού με βαθμό Αστυνομικού Δ/ντή ή ανωτέρου, που έχει τα αναφερόμενα συνδικαλιστικά αξιώματα, καίτοι σε κάθε νομό υπάρχει μία μόνο θέση Αστυνομικού Δ/ντή και σε ορισμένους μόνο νομούς θέσεις ανωτέρου αυτού βαθμού. 

β. Στο άρθρο 13 του σχεδίου νόμου προστίθεται παράγραφος 3 ως ακολούθως: 

"3. Στην παρ. 3 του άρθρου 27 του ν. 1975/1991 προστίθεται εδάφιο ως εξής: 

"Ειδικότερα σε αλλοδαπό, ο οποίος παρέβη τις περί παραμονής στη χώρα μας διατάξεις του παρόντος, δύναται, ιδίως για λόγους ανθρωπιστικούς, ανωτέρας βίας ή δημοσίου συμφέροντος, αντί της απέλασης, να τάσσεται προθεσμία προς αναχώρηση, που δεν υπερβαίνει τις δεκαπέντε (15) ημέρες"." 

Η ρύθμιση αυτή υπαγορεύεται από την αναγκαιότητα τήρησης της αρχής της αναλογικότητας που πρέπει να ακολουθεί η διοίκηση μεταξύ της παράβασης του αλλοδαπού και του μέτρου που λαμβάνεται για την προστασία του δημοσίου συμφέροντος, καθόσον η μέχρι σήμερα εφαρμογή του μέτρου απέλασης και για τις περιπτώσεις παράβασης των περί παραμονής διατάξεων τελούσε σε προφανή δυσαναλογία προς την απαξία της πράξεώς του."). 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριοι συνάδελφοι, με το άρθρο 1 του νομοσχεδίου δημιουργείται μία αυτοτελής ειδική αστυνομική υπηρεσία, η λεγόμενη Υπηρεσία Εσωτερικών Υποθέσεων. Η υπηρεσία αυτή έχει έδρα το Νομό Αττικής και η υποδιεύθυνση δημιουργείται στο Νομό Θεσσαλονίκης. 

Αποστολή της υπηρεσίας αυτής, της οποίας η τοπική αρμοδιότητα εκτείνεται σε όλη την επικράτεια, είναι η διερεύνηση, η εξιχνίαση και η δίωξη των εγκλημάτων που διαπράττουν ή που συμμετέχουν αστυνομικοί όλων των βαθμών και που αυτά τα εγκλήματα είναι περιοριστικώς εκείνα τα οποία αναφέρονται στο άρθρο αυτό και είναι από τον Ποινικό Κώδικα και από την ειδική ποινική νομοθεσία. 

Ο κύριος Υπουργός, με την τροποποίηση που μας έχει καταθέσει έχει απαλείψει ορισμένα άρθρα του Ποινικού Κώδικα, τα οποία δεν κρίνονται αναγκαία για την περίπτωση της υπηρεσίας αυτής, να απασχολείται δηλαδή με αυτά τα εγκλήματα. 

Επίσης, από την ειδική ποινική νομοθεσία προβλέπονται τα εγκλήματα για τα ναρκωτικά, τα παίγνια, τα όπλα, τις αρχαιότητες, τη λαθρεμπορία και τους αλλοδαπούς. Για την εκπλήρωση αυτής της αποστολής, η υπηρεσία αυτή μπορεί να ενεργεί προκαταρκτική εξέταση ή προανάκριση και να παραπέμπει τους υπαίτιους στην εισαγγελική αρχή. Το έργο της Υπηρεσίας Εσωτερικών Υποθέσεων, υποχρεούνται να το συνδράμουν και οι άλλες αστυνομικές καθώς και όλες οι πολιτικές και στρατιωτικές αρχές, στα αρχεία των οποίων έχει απρόσκοπτη πρόσβαση για την άντληση στοιχείων που αφορούν αστυνομικούς, πλην εκείνων των στοιχείων που καλύπτονται από το απόρρητο. 

Με το άρθρο 2 καθορίζονται η στελέχωση, τα προσόντα και η διαδικασία επιλογής του προσωπικού αυτού. Το προσωπικό στελεχώνεται από άτομα που έχουν ορισμένα προσόντα, όπως για παράδειγμα το ήθος, η εντιμότητα, η αρίστη διαγωγή, η αποδοτικότητα. Επίσης κατά την τελευταία πενταετία πρέπει να έχει αξιολογηθεί με το γενικό χαρακτηρισμό "εξαίρετος" και να έχει κριθεί ευμενώς από τα αρμόδια συμβούλια κρίσεων. 

Εδώ το άρθρο αυτό καθιερώνει επίσης ορισμένες εξαιρέσεις, όπως με το αν έχει τιμωρηθεί κάποιος με ανώτερες πειθαρ-χικές ποινές, αν είναι μέλος διοικητικού συμβουλίου συνδικάλιστικής οργάνωσης και αν έχει υπηρετήσει την προηγούμενη οκταετία ή υπηρετεί σε ορισμένα πρόσωπα όπως είναι Υπουργοί, Βουλευτές, κόμματα, γενικοί γραμματείς, αρχηγών της ΕΛ.ΑΣ. κλπ. Οι εξαιρέσεις αυτές που γίνονται είναι ευνόητες προκειμένου να υπάρχει αντικειμενικότητα όσον αφορά την εκλογή των προσώπων. 

Επίσης με τροποποίηση που κατέθεσε ο κύριος Υπουργός, ο διοικητής της υπηρεσίας ορίζεται από τον Υπουργό Δημόσιας Τάξης μετά από γνώμη της Επιτροπής Θεσμών και Διαφάνειας της Βουλής. 

Στο άρθρο 3, όπως αυτό αντικαταστάθηκε με την τροποποίηση του κυρίου Υπουργού, καθορίζεται ότι η διενεργούμενη από την Υπηρεσία Εσωτερικών Υποθέσεων προανάκριση ή προκαταρκτική εξέταση εποπτεύεται από τους εισαγγελείς εφετών Αθηνών και Θεσσαλονίκης αντίστοιχα. 'Ετσι αποφεύγεται η διάσπαση της ενότητας της εισαγγελικής αρχής. 

Με το άρθρο 4, όπως αντικαταστάθηκε πάλι με την τροποποίηση του κυρίου Υπουργού, στο αστυνομικό προσωπικό της Υπηρεσίας Εσωτερικών Υποθέσεων χορηγείται ειδική μηνιαία αποζημίωση το ύψος της οποίας καθορίζεται με κοινή απόφαση των Υπουργών Οικονομικών και Δημόσιας Τάξης. 

'Ερχομαι τώρα στο άρθρο 5. Με τις διατάξεις του άρθρου 5 αίρεται το άδικο των πράξεων αστυνομικών της Υπηρεσίας Εσωτερικών Υποθέσεων και άλλων προσώπων που εμφανίζονται ως συμμέτοχοι των πράξεων και ενεργούν κατ'εντολήν του προϊσταμένου της υπηρεσίας αυτής και ύστερα από προηγούμενη ενημέρωση του εισαγγελικού λειτουργού προς το σκοπό αποκάλυψης ή σύλληψης προσώπων που εμπλέκονται σε αξιόποινες πράξεις, που αναφέρονται στο συζητούμενο νομοσχέδιο. 

Επίσης αίρεται το άδικο της πράξης αστυνομικού της υπηρεσίας που ενεργεί, ύστερα από καταγγελίες ή βάσιμες υπόνοιες, έρευνα σε μεταφορικό μέσο για την ανεύρεση πειστηρίων των σχετικών εγκληματικών πράξεων. 

Εξάλλου στο ίδιο άρθρο προβλέπεται η επιβολή ελαττωμένων πειθαρχικών ποινών σε αστυνομικούς ή άλλα πρόσωπα που τέλεσαν από κοινού με αστυνομικό τα αναφερόμενα στο νομοσχέδιο εγκλήματα, αν πριν την καταγγελία της πράξης για την οποία ασκήθηκε ποινική δίωξη εναντίον τους, δώσουν πληροφορίες για τα πρόσωπα και την εγκληματική τους δραστηριότητα, ώστε να συντελέσουν στην αποκάλυψή τους. 

Παρέχεται δε η δυνατότητα στο δικαστήριο υπό ορισμένες προϋποθέσεις να κρίνει το δράστη ατιμώρητο. Το Υπουργείο Δημόσιας Τάξης παρέχει την αναγκαία προστασία στα ως άνω πρόσωπα, καθώς και στους μάρτυρες των υποθέσεων αυτών. 

'Αρθρο 6. Με το άρθρο 6, όπως αντικαταστάθηκε η παράγραφος 1 αυτού από τον κύριο Υπουργό, αν κατά τη διάρκεια της προκαταρκτικής εξέτασης ή προανάκρισης που ενεργείται για τα ορισμένα εκ του νόμου εγκλήματα κριθεί ότι επιβάλλεται από τις ανάγκες της έρευνας η αποδέσμευση από το απόρρητο της επιστολής και της τηλεφωνικής ή κάθε άλλης μορφής ανταπόκρισης, οι εισαγγελικοί λειτουργοί Εφετών Αθηνών και Εφετών Θεσσαλονίκης μπορούν αυτεπαγγέλτως ή ύστερα από αίτηση του προϊσταμένου της υπηρεσίας εσωτερικών υποθέσεων να ζητήσουν από το Συμβούλιο Εφετών την άρση του απορρήτου και το Συμβούλιο μέσα σε 48 ώρες με βούλευμά του αποφαίνεται για την άρση ή μη του απορρήτου. 

Επίσης στο άρθρο 7 προβλέπεται η έκδοση και δημοσίευση ανακοίνωσης προς αποκατάσταση του αστυνομικού που κατηγορήθηκε άδικα, κατόπιν σχετικής αιτήσεώς του. Επίσης προβλέπεται και η κάλυψη των εξόδων υπεράσπισής του. 

Με το άρθρο 8, η συνιστωμένη Υπηρεσία Εσωτερικών Υποθέσεων υπόκειται στον έλεγχο της Βουλής, διότι προβλέπεται στο τέλος του μηνός Φεβρουαρίου κάθε έτους να υποβάλλεται στη μόνιμη Επιτροπή Θεσμών και Διαφάνειας έκθεση με τον απολογισμό του έργου του προηγουμένου έτους, με σκοπό την κοινοβουλευτική εποπτεία, τον έλεγχο και τη διαφάνεια. 

Με το άρθρο 9, οι διωκτικές αρχές που ενεργούν προανάκριση για αξιόποινες πράξεις στις οποίες εμπλέκονται αστυνομικοί, υποχρεούνται να διαβιβάζουν αντίγραφα των δικογραφιών στον Υπουργό Δημόσιας Τάξης για τη διερεύνηση του πειθαρχικού μέρους της υπόθεσης. 

Με το άρθρο 10, τροποποιείται η διάταξη του άρθρου 8 του ν. 2622/98 και περιορίζονται οι περιπτώσεις πειθαρχικών παραπτωμάτων αστυνομικών για τα οποία ο Υπουργός Δημόσιας Τάξης μπορεί να αναθέτει την ενέργεια ΕΔΕ σε εισαγγελικό λειτουργό, ήτοι για αυτά τα παραπτώματα που σχετίζονται με τη διάπραξη ποινικών αδικημάτων, τα οποία μαρτυρούν διαφθορά χαρακτήρα και θίγουν το κύρος του σώματος. Επίσης στο ίδιο άρθρο προβλέπεται ότι ο εγκαλούμενος αστυνομικός δύναται να παρίσταται μετά συνηγόρου σε όλα τα στάδια της πειθαρχικής διαδικασίας. 

Με το άρθρο 11, ύστερα από την τροποποίηση που έκανε ο κύριος Υπουργός, επεκτείνεται για λόγους κοινωνικής πρόνοιας και ίσης μεταχείρισης προς τα μέλη της οικογενείας των αστυνομικών, το προβλεπόμενο από τις διατάξεις του άρθρου 5 του ν. 2452/96 ευεργέτημα διορισμού στο Υπουργείο Δημόσιας Τάξης στα πρόσωπα της οικογενείας των πολιτών, που χωρίς υπαιτιότητά τους τραυματίζονται θανάσιμα ή καθίστανται ανίκανα σε ποσοστό τουλάχιστον 67% για την ενεργό συμμετοχή τους στην καταδίωξη ή σύλληψη των δραστών εγκληματικών πράξεων ή εξαιτίας αστυνομικής επιχείρησης προς πρόληψη και καταστολή του εγκλήματος ή επιχείρησης του Πυροσβεστικού Σώματος προς κατάσβεση πυρκαγιάς. Εδώ ο κύριος Υπουργός έλαβε υπόψη του τις προτάσεις των συναδέλφων στην επιτροπή και επέφερε αυτήν την τροποποίηση. 

Με το άρθρο 12 τροποποιείται η παράγραφος 2 του άρθρου 1 του ν. μου 2226/94 και καθορίζεται το ποσοστό των εισαγομένων γυναικών στις αστυνομικές σχολές σε 15% επί του συνολικού αριθμού εισακτέων στις σχολές αυτές. 

Ο ποσοτικός περιορισμός για την είσοδο γυναικών στο αστυνομικό επάγγελμα δικαιολογείται από το γεγονός ότι η φύση της αποστολής και ο χαρακτήρας της ΕΛΑΣ ως ένοπλου και στρατιωτικά οργανωμένου σώματος και οι συνθήκες άσκησης των σχετικών δραστηριοτήτων, απαιτούν ιδιαίτερα προσόντα στα οποία, κατά τα διδάγματα της κοινής λογικής και πείρας, υπερτερούν οι άνδρες έναντι των γυναικών. 

Δραστηριότητες όπως η αντιμετώπιση πράξεων βίας, η τήρηση ή αποκατάσταση της τάξης σε μαζικές εκδηλώσεις, η δίωξη και σύλληψη επικίνδυνων κακοποιών, η φύλαξη και μεταγωγή ανδρών κρατουμένων, η εξουδετέρωση εκρηκτικών μηχανισμών κλπ. μπορούν να ανατεθούν μόνο σε άνδρες και όχι σε γυναίκες. 

'Ετσι το 85% της αστυνομικής δύναμης απασχολείται σε τέτοιες δραστηριότητες, ενώ ένα 15% των δραστηριοτήτων, όπως είναι οι αρμοδιότητες οι ανακριτικές, διοικητικής υποστήριξης, διαβατηριακού ελέγχου τροχαίας, εφαρμογής τουριστικών και αγορανομικών διατάξεων, μπορούν να ασκούνται και από γυναίκες. 

Σήμερα στο Αστυνομικό Σώμα με οργανική δύναμη σαράντα δύο χιλιάδες οκτακόσιες σαράντα οκτώ (42.848) υπηρετούν συνολικά δύο χιλιάδες οκτακόσιοι (2.800) περίπου γυναίκες, οι οποίες καλύπτουν τις ανάγκες των υπηρεσιών στους τομείς των δραστηριοτήτων που μπορούν να εκτελούν οι γυναίκες. Επιπλέον στην ΕΛΑΣ υπηρετούν και χίλιοι τριακόσιοι (1.300) πολιτικοί υπάλληλοι, οι οποίοι καλύπτουν ανάγκες κυρίως διοικητικής υποστήριξης. 

'Ετσι, σύμφωνα και με τη γνωμοδότηση του επιστημονικού συμβουλίου της Βουλής, οι ειδικότερες συνθήκες άσκησης του αστυνομικού επαγγέλματος και τα διδάγματα της κοινής πείρας, δικαιολογούν την απόκλιση από τον κανόνα της ισότητας των ανδρών και γυναικών. 'Αρα η προτεινόμενη ρύθμιση ανταποκρίνεται στις διατάξεις του Συντάγματος και της κοινοτικής νομοθεσίας. 

Επίσης στο άρθρο 12, με παρέμβαση του κυρίου Υπουργού, προστέθηκαν ακόμα τρεις παράγραφοι, ανάμεσα στις οποίες προβλέπεται ότι στο συνολικό αριθμό θέσεων που προκηρύσσονται στις Σχολές Πυροσβεστικής Ακαδημίας του Πυροσβεστικού Σώματος, μέχρι και το 10% καλύπτεται από γυναίκες υποψήφιες. Εξάλλου καθορίζεται και το θέμα των ποσοστών των εισαγομένων στο Πυροσβεστικό Σώμα γυναικών. Οι διατάξεις αυτές είναι σύμωνες με το Σύνταγμα και τα νομολογιακώς κριθέντα, όπως ανωτέρω αναφέρθηκε και για τις αστυνομικές αρχές. 

Με το άρθρο 13, συμπληρώνονται οι διατάξεις του ν. 1975/1991 και παρέχεται η δυνατότητα στον Υπουργό Δημόσιας Τάξης να χορηγεί άδεια παραμονής στη χώρα μας σε ειδικές κατηγορίες αλλοδαπών για εξαιρετικούς λόγους. Οι λόγοι αυτοί είναι κυρίως ανθρωπιστικοί, όπως παραμονή ανηλίκων ορφανών, υπερηλίκων ή λόγοι ανωτέρας βίας ή λόγοι δημοσίου συμφέροντος κλπ. 

Επίσης στο ίδιο άρθρο προβλέπονται κυρώσεις κατά των μεταφορέων που προωθούν από ένα τρίτο κράτος προς το έδαφός τους με εναέρια ή θαλάσσια συγκοινωνία αλλοδαπούς, που δεν είναι κάτοχοι των απαιτουμένων ταξιδιωτικών εγγράφων. 

Στο άρθρο τούτο προστίθεται επίσης τροποποιητική διάταξη που προβλέπει ότι στον αλλοδαπό που παραβαίνει τις διατάξεις περί παραμονής του στη χώρα μας, αντί της απέλασης, τη χορήγηση προθεσμίας για αναχώρηση που δεν υπερβαίνει τις δεκαπέντε μέρες (15) ημέρες. Είναι και αυτή τροποποίηση του κυρίου Υπουργού. 

Με το άρθρο 14 παρέχεται η δυνατότητα στελέχωσης και ενίσχυσης των μάχιμων πυροσβεστικών υπηρεσιών με εθελοντές πυροσβέστες. Με τη διαταξη αυτή επιδιώκεται να αξιοποιηθεί το ανθρώπινο δυναμικό της χώρας μας που προσφέρεται να εκτελεί έργο εθελοντή πυροσβέστη, ιδίως για καταστολή πυρκαγιών σε δάση, προς όφελος του δημοσίου συμφέροντος. 

Με το άρθρο 15, προβλέπεται ο τρόπος κάλυψης των δαπανών που προκαλούνται από τις διατάξεις του παρόντος νόμου. 

Με την τροπολογία με γενικό αριθμό 2568 και ειδικό 18 του Υπουργού σε κάθε Δήμο ή Κοινότητα με πληθυσμό άνω των τριών χιλιάδων (3.000) κατοίκων συνιστάται Συμβούλιο Πρόληψης της Εγκληματικότητας, το οποίο απαρτίζεται από επιστήμονες και λειτουργούς με ειδικές γνώσεις. Η θέση των μελών του Συμβουλίου είναι τιμητική και άμισθη. Επομένως δεν δημιουργεί έξοδα για το κράτος. Το έργο του Συμβουλίου αυτού έγκειται στην κατάρτιση προγράμματος πρόληψης της εγκληματικότητας. Είναι μία σπουδαία διάταξη, με την οποία το Συμβούλιο θα λειτουργεί σε συνεννόηση με τους δήμους, τις κοινότητες, δηλαδή την Τοπική Αυτοδιοίκηση. 

Με τη δεύτερη τροπολογία με γενικό αριθμό 2569 και ειδικό 19, ρυθμίζονται θέματα παραμονής και εργασίας και αλλοδαπών στην Ελλάδα που δεν είναι υπήκοοι των κρατών-μελών της Ευρωπαϊκής 'Ενωσης. 

Συγκεκριμένα πρώτον, παρατείνεται η προθεσμία υποβολής των πιστοποιητικών υγείας και ποινικού μητρώου Α για χορήγηση σε αλλοδαπούς κάρτας προσωρινής αδείας παραμονής. Δεύτερον, χρέη εισηγητή και γραμματέα εκτελούν οι υπάλληλοι του ΟΑΕΔ με αναπληρωτές τους υπαλλήλους του ιδίου Οργανισμού. Τρίτον, προβλέπεται η μη απέλαση ανηλίκων τέκνων αλλοδαπού κατόχου κάρτας προσωρινής άδειας παραμονής. Επίσης δεν απελαύνονται η σύζυγος και τα ανήλικα τέκνα αλλοδαπού κατόχου κάρτας παραμονής περιορισμένης χρονικής διάρκειας ή σχετικής βεβαίωσης του ΟΑΕΔ. 

Τέλος, παρέχεται η εξουσιοδότηση για τις προϋποθέσεις και τη διαδικασία χορήγησης της κάρτας περιορισμένης χρονικής διάρκειας να καθορίζεται με απόφαση του Υπουργού Εργασίας και Κοινωνικών Ασφαλίσεων. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λαμπρόπουλος έχει το λόγο. 

ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε. Η θέση η δική μας είναι γνωστή επί της αρχής. Δεν μπορούμε να συμφωνήσουμε και σήμερα στα άρθρα, γιατί δεν έγιναν αυτά που έπρεπε με τις τροπολογίες επί της ουσίας. 

Ειδικότερα, όμως, θα μπορούσα να πω ορισμένα πράγματα: 'Εχουμε κάθετη διαφωνία στο άρθρο 1 παράγραφος 8 που προβλέπει ότι με προεδρικά διατάγματα των θα εκδίδονται ύστερα από απόφαση του Υπουργού Δημόσιας Τάξης, ρυθμίζονται θέματα οργάνωσης, διάρθρωσης και λειτουργίας της υπηρεσίας εσωτερικών υποθέσεων. Νομίζω ότι είναι πολύ σημαντική η υπηρεσία αυτή, έχει πολύ σπουδαία αποστολή και δεν θα έπρεπε να αφήσουμε τα θέματα αυτά να ρυθμιστούν με ένα προεδρικό διάταγμα. 'Επρεπε σαφώς να καθορίζονται στο νομοσχέδιο για να μπορέσουμε να πούμε τις απόψεις μας. 

Στο άρθρο 2 δεν μπορούμε επίσης να συμφωνήσουμε, γιατί υπάρχει ο φόβος ότι η στελέχωση αυτής της υπηρεσίας θα γίνει με κομματικά κριτήρια, όπως άλλωστε έχει πράξει πάντοτε η Κυβέρνηση μέχρι τώρα. 

'Εχει κάποιες εξαιρέσεις το νομοσχέδιο στο άρθρο αυτό, που κωλύονται να μετέχουν στην υπηρεσία εσωτερικών υποθέσεων, αστυνομικοί. Θα διατυπώσω και εγώ τη διαφωνία μου και θα συμφωνήσω με τις ενώσεις των αστυνομικών που είναι αντίθετες, διότι δεν είναι δυνατόν να κάνουμε εξαίρεση. Μπορεί κάποιος αστυνομικός να είναι εξαίρετος, να είναι άψογος στα καθήκοντά του και να είναι εκλεγμένος. Πώς μπορούμε, λοιπόν, σήμερα εμείς αυτό να τον εξαιρέσουμε και να του πούμε "δεν δικαιούσαι να συμμετέχεις σ' αυτήν την υπηρεσία"; 

Θα συμφωνήσω και θα δηλώσω την ευχαρίστησή μου που απεδέχθη ο κύριος Υπουργός να εγκρίνεται ο διοικητής της υπηρεσίας αυτής από την αρμόδια Επιτροπή Θεσμών της Βουλής. 

Στο άρθρο 3 προβλέπεται ότι ο εισαγγελέας θα έχει την εποπτεία και, όπως είχε αρχικά διατυπωθεί το άρθρο και είχε έρθει για συζήτηση στην επιτροπή, προεβλέπετο ότι θα έχει αποκλειστική απασχόληση για μια τριετία. 'Ισως να υπάρχει συνταγματικό πρόβλημα σ' αυτήν τη διατύπωση. Φοβάμαι, όμως, ότι, όπως έρχεται σήμερα, με την καινούρια τροπολογία που έφερε ο Υπουργός, καταργείται η πλήρης και αποκλειστική απασχόληση και ότι η υπηρεσία αυτή θα είναι αυτοκέφαλη, ο εισαγγελέας πάρεργα ή λίγο ή ελάχιστα θα ασχολείται με τα της υπηρεσίας, οπότε δεν θα είναι σωστό. 

Θα διαφωνήσω επίσης όσον αφορά την επιπλέον αποζημίωση που προβλέπει το άρθρο αυτό, ότι πρέπει να δίνεται στους αστυνομικούς που μετέχουν στην υπηρεσία αυτή. Νομίζω ότι δεν πρέπει να γίνει αυτός ο διαχωρισμός. 'Αλλωστε δεν είναι σωστό γιατί η υπηρεσία, όπως φτιάχνεται και με τα προνόμια που τους δίνονται -επιπλέον χρήματα, τοποθετήσεις μετά τη λήξη της θητείας τους σε όποια υπηρεσία επιθυμούν- δημιουργείται ένα σώμα προνομιούχων, το οποίο θα ζηλεύουν πολλοί και θα επιζητούν να συμμετάσχουν ή να υπηρετήσουν εκεί, με αποτέλεσμα να υπάρξουν πολιτικές παρεμβάσεις ή οτιδήποτε άλλο. 

Στο άρθρο 4 που προβλέπει υποχρεώσεις και δικαιώματα του προσωπικού εγώ θα επιμείνω στη παράγραφο 1 να υπάρχει περισσότερη αυστηρότητα, να είναι πιο επιβαρυντικές οι καταστάσεις σε περίπτωση που παραβιαστεί το καθήκον εχεμύθειας. 

Το άρθρο 5 έχει κάποιες διατάξεις, τις οποίες θεωρώ πολύ ακραίες, γι' αυτό δεν μπορούμε να συμφωνήσουμε. Στην παράγραφο 5 αναφέρεται ότι "στα πρόσωπα του παρόντος άρθρου παρέχεται από το Υπουργείο Δημοσίας Τάξεως και η αναγκαία προστασία". Τι είδους αναγκαία προστασία θα παρέχεται σε ένα όργανο της τάξης που υπηρετεί εκεί ή στους μάρτυρες των υποθέσεων; 

Το άρθρο 6 θεωρώ ότι έχει διατάξεις που μπορούν να παραβιάσουν ατομικά δικαιώματα κατοχυρωμένα από το Σύνταγμα, γι' αυτό δεν μπορούμε να συμφωνήσουμε. 

Το άρθρο 8 προβλέπει ότι ο Υπουργός Δημόσιας Τάξεως υποβάλει στη μόνιμη Επιτροπή Θεσμών και Διαφάνειας της Βουλής μέχρι το τέλος του μηνός Φεβρουαρίου κάθε έτους έκθεση με απολογισμό του έργου και των δραστηριοτήτων του προηγουμένου έτους. Δεν ξέρω τι θα περιέχει αυτή η έκθεση. Θα αναφέρονται ονόματα, θα διασύρονται ενδεχομένως άνθρωποι. Δεν μπορούμε να συμφωνήσουμε. 

Θα συμφωνήσουμε απόλυτα στο άρθρο 11 και με την καινούρια τροποποίηση που έφερε ο κύριος Υπουργός. Πιστεύουμε και εμείς ότι τέκνα, γονείς, αδελφοί αυτών που έχουν υποστεί κάποιο κακό σε εκτέλεση της υπηρεσίας πρέπει να τύχουν της προστασίας και της στήριξης του κράτους. 

'Οσον αφορά το άρθρο 12 για τις άδειες παραμονής για εξαιρετικούς λόγους, πράγματι, υπάρχουν μερικές περιπτώσεις όπου πρέπει να υπάρχει μια ειδική ρύθμιση. Φοβάμαι, όμως, μήπως "ανοίξουμε πόρτες" για να γίνονται κάποιες παρανομίες που ξέρουμε όλοι και που έχει ασχοληθεί ο εισαγγελέας. 'Εχουμε, λοιπόν, επιφυλάξεις, γι' αυτό είμαστε αντίθετοι. 

Στο άρθρο 5α, στην ενίσχυση πυροσβεστικών υπηρεσιών με εθελοντές πυροσβέστες, το ερώτημά μου είναι και εκεί που δεν υπάρχει έδρα πυροσβεστικού σταθμού δεν θα μπορούν να οργανωθούν οι εθελοντές; 'Ισως η διατύπωσή του θα έπρεπε να είναι πιο ευρεία και πιο πρακτική. 

Θα θέσω και ένα επιπρόσθετο πρόβλημα. Το κράτος σήμερα δεν κάνει όσα θα μπορούσε ή έπρεπε να κάνει για να ενισχύσει τον εθελοντισμό στη χώρα μας. Είδαμε τι έγινε πέρσι στον τόπο μας με τις πυρκαγιές. Ας ευχηθούμε να μην έχουμε φέτος τα ίδια. Χρειάζεται μια καλύτερη οργάνωση. Στο Πυροσβεστικό Σώμα δεν επαρκούν οι άνδρες που υπηρετούν εκεί και χρειάζονται αυτοί οι άνθρωποι στήριξη, γι' αυτό πρέπει όλοι να φροντίσουμε να βρεθεί ένας τρόπος για να ενισχύσουμε τον εθελοντισμό. 

Πρέπει να δοθούν, λοιπόν, πολλά και γενναία κίνητρα -έχουν κάνει κάποιες παραστάσεις οι εθελοντές πυροσβέστες- για να πλαισιώνεται η υπάρχουσα δύναμη του Πυροσβεστικού Σώματος από πολύ κόσμο, για να μπορέσει να φέρει εις πέρας το έργο της. 

'Οσον αφορά τις δύο τροπολογίες που μας κατέθεσε ο κύριος Υπουργός, αυτή που αφορά τη Τοπική Αυτοδιοίκηση .. 

ΠΡΟΕΔΡΕΥΩΝ (Παναγιώτης Σγουρίδης): Εννοείτε για τη σύσταση συμβουλίου πρόληψης εγκληματικότητας. 

ΙΩΑΝΝΗΣ ΛΑΜΠΡΟΠΟΥΛΟΣ: Μάλιστα. 

Σ' αυτήν την τροπολογία βλέπουμε κάποια πράγματα, όπως ότι το έργο του συμβουλίου θα είναι η κατάρτιση προγράμματος πρόληψης της εγκληματικότητας στη δημοτική και κοινοτική περιφέρεια, η εφαρμογή σχετικών μέτρων ύστερα από έγκριση του οικείου δημοτικού ή κοινοτικού συμβουλίου, η διατύπωση γνώμης. Ποιων σχετικών μέτρων; Πώς θα εφαρμόζονται; Τι τριβές θα δημιουργήσει αυτό μεταξύ των δήμων και μεταξύ των υπηρεσιών; 

Δεν μπορούμε να ξεχάσουμε και κάποιες αποφάσεις δημάρχων -είναι πολύ πρόσφατα- που έβγαιναν και στις τηλεοράσεις, που με αποφάσεις δημοτικών συμβουλίων έπαιρναν το νόμο στα χέρια τους, που καθιέρωναν ωράριο κυκλοφορίας, που έπαιρναν όπλα. Ακούσαμε πολλά πράγματα. 'Εχουμε, λοιπόν, πάρα πολλές επιφυλάξεις και πιστεύουμε ακράδαντα ότι η δημόσια τάξη και ασφάλεια είναι αποκλειστικότητα της κρατικής εξουσίας. Είμαστε, λοιπόν, αντίθετοι με αυτό, γιατί φοβόμαστε ότι ίσως θα οδηγήσει σε τραγελαφικές καταστάσεις. Δεν συμφωνούμε καθόλου. 

Ως προς τη δεύτερη τροπολογία, υπάρχουν ορισμένες περιπτώσεις ανθρωπιστικού χαρακτήρα. 'Εχουμε όμως και εδώ τις επιφυλάξεις μας και το φόβο ότι δίνουμε πλέον την ευκαιρία στους γονείς που βρέθηκαν εδώ να μείνουν μόνιμα. Εφόσον θα έχουν και τα παιδιά τους και εξασφαλιστεί η παραμονή της οικογένειας στο τόπο μας, θα μείνουν πλέον μόνιμα. Δεν έχει σήμερα κανένα λόγο κανείς να γυρίσει πίσω στην Αλβανία ή στη Γιουγκοσλαβία ή στη Ρουμανία. 

To πρόβλημα είναι μεγάλο. Οι λαθρομετανάστες έχουν ξεπεράσει το μισό εκατομμύριο, δεν ξέρουμε πού βρίσκεται ο αριθμός και πόσοι θα μας έρθουν ακόμη. Πιστεύω ότι δεν πρέπει να τους δίνουμε τόσες διευκολύνσεις και να τους λέμε "ελάτε όλοι εδώ, φέρτε και τα παιδιά σας και κάποια στιγμή σας νομιμοποιούμε" Είμαστε αντίθετοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, είναι γνωστή η διαφωνία μας για το νομοσχέδιο που σήμερα συζητάμε κατ' άρθρον και δεν θα επαναφέρω όσα έχουμε υποστηρίξει όταν συνεζητείτο το νομοσχέδιο επί της αρχής. 

Για άλλη μια φορά, όμως αισθανόμαστε την υποχρέωση να επισημάνουμε, κύριε Υπουργέ, ότι αυτή η υπηρεσία εσωτερικών υποθέσεων είναι δυνατόν να λειτουργήσει ως ένα υπερόργανο, το οποίο θα υπονομεύσει την εσωτερική ομαλή λειτουργία των Σωμάτων Ασφαλείας και ενδεχομένως, με μια αρνητική δυναμική που μπορεί να έχει στο μέλλον, να υπονομεύσει ακόμη και τον πολιτικό έλεγχο από την πολιτική ηγεσία των Σωμάτων Ασφαλείας. Θα λειτουργεί ως υπερόργανο, κύριε Υπουργέ, και τούτο ανεξάρτητα από προθέσεις. Μην επικαλείστε το συγκριτικό παράδειγμα της Νέας Υόρκης. Διότι η σύγκριση δεν εξυπηρετεί τον ισχυρισμό σας ότι και στην Ελλάδα πρέπει να ιδρυθεί μια τέτοια υπηρεσία. Εκεί ισχύουν άλλες αναλογίες, εκεί συντρέχουν άλλες προϋποθέσεις και υπάρχουν τελείως διαφορετικές ανάγκες απ' αυτές που υπάρχουν στον τόπο μας και ειδικότερα στα Σώματα Ασφαλείας. 

Με τον εσωτερικό πειθαρχικό έλεγχο, με τον αντικειμενικό πειθαρχικό έλεγχο είναι δυνατόν να αντιμετωπισθούν όλα εκείνα τα ζητήματα που αναφέρονται ως υποθέσεις διαφθοράς κάποιων ανδρών ή γυναικών των Σωμάτων Ασφαλείας. Εν πάση περιπτώσει επιμένετε. Εμείς δεν θέλουμε να αποδείξει το μέλλον ότι έχουμε δίκιο, αλλά να είστε βέβαιος ότι πάρα πολλά θα είναι τα προβλήματα που θα συναντήσετε είτε εσείς είτε κάποιος άλλος Υπουργός, από την ώρα που θα ιδρυθεί αυτή η υπηρεσία εσωτερικών υποθέσεων στα Σώματα Ασφαλείας. 

Σε ό,τι αφορά τα άρθρα. Κύριε Υπουργέ, με δεδομένους τους κινδύνους που έχουμε επισημάνει αναφορικά με την ίδρυση αυτής της υπηρεσίας, είχατε την υποχρέωση να μας φέρετε, προκειμένου να μας πείσετε ότι είναι μικροί ή ανύπαρκτοι οι κίνδυνοι, αναλυτικά την πρότασή σας για το πως θα στελεχωθεί και θα λειτουργεί αυτή η υπηρεσία. Αντιθέτως παραπέμπετε με το άρθρο 1 παράγραφος 8 το συνολικότερο ζήτημα της οργάνωσης, διάρθρωσης και λειτουργίας της υπηρεσίας σε προεδρικό διάταγμα, που θα εκδοθεί ύστερα από πρόταση του Υπουργού Δημόσιας Τάξης. Είναι εξαιρετικά ευρεία η εξουσιοδότηση που ζητάτε, εν'όψει και του γεγονότος ότι τα ζητήματα οργάνωσης, διάρθρωσης και λειτουργίας της εν λόγω υπηρεσίας, είναι εκείνα που προσδιορίζουν και την αποτελεσματικότητα και την παθολογία την οποία εμείς με βεβαιότητα πιθανολογούμε ότι θα αντιμετωπίσει η εν λόγω υπηρεσία. 

Σε ό,τι αφορά το άρθρο 2, εξακολουθούμε να έχουμε τις αντιρρήσεις μας, αναφορικά με την αοριστία και τη ρευστότητα των εννοιών που χρησιμοποιείτε προκειμένου να επιλέξετε το προσωπικό της υπηρεσίας εσωτερικών υποθέσεων. 

Σε ό,τι έχει σχέση με το άρθρο 5, θα επαναλάβω αυτό που σας είχα πει και στη διαρκή επιτροπή. Είναι επικίνδυνη η εισαγωγή της αρχής της διαπραγμάτευσης στο χώρο του πειθαρχικού δικαίου για τα Σώματα Ασφαλείας. Η αρχή της διαπραγμάτευσης, εγκαλείται και ελέγχεται, κύριε Υπουργέ, και ως αναποτελεσματική, αλλά και ως δημιουργούσα φοβερά προβλήματα στο χώρο του Ποινικού Δικαίου. Και πρέπει να σας πω ότι πρωτοτυπείτε. Διότι εισάγετε την αρχή της διαπραγμάτευσης και στο χώρο του Ποινικού Δικαίου με τη συγκεκριμένη ρύθμιση, αλλά νομίζω για πρώτη φορά και στο χώρο του πειθαρχικού δικαίου. Θα συναντήσετε πάρα πολλά προβλήματα, θα διαπιστώσετε ότι θα υπάρχουν υποβολές, θα διαπιστώσετε ότι θα υπάρχουν μεροληπτικές καταγγελίες προκειμένου κάποιοι να εκτεθούν, προκειμένου κάποιοι άλλοι να διευκολυνθούν και ενδεχομένως να εξασφαλίσουν την εύνοια της προϊσταμένης αρχής και φοβάμαι ότι ουσιαστικά εγκαθιστάτε λογικές εμφυλίου πολέμου ιδιαίτερα στο χώρο των στελεχών των Σωμάτων Ασφαλείας. 

Σε ό,τι αφορά την κοινοβουλευτική εποπτεία του άρθρου 8, νομίζω ότι πρέπει να εμμείνετε στη ρύθμιση που έχετε ευθύς εξ αρχής εισηγηθεί, δηλαδή να κατατίθεται έκθεση με τον απολογισμό του έργου και των δραστηριοτήτων του προηγου-μένου άρθρου 7, στην Επιτροπή Θεσμών και Διαφάνειας της Βουλής προκειμένου και εκεί να ελέγχετε το όποιο αποτέλεσμα έχει επιτελέσει η συγκεκριμένη υπηρεσία εσωτερικών υποθέσεων. 

Θα συμφωνήσω με τη διάταξη του άρθρου 11 και όπως την έχετε βελτιώσει με την τροποποίηση που μας έχετε φέρει. Δηλαδή για την απολαβή, με τις ίδιες προϋποθέσεις και τους περιορισμούς, των συζύγων, των τέκνων, των γονέων, των αδελφών των πολιτών που τραυματίστηκαν θανάσιμα ή έχουν καταστεί ανίκανοι, με το συγκεκριμένο ποσοστό αναπηρίας που προβλέπεται. Είναι μια ρύθμιση σωστή, είναι μια ρύθμιση που μπορεί να δημιουργήσει κίνητρα συνδρομής των αστυνομικών αρχών για την αντιμετώπιση διαφόρων περιστατικών που καλούνται τα Σώματα Ασφαλείας να αντιμετωπίσουν. 

Εξακολουθώ να έχω τις επιφυλάξεις μου για το άρθρο 12 και συγκεκριμένα για τον καθορισμό της ποσόστωσης που κάνετε για τις γυναίκες που πρόκειται να εισαχθούν στις αστυνομικές σχολές. 

Σας ζήτησα στη Διαρκή Επιτροπή να ελέγξετε το εν λόγω θέμα σε συνάρτηση και με τη νομολογία του Συμβουλίου της Επικρατείας. 

Σε ό,τι αφορά το άρθρο 13 και ειδικότερα τις άδειες παραμονής για εξαιρετικούς λόγους, θα ψηφίσω τη συγκεκριμένη διάταξη, γιατί πράγματι ο Υπουργός πρέπει να έχει τη δυνατότητα σε εξαιρετικές περιπτώσεις να χορηγεί άδεια παραμονής, όταν μάλιστα λόγοι ανθρωπιστικοί ή δημοσίου συμφέροντος ή ανωτέρας βίας, επιβάλλουν τη χορήγηση αυτής της άδειας παραμονής. Δεν συμμερίζομαι τους φόβους του συναδέλφου της Νέας Δημοκρατίας για το λόγο ότι η αντικειμενικότητα της κρίσης του εκάστοτε Υπουργού θα ελέγχεται από την παρουσία ενός παρέδρου του Νομικού Συμβουλίου του κράτους, που λειτουργεί στο Υπουργείο Δημόσιας Τάξης, καθώς και από την παρουσία του διπλωματικού υπαλλήλου του Υπουργείου Εξωτερικών. 'Αλλωστε πρόκειται για μία ρύθμιση η οποία, όταν θα γίνεται, θα αφορά ένα συγκεκριμένο χρονικό διάστημα ενός έτους, αν ενθυμούμαι καλώς. Κατά συνέπεια πρέπει να δώσουμε τη δυνατότητα στον εκάστοτε Υπουργό ν' αντιμετωπίζει τέτοιες περιπτώσεις ανωτέρας βίας, εξαιρετικές περιπτώσεις, και όπως ειδικότερα ορίζονται στο σχετικό άρθρο. Και ακριβώς το γεγονός ότι για ένα χρόνο θα ισχύει αυτή η άδεια παραμονής, δεν εγκυμονεί κινδύνους για μεροληπτικες αποφάσεις στις οποίες αναφέρθηκε ο αγαπητός συνάδελφος της Νέας Δημοκρατίας. 

Σε ό,τι αφορά τις τροπολογίες που φέρνετε, πρέπει να σας πω ότι για την τροπολογία που αναφέρεται στα ζητήματα των αλλοδαπών και στην παράταση του σχετικού χρόνου για τις ρυθμίσεις που έχουν ήδη με προηγούμενο νομοθέτημα αποφασιστεί, είμαι σύμφωνος. 

'Εχω όμως κάποιους φόβους, αναφορικά με την τροπολογία που φέρνετε για τη συγκρότηση Συμβουλίου πρόληψης της εγκληματικότητας. Θα σας παρακαλέσω να με προσέξετε. Δεν θα είχα αντίρρηση να την ψηφίσω. Εκείνο που μου δημιουργεί σκέψεις και φόβους είναι το γεγονός ότι αναφέρετε στην παράγραφο 3 του συγκεκριμένου άρθρου, που έρχεται με τροπολογία ότι σε αυτό το Συμβούλιο αναθέτετε ως καθήκον και την κατάρτιση προγράμματος πρόληψης της εγκληματικότητας στη δημοτική ή κοινοτική περιφέρεια αρμοδιότητάς του, καθώς και την εφαρμογή σχετικών μέτρων ύστερα από έγκριση του οικείου δημοτικού ή κοινοτικού συμβουλίου. Σας ζητώ να το απαλείψετε. Τα μέτρα είναι υπόθεση του Υπουργείου Δημόσιας Τάξης και μόνο. Θέλετε αυτό το Συμβούλιο; Καλώς το θέλετε. Δώστε του όμως όλα τα άλλα εκτός από την εφαρμογή σχετικών μέτρων και μάλιστα ύστερα από την έγκριση του οικείου δημοτικού ή κοινοτικού συμβουλίου. Φοβάμαι τους αυτοσχεδιασμούς, φοβάμαι τους θερμοκέφαλους, φοβάμαι όλους εκείνους που θα θέλουν με τη γνώμη τους ή την ψήφο τους να υποκαταστήσουν το έργο του Υπουργείου Δημόσιας Τάξης. 

Η πρόληψη της εγκληματικότητας και η λήψη μέτρων γι' αυτήν την πρόληψη είναι μια πάρα πολύ σοβαρή υπόθεση που δεν πρέπει να την εμπιστευτείτε ούτε σε ερασιτέχνες, όσο καλοπροαίρετοι και να είναι, ούτε και σε "αυθόρμητους πολίτες" οι οποίοι θα επιλέγουν να προσφέρουν τις υπηρεσίες τους καλοπροαίρετα, αλλά χωρίς την ειδική γνώση την οποία εξασφαλίζουν τα στελέχη του Υπουργείου Δημόσιας Τάξης, στελέχη τα οποία πρέπει να λειτουργούν στο πλαίσιο ενός ολοκληρωμένου σχεδιασμού. 

Δεν έχω αντίρρηση αυτό το συμβούλιο να έχει τη δυνατότητα διατύπωσης γνώμης και να διοργανώνει ημερίδες και σεμινάρια για να ενεργοποιεί τους πολίτες και να τους ευαισθητοποιεί, όσον αφορά την πρόληψη της εγκληματικότητας. 'Ομως ειλικρινά τρέμω στη σκέψη ότι κάποιο δημοτικό ή κοινοτικό συμβούλιο με τη συνδρομή του όποιου καλοπροαίρετου δημότη θα αποφασίζει τη λήψη μέτρων για την πρόληψη της εγκληματικότητας. Η τροπολογία που φέρνετε είναι καλή, αλλά σας παρακαλώ να απαλείψετε τη συγκεκριμένη διατύπωση. 

Ψηφίζουμε, λοιπόν, τα άρθρα στα οποία αναφέρθηκα και καταψηφίζουμε όλα τα υπόλοιπα άρθρα και κυρίως το άρθρο 1. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Το περιεχόμενο της σκέψης για την αντιμετώπιση της λειτουργίας μιας υπηρεσίας για την κάθαρση στην Αστυνομία δε μας βρίσκει σύμφωνους. Το άρθρο 1 παραμένει ακόμα ασαφές. Λέει ότι για την εκδήλωση της αποστολής της η Υπηρεσία Εσωτερικών Υποθέσεων διερευνά, συλλέγει, αξιολογεί και αξιοποιεί πληροφορίες και στοιχεία που αφορούν τη διάπραξη των εν λόγω εγκλημάτων και ότι κατά την εκτέλεση των ανωτέρω καθηκόντων της έχει απρόσκοπτη πρόσβαση στα στοιχεία όλων των αστυνομικών υπηρεσιών και των άλλων αρχών ή υπηρεσιών του ευρύτερου δημόσιου τομέα. 

Αυτή είναι μια επικίνδυνη είσοδος στη λειτουργία των πληροφοριών. Βέβαια έχει τεθεί διορθωτικά για το ν. 2472/97 για την προστασία του ατόμου από την επεξεργασία δεδομένων προσωπικού χαρακτήρα. Και τότε δεν είχαμε συμφωνήσει στη θεσμοθέτηση αυτού του νόμου. Κατά κάποιον τρόπο είναι μια συμπλήρωση στη διάταξη για τη λειτουργία όμως της όλης υπόθεσης της Υπηρεσίας Εσωτερικών Υποθέσεων. 'Ομως δε μας βρίσκει σύμφωνους. 

Επίσης στην παράγραφο 8 με προεδρικό διάταγμα που εκδίδεται ύστερα από πρόταση του Υπουργού Δημόσιας Τάξης ρυθμίζονται τα προβλήματα οργάνωσης, διάρθρωσης και λειτουργίας της Υπηρεσίας Εσωτερικών Υποθέσεων. Θα ήταν καλό το περιεχόμενο του προεδρικού διατάγματος να αναφέρεται κατά τα σαφή και συγκεκριμένα του στοιχεία στη διάταξη του άρθρου 8, ώστε να υπάρχει κατά κάποιο τρόπο συγκεκριμενοποίηση της λειτουργίας της υπηρεσίας γενικότερα με την ανάθεση των καθηκόντων, με την οργάνωση και τη διάρθρωση. 

'Ερχομαι στο άρθρο 2, στη στελέχωση και στη διαδικασία επιλογής του προσωπικού. Εδώ δεν είναι δυνατόν να συμφωνήσουμε ούτε με τα κωλύματα ούτε με εκείνες τις εξαιρέσεις σύμφωνα με τις οποίες άξιοι άνθρωποι που έχουν υπηρετήσει σε διάφορες θέσεις δεν δύνανται να συμπεριληφθούν στον κατάλογο των ανθρώπων που θα επανδρώσουν αυτήν την υπηρεσία. 

Στα άρθρα 5 και 6 έχουμε αναφέρει τις επιφυλάξεις μας, διότι ενδεχομένως να υποδύεται τον συμμέτοχο στο έγκλημα. Δεν είναι δυνατόν να τα δεχθούμε αυτά, διότι διακυβεύεται το τεράστιο αγαθό της εξυπηρέτησης και της προστασίας των συμφερόντων των ατομικών δικαιωμάτων των πολιτών και των αντιδικούντων μέσα στην ίδια υπηρεσία. 

'Οσον αφορά την κοινοβουλευτική εποπτεία, ίσως είναι πραγματική η πρόθεση του Υπουργού να έχει μία έκθεση για τον απολογισμό των δραστηριοτήτων από την Επιτροπή Θεσμών και Διαφάνειας, αλλά η επιτροπή δεν έχει τέτοια παρέμβαση με την οποία θα μπορούσαν να αποφευχθούν ορισμένα που θα έχουν σχέση με τη δικαίωση των ανθρώπων που θα κρίνονται από αυτή την υπηρεσία. 

Στην τροποποίηση των διατάξεων του ν. 1339/83 στο άρθρο 11 για να τυγχάνουν προστασίας με τις ίδιες προϋποθέσεις και περιορισμούς σύζυγος, τέκνα και γονείς, είμαστε σύμφωνοι. 

Βέβαια σε τέτοιες περιπτώσεις, εφόσον υπήρξαν θανάσιμοι τραυματισμοί, πρέπει να υπάρχει μεταχείριση που θα έχει σχέση και με τον ψυχικό πόνο αυτών των ανθρώπων. Δεν μπορούμε να έχουμε αντίθετη άποψη με το άρθρο 11. 

Με το άρθρο 12 διαφωνούμε, διότι το ποσοστό του αριθμού των εισαγομένων που καθορίζεται για τις γυναίκες δεν λειτουργεί υπέρ της ισότητας των δύο φύλων. Νομίζω ότι οι γυναίκες μπορούν να προσφέρουν πολύ περισσότερα στην Αστυνομία λόγω των ψυχικών και σωματικών τους προσόντων, αλλά και λόγω της δυνατότητας να διερευνήσουν μερικές φορές συνθήκες διαπράξεως αδικημάτων που απαιτούν σωματική έρευνα. Νομίζω ότι το ποσοστό αυτό θα έπρεπε να είναι μεγαλύτερο για να πάρουν τα πάνω τους οι γυναίκες, ότι πράγματι μπορούν σ' αυτόν τον κόσμο να προσφέρουν εξίσου τις υπηρεσίες τους όπως και οι άνδρες στα Αστυνομικά Σώματα. 

'Οσον αφορά το άρθρο 12α για την άδεια παραμονής για εξαιρετικούς λόγους, συνδέεται με την τροπολογία που έγινε. Η λειτουργία της έννοιας της ανθρωπιάς επιβάλλει πολλές φορές να αντιμετωπισθούν άτομα που έχουν προβλήματα με τα ατομικά δικαιώματα, με τη ζωή τους, με την υγεία τους ή με άλλους ανθρωπιστικούς λόγους. Γι' αυτό νομίζω ότι το άρθρο 12α σε συνδυασμό με την τροπολογία θα πρέπει να ψηφισθούν. Το ίδιο και η τροπολογία που έγινε για τους αλλοδαπούς. 

'Οσον αφορά το συμβούλιο για την πρόληψη της εγκληματικότητας, πιστεύουμε ότι αυτό πρέπει να έχει συμβουλευτικό χαρακτήρα, διαφωτιστικό χαρακτήρα για την αντιμετώπιση, για την πρόληψη του εγκλήματος. 'Οπως είναι το περιεχόμενο της τροπολογίας, έχει μια ασάφεια ως προς το ότι αφήνει μία είσοδο για να ασκούν καθήκοντα καταστολής του εγκλήματος ή πρόληψης της εγκληματικότητας ιδιώτες. 'Ετσι δεν μπορεί να αντιμετωπισθεί μια σύγκρουση αρμοδιοτήτων με το έργο του Υπουργείου Δημόσιας Τάξης με αυτόν το θεσμό. Θα πρέπει οπωσδήποτε να θεωρηθεί ως ένα συμβουλευτικό όργανο ή διαφωτισμού της κοινής γνώμης με σεμινάρια ή με άλλες δραστηριότητες για την καταπολέμηση του εγκλήματος ή να αποτελεί ένα ξεχωριστό πράγμα. 'Οπως έχει αυτήν τη στιγμή, νομίζω ότι θα δημιουργήσει προσκόμματα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμηνάς έχει το λόγο. 

ΚΩΝΣΤΑΝΤΙΝΟΣ ΚΑΡΑΜΗΝΑΣ: Κύριε Πρόεδρε, δεν θα κουράσω το Σώμα μιλώντας για όλο το νομοσχέδιο, θα εστιάσω όμως την προσοχή μου και θα παρακαλέσω τον κύριο Υπουργό να προσέξει, όσον αφορά την ενίσχυση των πυροσβεστικών υπηρεσιών με εθελοντές πυροσβέστες. 

Κάθε καλοκαίρι, γινόμαστε μάρτυρες ολοκαυτωμάτων των δασών μας. Το ίδιο συμβαίνει και στον ακριτικό νομό της Σάμου που εκπροσωπώ. Τα τελευταία χρόνια, παρά το ότι οι πυρκαγιές δεν έχουν μειωθεί, έχουν μειωθεί στο ελάχιστο οι εκτάσεις των δασών τα οποία έχουν απωλεσθεί. Και σ' αυτό, οφείλω να πω ότι δεν έχει σχέση η πολιτεία, αλλά ο εθελοντισμός. 

Πράγματι η Σάμος, μπορούμε να πούμε ότι είναι πρωτοπόρος στον εθελοντισμό και δεν είναι τυχαίο ότι προχθές 30 του μήνα, οι εθελοντές πυροσβέστες της Σάμου και Ικαρίας βραβεύθηκαν με τιμητικές πλακέτες για την όλη προσφορά τους. 

Βεβαίως, για να γίνει αυτό, για να έχουμε εθελοντές πυροσβέστες, χρειάζεται να δοθούν και ορισμένα κίνητρα. Οφείλω να σας πω και θα σας παρακαλούσα να ανατρέξετε σε παλαιότερες εποχές, γιατί επί υπουργίας του κ. Γείτονα, παρεδόθη στο διευθυντή του πολιτικού του γραφείου τον κ. Δούναβη, σημερινό δημοτικό σύμβουλο του Δήμου Περιστερίου, το γερμανικό νομοσχέδιο για τον εθελοντισμό. 

Απ' ό,τι πληροφορήθηκα, όχι μόνο δεν δόθηκε σημασία, αλλά ούτε καν μετεφράσθη απ' αυτούς που ασχολούνται με τη δασοπυρόσβεση και τον εθελοντισμό. Πάντως πρέπει να πω πως πολλά θα μπορούσε να πάρει η ελληνική πολιτεία απ' αυτό το κείμενο. 

Αναφερόμενος, λοιπόν, στα κίνητρα που θα έπρεπε να δοθούν σ' αυτούς τους δασοπυροσβέστες, είναι ότι θα πρέπει ν' αυξηθεί το ποσοστό των εισαγομένων στο Πυροσβεστικό Σώμα από 20% σε 50%, διότι αυτοί έχουν μια συνεχή ευδόκιμη εθελοντική υπηρεσία. 

Επίσης πρέπει να υπάρξει μια επέκταση των δικαιωμάτων όσον αφορά τη μείωση των εισιτηρίων στις αστικές, ακτοπλοϊκές, σιδηροδρομικές και λοιπές συγκοινωνίες με 50% έκπτωση, κάτι που άλλωστε ισχύει και για τους ένστολους. 

Επίσης πρέπει να υπάρξει μια έκπτωση σε ποσοστό της τάξεως 20% επί του φόρου εισοδήματος και μέχρι ποσού αναλογούντος φόρου από εκατό χιλιάδες (100.000) δραχμές που ισχύει σήμερα, σε ένα εκατομμύριο (1.000.000) δραχμές. Επίσης ο εθελοντής πυροσβέστης, να μπορεί όταν εισάγεται στην Πυροσβεστική Ακαδημία ή στο Πυροσβεστικό Σώμα είτε σε κάποια άλλη εργασία του δημόσιου ή ιδιωτικού τομέα, να έχει αναγνωρίσιμο συντάξιμο χρόνο, ανάλογα με την προϋπηρεσία του στον εθελοντισμό, από ένα έως τρία χρόνια. 

Κάτι άλλο το οποίο θέλω να προσέξει ο κύριος Υπουργός, είναι ότι για τη συντήρηση των εθελοντικών σταθμών και κλιμακίων απαιτούνται κάποια χρήματα. Για το λόγο αυτό, οι δαπάνες θα πρέπει να αντιμετωπίζονται με την εγγραφή ανάλογων πιστώσεων στους σχετικούς ΚΑΕ των κατ' έτος προϋπολογισμών εξόδων των ΟΤΑ. 

Επίσης, σε ό,τι αφορά τα προσόντα που θα πρέπει να έχουν και αναφέρομαι στην ηλικία των δεκαοκτώ έως πενήντα πέντε ετών, θα μπορούσε κάλλιστα να πάει στα εξήντα πέντε χρόνια, διότι υπάρχουν και οι δευτερεύουσες υπηρεσίες, όπως τηλεφωνητές, γραμματείς, διότι και αυτό είναι μια προσφορά. 

Το κυριότερο όμως είναι η συντήρηση των οχημάτων. Από ποιους θα γίνεται; Στη μεν Πυροσβεστική αλλά και στους σταθμούς τους εθελοντικούς τους επαγγελματικούς, γίνεται από το κράτος. Στα κλιμάκια, υποχρεούνται οι δήμοι να κάνουν τη συντήρηση. Θα ήθελα να πω ότι για τη Σάμο, κάθε παλιά κοινότητα, έχει από ένα μέχρι πέντε οχήματα. Καταλαβαίνετε ότι αν κάτι συμβεί σ' αυτά, δεν υπάρχουν οι πόροι για να διορθωθούν. 

Τέλος, δεν μπορούμε να στέλνουμε αυτούς τους εθελοντές πυροσβέστες να μάχονται με τη φωτιά στην κατάσταση που εμφανίζονται, δηλαδή δίχως εξαρτήσεις, δίχως υπόδηση, δίχως τα απαραίτητα μέσα τα οποία θα τους επιτρέψουν να επιτελέσουν καλύτερα αυτό το ιερό καθήκον τους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, είναι αλήθεια και πρέπει να το αναγνωρίσουμε ότι κάνατε πάρα πολλές τροποποιήσεις από το αρχικό νομοσχέδιο και πραγματικά είναι προς τιμήν σας, γιατί και τους συναδέλφους ακούσατε αλλά και τις σωστές τους παρατηρήσεις υιοθετήσατε. 

Δεν θα έπαιρνα το λόγο, αν δεν είχα δυο σημεία να επισημάνω και θα παρακαλέσω θερμά να το ξαναδείτε. 

Στο άρθρο 2 παράγραφος δ' έχετε τα κωλύματα αυτών που δεν πρέπει να είναι σ' αυτήν την υπηρεσία. Ιδιαίτερα αυτό το θέμα του μέλους διοικητικού συμβουλίου συνδικαλιστικής οργάνωσης, είναι μια κατάκτηση των αστυνομικών. Ο συνδικαλισμός, μην ξεχνάμε, πέρασε διά πυρός και σιδήρου και σε άλλες εποχές, αν το λέγαμε αυτό, θα φαινόμασταν και εξωπραγματικοί. 'Ομως είναι μια κατάκτηση. Γιατί, λοιπόν, αυτούς τους ανθρώπους τους εξαιρείτε; 'Εχω την αίσθηση ότι εδώ τους αδικείτε και ίσως χάνετε και τους καλύτερους. 'Ισως. Βάλτε κάποια άλλα κωλύματα, όπως έχετε, αλλά αυτό το συγκεκριμένο, εγώ θα έλεγα να το απαλείψετε. 

Θα προχωρήσω παρακάτω για να σας πω το εξής: 'Εχετε προσωπική φρουρά, όπως έχει δοθεί και για τους Βουλευτές ένας αστυνομικός. Δεν διαλέξατε τους καλύτερους απ'αυτούς που γνωρίζατε; Τους εξαιρείτε. 

Τώρα στην τροπολογία. Η πρόληψη της εγκληματικότητας, κύριε Υπουργέ, δεν είναι υπόθεση να την αφήνουμε για παρακάτω. Είναι υπόθεση της πολιτείας και δεν μπορούμε να τη δίνουμε στις δημοτικές αρχές. Είναι γνωστές οι μικροψυχίες πολλών ανθρώπων. Είναι γνωστές επίσης οι ψηφοθηρικές τάσεις που σημειώνονται. Αυτό είναι θέμα δημόσιας τάξης, είναι θέμα πολιτείας. Δεν μπορούμε να το εκχωρούμε στην Τοπική Αυτοδιοίκηση. Δεν έχετε παραδείγματα για το πόσες αρμοδιότητες έχουν εκχωρηθεί όσον αφορά τα διάφορα κέντρα που έχουν τη δυνατότητα οι δήμοι να εκδίδουν άδειες αλλά και να αφαιρούν κατά τη διαδικασία αλλά που τελικά έχουν κάποιο λόγο; 

Εγώ, κύριε Υπουργέ, σεβόμενος απόλυτα την Τοπική Αυτοδιοίκηση δεν της αναγνωρίζω αυτήν την ευχέρεια των δημοσίας τάξεως διατάξεων. Είναι διατάξεις που πρέπει να περιοριστούν στο στενό των Fiskus και αυτό είναι το Υπουργείο Δημόσιας Τάξης. 

Αυτές τις παρατηρήσεις είχα να κάνω και πιστεύω ότι συντάξατε ένα καλό νομοσχέδιο, αλλά μην το χαλάτε με κάποιες μικροδιατάξεις σαν αυτές που ανέφερα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας: "Ανάπτυξη και Εκσυγχρονισμός των Υπηρεσιών Ψυχικής Υγείας και άλλες διατάξεις". 

Είναι καλό νομοσχέδιο για όλους μας! 

Ο κ. Γιακουμάτος έχει το λόγο. 

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, δεν είχα σκοπό να μιλήσω, όμως αυτό που με ανάγκασε να μιλήσω είναι η κραυγή αγωνίας, η ανασφάλεια των πολιτών. 

Κατ'αρχήν, θα ήθελα να ευχηθώ στον κύριο Υπουργό να είναι καλορίζικος και να στεριώσει σε ένα διαλυμένο εδώ και πολλά χρόνια Υπουργείο Δημόσιας Τάξης, που έχει φροντίσει η Κυβέρνηση γι' αυτό. 

Πραγματικά δεν πρέπει να μας επηρεάζει η ασφάλεια της Βουλής ή η ασφάλεια του υπουργικού θώκου, κύριε Υπουργέ, και να ξεχνάμε ότι καθημερινά στον τόπο μας πάνω από εκατό σπίτια ληστεύονται. 

ΠΡΟΕΔΡΕΥΩΝ (Παναγιώτης Σγουρίδης): Γι'αυτό οπλοφορούσατε και εσείς; 

ΓΕΡΑΣΙΜΟΣ ΓΙΑΚΟΥΜΑΤΟΣ: Εσείς οπλοφορείτε; 

ΠΡΟΕΔΡΕΥΩΝ (Παναγιώτης Σγουρίδης): 'Οχι. 

ΓΕΡΑΣΙΜΟΣ ΓΙΑΚΟΥΜΑΤΟΣ: Γράψτε το στα Πρακτικά, έχω την άδεια να οπλοφορώ! 

ΠΡΟΕΔΡΕΥΩΝ (Παναγιώτης Σγουρίδης): Ασφαλώς. Γι' αυτό οπλοφορούσατε. Αυτό είπα. 

ΓΕΡΑΣΙΜΟΣ ΓΙΑΚΟΥΜΑΤΟΣ: Λοιπόν, μη μιλάτε. 

ΠΡΟΕΔΡΕΥΩΝ (Παναγιώτης Σγουρίδης): Εγώ δεν οπλοφορώ. 

ΓΕΡΑΣΙΜΟΣ ΓΙΑΚΟΥΜΑΤΟΣ: Αναμάρτητος την πέτρα βαλλέτω, κύριε Πρόεδρε! 

Κύριε Υπουργέ, εκατοντάδες σπίτια καθημερινά ληστεύονται, περιπτεριούχοι πέφτουν θύματα ληστείας με χρήση βίας, είκοσι εκκλησίες ληστεύονται την εβδομάδα, πράγμα που είναι πρωτόγνωρο στην Ελλάδα. Και έχουμε και εκατόν πενήντα φόνους την τελευταία διετία. Αυτή είναι η πραγματικότητα, ότι ο πολίτης καθημερινά αισθάνεται ανασφαλής μέσα στο ίδιο του το σπίτι. 'Οχι μόνο να οπλοφορεί, κύριε Πρόεδρε, αλλά εδώ θα φθάσουμε σε λίγο, εάν συνεχιστεί η κατάσταση και δεν λάβει μέτρα η Κυβέρνηση, να είναι σε απόγνωση ο πολίτης και να μεταχειριστεί ακραίες περιπτώσεις, όπως είδαμε σε πολλά χωριά! 

Εν πάση περιπτώσει, κύριε Υπουργέ, είναι δυνατόν με λιβανίσματα, με ξόρκια, με συμβούλια να γίνει η πρόληψη της εγκληματικότητας; Σας θεωρώ έξυπνο άνθρωπο. Δεν μπορεί να παταχθεί η εγκληματικότητα έτσι. 'Εχετε τη δυνατότητα να λάβετε άμεσα, σωστά και σκληρά μέτρα, έτσι ώστε επιτέλους ο πολίτης στη γειτονιά, στο δήμο, στην κοινότητα να δει έναν αστυνομικό. Μα, δεν βλέπουμε αστυνομικούς! Οι αστυνομικοί επιδίδονται στο λειτούργημά τους με αυτόν το μισθό της εξαθλίωσης, το μισθό κάτω από τα όρια της φτώχειας, που παίρνει ένας αστυνομικός σήμερα, κάτω από τις τριακόσιες ενενήντα χιλιάδες (390.000) δραχμές που απαιτούνται να ζήσει μια οικογένεια με δύο παιδιά, χωρίς ενοίκιο. Παίρνει διακόσιες χιλιάδες (200.000) δραχμές. Πρέπει, λοιπόν, να δούμε έστω έναν αστυνομικό. Οι αστυνομικοί όλοι, κύριε Υπουργέ, είναι στη φύλαξη υποτιθέμενων στόχων, σε μεγαλοοικονομικούς παράγοντες, σε μεγαλοεκδότες, σε ηθοποιούς, σε καλλιτέχνες και δεν είναι στον απλό λαό που κινδυνεύει άμεσα. 

Δεύτερον, θα έπρεπε επιτέλους να αναδιατάξουμε τις δυνάμεις της Αστυνομίας. Αυτά τα πολυδύναμα απέτυχαν. Δεν είναι κακό, όπως ο Υπουργός Υγείας ζήτησε συγγνώμη, να ζητήσετε συγγνώμη από τον ελληνικό λαό, που καθημερινά ταλαιπωρείται και να λάβετε κάποια μέτρα. 

Εν πάση περιπτώσει, κύριε Υπουργέ, υπάρχει επιδημία εγκληματικότητας και υπάρχει και ανικανότητα. Εγώ έκανα αυτήν την παρατήρηση και την επισήμανση, γιατί σας θεωρώ ικανό να προβείτε σε θεσμικές παρεμβάσεις, σε άμεση λήψη μέτρων και όχι σε λιβανωτά, όπως είναι τα συμβούλια πρόληψης, για τα οποία διαφωνώ. Δεν χάνεις τίποτα να έχεις ένα συμβούλιο πρόληψης ή να κάνεις συσκέψεις, αλλά το πρόβλημα, κύριε Υπουργέ, είναι να υπάρχει στο δρόμο ένστολος αστυνομικός, πριν θρηνήσουμε και άλλα θύματα, πέρα από τα εκατόν πενήντα που σας είπα, που είναι επίσημος αριθμός. Διαψεύστε με, αν μπορείτε. Θα πρέπει να λάβετε μέτρα και από την πλευρά των αστυνομικών, ώστε να έχουμε κάποια αξιοπρεπή διαβίωσή τους, αλλά και αναδιάταξη δυνάμεων, αλλά και μέτρα, όπου πραγματικά δεν θα είναι η χώρα μας ένα ξέφραγο αμπέλι, όπως έχει καταντήσει εν όψει μάλιστα των μεγάλων κινδύνων που αντιμετωπίζουμε σήμερα σε όλα τα Βαλκάνια. Το βλέπει ο κάθε πολίτης ότι είναι ακόμα μεγαλύτερο το πρόβλημα της ασφάλειας των πολιτών από εσωτερικούς και εξωτερικούς κινδύνους. Και όταν λέω εσωτερικούς, μην αρχίσουν προς Θεού πάλι οι Αρσακειάδες της δημοκρατίας να μιλάνε για εσωτερικούς κινδύνους εδώ. 

Κύριε Υπουργέ, τολμήστε και εγώ προσωπικά αλλά και το κόμμα της Νέας Δημοκρατίας θα είμαστε αρωγοί σε αυτήν την προσπάθεια για την εξασφάλιση ενός συστήματος ασφάλειας στον πολίτη. Η πρώτη προτεραιότητα σήμερα στην ελληνική κοινωνία -κάνουν λάθος οι πολιτικοί που δεν το βλέπουν- δεν είναι η ανεργία, δεν είναι η οικονομική δυσπραγία, αλλά είναι η ανασφάλεια των πολιτών. Αν δεν το καταλάβετε, θα είναι πολύ αργά και στις εκλογές θα τακτοποιηθούν αυτοί οι λογαριασμοί. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θα ήθελα το λόγο. 

ΠΡΟΕΔΡΕΥΩΝ (Παναγιώτης Σγουρίδης): Κανονικά, κύριε Μπαντουβά, θα έπρεπε να χτυπήσετε την κάρτα σας, αλλά θα σας δώσω το λόγο κατ' εξαίρεση. 

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θεωρώ βέβαιη την καλή πίστη των συναδέλφων όλων των πτερύγων. Γι' αυτό είμαι βέβαιος ότι ομόθυμα θα γίνει αποδεκτό ότι πράγματι έχει γίνει επανάσταση θετική στα Σώματα Ασφαλείας και στο Υπουργείο Δημόσιας Τάξης στα τελευταία χρόνια. Συνδικαλισμός. Τρόπος εισαγωγής στις σχολές όλων των βαθμίδων. Κανονισμός μεταθετότητας και τόσα άλλα τα οποία είναι αποφασιστικής σημασίας, δομικής σημασίας σε έναν τομέα ο οποίος ήταν πάντοτε κρίσιμος στη λειτουργία της κοινοβουλευτικής δημοκρατίας. 

Δεν ήταν υπερβολή αυτό το οποίο λέγαμε, ότι από τα Σώματα Ασφαλείας επηρεάζεται το αποτέλεσμα των εκλογών σε ποσοστό πλέον του 7%, άλλοτε προς τη μία κατεύθυνση και άλλοτε προς την άλλη. Γιατί; Γιατί ακριβώς δεν υπήρχαν αυτές οι θεσμικές διευθετήσεις, οι οποίες έγιναν και στις οποίες αναφέρθηκα προηγουμένως. 

Επομένως έγιναν βήματα και έγιναν πάρα πολύ σημαντικά βήματα, για να απεγκλωβιστεί αυτός ο κρίσιμος τομέας της λειτουργίας αυτής της χώρας από το θανάσιμο ή οπωσδήποτε ζημιογόνο και καταστροφικό εναγκαλισμό της κομματικής επιρροής ή εξάρτισης. 

Από εκεί και πέρα, βεβαίως, υπάρχει πρόβλημα στον τρόπο με τον οποίο ασκείται το λειτούργημα σήμερα των Σωμάτων Ασφαλείας, της Αστυνομίας ειδικότερα. Αυτό είναι κάτι το οποίο θα πρέπει να αντιμετωπισθεί. 

Θα ήθελα να πω και εγώ ότι όχι μόνο ο παριστάμενος αξιότιμος Υπουργός αλλά και οι προηγούμενοι συνάδελφοί του έχουν αφήσει θετικά τη σφραγίδα του περάσματός τους από αυτό το Υπουργείο. 

Βεβαίως σε σας έχουμε επενδύσει περισσότερα. Διότι έχετε κατ' αρχήν την έξωθεν καλή μαρτυρία της επιτυχούς διέλευσής σας από άλλους τομείς της κυβερνητικής δραστηριότητας και επίσης είστε νέος άνθρωπος και, γιατί να μην το πω, σε όλους μας αγαπητός και συμπαθής. Επομένως υπάρχει και ένα άλλο θετικό στοιχείο, πέραν των όσων θετικών έχουν γίνει στο Υπουργείο σας, ότι υπάρχει και η υποστήριξη της Βουλής σε σας προσωπικά. 

Πράγματι έχουμε μια έξαρση της εγκληματικότητας, ευτυχώς όχι στο μέγεθος που υπήρχε από πολλά έτη σε άλλες χώρες της Ευρώπης, γειτνιάζουσες και όχι μόνο της Ευρώπης. Η "εισβολή" των ξένων στην Ελλάδα, με την οικονομική κρίση που υπάρχει, με τον επηρεασμό των ΜΜΕ, κυρίως της τηλεόρασης και για άλλους λόγους τους οποίους έχουμε πολλές φορές αναφέρει στην Αίθουσα αυτή, συμβάλλουν στο να έχουμε μία έξαρση της εγκληματηκότητας στην Ελλάδα. Ευτυχώς όχι πάρα πολύ μεγάλη. Αυτό πρέπει να το αντιμετωπίσουμε. Και δεν αντιμετωπίζεται μόνο με νοικοκυριό, κύριε Υπουργέ, πρέπει να έχετε μέσα. Πρέπει να σας εξοπλίσει η πολιτεία, σαν Υπουργείο, σαν πολιτική ηγεσία, σαν ένστολη δύναμη του Υπουργείου Δημόσιας Τάξης, με μέσα. Βασικό μέσο είναι το έμψυχο υλικό. 

Στον τομέα της εκπαίδευσης είμαι σε θέση να γνωρίζω ότι έχουν γίνει και γίνονται σοβαρά βήματα και πρέπει αυτά να τα προχωρήσετε και να τα κλιμακώσετε, να είναι δηλαδή η εκπαίδευση καλύτερη. 

Σε όλους τους τομείς, στον τομέα όμως του αριθμού του εμψύχου υλικού, εδώ πρέπει να βοηθηθείτε από την πολιτεία. Η Βουλή σας στηρίζει. Ζητήστε το από την Κυβέρνηση, να αυξηθεί ο αριθμός. 

Γνωρίζω σε άλλες χώρες οι οποίες βέβαια δεν έχουν την ευτυχία να είναι ευνομούμενες όπως είμαστε εμείς, ότι έχουν συγκριτικά με τον πληθυσμό περίπου οκτώ και εννέα φορές περισσότερους αστυνομικούς. Πρέπει λοιπόν να αυξηθεί ο αριθμός. 

Και εκείνο το οποίο εθίγη πολύ εύστοχα από το συνάδελφο προηγουμένως, η απασχόληση των αστυνομικών, παραδείγματος χάρη σε ιδιώτες, οι οποίοι επειδή είναι ευρείας οικονομικής επιφάνειας κινδυνεύουν από το κοινό έγκλημα. Να τους δώσετε τη δυνατότητα να πάρουν ιδιωτικούς αστυνομικούς, οι οποίοι νομίμως να οπλοφορούν και οι οποίοι να είναι της προηγούμενης έγκρισης ή αν θέλετε και εξέτασης του Υπουργείου Δημόσιας Τάξης. 

Οι τράπεζες, οι οποίες στην Ελλάδα είναι ο μόνος τομέας δραστηριότητας ο οποίος ευμαρεί -βλέπουμε αποτελέσματα οικονομικά, μερικά δισεκατομμύρια κάθε χρόνο κέρδη- μπορούν να πάρουν εμμίσθους, να πληρώνονται από εκείνες. 

'Εχω υπόψη μου αυτήν την πολύ επιτυχημένη και πολύ αποδοτική μονάδα των μοτοσικλετιστών της Αστυνομίας. Και απασχολούνται, αν δεν κάνω λάθος, σε επίπεδο περίπου ογδόντα ή εκατό ατόμων -ίσως κάνω λάθος, να είναι μεγαλύτερος ή μικρότερος ο αριθμός- σε φρούρηση τραπεζών. Γιατί να επιβαρύνεται το κράτος και γιατί να στερείται το κοινωνικό σύνολο αυτής της τόσο αποδοτικής και πολύτιμης αστυνόμευσης αυτού του τμήματος των εποχουμένων αστυνομικών των ειδικά εκπαιδευμένων; 

Σ' αυτόν τον τομέα ίσως θα έπρεπε, κύριε Υπουργέ, να κάνετε μια ιδιαίτερη προσπάθεια. Είμαι βέβαιος ότι θα επιτύχετε και το εύχομαι. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εβδομήντα δύο μαθητές και τέσσερις συνοδοί-καθηγητές από το 6ο Γυμνάσιο της Λάρισας. 

Η Βουλή τους καλωσορίζει. 

(Χειροκροτήματα απ' όλες τις πτέρυγες της Βουλής) 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, τη θέση μας επί της αρχής του νομοσχεδίου τη διατυπώσαμε -νομίζω- αρκετά αναλυτικά και πειστικά. Είναι γεγονός για μας αναμφισβήτητο και μετά τη συζήτηση που ακολούθησε ότι η Κυβέρνηση επιδιώκει ένα διπλό στόχο με αυτό το νομοσχέδιο. 

Ο πρώτος είναι να διασκεδάσει την αγανάκτηση που έχει καλλιεργηθεί -αναφέρθηκαν και άλλοι Βουλευτές σ' αυτήν την αγανάκτηση- μέσα στην κοινή γνώμη της χώρας μας για τη διαφθορά και την εγκληματικότητα, που δυστυχώς δεν αφήνει στο απυρόβλητο ούτε την Αστυνομία, η οποία υποτίθεται ότι θα έπρεπε να διώκει το οργανωμένο έγκλημα και να διασφαλίζει, εν πάση περιπτώσει, την ησυχία και την περιουσία των πολιτών. 

Είναι αλήθεια ότι ο δεύτερος στόχος που επιδιώκει είναι ο σημαντικότερος και είναι να δημιουργήσει ένα μηχανισμό τρομοκράτησης και εκβιασμού των αστυνομικών, εκείνων των αστυνομικών που ενδεχόμενα δεν θα ήταν έτοιμοι να υποκύψουν στις διάφορες κυβερνητικές σκοπιμότητες, ένα μηχανισμό που θα υπηρετεί σκοπιμότητες κυβερνητικές και άλλες. 

Είπαμε ότι εάν θα ήθελε κανείς σοβαρά να αντιμετωπίσει το θέμα της διαφθοράς στην Αστυνομία, θα έπρεπε κατ' αρχήν να εξετάσει τα αίτια που οδηγούν σ' αυτήν τη διαφθορά. Αναφερθήκαμε σ' αυτά τα αίτια και τα κατατάξαμε σε τρεις κατηγορίες: 

Το πρώτο είναι η κυριαρχία της αστικής ιδεολογίας και πολιτικής, το πρότυπο αξιών που καλλιεργεί. Μάλιστα καλλιεργείται και στην Αστυνομία και μάλιστα από τα πάνω. 

Το δεύτερο είναι ο αντιλαϊκός προσανατολισμός των Σωμάτων Ασφαλείας. Είναι αλήθεια ότι τα Σώματα Ασφαλείας δεν είναι προσανατολισμένα κατά κύριο λόγο στη δίωξη του εγκλήματος, αλλά στην καταστολή του λαϊκού κινήματος. Και για του λόγου το ασφαλές θα επαναλάβω ότι το μόνο Σώμα που είναι άρτια εκπαιδευμένο, άρτια στελεχωμένο και εξοπλισμένο είναι τα ΜΑΤ, τα οποία έχουν μία και μόνο αποστολή. Ούτε τους κλέφτες ούτε τους διαρρήκτες ούτε τους φονιάδες ούτε τους τρομοκράτες να διώκουν, για να χρησιμοποιήσω μια έκφρασή σας, αλλά να τρομοκρατούν το λαϊκό κίνημα, να καταπιέζουν, να καταστέλλουν, μη διστάζοντας ακόμη να σηκώσουν χέρι και στους ηλικιωμένους συνταξιούχους. 'Ετσι διαπαιδαγωγούνται. 

Είχαμε πολλές φορές την ευκαιρία, κύριε Υπουργέ και κύριε Πρόεδρε, να έλθουμε αντιμέτωποι με αυτήν τη νοοτροπία, το επαναλαμβάνω. Ακούσουμε, όχι από απλούς αστυνομικούς, αλλά από αστυνομικούς διευθυντές, από ανώτατα στελέχη, πράγματα που μας έκαναν να ανατριχιάζουμε, όπως, ότι με το ρόπαλο υπερασπίζονται τη δημοκρατία, που εμείς οι Βουλευτές υπονομεύουμε, ότι ο Βουλευτής δεν εκπροσωπεί τον ελληνικό λαό, αλλά εκπροσωπεί τους ψηφοφόρους του, ή ότι δεν έχει καμιά σημασία αν βρίσκεται ένας Βουλευτής μπροστά, "πρέπει να χτυπήσουμε και χτυπάμε" και τόσο το χειρότερο για το Βουλευτή και για το θεσμό. 

Φυσικά δεν βρίσκουμε πάντοτε την ίδια επιμέλεια, όταν πρόκειται για δίωξη του εγκλήματος. Και δεν φταίνε αυτοί. Δεν κατηγορώ την Αστυνομία. Τέτοια διαπαιδαγώγηση έχουν, τέτοιες εντολές παίρνουν, έτσι ενεργούν. Δείτε πόσοι απασχολούνται αυτήν τη στιγμή στη δίωξη των ναρκωτικών, πόσοι στη δίωξη του εγκλήματος, τι εξοπλισμό έχουν, τι στελέχωση έχουν. Είναι πράγματα τα οποία είναι οφθαλμοφανή. Γι' αυτό εμείς ζητάμε εξάλλου τον αναπροσανατολισμό των Σωμάτων Ασφαλείας. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Επίσης, μια τρίτη αιτία είναι το αντιδημοκρατικό εσωτερικό καθεστώς και η δράση των ξένων μυστικών υπηρεσιών. Είναι αρκετά φανερό αυτό που λέμε. Χρειάζεται παραπέρα εκδημοκρατισμός των Σωμάτων Ασφαλείας και επίσης χρειάζεται να αποκλειστεί επιτέλους αυτή η ελευθερία, αυτό το ξέφραγο αμπέλι που έχει γίνει η Αστυνομία για τις ξένες υπηρεσίες. Και ένα πολύ χαρακτηριστικό παράδειγμα είναι η στάση του Μπερνς αυτό το διάστημα. Δεν έχει καμία μα καμία συστολή. 

Πάει επισκέπτεται τον Αρχηγό των Ενόπλων Δυνάμεων, τον Αρχηγό της Αστυνομίας, τον Υπουργό Δημόσιας Τάξης. Και, εν πάση περιπτώσει θα έπρεπε να μας πει ο Υπουργός Δημόσιας Τάξης, τι κουβεντιάζει μαζί του, ειδικά μια τέτοια εποχή που η δράση της Αστυνομίας, όπως είχαμε την ευκαιρία να την αναπτύξουμε στην επίκαιρη ερώτηση, αναπτύσσεται ενάντια στο λαϊκό κίνημα, που διαμαρτύρεται κατά των βομβαρδισμών στο Κοσσυφοπέδιο και με τρόπο άγριο ορισμένες φορές, φθάσαμε στο σημείο ... 

ΠΡΟΕΔΡΕΥΩΝ (Νικόλαος Κατσαρός): Επί του νομοσχεδίου, κύριε Κόρακα, σας παρακαλώ! 

ΣΤΡΑΤΗΣ ΚΟΡΑΚΑΣ: Μάλιστα, κύριε Πρόεδρε. Μιλάμε για την Αστυνομία. 

...επειδή τα στελέχη του κόμματός μας στις Σέρρες μεταξύ άλλων πόλεων θέλησαν να υπενθυμίσουν το πραγματικό μήνυμα της 25ης Μαρτίου 1821 "όχι στην ιερή συμμαχία" και σήμερα το επίκαιρο είναι "όχι στη νέα τάξη του ΝΑΤΟ και στους βομβαρδισμούς στη Γιουγκοσλαβία" συνελήφθηκαν και δικάστηκαν έξι μήνες φυλακή, αυτόφωρο. Μεγάλο το έγκλημά τους! Την ίδια στιγμή διαβάσαμε στις εφημερίδες ότι αθωώθηκαν πρωταγωνιστές της αντιδιαδήλωσης της τρομοκρατίας που ασκήθηκε, όταν στη Θεσσαλονίκη συνήλθε αυτή η ομάδα σύσφιξης των σχέσεων ανάμεσα στους 'Ελληνες επιχειρηματίες και τους Τούρκους. Είναι πράγματα που φωνάζουν από μόνα τους. Αυτές είναι οι αιτίες. 

Και βεβαίως είναι το μισθολογικό καθεστώς. 'Οταν ο άλλος δεν μπορεί να θρέψει την οικογένειά του, βεβαίως γίνεται πιο ευάλωτος. Δεν το δικαιολογούμε -το καταδικάζουμε και πρέπει κάθε τέτοιο κρούσμα χρηματισμού αστυνομικού να πλήττεται αποφασιστικά- όμως ο ηθικός αυτουργός αυτής της υπόθεσης δεν είναι ο αστυνομικός, αλλά είναι η κυβερνητική εισοδηματική πολιτική απέναντι σ' αυτούς τους ανθρώπους. 'Οταν παίρνει ο άλλος διακόσιες πενήντα χιλιάδες (250.000) δραχμές το μήνα και έχει δύο παιδιά να σπουδάσει, πώς θα τα βγάλει πέρα; Τόσο το χειρότερο φυσικά γι' αυτόν, να μην τα σπουδάσει, να μείνουν "ξύλα απελέκητα". Αυτό είναι το καθεστώς που υπερασπίζεσθε με όλες τις δυνάμεις σας. 'Αρα άλλοι είναι οι λόγοι και με τέτοια μέτρα δεν πλήττεται. 

Τώρα έρχομαι στα άρθρα, κύριε Πρόεδρε. Πολύ σύντομα θα επαναλάβω ότι στο άρθρο 1 δίνονται αρμοδιότητες σ' αυτήν την υπηρεσία εσωτερικών υποθέσεων, που ξεπερνάνε οτιδήποτε το λογικό. 

Αφαιρέσατε το άρθρο 247 και είναι θετικό. Νομίζω όμως ότι θα έπρεπε να είχατε το κουράγιο να πάτε και παραπέρα, να αφαιρέσετε τουλάχιστον και τα άλλα δύο άρθρα, στα οποία αναφερθήκαμε, το 260 και το 261. 

Αναλαμβάνει λοιπόν αυτή η Υπηρεσία Εσωτερικών Υποθέσεων, ένα έργο διερεύνησης, εξιχνίασης εγκλημάτων, που κατά κύριο λόγο ανήκει στις εισαγγελικές και ανακριτικές αρχές κατά τη γνώμη μας, οι οποίες αρχές μπορούν σύμφωνα με τα ισχύοντα να συνεπικουρούνται στο έργο τους και από την Αστυνομία. Ιδιαίτερα η αρμοδιότητα για τη διενέργεια προανακριτικής εξέτασης και προανάκρισης χωρίς εισαγγελική παραγγελία υπερβαίνει, όπως περιγράφεται στο άρθρο, τη δραστηριότητα που επιτρέπει στις περιπτώσεις αυτές το άρθρο 243 του Κώδικα Ποινικής Δικονομίας και γι' αυτό δεν συμφωνούμε. 

Επίσης η απρόσκοπτη πρόσβαση στα αρχεία όλων των δημοσίων υπηρεσιών είναι μία ιδιαίτερα σημαντική αρμοδιότητα, που είναι πολύ επικίνδυνο να παραχωρείται χωρίς τις απαιτούμενες εγγυήσεις. Φυσικά αναφέρετε το ν. 2472/97, όμως εδώ ο λόγος γίνεται, όπως το έχετε διατυπώσει, μόνο για την αξιοποίηση αυτών των στοιχείων, όχι και για τη συγκέντρωση και για την επεξεργασία τους. 

Πρέπει λοιπόν να βάλετε "για τη συγκέντρωση για την επεξεργασία και την αξιοποίηση" δηλαδή για όλη αυτήν τη διαδικασία τήρησης του αρχείου. 

Είμαστε επίσης αντίθετοι και με την εν λευκώ εξουσιοδότηση προς τον Υπουργό Δημόσιας Τάξης για έκδοση προεδρικού διατάγματος που θα ρυθμίζει όσα προβλέπονται στην παράγραφο 8 του άρθρου 1, για τις λειτουργίες τον αριθμό κλπ. Με τα προεδρικά διατάγματα συνήθως ρυθμίζουμε τις λεπρομέρειες και όχι τέτοια βασικά ζητήματα. 

Στο άρθρο 2, όσον αφορά την επιλογή των αστυνομικών που θα υπηρετήσουν στην Υπηρεσία Εσωτερικών Υποθέσεων, έχουμε να παρατηρήσουμε τα εξής: Πρώτον, σχετικά με τα προσόντα διορισμού. Τα προσόντα που αναφέρονται στην παράγραφο 2, περίοδος α, αποτελούν αξιολογικές κρίσεις υποκειμενικές αυτών που θα επιλέξουν τους αστυνομικούς που θα στελεχώσουν την Υπηρεσία Εσωτερικών Υποθέσεων και δεν είναι μετρήσιμα. Φυσικά βγάλατε τη δυνατότητα αντοχής, δηλαδή τις αντοχές. Είναι και αυτό κάτι, αλλά δεν αντιμετωπίζει το πρόβλημα. 

Δεύτερον, το προσόν της αξιολόγησης με χαρακτηρισμό "εξαίρετος" και της ευμενούς κρίσης από τα αρμόδια συμβούλια κρίσεων δεν εξασφαλίζει ότι θα επιλεγούν οι καλύτεροι. Δεν είναι αδιάβλητες και αξιοκρατικές οι κρίσεις. Σχετικά με τα κωλύματα θα επαναλάβουμε τα εξής. Πρώτον, σε ό,τι αφορά κώλυμα από εκκρεμή πειθαρχική δίωξη. Είναι γνωστές οι πειθαρχικές διώξεις δημοκρατικών και αγωνιστών αστυνομικών. Νομίζουμε ότι εδώ θα πρέπει να αναφέρεται το κώλυμα στην περίπτωση αυτή μόνο για αμετάκλητη ανώτερη πειθαρχική ποινή. 

Δεύτερον, σε ό,τι αφορά το κώλυμα από συνδικαλιστική ιδιότητα. Εδώ πραγματικά θέλουμε να πούμε και μεις, όπως ήδη το αναφέραμε, ότι ανησυχούμε πάρα πολύ, ακόμη περισσότερο για το ρόλο αυτής της υπηρεσίας. Δεν καταλαβαίνουμε γιατί πρέπει να εξαιρεθούν οι συνδικαλιστές. Λένε μερικοί, γιατί θα έχουν υποκειμενική κρίση κλπ. Δεν έχει αποδείξει κάτι τέτοιο η ιστορία του συνδικαλιστικού κινήματος, κύριε Υπουργέ. Αντίθετα δεν είναι λίγες οι περιπτώσεις που το συνδικαλιστικό κίνημα της αστυνομίας και εδώ και έξω δεν δίστασε όχι μόνο να μην υποστηρίξει αλλά και να καταγγείλει και να ξεσκεπάσει παράνομες δραστηριότητες συναδέλφων τους, όταν αυτές αντιβαίνουν στην αποστολή της Αστυνομίας, όπως την εννοεί το συνδικαλιστικό κίνημα. Και θέλω για άλλη μια φορά να πω ότι αξίζει μεγαλύτερης εμπιστοσύνης και θα μπορούσε το συνδικαλιστικό κίνημα να είναι ο σημαντικότερος σύμμαχος ενός Υπουργείου Δημόσιας Τάξης που θα ήθελε πραγματικά να πατάξει το έγκλημα και τη διαφθορά. 

Υπάρχει επίσης αυτή η παράγραφος, το κώλυμμα για αστυνομικό που έχει υπηρετήσει σε γραφεία Υπουργών, Βουλευτών και Αρχηγού της Αστυνομίας. Για μας είναι ακατανόητο. Δεν μπορούμε να το καταλάβουμε. Εσείς επιμένετε, εμείς διαφωνούμε. 

Επίσης, σε ό,τι αφορά το διορισμό του διοικητή. Είχε μπει ότι ο διοικητής διορίζεται από την Επιτροπή Θεσμών και Διαφάνειας με πρόταση του Υπουργού Δημόσιας Τάξης. Τώρα το αντιστρέψατε και το κάνετε -δεν το καταλαβαίνω αυτό- να διορίζεται από τον Υπουργό Δημόσιας Τάξης με πρόταση της Επιτροπής Θεσμών και Διαφάνειας. Πρώτα από όλα η επιτροπή αυτή δεν προτείνει, όπως ξέρετε. Η επιτροπή κρίνει. Δεν είναι δυνατόν να προτείνει. 

Εμείς πιστεύουμε ότι θα έπρεπε να μείνει όπως ήταν η αρχική διατύπωση. 

Σε ό,τι αφορά την επιλογή του προσωπικού από όργανο ελεγχόμενο από την εκάστοτε κυβέρνηση ... Κατά συνέπεια και εδώ θα υπηρετούνται σκοπιμότητες και δεν υπάρχει καμία συμμετοχή της Βουλής. 

Σε ό,τι αφορά το άρθρο 3, η εποπτεία της δραστηριότητας από δύο εισαγγελείς δεν μπορεί να είναι το άλλοθι για τη νομιμοποίηση της δημιουργίας της Υπηρεσίας Εσωτερικών Υποθέσεων. Τώρα το αλλάξατε και αντί για εισαγγελείς πλημμελειοδικών βάλατε εισαγγελείς εφετών. Είναι κάτι, αλλά, όπως το έχετε διατυπώσει στις τροποποιήσεις, οι εισαγγελείς εφετών θα βλέπουν την ενασχόλησή τους αυτή ως πάρεργο. Νομίζουμε ότι θα έπρεπε τουλάχιστον, όπως είχε μπει πιο μπροστά για τους εισαγγελείς της χαμηλότερης βαθμίδας, να είναι το αποκλειστικό τους έργο, η αποκλειστική τους απασχόληση. Η δραστηριότητα της Υπηρεσίας Εσωτερικών Υποθέσεων μπορεί να παρακάμψει την ελλιπή οπωσδήποτε εποπτεία. 

Το άρθρο 4: Δημιουργείται κατά τη γνώμη μας με την υπηρεσία αυτή μία ελίτ που απολαμβάνει αυξημένες αποδοχές. Με τον τρόπο αυτό πιστεύουμε ότι γίνεται μια προσπάθεια και χειραγώγησής τους και αυτές οι αποδοχές έχει σημασία ότι καθορίζονται από τον Υπουργό Οικονομικών και τον Υπουργό Δημόσιας Τάξης. Απολαμβάνει ιδιαίτερης υπηρεσιακής μεταχείρισης -στην παράγραφο 6 αλλά δεν με παίρνει ο χρόνος να αναφερθώ- εκεί που μπορεί να μετατεθεί μετά το πέρας της θητείας του σε αυτήν την υπηρεσία στον τόπο ιδιαίτερων συμφερόντων. 

Στο άρθρο 5 παράγραφος 1 για να μην είναι άδικη η συμπεριφορά αστυνομικού και της Υπηρεσίας Εσωτερικών Υποθέσεων πρέπει κατά τη γνώμη μας να υπάρχει, πρώτον, προηγούμενη πριν από την ανάληψη της όποιας δραστηριότητας σύμφωνη γνώμη του εισαγγελικού λειτουργού, δεύτερον, ενημέρωση-έλεγχος της δραστηριότητας του αστυνομικού από τον εισαγγελικό λειτουργό. 

Στην παράγραφο 2: Με την παράγραφο αυτή νομιμοποιούνται ουσιαστικά παράνομες έρευνες ύστερα από απλή καταγγελία ή και βάσιμες υπόνοιες. Για να μη θίγονται δικαιώματα του πολίτη θα πρέπει να υπάρχει προηγουμένως τουλάχιστον σύμφωνη γνώμη του εισαγγελικού λειτουργού. 

Στην παράγραφο 3 προβλέπεται ευνοϊκότερη μεταχείριση των αστυνομικών σε σχέση με τους απλούς πολίτες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, τι συμβαίνει; Δεν μπορώ να καταλάβω. Ζητώ λιγάκι χρόνο. 

ΠΡΟΕΔΡΕΥΩΝ (Νικόλαος Κατσαρός): Είδατε πόσο γρήγορα περνάει ο χρόνος; 

ΣΤΡΑΤΗΣ ΚΟΡΑΚΑΣ: Είναι γεγονός, κύριε Πρόεδρε, αλλά τόσα άρθρα... 

ΠΡΟΕΔΡΕΥΩΝ (Νικόλαος Κατσαρός): Είστε στο άρθρο 5 ακόμη, και είναι δεκαπέντε. Σε δύο λεπτά παρακαλώ, να τελειώσετε. 

ΣΤΡΑΤΗΣ ΚΟΡΑΚΑΣ: Δεν είναι δυνατόν. Τα παρατάω, κύριε Πρόεδρε, και φεύγω. Δεν είναι δυνατόν να καθορίζουμε όλο το νομοσχέδιο μαζί και τις τροπολογίες για τα άρθρα σε μία ενότητα και μετά να λέμε... 

ΠΡΟΕΔΡΕΥΩΝ (Νικόλαος Κατσαρός): Αυτό το "τα παρατάω και φεύγω" το συνηθίζετε πολύ να το λέτε! 

ΣΤΡΑΤΗΣ ΚΟΡΑΚΑΣ: 'Οχι. Αφήστε τώρα τα σχόλια, σας παρακαλώ! 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πάρα πολύ, μιλήστε κάπως αλλιώς. Πέστε ότι θέλετε λίγο χρόνο, να το καταλάβω, αλλά όχι τα παρατάω και φεύγω. Θα σας πούμε, φύγετε! 

ΣΤΡΑΤΗΣ ΚΟΡΑΚΑΣ: Δεν καθορίστηκε χρόνος. Επίσης δεν μπόρεσα εκείνη τη στιγμή, γιατί ήμουνα στην Επιτροπή Εξωτερικών Υποθέσεων, να είμαι εδώ, όταν έγινε η συζήτηση για τα διαδικαστικά. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, μη χάνετε χρόνο. Να είστε συντομότατος, σε δύο-τρία λεπτά να τελειώσετε. 

ΣΤΡΑΤΗΣ ΚΟΡΑΚΑΣ: Προσπαθώ, κύριε Πρόεδρε. Βλέπετε ότι τα λέω επιγραμματικά. 

Προβλέπεται ευνοϊκότερη μεταχείριση, λοιπόν, στην παράγραφο 3 απέναντι στους αστυνομικούς σε σχέση με τους απλούς πολίτες. Ευνοϊκότερη μεταχείριση στους αστυνομικούς που παρανόμησαν και πριν καταγγελθούν οι πράξεις τους έχουν δώσει πληροφορίες. Δηλαδή φτάνουμε μέχρι την ατιμωρησία. Το έχουμε τονίσει, καταλαβαίνετε τι εννοούμε, δεν είμαστε οι μόνοι που το είπαμε. Και στην παράγραφο 3 και στην παράγραφο 4 υπάρχει αυτή η ευνοϊκή μεταχείριση των παρανομούντων. Δηλαδή ουσιαστικά συμμετέχει ο άλλος σε κάποιο έγκλημα, σε κάποια παρανομία, πάει, καταδίδει τους συναδέλφους του και τον αθωώνουμε. Αυτό πώς να το χαρακτηρίσω; Είναι αχαρακτήριστο. 

Βεβαίως, πιστεύουμε ότι η προστασία προς τους μάρτυρες πρέπει να δίδεται αυτεπάγγελτα και με την εγγύηση του εισαγγελικού λειτουργού. Στο άρθρο 6 παράγραφος 1 διευρύνεται επικίνδυνα ο κύκλος των περιπτώσεων που επιτρέπεται η παραβίαση των απορρήτου των επιστολών της τηλεφωνικής ή κάθε άλλης μορφής επικοινωνίας, ανταπόκρισης. Εδώ πρέπει να πούμε ότι το Σύνταγμα προβλέπει στο άρθρο 19 αποδέσμευση της δικαστικής αρχής από το απόρρητο για λόγους εθνικής ασφάλειας ή για τη διακρίβωση ιδιαίτερα σοβαρών εγκλημάτων. Εδώ, όπως είναι διατυπωμένο για κάθε έγκλημα, μπορεί να έχουμε παραβίαση του απορρήτου. 

Επίσης, διευρύνεται η αποδέσμευση από το απόρρητο ακόμα και στα πλαίσια της διενέργειας προκαταρκτικής εξέτασης πριν από την άσκηση ποινικής δίωξης. Αυτές οι διατάξεις θέτουν σε κίνδυνο συνταγματικά κατοχυρωμένα δικαιώματα των πολιτών. 

'Οσον αφορά την παράγραφο 4, νομίζουμε ότι με αυτήν νομιμοποιείται η χρήση από την Υπηρεσία Εσωτερικών Υποθέσεων παρανόμως αποκτηθέντων αποδεικτικών μέσων ενώπιον του δικαστηρίου και των δημοσιων αρχών, κάτι που δεν επιτρέπει ο Κώδικας Ποινικής Δικονομίας. 

Στο άρθρο 6 δεν προβλέπεται η διαδικασία άμεσης καταστροφής των αποδεικτικών στοιχείων με απειλή κυρώσεων σε περίπτωση μη τεκμηρίωσης των σχετικών καταγγελιών. 

Στο άρθρο 7 η αποκατάσταση θα πρέπει να γίνεται αυτεπάγγελτα και με την έκδοση ημερήσιας διαταγής, που θα αναρτάται στην αστυνομική διεύθυνση που υπηρετεί ο αδίκως κατηγορηθείς αστυνομικός. 

'Ερχομαι τώρα στο άρθρο 8. Δεν αποτελεί ουσιαστικό κοινοβουλευτικό έλεγχο η απλή υποβολή στην Επιτροπή Θεσμών και Διαφάνειας της Βουλής έκθεση με τα πεπραγμένα της εν λόγω υπηρεσίας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Στο άρθρο 10 έχουμε περιορισμό της περίπτωσης όπου η διενέργεια ΕΔΕ για πειθαρχικά παραπτώματα αστυνομικών μπορεί να ανατίθεται σε εισαγγελικό λειτουργό. Η διενέργεια ΕΔΕ από εισαγγελέα ήταν μία εγγύηση ότι η πειθαρχική δίωξη δεν θα αφορούσε συνδικαλιστική δράση για παράδειγμα. Δεν συμφωνούμε, λοιπόν, με αυτόν τον περιορισμό. 

Φθάνω στο άρθρο 12. Κύριε Υπουργέ, εδώ προσθέσατε μία παράγραφο -δεν θα σχολιάσω τα υπόλοιπα- ότι το αμετάθετο του συνδικαλιστή διασφαλίζεται μόνο για βαθμούς πάνω από τον αστυνομικό υποδιευθυντή. Αυτό το πράγμα το θεωρούμε απαράδεκτο. Είναι μια απαράδεκτη διάκριση. Δεν είναι δυνατόν να συμβεί κάτι τέτοιο. Εν πάση περιπτώσει, ξέρετε ότι υπάρχουν δύο ομάδες συνδικαλισμού, των κατώτερων και των ανώτερων. Είναι μία διάκριση προς τους ανώτερους που δεν είναι επιτρεπτή και δεν καταλαβαίνουμε γιατί οι κατώτεροι θα πρέπει, από τη στιγμή που αναπτύσουν μία δραστηριότητα, να είναι στο έλεος του κάθε αστυνομικού διευθυντή. 'Εχουμε τέτοιες περιπτώσεις. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, μου επιτρέπετε να δώσω μία απάντηση; 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Αντιθέτως, κύριε συνάδελφε, οι κατώτεροι έχουν το αμετάθετο και οι ανώτεροι έχουν το μεταθετό. 

ΣΤΡΑΤΗΣ ΚΟΡΑΚΑΣ: Εντάξει, αυτό είναι ήδη καλύτερο, θα μπορούσα να το καταλάβω. Δημιουργείται όμως και εδώ ένα πρόβλημα, αν πάρουμε μάλιστα υπόψη ότι η 'Ενωση των Ανωτέρων Αστυνομικών δεν εγκρίνει το νομοσχέδιο. Εμείς πιστεύουμε ότι θα πρέπει όλοι οι συνδικαλιστές να έχουν το αμετάθετο. Δεν χάλασε δα και ο κόσμος, δεν είναι τόσοι οι ανώτατοι αξιωματικοί οι οποίοι ασχολούνται με το συνδικαλισμό. 

(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Στο άρθρο 13 χρειάζεται διευκρίνιση μέσα στη διάταξη του εν λόγω δημοσίου συμφέροντος, που θα δικαιολογεί την έκδοση αδειών παραμονής σε αλλοδαπούς, για να μην υπάρξουν αυθαιρεσίες. Επίσης, πρέπει να υπάρχει εξασφαλισμένο το δικαίωμα προσφυγής κατά της άρνησης να χορηγηθεί άδεια παραμονής. 

Στην παράγραφο 5 επιδιώκεται να εξασφαλιστεί η εφαρμογή της Συνθήκης Σένγκεν και να αποτραπεί η είσοδος στη χώρα σε αλλοδαπούς που έχουν θεωρηθεί ανεπιθύμητοι σε άλλη χώρα που εφαρμόζει τη Συνθήκην Σένγκεν, ανεξάρτητα αν υπάρχουν λόγοι να είναι ανεπιθύμητοι στην Ελλαδα κλπ. Νομίζουμε ότι εδώ θα πρέπει να διευκρινίσουμε, επειδή ζητούνται διάφορα χαρτιά κλπ., ότι ένας πολιτικός πρόσφυγας, που διώκεται πολιτικά από το καθεστώς της χώρας του, μπορεί να μην έχει χαρτιά και χρειάζεται μία διαφορετική αντιμετώπιση. 

Με το άρθρο 14 η Κυβέρνηση επιχειρεί να ενισχύσει τον εθελοντισμό, για να καλύψει τα τεράστια κενά που υπάρχουν σε προσωπικό στο Πυροσβεστικό Σώμα. Αυτή τη στιγμή και ιδιαίτερα μετά την περσινή ανάθεση της δασοπυρόσβεσης στο Πυροσβεστικό Σώμα οι σταθμοί και τα κλιμάκια, που ιδρύθηκαν, υπολειτουργούν χωρίς ουσιαστικά να έχουν προσωπικό και μέσα για να αντιμετωπίσουν την αποστολή τους. Αντί να προσλάβει λοιπόν προσωπικό η Κυβέρνηση, καταφεύγει στους εθελοντές στη θέση του απαραίτητου μόνιμου προσωπικού. Εμείς δεν συμφωνούμε και επιμένουμε να καλυφθούν με μόνιμο προσωπικό. 

Σχετικά με την τροπολογία με γενικό αριθμό 2563, εδάφιο 19... 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Κόρακα. 

ΣΤΡΑΤΗΣ ΚΟΡΑΚΑΣ: Το πολύ σε δύο λεπτά τελειώνω, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): 'Οχι, κύριε Κόρακα, ήδη έχετε ξεπεράσει κατά πολύ το χρόνο σας. Σας παρακαλώ να τελειώσετε. 

ΣΤΡΑΤΗΣ ΚΟΡΑΚΑΣ: Καλώς, θα τα πω στη δευτερολογία μου. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 

Θέλω να κάνω ορισμένες μικρές διορθώσεις. Υπήρξε πρόταση των συναδέλφων κυρίων Κουβέλη και Λαμπρόπουλου να απαλειφθεί από την τροπολογία, που αναφέρεται στα τοπικά συμβούλια πρόληψης εγκληματικότητας στην τρίτη παράγραφο, στην τρίτη σειρά, η φράση: "Η εφαρμογή σχετικών μέτρων ύστερα από έγκριση του οικείου δημοτικού ή κοινοτικού συμβουλίου" και να προστεθεί στη δεύτερη παράγραφο, μετά τη λέξη "ιατρούς" η φράση "καθώς και εκπροσώπους παραγωγικών τάξεων". 

Επίσης, στη συγκεκριμένη τροπολογία να προστεθεί στην τρίτη παράγραφο η πρόταση: "Με απόφαση του Υπουργού Δημόσιας Τάξης καθορίζονται τα θέματα λειτουργίας του εν λόγω συμβουλίου συνεργασίας αυτού με τις αρμόδιες αρχές και φορείς καθώς και κάθε άλλη αναγκαία λεπτομέρεια". 

Κύριε Πρόεδρε, αφιερώσαμε στο νομοσχέδιο αυτό τέσσερις συνεδριάσεις στη Διαρκή Επιτροπή και δύο συνεδριάσεις στην Ολομέλεια της Βουλής. 'Εγινε ένας πολύ σημαντικός, πλούσιος και αποτελεσματικός διάλογος. Προσπάθησα και άκουσα με ευλάβεια όλους τους συναδέλφους και βελτίωσα με τη βοήθειά τους και τη συνδρομή τους πολύ σημαντικά νομίζω το νομοσχέδιο. 

Θέλω να ευχαριστήσω όλους τους συναδέλφους για τη συμβολή τους σε αυτήν τη συζήτηση, γιατί θεωρώ ότι αυτή η συγκεκριμένη νομοθετική ρύθμιση που ολοκληρώνουμε σήμερα είναι ένα σημαντικό βήμα για την εξυγίανση και τον εκσυγχρονισμό της Αστυνομίας. Για μία ακόμα φορά θελω να εκφράσω τις θερμές μου ευχαριστίες. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Σε ό,τι αφορά την τροπολογία που αναφέρεται στα τοπικά συμβούλια, θα μπορούσε κανείς να δεχθεί κάτι τέτοιο, εάν δεν υπήρχαν οι εξής κίνδυνοι και νομίζουμε ότι γι'αυτό προχωράτε εκεί. Ζητάτε από τα τοπικά συμβούλια πρόληψης της εγκληματικότητας να απαρτίζονται μόνο από επιστήμονες, λες και είναι αποκλειστικά επιστημονικό το θέμα. Τώρα βάζετε και τις παραγωγικές τάξεις. Ξέρετε, στους διάφορους δήμους δρουν και λειτουργούν διαφορες επιτροπές, πολιτιστικοί σύλλογοι κλπ. Με την προσθήκη σας τους αποκλείετε. Θα μπορούσατε λοιπόν να πείτε με τη συμμετοχή γενικότερα κοινωνικών φορέων του δήμου και να απαρτίζεται από αυτούς. 

Δεύτερον, δεν έχουν ρωτηθεί, εκτός από μία επιλεκτική συζήτηση που κάνατε με μερικούς δημάρχους και δεν έχει τεθεί αυτό το πράγμα υπόψη της Τοπικής Αυτοδιοίκησης. Αν μπορεί, δηλαδή, η Τοπική Αυτοδιοίκηση να αναλάβει τέτοια ευθύνη. 

Τρίτον, η προληπτική πολιτική σε ό,τι αφορά οποιονδήποτε τομέα, αλλά ιδιαίτερα στην καταπολέμηση της εγκληματικότητας, δεν μπορεί να είναι θέμα ξεχωριστό του κάθε δήμου και ο κάθε δήμος να χαράσει τη δική του πολιτική. Επιβάλλεται να υπάρχει μία ενιαία -ας την πω έτσι- εθνική πολιτική, η οποία πρέπει υπεύθυνα να καθορίζεται από την κυβέρνηση, που έχει αναλάβει την ευθύνη απέναντι στον ελληνικό λαό και να μην πετάει το μπαλάκι στην Τοπική Αυτοδιοίκηση που διαθέτει μηδαμινά μέσα. 

Η πρόληψη του εγκλήματος είναι τεράστια υπόθεση. Χρειάζεται μέσα, χρειάζεται προσωπικό, χρειάζεται μέσα επικοινωνίας, δυνατότητες τεράστιες, που αυτά δεν μπορεί να τα έχει ένας δήμος ή να τα εναποθέσουμε σε ένα δήμο, γιατί πρόκειται για πάρα πολύ σοβαρό ζήτημα. 

Σε ό,τι αφορά την τροπολογία σχετικά με την παραμονή των αλλοδαπών, πιστεύω ότι είναι θετικό ότι οι προϋποθέσεις εισόδου, παραμονής και απασχόλησης στη χώρα μας, οι οποίες απαιτούνται για την υπαγωγή των αλλοδαπών στα προεδρικά διατάγματα 358 και 359 περί νομιμοποίησης πρέπει να συντρέχου διαζευκτικά. Είναι γεγονός ότι μέχρι σήμερα έπρεπε να συντρέχουν σωρρευτικά, δηλαδή έπρεπε κάποιος να είχε και άδεια παραμονής και άδεια εργασίας. Κατά συνέπεια, αυτό είναι σωστό. 

'Ομως το ερώτημά μας είναι τι θα γίνει με τους αλλοδαπούς που έχουν καταγραφεί, αλλά επειδή μέχρι τώρα όπως είχαν τα παραπάνω προεδρικά διατάγματα, που δεν συνέτρεχαν σωρρευτικά οι προϋποθέσεις, δηλαδή και άδεια εργασίας και παραμονής, έφυγαν στην πατρίδα τους και μετά την επιστροφή τους δεν τους επιτράπηκε η είσοδος ή απελάθηκαν. Εν τω μεταξύ αυτοί έχουν συμφέροντα εδώ. 

Πρέπει να τους δοθεί η δυνατότητα, εφόσον είχαν καταγραφεί, μέσα στις προθεσμίες να μπορέσει να συνεχιστεί και για αυτούς η διαδικασία νομιμοποίησης με το νέο καθεστώς της διαζευκτικής συνδρομής προϋποθέσεων, για να πάρουν κάρτα προσωρινής άδειας παραμονής αλλοδαπού. 

Δεύτερον, ορθά δίνεται παράταση για υποβολή δικαιολογητικών, πιστοποιητικού υγείας και ποινικού μητρώου κλπ. 'Ομως υπάρχει πρόβλημα ως προς το Υπουργείο Δικαιοσύνης για την έκδοση του ποινικού μητρώου. Είναι γεγονός πως είναι χαρακτηριστικό ότι σχετικές διαδικασίες είναι χρονοβόρες, ακόμη και όσοι έχουν υποβάλλει αιτήσεις το 1998, πιθανά να πάρουν το χαρτί του ποινικού μητρώου το 2000. 'Αρα ως προς το ποινικό μητρώο υπάρχει πρόβλημα, μπορεί να μη φθάσει η προθεσμία που δίνεται. Επίσης υπάρχει περιορισμός στην παράταση υποβολής των παραπάνω δικαιολογητικών αφού αυτή η παράταση θα αφορά μόνο όσους έχουν υποβάλλει αίτηση μέχρι 31.12.1998. 

Υπάρχουν όμως και περιπτώσεις αλλοδαπών, που ενώ καταγράφηκαν στον ΟΑΕΔ, εντούτοις για διάφορους λόγους δεν πρόλαβαν να υποβάλουν αιτήσεις μέσα στο 1998, παραδείγματος χάριν γιατί υπάρχουν μεγάλες ουρές και δεν μπορούσαν να χάσουν μεροκάματα. Πρέπει να δοθεί μία παράταση για υποβολή αιτήσεων για αυτούς που είχαν καταγραφεί μέσα στις προβλεπόμενες προθεσμίες, αλλά δεν πρόλαβαν να υποβάλουν αίτηση για να λάβουν την κάρτα. 

Ορθά προβλέπεται ότι τα ανήλικα τέκνα και οι σύζυγοι κατόχου κάρτας δεν απευλάνονται κατά τη διάρκεια ισχύος της κάρτας. Ορθά προβλέπεται και η ρύθμιση ειδικά για τα ανήλικα τέκνα, δηλαδή να μην απευλάνονται, όταν κατά τη διάρκεια της ισχύος της κάρτας του πατέρα τους ενηλικιώνονται. Ορθά, επίσης, δίνεται η δυνατότητα στα παραπάνω παιδιά που ενηλικιώνονται, να μπορούν να ζητήσουν μετά το εικοστό πρώτο έτος χορήγηση και σε αυτά της κάρτας. 

'Ομως γιατί θα πρέπει να απευλάνονται μετά το 21ο έτος, αν δεν έχουν τις προϋποθέσεις να βγάλουν κάρτα; Μπορεί παραδείγματος χάριν να σπουδάζουν ακόμη ή να μη βρίσκουν δουλειά. Η ανάγκη ενότητας της οικογένειας επιβάλλει να παραμένουν αυτά τα παιδιά μαζί με την οικογένειά τους και μπορεί να εργάζονται ο πατέρας και η μητέρα τους για να τα συντηρούν. Κατά συνέπεια πρέπει και σε αυτά να δίνεται η κάρτα παραμονής. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι το Εθνικό Συμβούλιο Ραδιοτηλεόρασης υπέβαλλε την έκθεση πεπραγμένων για το έτος 1998 σύμφωνα με το ν. 2644/98. 

Επίσης ο Συνήγορος του Πολίτη υπέβαλλε την αίτηση πεπραγμένων για το έτος 1998 σύμφωνα με το ν. 2497/97. 

Ο Πρόεδρος του ΔΗ.Κ.ΚΙ. κ. Δημήτριος Τσοβόλας ζητεί άδεια ολιγοήμερης απουσίας στο εξωτερικό, από 4 έως 7 Απριλίου 1999. 

Εγκρίνει το Σώμα. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς το Σώμα ενέκρινε τη ζητηθείσα άδεια. 

Υπάρχει κάποιος άλλος συνάδελφος που θέλει να δευτερολογήσει; Κανείς. 

Ο κύριος Υπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Θα δεχθώ την πρόταση του κ. Κόρακα και θα συμπληρώσουμε στην τροπολογία που αφορά τα τοπικά συμβούλια πρόληψης εγκληματικότητας στην παράγραφο 2, μετά τη φράση "καθώς και εκπροσώπους παραγωγικών τάξεων" που προσθέσαμε, θα προσθέσουμε τη φράση "και κοινωνικών φορέων". 

ΣΤΡΑΤΗΣ ΚΟΡΑΚΑΣ: Τα παιδιά των αλλοδαπών που έχουν δουλειά, γιατί να απελαύνονται; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν υπάρχει πρόβλημα σε αυτό, για τον απλούστατο λόγο ότι αυτός που έχει τις προϋποθέσεις, ως ενήλικας πλέον, υποβάλλει αυτοτελώς αίτηση. Δεν υπάρχει κανένα πρόβλημα. Αυτό γίνεται ανεξάρτητα από το αν έχει δουλειά. Μπορεί να είναι στη χώρα νόμιμα. Θα υποβάλλει αίτηση στις αρμόδιες αρχές. 

ΣΤΡΑΤΗΣ ΚΟΡΑΚΑΣ: Η δήλωση του κυρίου Υπουργού να θεωρηθεί ως ερμηνευτική. 

ΠΡΟΕΔΡΕΥΩΝ (Νικόλαος Κατσαρός): Μετά τη συμπλήρωση αυτή του κυρίου Υπουργού κηρύσσεται περαιωμένη η συζήτηση επί της ενότητας των άρθρων 1 έως 15 και τίθενται σε ψηφοφορία. 

Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 4 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 5; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 5 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 7; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 7 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 8; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 8 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 9; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 9 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 11 έγινε δεκτό ομόφωνα, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 14; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 14 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 15; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 15 έγινε δεκτό κατά πλειοψηφία. 

Πριν εισέλθουμε στην ψήφιση του ακροτελεύτιου άρθρου, θα προχωρήσουμε στην ψήφιση των τροπολογιών. 

Ερωτάται το Σώμα: Γίνεται δεκτή η τροπολογία με γενικό αριθμό 2568 και ειδικό 18, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 2568 και ειδικό 18 έγινε δεκτή κατά πλειοψηφία, όπως τροποποιήθηκε από τον κύριο Υπουργό και θα αποτελέσει ίδιο άρθρο στο νομοσχέδιο. 

Ερωτάται το Σώμα: Γίνεται δεκτή η τροπολογία με γενικό αριθμό 2569 και ειδικό 19, των Υπουργών κυρίων Παπαϊωάννου και Χρυσοχοϊδη; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 2569 και ειδικό 19 έγινε δεκτή ομόφωνα και θα αποτελέσει ίδιο άρθρο στο νομοσχέδιο. 

Εισερχόμαστε στην ψήφιση του ακροτελεύτιου άρθρου, του άρθρου 16. 

Ερωτάται το Σώμα: Γίνεται δεκτό το άρθρο 16; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το ακροτελεύτιο άρθρο έγινε δεκτό κατά πλειοψηφία. 

Συνεπώς το νομοσχέδιο του Υπουργείου Δημόσιας Τάξης: 

"Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις" έγινε δεκτό επί της αρχής και επί των άρθρων. 

Η ψήφισή του στο σύνολο αναβάλλεται για αύριο. 

'Εχουν διανεμηθεί τα Πρακτικά της Τρίτης 16 Μαρτίου 1999 και ερωτάται το Σώμα αν επικυρούνται. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς τα Πρακτικά της Τρίτης 16 Μαρτίου 1999 επικυρώθηκαν. 

Στο σημείο αυτό, κύριοι συνάδελφοι, δέχεστε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 14.45' λύεται η συνεδρίαση για αύριο Παρασκευή 2 Απριλίου 1999 και ώρα 10.00', με αντικείμενο εργασιών του Σώματος κοινοβουλευτικό έλεγχο : α) συζήτηση επικαίρων ερωτήσεων και β) συζήτηση της υπ'αριθμ. 25/26.1.99 επερώτησης των Βουλευτών της Νέας Δημοκρατίας κυρίων Α. Καραμάριου, Π. Παυλόπουλου, Σ. Σπύρου, Α. Ρεγκούζα, Π. Φουντουκίδου, Ι. Λαμπρόπουλου, Α. Δαβάκη, Β. Σωτηρόπουλου, Α. Γιαννόπουλου, Γ. Σούρλα, Β. Πάππα, Ι. Χωματά, Ε. Κεφαλογιάννη, Γ. Αλογοσκούφη και Α. Βαρίνου προς τον Υπουργό Ανάπτυξης. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ








  









  













