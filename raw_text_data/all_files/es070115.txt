      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Γ’
      ΣΥΝΕΔΡΙΑΣΗ ΝΣΤ’
      Δευτέρα 15 Ιανουαρίου 2007
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας των Βουλευτών Σ. Ματζαπετάκη και Α. Ανδριανόπουλου, σελ.
      3. Ανακοινώνεται ότι τη συνεδρίαση παρακολουθούν μαθητές από το Γ’ Γυμνάσιο Αργοστολίου Κεφαλληνίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 16 Ιανουαρίου 2007, σελ.
      4. Συζήτηση επικαίρων ερωτήσεων:
      α) Προς τον Υπουργό Αγροτικής Ανάπτυξης και Τροφίμων:
      i. σχετικά με την καταβολή της ενιαίας ενίσχυσης και τη διανομή του Εθνικού Αποθέματος των δικαιωμάτων για τους αγρότες κ.λπ., σελ.
      ii. σχετικά με την αντιμετώπιση της μικροκάρπιας των μήλων την περιοχή Ζαγοράς Πηλίου κ.λπ., σελ.
      β) Προς τον Υπουργό Οικονομίας και Οικονομικών σχετικά με την ένταξη των Ειδικών Ταμείων στο Ι.Κ.Α. κ.λπ., σελ.
      γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την αύξηση στην τιμή του νερού στους Δήμους της Ανατολικής Αττικής κ.λπ., σελ.
      5. Συζήτηση επερώτησης προς τον Υπουργό Απασχόλησης και Κοινωνικής Προστασίας σχετικά με θέματα του Υπουργείου, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΑΤΖΗΣ Ν., σελ.
      ΔΟΥΚΑΣ Π., σελ.
      ΚΕΓΚΕΡΟΓΛΟΥ Β., σελ.
      ΚΟΝΤΟΣ Α., σελ.
      ΛΕΒΕΝΤΗΣ Α., σελ.
      ΞΑΝΘΟΠΟΥΛΟΣ Θ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      Β. Επί της Επερώτησης:
      ΓΙΑΚΟΥΜΑΤΟΣ Γ., σελ.
      ΚΕΓΚΕΡΟΓΛΟΥ Β., σελ.
      ΠΑΠΑΙΩΑΝΝΟΥ Μ., σελ.
      ΣΤΡΑΤΑΚΗΣ Ε., σελ.
      ΤΑΣΟΥΛΑΣ Κ., σελ.
      ΤΣΙΟΚΑΣ Θ., σελ.
      ΤΣΙΤΟΥΡΙΔΗΣ Σ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      ΧΩΡΕΜΗΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΝΣΤ΄
      Δευτέρα 15 Ιανουαρίου 2007
      Αθήνα, σήμερα στις 15 Ιανουαρίου 2007, ημέρα Δευτέρα και ώρα 18.08΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1)  Ο Βουλευτής Έβρου κ. ΑΠΟΣΤΟΛΟΣ ΦΩΤΙΑΔΗΣ και ο Γ‘ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά  με την  οποία ο Δήμαρχος Τριγώνου ΄Εβρου ζητεί τη διατήρηση του τελωνείου Ορμενίου.
      2)  Ο Βουλευτής Αχαΐας  κ. ΜΙΛΤΙΑΔΗΣ  ΒΕΡΡΑΣ κατέθεσε αναφορά με την  οποία το Εργατοϋπαλληλικό Κέντρο Πάτρας  ζητεί  επίλυση του προβλήματος των απολυμένων  φυλάκων  της Πειραϊκής Πατραϊκής και της ΙΝΟΤΣΙΜΕΝΤ πρώην ΑΜΙΑΝΤΙΤ.
      3) Ο Βουλευτής Λάρισας κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Ολύμπου Λάρισας ζητεί έκτακτη οικονομική ενίσχυση για τη συνέχιση της ομαλής λειτουργίας του.  
      4)  Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Σιδηροκάστρου Σερρών ζητεί οικονομική επιχορήγηση για την εκτέλεση αρχαιολογικών εργασιών.
      5)  Ο Βουλευτής  Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμος Σιδηροκάστρου Σερρών ζητεί οικονομική επιχορήγηση για την εκτέλεση αρχαιολογικών εργασιών
      6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το ΚΤΕΛ Ηρακλείου- Λασιθίου Α.Ε. ζητεί να διατηρηθεί το ΚΤΕΛ Κρήτης Α.Ε. ως ενιαίος συγκοινωνιακός φορέας για όλη την Κρήτη.
      7) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» ζητεί την άμεση τοποθέτηση διοικητικών στελεχών στο εν λόγω ΚΕΝΤΡΟ.
      8) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία οι Δήμαρχοι της Επαρχίας Ολυμπίας Ηλείας ζητούν την ίδρυση ιδιαίτερης Μητρόπολης στην Επαρχία Ολυμπίας.
      9) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών ζητεί την απόσυρση του άρθρου 2 το π.δ.219 /2006.
      10) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Αλιστράτης Σερρών ζητεί την ένταξη των παραποτάμων εκτάσεων του ποταμού Αγγίτη στο πρόγραμμα απονιτροποιήσεις περιοχών βεβαρημένων από νιτρορύπανση.
      11)  Ο Βουλευτής Α΄ Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ  κατέθεσε αναφορά με την οποία ωρομίσθιοι καθηγητές σχολείων του Νομού Πέλλας ζητούν την καταβολή δεδουλευμένων αποδοχών τους.
      12)  Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Αγροτικών Συνεταιρισμών Αμφίκλειας Φθιώτιδας ζητεί την αύξηση του συντελεστή επιστροφής Φ.Π.Α. για τους βαμβακοπαραγωγούς καπνοπαραγωγούς, παραγωγούς δημητριακών και κτηνοτρόφους της περιοχής της.
      13)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Μονογονεϊκών Οικογενειών Ν. Πέλλας «ΕΛΠΙΔΑ» ζητεί την ένταξη των μελών των μονογονεϊκών οικογενειών στις διατάξεις του ν.2190.
      14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στις εγκρίσεις περιβαλλοντικών όρων για τις ΒΙΠΕ της ΕΤΒΑ  ΒΙΠΕ Α.Ε..
      15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στην καθυστέρηση του έργου ανακατασκευής του δρόμου Λιτοχώρι – Κρύα Βρύση- Όρια  Ν. Πέλλας.
      16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι εργαζόμενοι στα Κέντρα Δημιουργικής Απασχόλησης Παιδιών με αναπηρία ζητούν ενημέρωση για την μελλοντική λειτουργία των κέντρων .
      17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Βογιατζή Καραβιώτη ζητεί την ικανοποίηση αιτήματος.
      18)  Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ  κατέθεσε δημοσίευμα εφημερίδας το οποίο αναφέρεται στις ελλείψεις κονδυλίων για τα σχολεία του Κ.Ε.Θ.Α..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 834/3-11-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1277/20-11-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, διαβιβάζεται αντίγραφο του υπ' αριθμ. πρωτ. 2003/9-11-2006 εγγράφου του Προέδρου της Αρχής Διασφάλισης του Απορρήτου των Επικοινωνιών.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 744/1-11-06 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./35/20-11-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 744/1.11.06 ερώτησης του Βουλευτή κ. Ιωάννη Μπούγα, σας πληροφορούμε ότι:
      Η Διεύθυνσή Αναστήλωσης Αρχαίων Μνημείων στις 26 Οκτωβρίου 2006 υπέβαλλε πρόταση έργου με τίτλο «Εκπόνηση μελέτης για την αποκατάσταση και ανάδειξη του Αρχαίου θεάτρου Δελφών» με προϋπολογισμό 515.000,00 ευρώ, στο πλαίσιο του Ε.Π. «Πολιτισμός» 2000-2006 και στο μέτρο 3.3 «Μελέτες ωρίμανσης και προετοιμασίας»
      Στη σχετική πρόταση προβλέπεται:
      * η επικαιροποίηση της ήδη εκπονηθείσας προκαταρκτικής μελέτης, (προμελέτη συντήρησης, αποκατάστασης και ανάδειξης του κοίλου και των αναλημμάτων, την οποία εκπόνησε η ΔΑΑΜ σε συνεργασία με τη γαλλική αρχαιολογική σχολή)
      * η καταγραφή των προβλημάτων, προκειμένου να συνταχθεί το πρόγραμμα για τη στερέωση, αποκατάσταση και ανάδειξη του μνημείου
      * η εκπόνηση πλήρους μελέτης αποκατάστασης και ανάδειξης, μέχρι το επίπεδο της εφαρμογής για περιοχές που έχουν καταδειχθεί από την προκαταρκτική μελέτη. Συγκεκριμένα προβλέπεται η εκπόνηση:
      - ειδικής αρχιτεκτονικής μελέτης,
      - στατικής μελέτης,
      - εδαφολογικής έρευνας
      - μελέτης υλικών
      - καθώς και η φωτογραμμετρική και ορθοφωτογραφική αποτύπωση.
      Παράλληλα στο χώρο προβλέπεται να πραγματοποιηθούν υποστηρικτικές των μελετών εργασίες, όπως αποψιλώσεις, καθαρισμοί και τακτοποίηση διασπάρτων μελών.
      Με την ολοκλήρωση της μελέτης θα καταστεί δυνατή η υλοποίηση του έργου αποκατάστασης και ανάδειξης του μνημείου.
      Επίσης, σας ενημερώνουμε ότι στο ΠΕΠ Στερεάς Ελλάδας, στο πλαίσιο του Γ΄ Κ.Π.Σ., έχουν ενταχθεί και τα παρακάτω έργα, τα οποία αφορούν άμεσα στον αρχαιολογικό χώρο των Δελφών:
      1. «Στερέωση, αποκατάσταση και ανάδειξη μνημείων Δελφών», με Φορέα Υλοποίησης τη ΔΑΑΜ και προϋπολογισμό 473.472,40 ευρώ.
      2. «Επέκταση, εκσυγχρονισμός Αρχαιολογικού Μουσείου Δελφών και διαμόρφωση περιβάλλοντος χώρου», με Φορείς Υλοποίησης τη ΔΕΕΜΠΚ και τη Ι΄ ΕΠΚΑ και προϋπολογισμό 4.301.460 ευρώ.
      3. «Αρχαιολογικό Μουσείο Δελφών: επανέκθεση», με Φορέα Υλοποίησης τη Ι΄ ΕΠΚΑ και προϋπολογισμό 1.760.822 ευρώ.
      4. «Κατασκευή υπαίθριου Θεάτρου Δελφών», με Φορέα Υλοποίησης τη ΔΑΝΣΜ και προϋπολογισμό 2.981.235 ευρώ.
      Ο Υπουργός
      ΓΕΩΡΓΙΟΣ ΒΟΥΛΓΑΡAKΗΣ»
      3. Στην με αριθμό 1087/10-11-06 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. Φ.90022/27378/2135/21-11-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή των Ελλήνων από τη Βουλευτή κ. Θεοδώρα Τζάκρη, αναφορικά με το παραπάνω θέμα, σας γνωρίζουμε τα ακόλουθα:
      Οι ασφαλιστικοί οργανισμοί καλύπτουν τις βασικές δαπάνες για εξωσωματική γονιμοποίηση. Η ιατρική πράξη της «εξωσωματικής γονιμοποίησης» έχει κοστολογηθεί με βάση το π.δ. 157/91 στα 352.16 ευρώ για κάθε προσπάθεια ανεξάρτητα αν αυτή πραγματοποιείται σε δημόσιο ή ιδιωτικό θεραπευτήριο. Επίσης χορηγούν και τα απαιτούμενα φάρμακα, με συμμετοχή του ασφαλισμένου σε ποσοστό 25%.
      Με το ν. 3305/2005 (Α,17) καθιερώθηκε το θεσμικό πλαίσιο για την εφαρμογή της Ιατρικώς Υποβοηθούμενη Αναπαραγωγής. Στα άρθρα 19 έως και 25 του νόμου αυτού προβλέπετα.1 ότι για την εποπτεία εφαρμογής των σχετικών με το θέμα αυτό νόμων (ν.3089/02 και του ν.3305/05) συνιστάται Εθνική Αρχή Ιατρικώς Υποβοηθούμενης Αναπαραγωγής και ορίζονται οι αρμοδιότητες αυτής και τα σχετικά με τη συγκρότηση και λειτουργία της.
      Από το άρθρο 28 προβλέπεται ότι με προεδρικό διάταγμα που εκδίδεται με πρόταση των Υπουργών Υγείας και Κοιν. Αλληλεγγύης, Απασχόλησης και Κοιν. Προστασίας και των συναρμοδίων Υπουργών, ύστερα από γνώμη της Αρχής, καθορίζονται οι όροι, οι προϋποθέσεις και η απαιτούμενη διαδικασία για την κάλυψη από τους ασφαλιστικούς οργανισμούς των δαπανών εφαρμογής των μεθόδων Ι.Υ.Α. και των συναφών τεχνικών. Επίσης με το ίδιο προεδρικό διάταγμα καθορίζονται και οι δικαιούχοι παροχών που καταβάλλουν οι ασφαλιστικοί οργανισμοί σε περίπτωση παρένθετης μητρότητας.
      Κατόπιν των ανωτέρω και έως ότου εκδοθεί το προβλεπόμενο π.δ/γμα, μετά την εισήγηση της Αρχής στον Υπουργό Υγείας και Κοιν. Αλληλεγγύης, οι ασφαλιστικοί οργανισμοί εφαρμόζουν τα παραπάνω αναφερόμενα.
      Το Υπουργείο Υγείας και Κοιν. Αλληλεγγύης το οποίο είναι συναποδέκτης της ερώτησης, είναι αρμόδιο να σας γνωρίσει σχετικά με την υλοποίηση των διατάξεων του ν. 3305/05.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό 693/31-10-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 635/23-11-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 693/31-10-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Ι Δραγασάκη που κατατέθηκε στην Βουλή των Ελλήνων, σύμφωνα και με σχετικά στοιχεία του Οργανισμού Λιμένα Πειραιά (Ο.Λ.Π. Α.Ε.) σας γνωρίζουμε τα ακόλουθα:
      1. Ο Ο.Λ.Π. Α.Ε. είναι ο αρμόδιος φορέας διοίκησης και εκμετάλλευσης της ζώνης λιμένα Πειραιά. Μετά την διαπίστωση ότι το κτίριο το οποίο φιλοξενούσε τις εκθέσεις που διοργανώνονταν στην πόλη και στο λιμάνι του Πειραιά («Παγόδα») σύντομα θα σταματήσει να λειτουργεί καθότι δεν καλύπτει τις ανάγκες των διοργανωτών εκθέσεων, ο Οργανισμός αναζήτησε λύση αντικατάστασης του υπάρχοντος Εκθεσιακού Κέντρου και ως καταλληλότερος χώρος για την επίτευξη του σκοπού επιλέχθηκε η περιοχή «Παλατάκι» στον κεντρικό λιμένα Πειραιά.
      Επειδή ο Ο.Λ.Π. Α.Ε. δεν διαθέτει την τεχνογνωσία και τα κονδύλια που απαιτούνται για την υλοποίηση του έργου και τη λειτουργία του Διεθνούς Εκθεσιακού Συνεδριακού Κέντρου, ως καταλληλότερη λύση επιλέχθηκε η αυτοχρηματοδότησή του από ιδιώτη - κοινοπρακτικό σχήμα, το οποίο θα αναλάβει μετά από διεθνή πλειοδοτικό διαγωνισμό, τη χρηματοδότηση της μελέτης - κατασκευής και λειτουργίας του, με παράλληλη παραχώρηση της χρήσης και εκμετάλλευσής του, για την δαπάνη της επένδυσης και τον επιχειρηματικό κίνδυνο που θα αναλάβει. Το έργο αυτό, από τη διακήρυξή του, προβλέπει τη δημιουργία Διεθνούς Εκθεσιακού Συνεδριακού και Επιχειρηματικού Κέντρου και όχι Εμπορικού Κέντρου. Τα καταστήματα που επιτρέπεται να δημιουργηθούν αφορούν ως επί το πλείστον στην υποστήριξη των εργαζομένων και των συμμετεχόντων στις εκδηλώσεις του Κέντρου.
      2. Για την απόφαση αυτή του Ο.Λ.Π. Α.Ε. ενημερώθηκαν έγκαιρα η Νομαρχιακή και Τοπική Αυτοδιοίκηση καθώς και η πλειονότητα των εκπροσώπων των παραγωγικών τάξεων και φορέων της πόλης. Άλλωστε, στο Διοικητικό Συμβούλιο του Ο.Λ.Π. Α.Ε. εκπροσωπούνται οι παραγωγικές τάξεις του Πειραιά με τον Πρόεδρο του Εμπορικού και Βιομηχανικού Επιμελητηρίου, ο Δήμος Πειραιά με τον Δήμαρχό του και το Εργατοϋπαλληλικό Κέντρο Πειραιά με τον Πρόεδρό του.
      3. Όσον αφορά το υπάρχον Εκθεσιακό Κέντρο του Ο.Λ.Π. Α.Ε., η Διοίκηση του Οργανισμού έχει ήδη αναθέσει στην Τράπεζα Πειραιώς -τη μελέτη βέλτιστης αξιοποίησης του επιβατικού λιμένα, συμπεριλαμβανομένου και του κτιρίου της «Παγόδας» και αναμένονται οι σχετικές προτάσεις.
      4. Με την δημιουργία του νέου Κέντρου θα εξασφαλισθεί η συνέχιση της φιλοξενίας πολλών και μεγάλων εκθέσεων στον Πειραιά, θα αξιοποιηθούν οι ολυμπιακές επενδύσεις, θα αναβαθμισθεί η περιοχή και θα τονωθεί η εμπορική και επιχειρηματική δραστηριότητα της πόλης, στο πλαίσιο της θέσης της Κυβέρνησης για μετατροπή του Πειραιά σε σύγχρονο εμποροναυτιλιακό κέντρο.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      5. Στην με αριθμό 516/26-10-06 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 2601/6-12-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης/ΑΚΕ και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Η αντιπλημμυρική προστασία της ευρείας περιοχής της Πρωτεύουσας ήταν διαχρονικά ανεπαρκής και δυστυχώς μέχρι σήμερα δεν έχει ολοκληρωθεί. Παράλληλα εξακολουθεί να επιβαρύνεται με τη συνεχιζόμενη επέκταση της πολεοδόμησης και οικοδόμησης διότι ανέκαθεν δεν λαμβάνονταν μέτρα αντιπλημμυρικής προστασίας σε κάθε λεκάνη απορροής ιδιαίτερα στις περιοχές βαθέων γραμμών του εδάφους.
      2. Τα πρώτα μεγάλα και βασικά έργα που θα έπρεπε να έχουν ολοκληρωθεί τις τελευταίες δεκαετίες είναι οι διευθετήσεις των γνωστών μεγάλων χειμάρρων, από την Ελευσίνα μέχρι τη Ραφήνα που εκρέουν απ' ευθείας στη θάλασσα (ξεκινώντας φυσικά τα έργα διευθέτησης - διαπλάτυνσης κ.λπ.) από τα κατάντη προς τα ανάντη.
      3. Το κύριο πρόβλημα δεν ήταν ούτε η έλλειψη master plan, διότι παρόμοιοι σχεδιασμοί υπήρχαν από το τέλος της δεκαετίας του 1970 και συμπληρωνόταν στη συνέχεια, αλλά ούτε και η έλλειψη μελετών, σε μία οριστικοποιημένη, κατά μέγα μέρος, περιοχή από πλευράς πολεοδόμησης και μεγάλων συγκοινωνιακών έργων.
      4. Η ουσία αυτής της έλλειψης προστασίας βρίσκεται στην αδυναμία χορήγησης των απαιτούμενων πιστώσεων για αντιπλημμυρικά έργα όλες τις δεκαετίες που πέρασαν αλλά και στις τελευταίες δυόμισι δεκαετίες διότι τα αμιγώς αντιπλημμυρικά έργα δεν συγχρηματοδοτούνται από Κοινοτικά προγράμματα.
      5. Εάν δεν είχαμε ήδη από το 1980 και 1990 προγραμματίσει και προωθήσει τη μελέτη και την κατασκευή, των δύο μεγάλων οδικών αξόνων, στον Κηφισό ποταμό και την Αττική Οδό, καθώς και ορισμένων συνδεομένων με αυτούς βασικών αντιπλημμυρικών έργων, σήμερα τα αντιπλημμυρικά προβλήματα της ευρύτερης περιοχής της Αθήνας θα ήσαν οξύτατα και με πολλαπλάσιους κινδύνους καταστροφών.
      6. Με την παρ. 5 του άρθρου 1 του ν. 2503/97 για την Περιφερειακή Διοίκηση καθορίστηκε σαφώς ότι τα αντιπλημμυρικά έργα Νομαρχιακού Επιπέδου, δεν εμπίπτουν στις αρμοδιότητες του ΥΠΕΧΩΔΕ, λόγω του μεγέθους και της θέσης των. Για το λόγο αυτό ζητήθηκε με το με αριθμ. πρωτ. 1655/24.8.04 έγγραφό μας προς το ΥΠΟΙΟ, οι χρηματοδοτήσεις των έργων αυτών να γίνονται απ' ευθείας προς τις Περιφέρειες, χωρίς μεσολάβηση του ΥΠΕΧΩΔΕ. Η ευθύνη του ΥΠΕΧΩΔΕ σε θέματα αντιπλημμυρικών έργων ορίζεται με το Νόμο 2937/2001, άρθρο 24 παρ. 2 και 3 και περιορίζεται στην εκάστοτε περιοχή δραστηριότητας, κυρίως της ΕΥΔΑΠ ΑΕ.
      7. Σήμερα στην Αττική βρίσκονται στο στάδιο κατασκευής έργα διευθετήσεων ρεμάτων και αντιπλημμυρικών έργων, σε φυσικούς αποδέκτες όπως στο χείμαρρο Σαρανταποτάμου, στα ρέματα Αγ. Γεωργίου, Σούρες, Χαϊδαρίου συγχρόνως δε βρίσκονται στο στάδιο μελέτης τα ρέματα Αγ. Γεωργίου και Μαλέξη, το ρέμα Ραφήνας, Εσχατιάς, Χαλανδρίου κ.α.
      8. Στην Περιφέρεια Αττικής και στις τρεις Νομαρχιακές Αυτοδιοικήσεις της εγκρίθηκαν από το ΥΠΕΧΩΔΕ διάφορες πιστώσεις για επείγουσες ανάγκες και συγκεκριμένα:
      α) Από 8.3.04 μέχρι 31.12.04 διατέθηκαν τα εξής ποσά:
      - Ν.Α. Ανατ. Αττικής 1.500.000,00 ευρώ.
      - Ν.Α. Δυτ. Αττικής 700.000,00 ευρώ.
      - Νομαρχία Αθηνών 1.500.000,0 ευρώ.
      - Νομ/κό Διαμέρισμα Πειραιά 300.000,00 ευρώ.
      β) Το έτος 2005 διατέθηκαν τα εξής ποσά:
      - Ν.Α. Ανατ. Αττικής 1.200.000,00 ευρώ.
      - Ν.Α. Δυτ. Αττικής 600.000,00 ευρώ.
      - Νομαρχία Αθηνών 1.000.000,00 ευρώ.
      - Νομ/κό Διαμέρισμα Πειραιά 300.000,00 ευρώ.
      γ) Από 1.1.2006 μέχρι 30.11.06 διατέθηκαν τα εξής ποσά:
      - Ν.Α. Ανατ. Αττικής 1.100.000,00 ευρώ.
      - Ν.Α. Δυτ. Αττικής 500.000,00 ευρώ.
      - Νομαρχία Αθηνών 900.000,00 ευρώ.
      - Νομ/κό Διαμέρισμα Πειραιά 300.000,00 ευρώ.
      9. Αναλυτικότερα στοιχεία υπάρχουν στις αρμόδιες Υπηρεσίες μας και είναι στη διάθεση των γραφείων σας.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 727/1-11-06 ερώτηση του Βουλευτή κ. Χρήστου Μαρκογιαννάκη δόθηκε με το υπ’ αριθμ. Β-2151/21-11-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 727/1-11-2006, που κατέθεσε στη Βουλή ο Βουλευτής κ. Χρήστος Μαρκογιαννάκης, σύμφωνα και με το ΥΠΑ/Δ13/Α/42369/2075/15-11-2006 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω :
      1. Η τεχνική μελέτη του έργου «Επέκταση κτιρίου αεροσταθμού, λοιπές βοηθητικές εγκαταστάσεις και διαμόρφωση περιβάλλοντα χώρου στον Κρατικό Αερολιμένα Χανίων» εκπονείται, με μέριμνα της ΥΠΑ, από εξωτερικό μελετητικό γραφείο, και εκτιμάται ότι μέχρι τον Ιού νιο του 2007 θα έχει περατωθεί και εγκριθεί. Η δημοπράτηση του υπόψη έργου θα ακολουθήσει, υπό την προϋπόθεση της εξασφάλισης της χρηματοδότησης του, προεκτιμωμένου κόστους 52,00 εκ. ευρώ.
      2. Το Υπ.Μ.Ε. και η Υ.Π.Α. είχαν εκφράσει έγκαιρα τις ανάγκες της Υπηρεσίας σε τακτικό και εποχικό προσωπικό, στο πλαίσιο του προγραμματισμού των προσλήψεων έτους 2006. Συγκεκριμένα, υπέβαλαν αίτημα για κάλυψη συνολικά 374 θέσεων τακτικού προσωπικού και 200 θέσεων εποχικού προσωπικού με σύμβαση εργασίας ορισμένου χρόνου (8μηνης διάρκειας) προς την Τριμελή Επιτροπή του άρθρου 2 παρ.1 της με αριθμ. 55/98 Π.Υ.Σ.
      Επί του αιτήματος αυτού, το Υπουργείο Οικονομίας και Οικονομικών, στο πλαίσιο των περιορισμένων δυνατοτήτων του προϋπολογισμού, ενέκρινε την πρόσληψη 50 μονίμων υπαλλήλων διαφόρων κλάδων και 100 εποχικών υπαλλήλων διαφόρων ειδικοτήτων.
      Σε συνέχεια της ως άνω έγκρισης, επαναφέραμε νέο αίτημα προς την ως άνω Επιτροπή ζητώντας την κατ’ εξαίρεση έγκριση 240 θέσεων τακτικού προσωπικού, διαφόρων κλάδων, επικαλούμενοι τις αυξημένες ανάγκες σε προσωπικό των Αερολιμένων.
      3. Εκ των ως άνω 50 εγκεκριμένων θέσεων τακτικών υπαλλήλων διαφόρων κλάδων, έχει προβλεφθεί η διάθεση ενός υπαλλήλου του κλάδου ΤΕ Τηλεπικοινωνιακών στον Κρατικό Αερολιμένα Χανίων, ενώ εκ των 100 εγκεκριμένων θέσεων εποχικού προσωπικού 8 θέσεις διατίθενται στον ίδιο Αερολιμένα προκειμένου να καλύψουν τις ανάγκες της ερχόμενης τουριστικής περιόδου 2007, με την εξής κατά ειδικότητα κατανομή: 2 Οδηγοί, 2 Παροχής Πληροφοριών, 1 Ηλεκτρολόγος, 1 Ψυκτικός, 1 Μηχανολόγος και 1 Εργάτης.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      7. Στην με αριθμό 750/1.11.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ900α/5264/8840/20.11.06 έγγραφο από τον Υπουργό Εθνικής Άμυνας η ακόλουθη απάντηση:
      	«Σε απάντηση της υπ' αριθμ. 750/1.11/2006 ερώτησης της Βουλής των Ελλήνων, που κατέθεσε ο Βουλευτής Φώτης Κουβέλης, με θέμα την άσκηση ηλεκτρονικού πολέμου του ΝΑΤΟ, τους γνωρίζουμε τα ακόλουθα:
      Παρεμβολές σε επικοινωνιακά συστήματα στο πλαίσιο τους άσκησης θα υπάρξουν αποκλειστικά τους συχνότητες που έχουν εκχωρηθεί από τους Ένοπλες Δυνάμεις.
      Από το σενάριο τους δοκιμής δεν προβλέπεται στοχοποίηση ατόμων παρά μόνο στρατιωτικών τεχνικών μέσων. Τα εν λόγω μέσα θα χρησιμοποιηθούν από ομάδες των Ενόπλων Δυνάμεων στη διαδικασία προσομοίωσης εχθρικών επιχειρήσεων σε φίλια εδάφη.
      Η προστασία των εθνικών κυριαρχικών δικαιωμάτων αποτελεί πρωταρχικό μέλημα του ΥΠΕΘΑ. Το ΥΠΕΘΑ έχει λάβει όλα τα απαραίτητα μέτρα προκειμένου να μην κινδυνεύσουν από τη δοκιμή δικαιώματα των Ελλήνων πολιτών. Το ΓΕΕΘΑ έχει λάβει σαφείς οδηγίες να μην εγκρίνει οτιδήποτε θα μπορούσε να οδηγήσει σε προσβολή τους.
      Ήδη από τα πρώτα στάδια του σχεδιασμού το ΥΠΕΘΑ έχει μεριμνήσει για τη διασφάλιση πλήρους διοικητικής αυτοτέλειας όσον αφορά τους χειρισμούς κατά τη διάρκεια τους δοκιμής και έχει φροντίσει να τοποθετηθούν σε καίριες θέσεις έμπειροι αξιωματικοί ως επικεφαλείς, ώστε οι Ένοπλες Δυνάμεις να καρπωθούν τα μέγιστα από την εκπαίδευσή τους στο πλέον σύγχρονο ηλεκτρομαγνητικό περιβάλλον.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      8. Στην με αριθμό 468/25.10.06 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 1101930/69/17.11.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 468/25.10.06 ερώτησης που κατέθεσε ο Βουλευτής κ. Πέτρος Μαντούβαλος σχετικά με το ανωτέρω θέμα σας γνωρίζουμε τα εξής:
      Βασική προτεραιότητα του Υπουργείου μας είναι η διενέργεια φορολογικών ελέγχων προς όλες τις κατευθύνσεις χωρίς διακρίσεις και εξαιρέσεις, με σκοπό την καταπολέμηση φαινομένων φοροδιαφυγής, οπουδήποτε αυτά εκδηλώνονται και με έμφαση στις υποθέσεις με το μεγαλύτερο φορολογικό ενδιαφέρον ή με υποκρυπτόμενη φοροδιαφυγή.
      Προς το σκοπό αυτό, με σειρά εγκυκλίων έχουν δοθεί σχετικές οδηγίες σε όλες τις ελεγκτικές υπηρεσίες για την εντατικοποίηση όλων γενικά των μορφών ελέγχου, συμπεριλαμβανομένων και των προληπτικών καθώς επίσης και των προσωρινών ελέγχων.
      Με βάση τα παραπάνω και όσον αφορά το θέμα που τίθεται στην ανωτέρω ερώτηση αναφορικά με τον έλεγχο έκδοσης των προβλεπόμενων παραστατικών από ιδιωτικές εταιρείες που εκμεταλλεύονται ασθενοφόρα, σημειώνεται ότι από τις αρμόδιες ελεγκτικές υπηρεσίες του Υπουργείου, και κυρίως την ΥΠ.Ε.Ε. διενεργούνται έλεγχοι, ιδίως προληπτικοί, με σκοπό τον εντοπισμό και την καταπολέμηση φαινομένων φοροδιαφυγής, στα πλαίσια των οποίων εντάσσεται και ο έλεγχος των εν λόγω επιχειρήσεων.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      9. Στην με αριθμό 416/23.10.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 2080/16/11/06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 416/23-10-06 που κατέθεσε στη Βουλή ο Βουλευτής κ. Μαν. Στρατάκης, σύμφωνα και με το υπ’ αριθμ.ΥΠ/ΑΔ13/Α/41904/1988 14-11-2006 έγγραφο της Υπηρεσίας Πολιτικής Αεροπορίας σας πληροφορούμε τα παρακάτω:
      1. Η κατασκευή των δυο έργων «Νέο δάπεδο στάθμευσης αεροσκαφών» και «Κατασκευή χώρου στάθμευσης επιγείων μέσων» στον ΚΑΗΚ, διεκόπη, διότι δεν υπήρχε η απαραίτητη έγκριση περιβαλλοντικών όρων για τα συγκεκριμένα έργα: Για την έκδοση της περιβαλλοντικής άδειας η ΥΠΑ κατέθεσε από - τον Οκτώβριο 2005 φάκελο στην αρμόδια υπηρεσία του ΥΠΕΧΩΔΕ/ΕΥΠΕ, σύμφωνα με τη διαδικασία που προβλέπεται στην ισχύουσα νομοθεσία (ΗΠ 11014/7033/14-3-2003, Οικ122859/2-2-2004).
      Η σχετική απόφαση εκκρεμεί.
      Τα ανωτέρω αναφερόμενα έργα αποσκοπούν στην αύξηση του προσφερόμενου επιπέδου ασφάλειας και εξυπηρέτησης στο δάπεδο στάθμευσης και στο πεδίο ελιγμών των αεροσκαφών και όχι στην αύξηση της χωρητικότητας των αερολιμενικών υποδομών και στην αύξηση της αεροπορικής κίνησης.
      2. Σημειώνεται ότι η ισχύουσα γενική περιβαλλοντική αδειοδότηση του ΚΑΗΚ, ΚΥΑ/ΥΠΕΧΩΔΕ/ΕΥΠΕ/107112/19-5-1998, έχει διάρκεια ισχύος μέχρι 31-12-2006, βασίζεται δε σε πρόβλεψη ετήσιας αεροπορικής κίνησης 5.120.000 επιβατών, η οποία δεν έχει ξεπεραστεί (καταγραφές 2005: 4.933.000 επιβάτες).
      3. Παράλληλα, ήδη από το Μάρτιο 2006, η ΥΠΑ προωθεί τη διαδικασία διαγωνισμού για την επιλογή αναδόχου για την εκπόνηση της «Μελέτης Περιβαλλοντικών Επιπτώσεων του Κρατικού Αερολιμένα Ηρακλείου «Ν. Καζαντζάκης» σύμφωνα με το άρθρο 7 του Ν.3316/2005, και βρίσκεται στη φάση εκδίκασης των ενστάσεων κατά του Πρακτικού αξιολόγησης των τεχνικών προσφορών των διαγωνιζομένων. Στο πλαίσιο της νέας ΜΠΕ Ηρακλείου, που προωθεί η ΥΠΑ, θα εξεταστούν και θα αξιολογηθούν οι επιπτώσεις από ενδεχόμενες παρεμβάσεις για την ανάπτυξη του αερολιμένα.
      Από το Φεβρουάριο 2006, έχει εξαγγελθεί η κατασκευή διεθνούς αερολιμένα στο Καστέλι Ηρακλείου, και ήδη από τον Μάρτιο 2006 προωθήθηκε η διαδικασία επιλογής αναδόχου για την εκπόνηση της Μελέτης Περιβαλλοντικών Επιmώσέων του νέου αερολιμένα, σύμφωνα με το άρθρο 7 του Ν.3316/2005, και βρίσκεται στη φάση εκδίκασης των ενστάσεων κατά του Πρακτικού αξιολόγησης των τεχνικών προσφορών των διαγωνιζομένων.
      Παράλληλα το ΥΠΜΕ σε συνεργασία με το Υπουργείο Οικονομίας και Οκονομικών μελετούν τη δυνατότητα κατασκευής του νέου αερολιμένα με βάση το Νόμο περί σύμπραξης Δημοσίου και Ιδιωτικού Τομέα (ΣΔΙΤ).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      10. Στην με αριθμό 1083/10.11.06 ερώτηση του Βουλευτή Εμμανουήλ Φραγκιαδουλάκη δόθηκε με το υπ’ αριθμ. 202/27.11.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, σας πληροφορούμε τα εξής:
      Με την ολοκλήρωση του Συστήματος Γεωγραφικών Πληροφοριών στον Ελαιοκομικό Τομέα διαπιστώθηκαν αποκλίσεις -προβλήματα, τα οποία έχουν καταγραφεί και κατηγοριοποιηθεί, ώστε να αντιμετωπιστούν στο πλαίσιο της ενημέρωσης - τήρησης του Ελαιοκομικού Μητρώου. Από το Υπουργείο Αγροτικής Ανάπτυξης και Τροφίμων καταβάλλεται κάθε δυνατή προσπάθεια για τη διευθέτηση των ανωτέρω αποκλίσεων, έτσι ώστε να προκύψει ένα έγκυρο και αξιόπιστο, για την καταβολή των κοινοτικών ενισχύσεων, Ελαιοκομικό Μητρώο και για την υπαγωγή των παραγωγών στα προγράμματα του Υπουργείου.
      Παράλληλα, στη Δ/νση Διαχείρισης Μητρώων του Υπουργείου Αγροτικής Ανάπτυξης και Τροφίμων δημιουργήθηκε μία ηλεκτρονική Βάση Δεδομένων με τα αλφαριθμητικά και χαρτογραφικά στοιχεία του κάθε ελαιοκαλλιεργητή και των αντίστοιχων τεμαχίων του. Η ηλεκτρονική αυτή Βάση έχει πλέον ολοκληρωθεί και στις Δ/νσεις Αγροτικής Ανάπτυξης (Δ.Α.Α.) ενώ από την καλλιεργητική περίοδο 2005/2006 για το Ελαιοκομικό οι τυχόν τροποποιήσεις ή νέες εγγραφές των ενδιαφερόμενων παραγωγών μπορούν να ενσωματωθούν απ' ευθείας στο Ελαιοκομικό Μητρώο. Αποτέλεσμα της ενέργειας αυτής είναι η πρόσβαση τόσο στα αλφαριθμητικά όσο και στα χαρτογραφικά αρχεία των παραγωγών μέσω εξουσιοδοτημένων χρηστών και η άμεση εισαγωγή των μεταβολών που προκύπτουν στα στοιχεία των ελαιοπαραγωγών και των ελαιοτεμαχίων τους. Παραγωγοί, επομένως, που επικαλούνται οποιαδήποτε μεταβολή και την αποδεικνύουν με συγκεκριμένα δικαιολογητικά, μπορούν πλέον να εισαχθούν στο σύστημα ηλεκτρονικά, με αυτόματη ενημέρωση της Βάσης του Μητρώου, μετά από υποβολή αίτησής τους στο Νομό της ίδιας της εκμετάλλευσής τους. Η ενημέρωση και η εκπαίδευση όλων των Δ.Α.Α. της Χώρας έχει ολοκληρωθεί, ενώ για την περίοδο 2006/2007 για το Ελαιοκομικό θα ακολουθήσει δεύτερος κύκλος εκπαίδευσης για τους χρήστες.
      Η σταδιακή ενημέρωση- τήρηση του Ελαιοκομικού Μητρώου είναι πλέον εφικτή ενώ εξασφαλίζεται και η υπαγωγή των καλλιεργητών στα καθεστώτα ενίσχυσης των προγραμμάτων του Υπουργείου Αγροτικής Ανάπτυξης και Τροφίμων.
      Επισημαίνεται ότι η ενημέρωση - τήρηση του Μητρώου μέσω αναδόχων εταιρειών, παρά τις προσπάθειες ανάθεσης και εκτέλεσης συγκεκριμένου συμβατικού έργου, δεν τελεσφόρησε εξαιτίας εμπλοκής των διαδικασιών του διαγωνισμού (δικαστικές καθυστερήσεις, ενστάσεις).
      Παράλληλα στα πλαίσια του Ο.Σ.Δ.Ε. στο οποίο από το 2006 περιλαμβάνεται και η ελαιοκομία, μέσω μνημονίου του Υπουργείου Αγροτικής Ανάπτυξης και Τροφίμων, ΠΑΣΕΓΕΣ και ΟΠΕΚΕΠΕ υπάρχει η δυνατότητα καταγραφής των ελαιοτεμαχίων, συμβάλλοντας με αυτόν τον τρόπο στην επικαιροποίηση του Μητρώου. Συμπληρωματικά των ανωτέρω, σας διαβιβάζουμε συνημμένα, το με αριθμ. πρωτ. 109892/20-11-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ).
      Ο Υφυπουργός
      Α. ΚΟΝΤΟΣ»
      (Σημ.: Τα συννημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού ελέγχου (Τμήμα Ερωτήσεων))
      11. Στην με αριθμό 661/31.10.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 64618/21.11.06 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην Ερώτηση αριθ.661/31.10.2006 που κατατέθηκε από τον Βουλευτή κ. Στέλιο Ματζαπετάκη, θέτουμε υπόψη σας, τα εξής:
      1. α) Λόγω της ταυτόχρονης διενέργειας των δημοτικών, κοινοτικών και νομαρχιακών εκλογών και προκειμένου να διασφαλισθεί η απρόσκοπτη διεξαγωγή της ψηφοφορίας, καθώς και η ταχύτερη εξαγωγή των αποτελεσμάτων, με εγκύκλιό μας ορίσθηκε ότι, ο αριθμός των εκλογέων σε κάθε εκλογικό τμήμα δεν πρέπει να υπερβαίνει τους 450 και ότι στους δήμους όπου εκλέγονται και συμβούλια δημοτικών διαμερισμάτων, μπορεί να καθοριστεί για κάθε εκλογικό τμήμα μικρότερος αριθμός εγγεγραμμένων εκλογέων, όχι όμως παρακάτω από τετρακόσιους (400). Σημειώνεται ότι, ο αριθμός των εγγεγραμμένων εκλογέων, σε κάθε εκλογικό τμήμα κατά τις βουλευτικές εκλογές, ανέρχεται στους 600. Συνεπώς, ο αριθμός των εκλογικών τμημάτων στις εθνικές εκλογές είναι μικρότερος από τον αντίστοιχο για τις τοπικές εκλογές, δεδομένου ότι μεταβάλλεται το εκλογικό σώμα που αντιστοιχεί σε καθένα από αυτά β) η επιλογή των σχολείων που θα οριστούν ως εκλογικά τμήματα, συναρτάται από τη διαθεσιμότητά τους κάθε φορά που διεξάγονται εκλογές. Για παράδειγμα, είναι αυτονόητο ότι, σε περίπτωση ακαταλληλότητας ή επισκευής ενός σχολείου λόγω φθορών, αυτό δεν θα χρησιμοποιηθεί ως εκλογικό τμήμα. Για τους ανωτέρω λόγους, οι εκλογείς ψηφίζουν ορισμένες φορές σε διαφορετικά εκλογικά καταστήματα από αυτά που ψήφισαν στις προηγούμενες εκλογές.
      Επίσης, σας γνωρίζουμε ότι, οι εκλογείς εντάσσονται στα εκλογικά διαμερίσματα με βάση τη διεύθυνση κατοικίας που έχουν δηλώσει στο δημοτολόγιο κάθε Ο.Τ.Α α' βαθμού. Η έλλειψη διευθύνσεων κατοικίας ή διαπίστωση εσφαλμένων διευθύνσεων, οφείλεται στο γεγονός ότι, οι δήμοι και οι κοινότητες δεν είναι αποδέκτες ενημέρωσης για τυχόν μεταβολές τους.
      2. Στατιστικά στοιχεία για τις διενεργηθείσες τοπικές εκλογές του Οκτωβρίου 2006: α) εκλογικό σώμα: 9.829.796 (συμπεριλαμβανομένων και 8.921 ευρωπαίων εκλογέων) β) Ο πραγματικός πληθυσμός της χώρας (απογραφή 2001), ο οποίος λαμβάνεται υπόψη κατά τις τοπικές εκλογές είναι 10.964.020. Συνεπώς, το εκλογικό σώμα αποτελεί το 89,65% του πληθυσμού. Περαιτέρω υπενθυμίζεται ότι, με το Ν.2623/1998 ανασυντάχθηκαν (το έτος 2002) οι εκλογικοί κατάλογοι της Χώρας και έγινε -κατά το δυνατόν- η εκκαθάριση αυτών με βάση τα δημοτολόγια. Σημειώνεται ότι, η τελευταία προηγούμενη ανασύνταξη είχε γίνει πριν από 45 χρόνια.
      3. Οι εκλογείς είχαν τη δυνατότητα να ενημερωθούν για το εκλογικό τμήμα στο οποίο ψηφίσουν από α) τους ΟΤΑ β) την ιστοσελίδα του ΥΠ.ΕΣ.Δ.ΔΑ στο διαδίκτυο γ) ειδικό τηλεφωνικό κέντρο του ΥΠ.ΕΣ.Δ.Δ.Α και τα τηλέφωνα της αρμόδιας Υπηρεσίας (Δ/νση Εκλογών) δ) το τηλεφωνικό κέντρο 1564 και ε) τα Κέντρα Εξυπηρέτησης Πολιτών. Τυχόν ορισμός εξειδικευμένου προσωπικού με ανάλογη τεχνολογική υποδομή, θα επιβάρυνε σημαντικά το κόστος των εκλογών, ενώ οι ανωτέρω επιλογές, συνιστούν ικανό αριθμό ενημερωτικών μέσων, τα οποία δημοσιοποιούνται κάθε φορά που διεξάγονται εκλογές, προκειμένου οι πολίτες να ασκήσουν απρόσκοπτα το εκλογικό τους δικαίωμα.
      Ο Υπουργός
      ΠΡ. ΠΑΥΛΟΠΟΥΛΟΣ»
      12. Στην με αριθμό 1332/17-11-06 ερώτηση του Βουλευτή κ. Αθανάσιου Παπαγεωργίου δόθηκε με το υπ’ αριθμ. Φ090022/28217/2013/5-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαvτώντας στην παραπάνω ερώτηση, που κατατέθηκε στη Βουλή των Ελλήνων από τον Βουλευτή κ. Παπαγεωργίου Θανάση, και σχετικά με το παραπάνω αναφερόμενο θέμα σας γνωρίζουμε τα ακόλουθα:
      Η πολιτεία έχει λάβει ήδη επαρκή μέτρα προκειμένου να συvταξιoδoτηθoύν οι εποχικά εργαζόμενοι και οι άνεργοι οι οποίοι δεν συμπληρώνουν τις απαραίτητες ημέρες ασφάλισης και βρίσκονται κοvτά σε ηλικία συvταξιοδότησης. Συγκεκριμένα:
      Με τις διατάξεις του άρθρου 10 του Ν.2874/00 «Προώθηση της απασχόλησης και άλλες διατάξεις», και την κατ' εξουσιοδότηση του νόμου αυτού εκδοθείσα Υ.Α. Φ21/οικ.1177/31-5-2001 (ΦΕΚ 709Β), έχει δοθεί η δυνατότητα στους μακροχρόνια ανέργους επί 12 τουλάχιστον συνεχείς μήνες και ηλικίας 60 ετών για τους άνδρες και 55 ετών για τις γυναίκες (ή 55 και 50 ετών αvτίστoιχα για ασφαλισμένους στον κλάδο βαρέων και ανθυγιεινών επαγγελμάτων), στους οποίους υπoλείπoνται μέχρι 1500 ημέρες για την συμπλήρωση των ελάχιστων προϋποθέσεων συνταξιοδότησης να συνεχίσουν προαιρετικά την ασφάλισή τους στο ΙΚΑ-ΕΤΑΜ μέχρι τη συμπλήρωση των κατ' ελάχιστον απαιτούμενων ημερών ασφάλισης με καταβολή των σχετικών εισφορών από τον ΛΑΕΚ. Οι ανωτέρω διατάξεις αποσκοπούν στην εξασφάλιση σύνταξης στα άτομα που για οποιοδήποτε λόγο δεν συμπληρώνουν τις ελάχιστες προϋποθέσεις συνταξιοδότησης. Ο χρόνος της προαιρετικής ασφάλισης δεν αναγνωρίζεται ως διανυθείς στα βαρέα και ανθυγιεινά επαγγέλματα.
      Δικαιούχοι είναι οι ασφαλισμένοι στο ΙΚΑ-ΕΤΑΜ και στα ταμεία επικουρικής ασφάλισης που ασφαλίζουν μισθωτούς, οι οποίοι για κύρια σύνταξη είναι ασφαλισμένοι στο ΙΚΑ-ΕΤΑΜ, ανεξάρτητα από το χρόνο εισόδου στην ασφάλιση και από το χρόνο διακοπής της ασφάλισής τους, εφόσον έχουν εγγραφεί ως άνεργοι στον ΟΑΕΔ για χρονικό διάστημα 12 τουλάχιστον συνεχών μηνών πριν από την υποβολή αίτησης για την υπαγωγή τους στις διατάξεις του νόμου, εξακολουθούν να είναι άνεργοι και κατέχουν κάρτα ανεργίας ανανεούμενη ανά μήνα.
      Παράλληλα, με τη θέσπιση των διατάξεων του άρθρου 40 του Ν. 2084/92 έχει δοθεί η δυνατότητα στους ασφαλισμένους του ΙΚΑ-ΕΤΑΜ χωρίς καμία οικονομική επιβάρυνση να συνυπoλoγίσουν για την συμπλήρωση των κατά περίπτωση απαιτούμενων χρονικών προϋποθέσεων συνταξιοδότησης και το χρόνο επιδότησης λόγω ανεργίας (μέχρι 200 ημέρες), εφόσον εμπίπτει στην τελευταία 10ετία πριν την υποβολή της αίτησης συνταξιοδότησης.
      Με τις διατάξεις της παρ. 5 του άρθρου 2 του ν.3029/2002 παρέχεται η δυνατότητα στους ασφαλισμένoυς του ΙΚΑ-ΕΤΑΜ που έχουν συμπληρώσει το 65ο έτος της ηλικίας, έχουν τουλάχιστον 3.500 ημέρες υποχρεωτικής ασφάλισης από χρόνο εξηρτημένης εργασίας και δεν λαμβάνουν σύνταξη από το δημόσιο, τον ΟΓΑ, ν.π.δ.δ. ή άλλο οργανισμό κύριας ασφάλισης, να συνταξιoδoτηθoύν από το ΙΚΑ, εφόσον υποβάλλουν σχετική αίτηση από την 1-1-2003 έως 31-12-2007.
      Για τη συμπλήρωση των ανωτέρω 3.500 ημερών ασφάλισης συνυπολογίζεται, σύμφωνα με τις διατάξεις του ν.δ. 4202/61 όπως ισχύει, ο χρόνος εξαρτημένης εργασίας που έχει διανυθεί στην υπoχρεωτική ασφάλιση άλλου φορέα κύριας ασφάλισης. Επίσης, συνυπολογίζεται και ο χρόνος πραγματικής υπηρεσίας στο Δημόσιο, τους ΟΤΑ α' και β' βαθμίδας και σε ΝΠΔΔ, όσο και ο χρόνος πραγματικής ασφάλισης από παροχή εξαρτημένης εργασίας, ο οποίος διανύθηκε σε χώρες στις οποίες έχουν εφαρμογή οι κοινoτικοί κανονισμοί και οι διμερείς συμβάσεις που έχει συνάψει η χώρα μας και οι οποίες περιλαμβάνουν διατάξεις περί συνυπολογισμού χρόνου ασφάλισης.
      Αντίθετα, δεν συνυπολογίζεται για τη συμπλήρωση των 3.500 ημερών ασφάλισης οποιοσδήποτε άλλος χρόνος, είτε είναι πραγματικός (π.χ. χρόνος διανυθείς σε φορέα ασφάλισης αυτοτελώς απασχολουμένων), είτε εξομοιώνεται με πραγματικό (χρόνος στρατιωτικής θητείας, προαιρετικής ασφάλισης), είτε είναι πλασματικός (χρόνος επιδότησης λόγω ανεργίας, ασθένειας, συνταξιoδότησης λόγω αναπηρίας κλπ).
      Η ανωτέρω διάταξη είναι ειδική και μεταβατικής ισχύος (λήγει στις 31-12-2007) και θεσπίστηκε προκειμένου να καλύψει κάποιες κατηγορίες ασφαλισμένων, οι οποίοι για διάφoρoυς λόγους δεν κατάφεραν να συμπληρώσουν τις ελάχιστες προϋποθέσεις συνταξιoδότησης και δεν είναι δυνατή η τροποποίησή της.
      Σύμφωνα με τη διάταξη του άρθρου 15 του ν.3232/2004 δινόταν μέχρι 12-2-2006 η δυνατότητα για τη θεμελίωση δικαιώματος λήψης μειωμένης σύνταξης στους μακροχρονίως άνεργους που έχουν συμπληρώσει τις κατ' ελάχιστον απαιτούμενες ημέρες ασφάλισης, χωρίς την δεσμευτική προϋπόθεση της πραγματοποίησης 100 ημερών ασφάλισης κατ' έτος την τελευταία 5ετία πριν από το έτος υποβολής της αίτησης συνταξιoδότησης.
      Επειδή δεν εξέλειψαν οι λόγοι θέσπισης της ανωτέρω διάταξης η πολιτική ηγεσία του Υπουργείου προωθεί νομοθετική ρύθμιση για παράταση ισχύος του άρθρου 15, παρ. 1 του ν.3232/2004, η οποία συμπεριλαμβάνεται στο υπό ψήφιση νομοσχέδιο του Υπουργείου μας στη Βουλή.
      Τέλος, σύμφωνα με τις διατάξεις του άρθρου 5 του ν.3385/2005 παρέχεται η δυνατότητα εξαγοράς χρόνου ασφάλισης για τη θεμελίωση συνταξιοδοτικού δικαιώματος λόγω γήρατος στους ασφαλισμένους όλων των φορέων μισθωτών κύριας και επικουρικής ασφάλισης, αρμοδιότητας Υπουργείου Απασχόλησης και Κοινωνικής Προστασίας, με αποκλειστικό σκοπό τη συμπλήρωση των ελάχιστων προϋποθέσεων συνταξιοδότησης.
      Προϋποθέσεις για την αναγνώριση του υπολειπόμενου χρόνου είναι: α) να μην παίρνουν ή να μην δικαιούνται σύνταξη από το Δημόσιο, Ν.Π.Δ.Δ., Ο.Τ.Α. ή από οποιοδήποτε άλλο οργανισμό ή κλάδο κύριας και επικουρικής ασφάλισης.
      β) να έχουν συμπληρώσει το 65ο έτος της ηλικίας τους οι άνδρες και το 60ο οι γυναίκες και
      γ) να τους υπoλείπoνται μέχρι και 150 ημέρες ή 6 μήνες ασφάλισης για τη συμπλήρωση των κατ' ελάχιστον απαιτούμενων για συνταξιοδότηση προϋποθέσεων (4500 ημερών ή 15 ετών). Για τη διακρίβωση του χρόνου που πρέπει να αναγνωριστεί θα πρέπει προηγούμενα να έχει συνυπολογιστεί στο διανυθέντα χρόνο ασφάλισης και οποιοσδήποτε άλλος χρόνος που εξομοιώνεται με πραγματικό (χρόνος στρατιωτικής θητείας, προαιρετικής ασφάλισης κλπ.) ή που είναι πλασματικός (χρόνος επιδότησης λόγω ανεργίας, ασθένειας κλπ.) και θεωρείται με το ισχύον νομοθετικό πλαίσιο, ως συντάξιμος.
      Για λόγους ίσης μεταχείρισης η πολιτική ηγεσία του Υπουργείου προωθεί νομοθετική ρύθμιση, η οποία συμπεριλαμβάνεται στο υπό ψήφιση νομοσχέδιο του Υπουργείου μας στη Βουλή, σύμφωνα με την οποία η ανωτέρω διάταξη εφαρμόζεται και στους ασφαλισμένους φορέων αυτοαπασχολουμένων (ΟΑΕΕ, ΤΑΝΠΥ, Τ. Νομικών, ΤΣΑΥ, ΤΣΜΕΔΕ), ούτως ώστε να χρησιμοποιείται για τη συμπλήρωση των ελάχιστων χρονικών προϋποθέσεων όλος ο χρόνος ασφάλισης που έχει πραγματοποιήσει ο ασφαλισμένος είτε σε φορείς ασφάλισης μισθωτών είτε σε φορείς αυτοαπασχολουμένων.
      Τα ανωτέρω μέτρα διασφαλίζουν σε επαρκή βαθμό την συvταξιοδότηση των εργαζόμενων που αvτιμετωπίζoυν προβλήματα απασχόλησης.
      Σε κάθε περίπτωση το Υπουργείο μας είναι στη διάθεση όλων των φορέων (συνδικαλιστικών, οικονομικών κλπ) και των πολιτών, προκειμένου να συνδιαλέγεται με αυτούς συζητώvτας αιτήματα, προβλήματα και ενδεχόμενες προτάσεις λύσης αυτών.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο αναφορών και ερωτήσεων της Τρίτης 16 Ιανουαρίου 2007. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της  Βουλής)
      1. Η με αριθμό 1238/15-11-2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με την αναγνώριση ελαιολάδου Προστατευομένης Γεωγραφικής Ένδειξης (ΠΓΕ) με την ονομασία «Κρήτη».
      2. Η με αριθμό 917/7-11-2006 ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας και Κοινωνικής Αλληλεγγύης, σχετικά με την εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2376/14-12-2006 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με το σχεδιασμό για τα φράγματα του Νομού Ηρακλείου.
      2. Η με αριθμό 930/7-11-2006 ερώτηση του Ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με τον τρόπο υπολογισμού των αμοιβών των συμβολαιογράφων.
      Οι Βουλευτές κ. κ. Στέλιος Ματζαπετάκης και Ανδρέας Ανδριανόπουλος ζητούν ολιγοήμερη άδεια απουσίας τους στο εξωτερικό. 
      Εγκρίνει το Σώμα;
      ΟΛΟΙ OI ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τις ζητηθείσες άδειες. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι,
      εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 174/8-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την καταβολή της ενιαίας ενίσχυσης και τη διανομή του Εθνικού Αποθέματος των δικαιωμάτων για τους αγρότες κ.λπ..
      Το περιεχόμενο της επίκαιρης ερώτησης του κυρίου Βουλευτή έχει ως εξής:
      «Σύμφωνα με πολλές καταγγελίες των ενδιαφερομένων νέων αγροτών και επενδυτών, η διαχείριση του Εθνικού Αποθέματος γίνεται με αδιαφανείς διαδικασίες.
      Επειδή απορρίπτονται αιτήσεις νέων αγροτών και αγροτών επενδυτών, που βάσει του κανονισμού δικαιούνται ενισχύσεις από το Εθνικό Απόθεμα:
      Επειδή ταυτόχρονα εγκρίνονται αιτήσεις παραγωγών που δεν πληρούν, κατά τους καταγγέλλοντες, τις απαραίτητες προϋποθέσεις για να δικαιολογήσουν ενιαία ενίσχυση από το απόθεμα και: 
      Επειδή παραμένουν ακόμα πολλές χιλιάδες παραγωγών, χωρίς να έχουν λάβει καθόλου ενιαία ενίσχυση:
      Ερωτάται ο κύριος Υπουργός:
      1. Αν έχουν εξεταστεί οι καταγγελίες για αδιαφανείς διαδικασίες διανομής του Εθνικού Αποθέματος των δικαιωμάτων.
      2. Πότε θα πληρωθεί η ενιαία ενίσχυση στους υπόλοιπους παραγωγούς και πότε θα καταβληθεί το υπόλοιπο, σ’ αυτούς που έχουν λάβει προκαταβολή;».
      Από τεχνικής απόψεως πολύ καλά διατυπωμένη αυτή η επίκαιρη ερώτηση. 
      Ο κύριος Υφυπουργός έχει το λόγο για τρία λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, το εθνικό απόθεμα είναι μια μικρή ποσοστιαία συμμετοχή όλων των δικαιούχων οριστικών δικαιωμάτων της ενιαίας ενίσχυσης έτσι ώστε να δοθεί η δυνατότητα είτε σε νέους αγρότες είτε σε αυτούς οι οποίοι έχουν επενδύσει στη γεωργία, να μπορέσουν να πάρουν δικαιώματα, να πάρουν δηλαδή επιδοτήσεις. Παρακρατείται δηλαδή ένα 2% από όλους όσους έχουν δικαιώματα της ενιαίας ενίσχυσης και αυτό ανακατανέμεται είτε σε νέους αγρότες, οι οποίοι ξεκίνησαν τη δραστηριότητά τους μετά την ιστορική περίοδο, είτε σε αυτούς οι οποίοι έχουν κάνει επενδύσεις στη γεωργία, είτε σε αυτούς οι οποίοι έχουν αυξήσει την αγροτική τους εκμετάλλευση μετά την ιστορική περίοδο.
      Στην πρώτη φάση αυτό το 2% δημιούργησε ένα απόθεμα αξίας 44.000.000 ευρώ, το οποίο διανεμήθηκε σε νέους αγρότες σύμφωνα με τους κανονισμούς της Ευρωπαϊκής Ένωσης, σύμφωνα με τις σχετικές υπουργικές αποφάσεις και με τη σύμφωνη γνώμη των εκπροσώπων των αγροτών.
      Στο πρώτο ερώτημα, λοιπόν, του συναδέλφου, αν έχουν εξεταστεί οι καταγγελίες για αδιαφανείς διαδικασίες διανομής του εθνικού αποθέματος, απαντούμε ότι στον Ο.Π.Ε.Κ.Ε.Π.Ε. και στο Υπουργείο Αγροτικής Ανάπτυξης και Τροφίμων δεν υπάρχει ουδεμία καταγγελία για αδιαφανείς διαδικασίες διανομής του εθνικού αποθέματος. Όλα έγιναν με απόλυτη διαφάνεια, σύμφωνα με τις αποφάσεις και όσοι εδικαιούντο από την πρώτη φάση έχουν πάρει κατανομή από το εθνικό απόθεμα.
      Όσον αφορά τη δεύτερη ερώτηση πρέπει να πούμε ότι ένα πολύ μεγάλο ποσοστό από τις επιδοτήσεις έχει ήδη καταβληθεί. Γίνονται οι έλεγχοι από τις Νομαρχιακές Αυτοδιοικήσεις που απαιτούνται από την Ευρωπαϊκή Ένωση, διορθώνονται τα λάθη από τους ίδιους παραγωγούς, διότι οι δηλώσεις έγιναν από τους ίδιους παραγωγούς και πρέπει να σας πω ότι εντός του Φεβρουαρίου ένας ικανοποιητικός αριθμός νομαρχιών θα εισπράξουν το υπόλοιπο της ενιαίας ενίσχυσης, θα εισπράξουν δηλαδή το υπόλοιπο των επιδοτήσεων. 
      Σε όσες Νομαρχιακές Αυτοδιοικήσεις δεν έχουν κάνει τους ελέγχους που έπρεπε να γίνουν, δυστυχώς, θα υπάρξει μία καθυστέρηση. Για να καλύψουμε όμως τα κενά αυτά έχουμε προχωρήσει στην πρόσληψη εκατοντάδων γεωτεχνικών στον Ο.Π.Ε.Κ.Ε.Π.Ε., οι οποίοι θα ολοκληρώσουν τους ελέγχους για να μπορέσουν οι αγρότες μας να πάρουν το υπόλοιπο της επιδότησής τους το ταχύτερο δυνατόν. 
      Πρέπει να ξέρετε ότι ήταν μία πολύ δύσκολη διαδικασία. Για πρώτη φορά εφαρμόζεται στη χώρα μας το νέο καθεστώς της νέας Κοινής Αγροτικής Πολιτικής, ένα πολυδαίδαλο πραγματικά καθεστώς. Ήταν ενιαία η ενίσχυση για όλα τα καθεστώτα των αγροτών. Κατεβλήθη μία σημαντικότατη προσπάθεια από το Υπουργείο Αγροτικής Ανάπτυξης και Τροφίμων σε πολύ καλή συνεργασία με τις συνεταιριστικές οργανώσεις, με τις ενώσεις αγροτικών συνεταιρισμών όλης της χώρας, έτσι ώστε να υπολογιστούν οι επιδοτήσεις, να υπολογιστούν τα δικαιώματα, να ενεργοποιηθούν και να καταβληθούν το ταχύτερο δυνατό στους αγρότες μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε συνάδελφε, έχετε το λόγο για δύο λεπτά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, πράγματι σχετικά με το τελευταίο που είπατε αν οι ενώσεις αγροτικών συνεταιρισμών δεν υπερέβαλαν εαυτόν και ιδιαίτερα οι εργαζόμενοι σε αυτές, πραγματικά οι επιδοτήσεις θα ήταν αδύνατο να καταβληθούν. Όμως, πέρα από τη δυσκολία την οποία κανείς δεν αμφισβητεί, είχατε και ένα αρκετά μεγάλο διάστημα δυόμισι περίπου ετών, προκειμένου να προετοιμάσετε το σύστημα. Δυσκολίες ναι, πρωτόγνωρο ναι, αλλά είχατε και μεγάλο διάστημα και πιστεύω ότι έγιναν απανωτά λάθη, τα οποία συσσωρευμένα έφεραν το αποτέλεσμα της καθυστέρησης που σήμερα παρατηρούμε. Σε μία εποχή που το αγροτικό εισόδημα μειώνεται και που σύμφωνα με τα επίσημα στοιχεία της ΠΑ.Σ.Ε.Γ.Ε.Σ. -είναι στα δύο χρόνια 11,5% και στα δυόμισι χρόνια αγγίζει το 17%- οι αγρότες έχουν πραγματική ανάγκη αυτού του περιουσιακού τους στοιχείου που ονομάζεται ενιαία ενίσχυση. Ζητούν, λοιπόν, πολύ εύλογα, έχουν την απαίτηση αυτό να καταβληθεί εξ’ ολοκλήρου, να μην χαθεί ούτε ένα ευρώ. 
      Σε σχέση με το εθνικό απόθεμα, θεωρώ ότι η απάντησή σας όχι μόνο δεν είναι επαρκής, δεν καλύπτει το θέμα αλλά και από το γεγονός ότι στις αιτήσεις κατάθεσης στοιχείων δεν μου δίδετε τα απαραίτητα στοιχεία, κύριε Υπουργέ, θεωρώ ότι πραγματικά έμμεσα επιβεβαιώνονται οι καταγγελίες των αγροτών που βλέπουν το φως της δημοσιότητας. Τουλάχιστον ο Τύπος είναι καθημερινά γεμάτος από τέτοιες καταγγελίες. Δεν ξέρω αν οι περιφερειακές σας υπηρεσίες δεν σας ενημερώνουν, θα σας φέρω όμως όλα εκείνα τα στοιχεία που έχουν να κάνουν και με συγκεκριμένα πρόσωπα και με συγκεκριμένους παραγωγούς. 
      Δύο επισημάνσεις. Πρώτα απ’ όλα, στο παραμικρό έργο που κάνει το δημόσιο γίνεται μία δημόσια πρόσκληση, μία δημόσια ανακοίνωση που πληροφορεί τους ενδιαφερόμενους για το τι πρόκειται να κάνει το δημόσιο. Στο συγκεκριμένο άραγε έγινε η απαραίτητη ενημέρωση όλων των παραγωγών; Και ας πούμε ότι ενημερώθηκαν από τις Ε.Α.Σ., από τις οργανώσεις. Στη συνέχεια δεν είναι κανείς ενήμερος για τον τρόπο με τον οποίο, όπως με πληροφορείτε στη γραπτή απάντηση που έχω πάρει σε άλλη ερώτηση, γίνεται αυτή η κατανομή. Έτσι λοιπόν έχουμε αυτά τα παράπονα που δεν είναι μόνο παράπονα, αλλά είναι –πιστεύω- βάσιμες υποψίες σε σχέση με τον τρόπο κατανομής. Οι παραγωγοί ενός νομού με βάση την παρακράτηση για το εθνικό απόθεμα καταθέτουν στον εθνικό κουμπαρά ένα ποσό που έχει να κάνει με τις επιδοτήσεις. Ο νομός αυτός παίρνει το ποσοστό το ανάλογο που δικαιούται ή μήπως πάνε σε άλλους νομούς τα αντίστοιχα ποσά; Είναι ένα ερώτημα που δεν έχει απαντηθεί μέχρι σήμερα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ο συνάδελφος έβαλε ένα τρίτο ερώτημα, εάν οι παρακρατήσεις που γίνονται για το εθνικό απόθεμα σ’ ένα νομό επιστρέφουν πάλι στον ίδιο νομό. Θέλω να σας πω ότι η παρακράτηση είναι οριζόντια από όλους τους δικαιούχους ενιαίας ενίσχυσης της χώρας και επιστρέφουν σε νέους αγρότες όλης της χώρας όπως επίσης και σε επενδυτές και σε αυτούς οι οποίοι έχουν αυξήσει την εκμετάλλευσή τους σε όλη τη χώρα. Κατά συνέπεια εάν σ’ ένα νομό δεν έχουμε νέους αγρότες ή δεν έχουμε νέους επενδυτές, τότε θα γίνει η παρακράτηση και θα πάει εκεί όπου υπάρχουν νέοι αγρότες ή νέοι επενδυτές. Κατά συνέπεια δεν μπορούμε να πούμε ότι κατ’ ανάγκη θα πρέπει να επιστρέφουν στον ίδιο νομό τα χρήματα τα οποία παρακρατούνται για το εθνικό απόθεμα.
      Στο δεύτερο που αναφέρατε θέλω να σας πω ότι οι παρακρατήσεις έγιναν κατά απόλυτα διαφανή, έντιμο και δίκαιο τρόπο. Σας είπα στην πρωτολογία μου ότι δεν υπάρχει ουδεμία καταγγελία στις υπηρεσίες μας, είτε στις περιφερειακές είτε στην κεντρική υπηρεσία, για κατανομή του εθνικού αποθέματος με αδιαφανή τρόπο.
      Kαι  το τρίτο που θέλω να σας πω είναι ότι έρχεστε και μας λέτε ότι το αγροτικό εισόδημα μειώθηκε σύμφωνα με τα στοιχεία της ΠΑ.Σ.Ε.ΓΕ.Σ. Εμείς σας λέμε ότι τα επίσημα στοιχεία για το αγροτικό εισόδημα αλλά και για όλα τα υπόλοιπα οικονομικά μεγέθη προέρχονται από την Εθνική Στατιστική Υπηρεσία και από την EUROSTAT. Σύμφωνα με αυτά τα επίσημα στοιχεία την διετία 2002-2003 που κυβερνούσε το ΠΑ.ΣΟ.Κ. καθ’ ολοκληρίαν το αγροτικό εισόδημα μειώθηκε κατά 11,5%. Απεναντίας το 2005-2006 που την ευθύνη της διακυβέρνησης της χώρας την είχαμε εμείς καθ’ ολοκληρίαν το αγροτικό εισόδημα αυξήθηκε κατά 2,2%. Αυτά είναι τα επίσημα στοιχεία της Εθνικής Στατιστικής Υπηρεσίας και της EUROSTAT. Εάν θέλετε μπορώ να σας τα στείλω για να σας αποδείξω την αλήθεια αυτών που σας λέω. 
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 193/9-01-2007 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την αντιμετώπιση της μικροκαρπίας των μήλων στην περιοχή της Ζαγοράς Πηλίου, κλπ.. 
      Το περιεχόμενο της επίκαιρης ερώτησης του κ. Γκατζή έχει ως εξής:
      «Η συνειδητή διαχρονική απαξίωση της γεωργικής έρευνας και η προκλητική αδιαφορία της Κυβέρνησης να ερευνήσει και να δώσει λύση στο πρόβλημα της μικροκαρπίας των μήλων της περιοχής Ζαγοράς Πηλίου, εκτός από οικονομική καταστροφή των μηλοπαραγωγών, απειλεί με υποβάθμιση και οριστική εγκατάλειψη μια καλλιέργεια που παράγει εξαιρετικής ποιότητας προϊόντα και αποτελεί βασική οικονομική δραστηριότητα της περιοχής.
      Τα όποια χρήματα δόθηκαν μέχρι σήμερα, κυρίως από τη Νομαρχία, για την έρευνα αυτού του προβλήματος σύμφωνα με έγκυρες πληροφορίες δεν έφεραν χειροπιαστά αποτελέσματα επειδή είχαν αποσπασματικό χαρακτήρα, δεν εντάσσονταν σε ένα ολοκληρωμένο πρόγραμμα που θα ερευνούσε ομάδα ειδικών επιστημόνων με ανάλογη πείρα με αποτέλεσμα να μην έχει εντοπισθεί η αιτία του και κατά συνέπεια να μην προτείνονται μέτρα για την αντιμετώπισή του.
      Ερωτάται ο κύριος Υπουργός:
      Τι ενέργειες θα κάνει για να εντοπισθεί η αιτία της μικροκαρπίας και με βάση αυτή να διαμορφωθούν τα προτεινόμενα μέτρα αντιμετώπισής της;
      Τι ενέργειες θα κάνει για να αποζημιωθούν από τον ΕΛ.Γ.Α. οι μηλοπαραγωγοί και να αποφύγουν την οικονομική καταστροφή;»
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, τα τελευταία οκτώ χρόνια σε μηλοπαραγωγικές περιοχές του Πηλίου εμφανίζεται με έντονη μορφή το φαινόμενο της μικροκαρπίας. Η Ζαγορά θεωρείται ότι έχει υποστεί τις σοβαρότερες ζημιές αφού η παραγωγή έχει μειωθεί κατά 30%-50% εξ αιτίας αυτού του φαινομένου.
      Με χρηματοδότηση του Υπουργείου Αγροτικής Ανάπτυξης και Τροφίμων προς την Νομαρχιακή Αυτοδιοίκηση Μαγνησίας και φορέα υλοποίησης το Ινστιτούτο Προστασίας Φυτών Βόλου, το ΕΘ.Ι.ΑΓ.Ε ξεκίνησε ένα τριετές ερευνητικό πρόγραμμα για την έρευνα του φαινομένου της μικροκαρπίας. Το ποσό της χρηματοδότησης ανέρχεται σε 120.000 ευρώ για την περίοδο 2006-2008. Για το πρώτο έτος της έρευνας έχουν διατεθεί ήδη 40.000 ευρώ. Στο ερευνητικό πρόγραμμα συμμετέχει το Πανεπιστήμιο Θεσσαλίας, το Πανεπιστήμιο της Θεσσαλονίκης, Πανεπιστήμιο της Ιταλίας και άλλοι φορείς.
      Ερευνήθηκαν όλοι οι πιθανοί  παράμετροι που θα μπορούσαν να προκαλέσουν μικροκαρπία των μήλων, δηλαδή, εδαφικοί παράγοντες, αερορύπανση, ελλιπής γονιμοποίηση, παρουσία παθογόνων οργανισμών και άλλοι παράγοντες. Η έρευνα μέχρι σήμερα έδειξε ότι το φαινόμενο της μικροκαρπίας δεν οφείλεται σε προβλήματα θρέψης ή αερορύπανσης ή κακής γονιμοποίησης. Οι πειραματικές εργασίες που πραγματοποιούνται στο Ινστιτούτο Προστασίας Φυτών του Βόλου από το ΕΘ.Ι.ΑΓ.Ε έδειξαν την παρουσία της ασθένειας «σκούπα της μάγισσας» που οφείλεται σε παθογόνο φυτόπλασμα. Η ασθένεια τα τελευταία δέκα χρόνια προκαλεί μεγάλες ζημιές και σε άλλες μηλοπαραγωγικές χώρες όπως είναι η Ιταλία, η Βοσνία, η Τουρκία, κ.ά.. 
      Κατά το 2007 θα συνεχιστεί από το Υπουργείο Αγροτικής Ανάπτυξης και Τροφίμων η χρηματοδότηση. Θα ερευνηθεί ο τρόπος που μεταδίδεται η ασθένεια από δέντρο σε δέντρο -πιθανώς, ο φορέας μετάδοσης να είναι έντομο- και από περιοχή σε περιοχή καθώς και ο τρόπος αντιμετώπισης με έγχυση κατάλληλων ουσιών στον κορμό των δέντρων. Το ΕΘ.Ι.ΑΓ.Ε έχει αναπτύξει ειδική συσκευή για την πραγματοποίηση αυτής της έγχυσης. Ήδη πειραματικά κατά την περίοδο Οκτωβρίου-Δεκεμβρίου 2006 έγιναν εγχύσεις σε διακόσια περίπου άρρωστα δέντρα.
      Κατά συνέπεια αυτό που λέτε ότι δεν γίνεται έρευνα, δεν ευσταθεί διότι γίνεται έρευνα. Έχει διαπιστωθεί η αιτία του φαινομένου της μικροκαρπίας και κάνουμε πιλοτικές ενέργειες και εφαρμογές έτσι ώστε ν’ αντιμετωπισθεί το φαινόμενο.
      Στο δεύτερο ερώτημα που θέτετε σας λέμε ότι η απώλεια εισοδήματος των παραγωγών μήλων του Νομού Μαγνησίας λόγω μικροκαρπίας δεν καλύπτεται ασφαλιστικά από τον ΕΛ.Γ.Α. και δεν αποζημιώνεται σύμφωνα με τον κανονισμό ασφάλειας φυτικής παραγωγής όπως τροποποιήθηκε και ισχύει μέχρι σήμερα.
      Μπορεί για την εσοδεία 2005 κατ’ εξαίρεση να υπήρξε κάλυψη μικροκαρπίας όπως αντιλαμβάνεστε ότι η εξαίρεση δεν μπορεί να γίνει κανόνας και δεν μπορούμε, εφόσον πλέον γίνεται η έρευνα και τα πειραματικά στάδια και εφόσον προχωρούμε στην καταπολέμηση, συνεχώς ν’ αποζημιώνουμε ένα φαινόμενο το οποίο δεν καλύπτεται από τον κανονισμό του ΕΛ.Γ.Α.. 
      ΠΡΟΕΔΡΕΥΩΝ (Ιωάννης Τραγάκης): Ο κ. Γκατζής έχει το λόγο για δυο λεπτά.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ,  δεν είπαμε ότι δεν γίνεται έρευνα. Δεν προσέξατε την δεύτερη παράγραφο της ερώτησης. Λέμε ότι γίνεται αποσπασματική έρευνα και έτσι γίνεται. Μ’ έναν επιστήμονα από το ΕΘ.Ι.Α.Γ.Ε. με μια έρευνα ή με μια συνεργασία που θα κάνει με το πανεπιστήμιο –γιατί όπως είπατε και εσείς δεν ξέρετε τι είναι- μπορούμε να έχουμε κανένα αποτέλεσμα; Δεν έχουμε. Και γιατί δεν έχουμε, κύριε Υπουργέ; Γιατί το Υπουργείο μέχρι σήμερα δεν έχει αναλάβει την ευθύνη να οργανώσει με μια ομάδα ειδικών επιστημόνων μια έρευνα για το πρόβλημα αυτό το οποίο δεν είναι μόνο στο 30% ή στο 50% της παραγωγής. Φθάνει στο 80% και 90% η καταστροφή της παραγωγής γιατί δεν γίνεται ουσιαστική δουλειά. 
      Ποια είναι κατά την άποψή μας μια ενέργεια που μπορεί ίσως να δώσει μια λύση στο πρόβλημα. Υπάρχουν ειδικοί επιστήμονες του δημόσιου τομέα, από τα πανεπιστήμια, από το ΕΘΙΑΓΕ κ.λπ. Κάντε λοιπόν μια ομάδα από τους ανθρώπους αυτούς τους ειδικούς για να ερευνήσουν, διαθέστε τα ανάλογα ποσά, γιατί δεν είναι δυνατόν να διαιωνίζεται το πρόβλημα και να λέμε, θα ψάξουμε αν είναι έντομο, αν είναι το ένα αν είναι το άλλο κ.λπ. και το πρόβλημα να πολλαπλασιάζεται. Και ξέρετε κάτι; Εμείς ανησυχούμε, κύριε Υπουργέ, ότι φοβάστε το μετά, γιατί δεν είναι δυνατόν να μην έχετε την πρόθεση να καλέσετε έναν εδαφολόγο για παράδειγμα, όπως μας είπαν ειδικοί πανεπιστημιακοί –και δεν τα λέω εγώ αυτά, μας τα είπαν, επαναλαμβάνω, πανεπιστημιακοί- έναν φυσιολόγο, έναν ειδικό φυτοπαθολογίας, έναν ιολόγο, έναν εντομολόγο μέσα από τα πανεπιστήμια και το ΕΘ.Ι.Α.Γ.Ε., για να κάνουν την έρευνα και να καταλήξουν κάπου. Και πολύ υποψιαζόμαστε, κύριε Υπουργέ, ότι εσείς φοβάστε το μετά. Λένε, υπάρχει μια υπόνοια ότι είναι μυκόπλασμα. Δεν ξέρουμε αν είναι μυκόπλασμα ή δεν είναι και ούτε εσείς το ξέρετε ούτε κανένας. Χρειάζεται λοιπόν να γίνει η μελέτη για να δούμε τι είναι και με τα ανάλογα μέτρα που θα προτείνει η ομάδα αυτή να αντιμετωπίσουμε το πρόβλημα. 
      Και ποια θα είναι η αντιμετώπισή του; Γι’ αυτό σας λέω ότι υποψιαζόμαστε ότι φοβάστε το μετά, τις συνέπειες δηλαδή που θα έχει το αποτέλεσμα. Ποιο θα είναι; Θα θέλει καταστροφή μόνο στο υπερκείμενο των δέντρων ή και στο υποκείμενο που σημαίνει ακόμη μεγαλύτερες δαπάνες, γιατί θα χρειαστεί ξήλωμα ολόκληρης της καλλιέργειας; 
      Εμείς, κύριε Υπουργέ, περιμένουμε να πάρετε αυτήν την πρωτοβουλία και μην περιμένετε. Ψάξτε το. Δεν γίνεται σοβαρή μελέτη. Ένας ή δύο άνθρωποι δεν γίνεται να τα κάνουν όλα. Και όταν οι ίδιοι οι πανεπιστημιακοί προτείνουν αυτές τις ομάδες, εμείς τουλάχιστον ασπαζόμαστε τη γνώμη τους και λέμε ότι πρέπει να γίνει. Μια δυναμική παραγωγή όπως είναι το μήλο της Ζαγοράς με εξαγωγές κ.λπ. που συγκεντρώνει τον κόσμο εκεί –μένει ο κόσμος στα χωριά- δεν μπορεί από την αδιαφορία της Κυβέρνησης να ξηλωθεί γιατί δεν κάνετε τη μελέτη. Πρέπει να γίνει μια σοβαρή έρευνα και να προταθούν τα ανάλογα μέτρα. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ειλικρινά δεν μπορώ να αντιληφθώ τον κύριο συνάδελφο. Επί σειρά ετών δεν έγινε καμία προσπάθεια για τον εντοπισμό του προβλήματος, των αιτιών που δημιουργούν τη μικροκαρπία. Σήμερα βρίσκεται σε εξέλιξη ένα ολόκληρο ερευνητικό πρόγραμμα, ένα πρόγραμμα στο οποίο συμμετέχουν το Πανεπιστήμιο Θεσσαλίας, το Πανεπιστήμιο Θεσσαλονίκης, πανεπιστήμια της Ιταλίας και όλα αυτά υπό το συντονισμό του ΕΘ.Ι.Α.Γ.Ε. και έχει εντοπιστεί η αιτία και έρχεστε και μου λέτε, κύριε συνάδελφε, τώρα …
      ΝΙΚΟΛΑΟΣ ΓΚΑΤΖΗΣ: Δεν είναι έτσι όπως τα λέτε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): … ότι κάποιοι καθηγητές, οι οποίοι βρίσκονται εκτός νυμφώνος, σας έκαναν μια επιστολή και σας είπαν ότι δεν γίνεται δουλειά. 
      ΝΙΚΟΛΑΟΣ ΓΚΑΤΖΗΣ: Δεν μας έκαναν καμία επιστολή. Εμείς ψάξαμε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για πρώτη φορά έχουμε εντοπίσει την αιτία του προβλήματος και εκείνο που μελετούμε είναι πώς μεταδίδεται το πρόβλημα από δέντρο σε δέντρο, έτσι ώστε να προχωρήσουμε πλέον σε ολοσχερή καταπολέμηση. Είμαστε στο δεύτερο έτος του ερευνητικού προγράμματος, έχουμε χρηματοδοτήσει το πρόγραμμα αυτό μέχρι το 2008, κατά συνέπεια είναι ξεκάθαρο ότι γίνεται για πρώτη φορά μια πολύ σημαντική προσπάθεια, διότι, ναι, συμφωνώ μαζί σας ότι είναι ένα πολύ σημαντικό προϊόν για το Πήλιο, ότι είναι ένα προϊόν το οποίο εξάγεται, ότι είναι ένα προϊόν μονοκαλλιέργεια για την περιοχή, ότι δίνει ένα σοβαρό εισόδημα στους κατοίκους και ότι συγκρατεί τους αγρότες μας στην περιοχή αυτή. 
      Γι’ αυτόν το λόγο, λοιπόν, κάνουμε μία πολύ σημαντική, μια πολύ σοβαρή προσπάθεια. Έχει εντοπιστεί η αιτία του προβλήματος και να είστε σίγουρος ότι πολύ σύντομα θα βρούμε τον τρόπο έτσι ώστε να καταπολεμήσουμε αυτήν την ασθένεια. 
      ΝΙΚΟΛΑΟΣ ΓΚΑΤΖΗΣ: Και γι’ αυτούς τους λόγους πρέπει να δοθεί αποζημίωση από την καταστροφή της μικροκαρπίας. Το πρόβλημα διαιωνίζεται. Το 2005 είχαν ανάγκη, τώρα δεν έχουν; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Θα συζητήσουμε τώρα την πρώτη με αριθμό 188/9-1-2007 επίκαιρη ερώτηση δευτέρου κύκλου της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Οικονομίας και Οικονομικών, σχετικά με την ένταξη των Ειδικών Ταμείων στο Ι.Κ.Α. κ.λπ.. 
      Η επίκαιρη ερώτηση της κυρίας συναδέλφου έχει ως εξής: 
      «Με τη σύνταξη κατευθυνόμενων αναλογιστικών μελετών για την ένταξη των Ειδικών Ταμείων στο Ι.Κ.Α., τις οποίες αναθέτει σε ιδιώτες, η Κυβέρνηση επιδιώκει τη μεταφορά του κόστους της ενοποίησης στο Ι.Κ.Α. και στο κοινωνικό σύνολο.
      Το ΥΠ.ΟΙ.Ο., υποδεικνύοντας μεθοδολογία «κοστούμι», οδηγεί τις οικονομικές μελέτες στο επιθυμητό αποτέλεσμα, παρεμβαίνοντας ουσιαστικά στους κανόνες της αγοράς και στα ευρωπαϊκά και διεθνή δεδομένα για τους όρους εκπόνησής τους, προφανώς επιδιώκοντας το χαμηλότερο δυνατό κόστος για τις τράπεζες και τις επιχειρήσεις. 
      Προδιαγράφει έτσι όχι μόνο το αποτέλεσμα των οικονομικών μελετών αλλά και την ένταξη των Ταμείων στο Ι.Κ.Α. με ψεύτικα δεδομένα, διαπράττοντας προμελετημένο έγκλημα κατά του μεγαλύτερου ασφαλιστικού φορέα της χώρας. 
      Επειδή οι κυβερνητικές δεσμεύσεις ότι οι αναλογιστικές μελέτες θα έχουν εκπονηθεί μέχρι το τέλος του 2006 δεν τηρήθηκαν: 
      Επειδή παρακάμψατε για άλλη μια φορά την Εθνική Αναλογιστική Αρχή: 
      Επειδή όσες μελέτες εκπονήθηκαν είναι απόλυτα κατευθυνόμενες: 
      Είναι βέβαιο ότι οι κυβερνητικές μεθοδεύσεις υποθηκεύουν το μέλλον του Ι.Κ.Α., εξυπηρετούν προκλητικά τα συμφέροντα των τραπεζών και των επιχειρήσεων σε βάρος των μισθωτών και συνταξιούχων και θέτουν σε ακραίο κίνδυνο συνολικά το ασφαλιστικό σύστημα: 
      Για τους λόγους αυτούς ερωτάστε:
      Γιατί δεν ανατέθηκε η ευθύνη εκπόνησης των ειδικών οικονομικών μελετών στην Εθνική Αναλογιστική Αρχή; 
      Γιατί επιλέγετε μεθοδολογία και πλασματικά δεδομένα σε βάρος του κοινωνικού συνόλου συσσωρεύοντας τα ελλείμματα στο δημόσιο σύστημα ασφάλισης και το οδηγείτε σε κατάρρευση; 
      Θα καταθέσετε στη Βουλή τις σχετικές οικονομικές μελέτες;». 
      Κύριε Υφυπουργέ, έχετε το λόγο για τρία λεπτά. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κυρία συνάδελφε, δεν βλέπω με ποια στοιχεία προκύπτει ότι η μεθοδολογία είναι πλασματική ή ότι είναι μεθοδολογία «κοστούμι». 
      Για τα επιτόκια, για παράδειγμα, χρησιμοποιήθηκαν οι επίσημες μεσοπρόθεσμες προβλέψεις του Ο.Ο.Σ.Α.. Όλες οι παραδοχές που χρησιμοποιήθηκαν, όπως και για τα επιτόκια, είναι οι κατά το δυνατόν πλέον ακριβείς. Ο δε Πρόεδρος της Εθνικής Αναλογιστικής Αρχής συμμετείχε σε όλες τις επιτροπές που συγκροτήθηκαν για την αξιολόγηση και παραλαβή των ειδικών οικονομικών μελετών που εκπονήθηκαν. 
      Επίσης, όλες αυτές οι μελέτες βεβαίως και μπορούν να κατατεθούν στη Βουλή. Δεν βλέπω, λοιπόν, το λόγο να προκαλείται ανησυχία όσον αφορά το μέλλον του Ι.Κ.Α.. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε  Υπουργέ, που ήσασταν και σύντομος. 
      Κυρία Χριστοφιλοπούλου, έχετε το λόγο για δύο λεπτά. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, δεν είναι στην πρόθεσή μας να προκαλέσουμε κανενός είδους ανησυχία. Έχω, όμως, στα χέρια μου δύο δεδομένα. 
      Το πρώτο δεδομένο είναι μία ερώτηση εννέα Βουλευτών του ΠΑ.ΣΟ.Κ., τον Απρίλιο του 2006, στην οποία δεν απαντήσατε ποτέ. Σ’ αυτή σάς ρωτούσαμε γιατί το επιτόκιο που ορίζεται δεν λαμβάνει υπ' όψιν του την τότε ισχύουσα –δεν ξέρω αν την έχει αλλάξει το Υπουργείο Απασχόλησης- εγκύκλιο του Υπουργείου για επιτόκιο στο 3% ή δεν λαμβάνει υπ' όψιν του αυτό το τεχνικό λεγόμενο επιτόκιο στα ασφαλιστήρια ζωής, το οποίο προσδιορίζει το Υπουργείο Ανάπτυξης και το οποίο βρίσκεται στο 3,35% αυτή τη στιγμή. Δεν απαντήσατε ποτέ. 
      Έρχονται, κατά δεύτερο λόγο τα δημοσιεύματα έγκριτων εφημερίδων και μιλούν για «σικέ» μελέτες για τα ταμεία, τα οποία μπορώ να καταθέσω. Υπάρχουν στοιχεία στα δημοσιεύματα, με βάση τα οποία εγείρονται σαφείς ανησυχίες για τον προσδιορισμό αυτών των επιτοκίων σε σχέση με τον προσδιορισμό στις μελέτες αυτές των αυξήσεων στους μισθούς και στις συντάξεις, με τέτοιον τρόπο, ούτως ώστε να μειώνεται το κόστος που πρέπει να καταβάλλουν οι επιχειρήσεις και οι τράπεζες για να ενταχθούν στο Ι.Κ.Α. και αντίστοιχα να μεγαλώνει το αναλογιστικό κόστος  του Ι.Κ.Α.. Άρα, λοιπόν, δεν καταθέσαμε αυτήν την επίκαιρη ερώτηση εν κενώ, κύριε Υπουργέ, και θέλω μία απάντηση από εσάς. 
      Λέτε σήμερα ότι θα καταθέσετε αυτές τις αναλογιστικές μελέτες στη Βουλή. Παρακαλώ πολύ να το πράξετε. Επίσης, θα σας παρακαλούσα πάρα πολύ να τις δώσετε τόσο στην Εθνική Αναλογιστική Αρχή, την οποία προφανώς παρακάμπτετε, όσο και σε αυτήν την ειδική επιτροπή εμπειρογνωμόνων και σοφών που έχετε συστήσει για το ασφαλιστικό, η οποία άλλη δουλειά δεν κάνει από το να αφήνει να διαρρέουν εδώ και εκεί διάφορα περί ασφαλιστικού συστήματος και να δημιουργεί εκείνη τον πανικό και όχι εμείς. 
      Άρα, κύριε Υφυπουργέ, θα ήθελα τη δέσμευσή σας ότι αυτές οι οικονομικές μελέτες θα κατατεθούν άμεσα στη Βουλή. Και εμείς αμέσως αύριο θα καταθέσουμε αίτηση κατάθεσης εγγράφου, έτσι ώστε να λάβουμε τις οικονομικές μελέτες και κατόπιν να συζητήσουμε με πρωτοβουλία μας στην επιτροπή ακριβώς με ποιον τρόπο εντάσσονται τα ειδικά ταμεία στο Ι.Κ.Α.,  έτσι ώστε να μην επιβαρύνεται το Ι.Κ.Α. και το κοινωνικό σύνολο και να μην πληρώνουν λιγότερα απ’ όσα πρέπει να πληρώσουν οι επιχειρήσεις και οι τράπεζες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία συνάδελφε, όχι μόνο δεν έχουμε να κρύψουμε τίποτε, αλλά όσα έχουμε κάνει τα έχουμε κάνει με απόλυτη διαφάνεια. 
      Όσον αφορά το θέμα των επιτοκίων που αναφέρατε, σας διαβάζω και από το υπηρεσιακό σημείωμα: «Για την εκπόνηση των μελετών χρησιμοποιήθηκε ο μέσος όρος απόδοσης των δεκαετών ομολόγων του ελληνικού δημοσίου που καλύπτει την περίοδο 2000-2004 και η οποία ανέρχεται στο 5,01%, διότι στη διάρκεια μιας πενταετίας, όπως είναι γνωστό, έχουμε τα αποτελέσματα ενός πλήρους οικονομικού κύκλου. Επίσης, το επιτόκιο αυτό χρησιμοποιήθηκε λόγω της δεκαετούς διάρκειας που προβλέπεται από το ν. 3371/2005 για την αποπληρωμή του σχετικού χρέους από τις τράπεζες προς τα ασφαλιστικά ταμεία. Σημειώνουμε επίσης πως τα επιτόκια που καθορίζονται από την Ευρωπαϊκή Κεντρική Τράπεζα σημείωναν από τον Οκτώβριο του 2000 μέχρι τον Ιούνιο του 2003 πτωτική πορεία. Από τότε παρουσιάζουν έντονη ανοδική τάση. Συνεπώς το επιτόκιο 5,01%, βάσει του οποίου υπολογίστηκε το κόστος που προκύπτει για τις τράπεζες από τις μελέτες, είναι ρεαλιστικό και εξασφαλίζει την απόλυτα ορθή εκτίμησή του. 
      Επιπλέον ελήφθησαν υπ’ όψιν οι μεσοπρόθεσμες προβλέψεις του Ο.Ο.Σ.Α. τον Απρίλιο του 2005, σύμφωνα με τις οποίες τα μακροχρόνια επιτόκια στην Ελλάδα, στις χώρες της Ευρωζώνης, στις Η.Π.Α. και στις χώρες που ανήκουν στον Ο.Ο.Σ.Α. γενικότερα, θα εμφανίσουν έντονη ανοδική τάση και θα φτάσουν το 2010 στα επίπεδα του 5,5%-5,9%. Η πρόβλεψη αυτή επιβεβαιώνεται από τις εξελίξεις καθώς τα επιτόκια ήδη σημειώνουν άνοδο, ενώ σύμφωνα με πρόσφατη επικαιροποιημένη πρόβλεψη το επιτόκιο των δεκαετών ομολόγων στις Η.Π.Α. θα διατηρηθεί σε επίπεδο άνω του 5%».
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Επανερχόμαστε στις επίκαιρες ερωτήσεις πρώτου κύκλου και θα συζητήσουμε την πρώτη με αριθμό 196/9.1.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αύξηση στην τιμή του νερού στους Δήμους της Ανατολικής Αττικής κ.λπ..
      Η επίκαιρη ερώτηση του κ. Λεβέντη έχει ως εξής:
      «Ακριβότερο πουλάει η Ε.ΥΔ.Α.Π. το νερό σε δήμους της Ανατολικής Αττικής όπως και σε πολλούς άλλους, επιχειρώντας με αυτόν τον τρόπο σύμφωνα με τις καταγγελίες της Τοπικής Ένωσης Δήμων και Κοινοτήτων Νομού Αττικής (Τ.Ε.Δ.Κ.Ν.Α.), να πάρει στη δικαιοδοσία της τα δημοτικά δίκτυα ύδρευσης. Η μετατροπή της Ε.ΥΔ.Α.Π. σε Α.Ε. την έχει οδηγήσει σε ατραπούς σκληρών ιδιωτικοοικονομικών κριτηρίων. Είναι φανερό ότι πλέον ακόμη και το νερό, πηγή ζωής για τον άνθρωπο, θεωρείται εμπόρευμα και όχι κοινωνικό αγαθό.
      Η μάχη για τη διαχείριση  των δικτύων έχει ως συνέπεια οι κάτοικοι αρκετών περιοχών να πληρώνουν πολύ ακριβότερα το νερό απ’ ό,τι οι υπόλοιποι δήμοι της Αττικής, ταυτόχρονα όμως οδηγεί σε στασιμότητα και τα έργα για τη δημιουργία αποχετευτικού δικτύου. Η πολυάνθρωπη αυτή περιοχή εξυπηρετείται ακόμη και σήμερα με βόθρους.
      Η Ε.ΥΔ.Α.Π. το τελευταίο διάστημα απέστειλε κατασχετήρια με τα οποία διεκδικεί από τους δήμους την καταβολή οφειλών από την παροχή νερού. Σύμφωνα με την Τ.Ε.Δ.Κ.Ν.Α. το χρέος των δήμων προς την Ε.ΥΔ.Α.Π. προήλθε από τη μεγάλη αύξηση που έκανε η εταιρεία προς τους Ο.Τ.Α. την περίοδο 2001-2003 ύψους 121%. Οι δήμοι, έχοντας ως πάγια πολιτική τα τελευταία χρόνια οι αυξήσεις που κάνουν στο νερό να μην ξεπερνούν τον τιμάριθμο, δεν μετακύλισαν προς του δημότες τις τεράστιες αυξήσεις της Ε.ΥΔ.Α.Π.
      Με την αποστολή των κατασχετηρίων η Ε.ΥΔ.Α.Π. στοχεύσει να εισπράξει τις οφειλές από τους ειδικούς λογαριασμούς του Υπουργείου Εσωτερικών, μέσω των οποίων χρηματοδοτείται η Τοπική Αυτοδιοίκηση ενώ συγχρόνως εκβιάζει για την εκχώρηση των δικτύων. 
      Με βάση τα παραπάνω ερωτώνται οι κύριοι Υπουργοί:
      Για ποιους λόγους προχώρησε η Ε.ΥΔ.Α.Π. και μάλιστα επιλεκτικά σε όσους δήμους έχουν δικό τους δίκτυο ύδρευσης στις υπέρογκες αυξήσεις πώλησης του νερού; 
      Είναι σύμφωνη η Κυβέρνηση με την αποστολή κατασχετηρίων από την Ε.ΥΔ.Α.Π., τα οποία δημιουργούν οικονομικό στραγγισμό των δήμων; Τι μέτρα θα πάρει άμεσα για την ανάκληση των κατασχετηρίων, των υπέρογκων αυξήσεων πώλησης του νερού από την Ε.ΥΔ.Α.Π. καθώς και της απόφασής της να μην παράσχει περισσότερο νερό στους δήμους;»
      Κύριε Λεβέντη, σήμερα ήταν μακροσκελής η ερώτησή σας.
      Ορίστε, κύριε Υπουργέ, έχετε το λόγο για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κύριοι συνάδελφοι, είναι μια ευκαιρία να ξεκαθαρίσουμε ορισμένα πράγματα γιατί ο κ. Λεβέντης με την ευαισθησία που τον διακρίνει σε θέματα δημοσίων αγαθών δυστυχώς έχει τροφοδοτηθεί με εσφαλμένες πληροφορίες. 
      Η πραγματικότητα, κύριε Βουλευτά, είναι ακριβώς αντίθετη –και λυπάμαι που το λέω, γιατί τιμώ την Τοπική Αυτοδιοίκηση- είναι εις βάρος των δήμων και υπέρ της Ε.ΥΔ.Α.Π.. 
      Θα σας το αποδείξω με νούμερα και με έγγραφα. Υπάρχουν δύο χωριστά θέματα. Το πρώτο είναι σαφές και απλό. Η Ε.ΥΔ.Α.Π. δίνει νερό στους δήμους με δύο δυνατότητες είτε στην κεφαλή του δικτύου, οπότε το χρεώνει με 0,46 ευρώ το κυβικό σε όλους τους δήμους ανεξαίρετα, είτε έχει πάρει και το δίκτυό τους και το δίνει στους καταναλωτές η ίδια και παίρνει από το μετρητή τα χρήματα η ίδια.
      Ο δήμος επιλέγει τι θέλει. Να κρατήσει το δίκτυο μόνος του και να πουλήσει το νερό ο ίδιος στους καταναλωτές; Το κρατάει. Να το δώσει στην Ε.ΥΔ.Α.Π.; Το διαπραγματεύεται, κλείνει μια τιμή και τους το δίνει. 
      Σας πληροφορώ λοιπόν ότι δυστυχώς πράγματι έγιναν μεγάλες αυξήσεις την περίοδο 2001-2003, υπέρογκες και κατά τη δική μου γνώμη, αλλά από τότε μέχρι σήμερα δεν έγινε καμία αύξηση. Παραμένει η τιμή 0,46 ευρώ το κυβικό σε όλους τους δήμους. Δεν έγιναν εξαιρέσεις σ’ αυτούς που πουλάνε τα δίκτυά τους ή θέλουν να τα πουλήσουν και δυστυχώς στη συνέχεια οι δήμοι, όπως φαίνεται δειγματοληπτικά, πουλούν το νερό στους πελάτες τους σε πολύ μεγαλύτερες τιμές.
      Για να μην εκθέσω –και δεν το θέλω- δήμους, θα καταθέσω ένα έγγραφο στα Πρακτικά που δίνει τις τιμές αυτές. Σας πληροφορώ όμως ότι ενώ η Ε.ΥΔ.Α.Π., αν είχε πελάτες τους δημότες τών υπ’ όψιν δήμων, θα το πούλαγε στη μέση οικογένεια κατά μόλις 11 εκατοστά του ευρώ ακριβότερο –δηλαδή, από 0,46 ευρώ, πρακτικώς σε 0,57 ευρώ το κυβικό, αυτό το μικρό ποσοστό κέρδους για το δίκτυο- οι δήμοι το πουλάνε σε διπλάσια και τριπλάσια τιμή ακόμα. Ιδού τα στοιχεία! Κάνουν δηλαδή υπερεκμετάλλευση, χωρίς ανάλογα έργα συντήρησης δικτύων, το οποίο σημαίνει ότι έχουν και μεγάλες απώλειες στα ενδιάμεσα δίκτυά τους. 
      Επιπλέον, η Ε.ΥΔ.Α.Π. εφαρμόζει μια πολιτική, η οποία είναι και κατά τη δική σας σωστή άποψη, αλλά και κατά τη δική μου ταπεινή γνώμη μία πολιτική πραγματικώς κοινωνική, δηλαδή, δίνει σχετικώς φθηνό νερό στον απλό καταναλωτή που ξοδεύει μέχρι είκοσι κυβικά την ημέρα και πολλαπλασιάζει το κόστος στον καταναλωτή που διάγει πολυτελώς το βίο, που ξοδεύει πολύ περισσότερα την ημέρα γιατί έχει μπάνια πολλά, πισίνες κ.λπ.. 
      Οι δήμοι κάνουν ακριβώς το ανάποδο πολλές φορές. Δίνουν ακριβό νερό στον απλό καταναλωτή και όσο ανεβαίνει η κατανάλωση φθηναίνει το νερό. Δηλαδή, αν θέλετε, είναι καθαρά νεοφιλελεύθερη πολιτική διάθεσης νερού, Βολιβία –ας πούμε- προ του νέου Προέδρου. Η ίδια ιστορία επαναλαμβάνεται. Αυτή είναι η εικόνα δυστυχώς. 
      Εγώ θα σας πω στη δευτερολογία μου, για να μην τρώω πολύτιμο χρόνο από το Προεδρείο, ότι θεωρώ πως το σωστό είναι να πάρει όλα τα δίκτυα της Αττικής η Ε.ΥΔ.Α.Π., να πληρώνουν όλοι οι κάτοικοι της Αττικής το ίδιο ποσό, δηλαδή 0,56 ευρώ το κυβικό και όχι 1,2 ευρώ όπως το χρεώνει κάποιος δήμος που έχω μπροστά μου, ώστε πραγματικά να υπάρχει μία ισότητα πρόσβασης στο αγαθό που λέγεται νερό και από εκεί και πέρα βέβαια η τιμή θα συμφωνηθεί μεταξύ τους και θα υπάρχει μια πολύ καλύτερη συντήρηση. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε συνάδελφε, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, είπατε μερικά πράγματα που εγώ βέβαια δεν μπορώ να σας απαντήσω γιατί δεν ξέρω πόσο χρεώνει ο κάθε δήμος ξεχωριστά. Έχουμε όμως την επίσημη Ένωση Δήμων και Κοινοτήτων Νομού Αττικής που είναι η Τ.Ε.Δ.Κ.Ν.Α., η οποία καταγγέλλει συγκεκριμένα πράγματα. Τι λέει;
      Πρώτον, αύξησε κατά 121% το νερό τη διετία 2001 - 2003. Είχε αυτό το δικαίωμα και μάλιστα την περίοδο που μπαίναμε στην Ο.Ν.Ε. και που η κυβέρνηση, όπως και η τωρινή Κυβέρνηση, έλεγε ότι οι αυξήσεις είναι στα όρια του τιμαρίθμου; Και έρχεται και το απαιτεί αυτό. Είχε το δικαίωμα ο δήμος να επιβάλει αυτήν την αύξηση; Δεν το είχε.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Την επέβαλε. Και όχι μόνο αυτό, αλλά έβαλε και διπλάσια αύξηση από πάνω!
      ΑΘΑΝΑΣΙΟΣ ΛΕΒΕΝΤΗΣ: Δεν ξέρω. Κύριε Υπουργέ, δεν είχαν το δικαίωμα ούτε και τη δυνατότητα…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): …(δεν ακούστηκε)
      ΑΘΑΝΑΣΙΟΣ ΛΕΒΕΝΤΗΣ: Επειδή εγώ δεν ξέρω ένας - ένας δήμος τι κάνει, δεν μπορώ να σας απαντήσω σ’ αυτό το συγκεκριμένο. Αυτό όμως που ομολογήσατε κι εσείς είναι ότι το 121% είναι υπερβολικό. Το πρώτο είναι αυτό. 
      Δεύτερον, λέτε ότι αν το πάρεις, το νερό απ’ αυτό το σημείο το βάζεις 0,39 και από το άλλο, λίγο παρακάτω 0,46. Αυτό είναι ανεπίτρεπτο. Γιατί δηλαδή; Στοιχίζει αν θα πάει ένα μέτρο παραμέσα το νερό; Πρέπει να επιβάλει αυτήν την εισφορά, αυτό το χαράτσι; Δεν το καταλαβαίνω.
      Τρίτον, εκβιάζει η Ε.ΥΔ.Α.Π. για να πάρει τα δίκτυα και ξέρουμε πάρα πολύ καλά ότι αυτό το κάνει παντού. Θα μου πείτε, καλό θα ήταν να είναι ενιαίο το δίκτυο και να είναι ενιαία η υπηρεσία. Υπήρχε η «ΟΥΛΕΝ» παλιά. Τι έκανε, όμως, η «ΟΥΛΕΝ»; Το κακό και ο κίνδυνος είναι αύριο το πρωί η Ε.ΥΔ.Α.Π. να βρεθεί ιδιωτικοποιημένη και να κάνει τις αυξήσεις τις υπέρογκες και παράλογες και κανένας δεν θα μπορεί να την ελέγξει και να τη σταματήσει, γιατί τότε θα έρθετε εσείς εδώ και θα πείτε «τι να κάνω, είναι ανώνυμη εταιρεία, έχει μετοχές, δεν μπορώ να τη σταματήσω».
      Υπάρχει και κάτι άλλο. Οι δήμοι ζητάνε να διεξαχθεί συζήτηση. Γιατί δεν συζητάει, γιατί δεν κάνει διάλογο μαζί τους, ώστε να βρεθεί η χρυσή τομή;
      Και κάτι επίσης εξοργιστικό είναι το εξής: Ζητάμε νερό για καινούργιες παροχές. Δεν το δίνει εκβιαστικά η Ε.ΥΔ.Α.Π. αυτό το νερό, εάν δεν της δώσουν τα δίκτυα. 
      Είναι πράγματα αυτά; Σε ποια χώρα ζούμε, κύριε Υπουργέ; Νομίζω ότι είναι κατανοητό ότι αυτά τα πράγματα είναι ανεπίτρεπτα και η Ε.ΥΔ.Α.Π. είναι κυριολεκτικά κράτος εν κράτει. Οι δήμοι δεν θέλουν να εκχωρήσουν το δίκτυο, γιατί για να το αποκτήσουν αυτό το δίκτυο, κυριολεκτικά έχουν «αιμορραγήσει», έχουν ξοδέψει τεράστια ποσά, τα οποία ασφαλώς δεν θα τα πληρώσει η Ε.ΥΔ.Α.Π..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Δεν νομίζω ότι είμαστε εμείς αυτοί που θα της επιτρέψουμε να χρησιμοποιήσει τέτοιες μεθόδους.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν υπερασπίζομαι την Ε.ΥΔ.Α.Π., αλλά υπερασπίζομαι την αλήθεια. Σας λέω ότι, δυστυχώς, η αλήθεια βρίσκεται κάπου στη μέση και κυρίως είναι προς το μέρος της Ε.ΥΔ.Α.Π..
      Επαναλαμβάνω το εξής: Πράγματι, την περίοδο 2000-2003 έγινε μία μεγάλη αύξηση στο νερό, υπερβολική, όπως λέτε και συμφωνώ. Από εκεί και πέρα, δεν αυξήθηκε τίποτα. Παρά ταύτα, η τιμή ήταν –επαναλαμβάνω, την εποχή εκείνη- 0,46 ευρώ το κυβικό στην κεφαλή του δικτύου.
      ΑΘΑΝΑΣΙΟΣ ΛΕΒΕΝΤΗΣ: Αυξήθηκαν όλα…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Από εκεί και πέρα, ο καταναλωτής επιβαρύνεται με τη συντήρηση του δικτύου, το οποίο τον τροφοδοτεί.
      Ορθώς λοιπόν και οι δήμοι και η Ε.ΥΔ.Α.Π. βάζουν κάτι παραπάνω. Η Ε.ΥΔ.Α.Π. όμως βάζει μόνο 0,11 ευρώ το κυβικό, ενώ οι δήμοι βάζουν μέχρι και διπλάσια τιμή, μέχρι και άλλο 1 ευρώ, πολλές φορές. 
      Γιατί συμβαίνει αυτό; Για να πάρω το μέρος των δήμων τώρα, θα πω, κύριε Βουλευτά, ότι έχουν ανάγκες. Το καταλαβαίνω αυτό, έχουν άλλες ανάγκες και δεν τους καλύπτει ενδεχομένως η μικρή κρατική χρηματοδότηση, κ.λπ. και χρεώνουν στον καταναλωτή του νερού –γιατί είναι η εύκολη λύση- την κάλυψη αναγκών άλλης μορφής. ‘Ετσι  όμως δεν πληρώνονται τα χρέη προς την Ε.ΥΔ.Α.Π..
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Είναι, όμως, καλός και νοικοκυρεμένος τρόπος αυτός; Επιτρέπεται ο δήμος να παίρνει από τον καταναλωτή το κόστος του νερού και να μην το αποδίδει στην Ε.ΥΔ.Α.Π.;
      ΑΘΑΝΑΣΙΟΣ ΛΕΒΕΝΤΗΣ: Το έχει πληρώσει το δίκτυο!
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μπορεί δηλαδή να γίνει έτσι η δουλειά της Ε.ΥΔ.Α.Π. σοβαρή; Δεν φταίει σ’ αυτό η Κυβέρνηση ή το ΠΑ.ΣΟ.Κ..
      Παρά ταύτα, για να κλείσω, σας λέω το εξής: Συγκριτικά αποδεικνύεται ότι μεταξύ διαχείρισης του νερού από τους δήμους και από την Ε.ΥΔ.Α.Π. –αυτό σας το λέω και ως απλός πολίτης- η Ε.ΥΔ.Α.Π. το διαχειρίζεται συγκριτικά καλύτερα, όχι καλά, όπως θα θέλατε εσείς και εγώ, αλλά καλύτερα.
      ΑΘΑΝΑΣΙΟΣ ΛΕΒΕΝΤΗΣ: Οι δήμοι έχουν πληρώσει το δίκτυο και χρωστάνε. Από πού θα τα βρουν αυτά;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Χρωστάνε από χρήματα που δώσανε κάπου αλλού και όχι εκεί που έπρεπε. Επαναλαμβάνω: Τι να κάνουμε; Δεν χρησιμοποιώ τη φράση «τα φάγανε», διότι τα χρησιμοποίησαν κάπου αλλού επωφελώς οι δήμοι και καλά έκαναν γι’ αυτούς. Δεν έκαναν καλά, όμως, για την απλή λογική σκέψη του πολίτη, που λέει «πληρώνω κάτι και αυτό το ποσό, το οποίο πληρώνω, πρέπει να πάει οπωσδήποτε εκεί που πρέπει, δηλαδή στον οφειλέτη» που είναι η Ε.ΥΔ.Α.Π., που είναι δηλαδή ένας σημαντικός φορέας του δημοσίου σε τελευταία ανάλυση.
      ΑΘΑΝΑΣΙΟΣ ΛΕΒΕΝΤΗΣ: Τα κατασχετήρια θα ισχύσουν, κύριε Υπουργέ;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κλείνω, λέγοντας ότι, δυστυχώς, οι πληροφορίες που πολλές φορές παίρνουμε, και εσείς και εγώ, από την Ε.Σ.Κ.Ν.Α., δεν είναι ακριβείς. Ίσως, εν τη ρύμη τού λόγου λέγονται πράγματα, τα οποία είναι προφανώς ανακριβή. Σε τελευταία ανάλυση, επαναλαμβάνω ότι η λύση είναι όλοι οι Αθηναίοι, στην Αττική, όλοι οι κάτοικοι, ακόμα και των φτωχών προαστίων, τους οποίους υπερασπίζεστε –και ορθώς- να πληρώνουν 0,57 ευρώ το κυβικό μέτρο για τα πρώτα είκοσι κυβικά μέτρα και όχι 1 ευρώ ούτε 1,20 ευρώ, που τους χρεώνει ο άλφα, ο βήτα ή ο γάμα δήμος. Έτσι θα υπάρχει ισονομία, θα είναι όλοι ευχαριστημένοι, δεν θα χάνονται τα χρήματα, δεν θα πηγαίνουν για να γίνει παραδείγματος χάριν ο δρόμος στη γωνία.
      Αυτό επεδίωξε και η προηγούμενη κυβέρνηση. Αυτό επιδιώκουμε και εμείς. Αυτή είναι η πραγματικότητα. Οι δήμοι κάνουν διαχείριση όχι πάντα -ίσως πιεζόμενοι οικονομικά- όπως πρέπει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Επίκαιρες ερωτήσεις δεύτερου κύκλου: 
      Η δεύτερη με αριθμό 194/9-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τις ανάγκες κρεβατιών Μονάδων Εντατικής Θεραπείας κ.λπ. διαγράφεται, λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
ΠΡΟΕΔΡΕΥΩΝ ((Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      	Θα συζητηθεί η υπ’ αριθμόν 11/7/22-9-2006 επερώτηση των Βουλευτών του ΠΑ.ΣΟ.Κ. κ.κ. Παρασκευής (Εύης) Χριστοφιλοπούλου, Παναγιώτη Αντωνακόπουλου, Αντωνίας (Τόνιας) Αντωνίου,  Μιλτιάδη Βέρρα, Λεωνίδα Γρηγοράκου, Ροδούλας Ζήση, Βασιλείου Κεγκέρογλου, Δημητρίου Κουσελά, Γιάννη Κουτσούκου, Δημητρίου Λιντζέρη, Λαζάρου Λωτίδη, Αριστείδη Μουσιώνη, ‘Εκτορα Νασιώκα, Γρηγορίου Νιώτη,  Γεωργίου Παπαγεωργίου, Μιλτιάδη Παπαϊωάννου, Πέτρου Κατσιλιέρη, Ευάγγελου Παπαχρήστου, Αικατερίνης Περλεπέ-Σηφουνάκη, Δημητρίου Πιπεργιά, Χρήστου Πρωτόπαπα, Αναστασίας – Συλβάνας Ράπτη, Νικολάου Σαλαγιάννη, Εμμανουήλ Σκουλάκη, Εμμανουήλ Στρατάκη, Στέφανου Τζουμάκα, Θεοχάρη Τσιόκα, Αθανασίου Τσούρα, Εμμανουήλ Φραγκιαδουλάκη, Χρήστου Χάϊδου, Αναστασίου Χωρέμη και Μαρίας Δαμανάκη προς τον Υπουργό Απασχόλησης και Κοινωνικής Προστασίας, σχετικά με θέματα του Υπουργείου. 
      	Από τον Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή με την οποία ορίζεται ως Κοινοβουλευτικός Εκπρόσωπος για την παρούσα επερώτηση ο συνάδελφος κ. Τασούλας. 
      	Το λόγο έχει η πρώτη επερωτώσα συνάδελφος κ. Χριστοφιλοπούλου. 
      	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, το Μάρτιο του 2004 η Νέα Δημοκρατία ανέλαβε τη διακυβέρνηση αυτής της χώρας, κατασυκοφαντώντας την απερχόμενη κυβέρνηση και απαξιώνοντας το έργο της, μάλιστα και με μεθόδους, όπως η απογραφή, οι οποίες έπλητταν το κύρος αυτής της χώρας. 
      	Ανέλαβε την εξουσία η Νέα Δημοκρατία, υψώνοντας το λάβαρο της επανίδρυσης του κράτους και δεσμεύτηκε να κατοχυρώσει την αρχή της διαφάνειας σε όλο το εύρος της και τις εκφάνσεις της, καταπολεμώντας τις εστίες αδιαφάνειας και διαπλοκής ταυτόχρονα. Τα διαβάζω μέσα από το πρόγραμμα. Όλα αυτά ο Πρωθυπουργός είπε ότι πρέπει να γίνουν σεμνά και ταπεινά, χωρίς αλαζονεία και χωρίς καθεστωτισμό. 
      Δυστυχώς, επακολούθησε και εδώ το ακριβώς αντίθετο απ’ όσα έταξε και υποσχέθηκε η Νέα Δημοκρατία προς τους πολίτες. Η επανίδρυση του κράτους έγινε με σκοτεινούς όρους. Είχε ως βασικό στόχο την επιστροφή του κομματικού κράτους της Δεξιάς, ενός κράτους, που οι νεότερες γενιές δεν το είχαν γνωρίσει, ενός κράτους πελατειακού, κατασταλτικού, αδιαφανούς, ενός κράτους-λάφυρο στα χέρια της πολιτικής εξουσίας, ενός κράτους που η νέα διακυβέρνηση στήνει πελατειακά δίκτυα, που οι «ημέτεροι» τοποθετούνται σε θέσεις κλειδιά, έτσι ώστε να βολεύονται, να τακτοποιούνται «τα δικά μας» παιδιά και με αδιαφανείς διαδικασίες να στήνονται παραδιοικητικοί μηχανισμοί και κυκλώματα, που ευνοούν τα «ημέτερα» συμφέροντα. 
      Τα φαινόμενα αυτά απλώθηκαν παντού, με πρόσφατα επίκαιρα παραδείγματα, δυστυχώς, στο Στρατό και στα Σώματα Ασφαλείας -δυστυχώς, στην Αστυνομία- των οποίων η κομματική άλωση επέφερε και επικίνδυνες συνέπειες για την ασφάλεια της χώρας και των πολιτών της. 
      Αυτή μάλιστα η επερώτηση είχε γραφεί μια εποχή, που χαρακτηρίστηκε ως η εποχή της επέλασης των «κουμπάρων», των «σιδηροδέσμιων» μάλιστα κουμπάρων. Έβλεπε τότε ο κόσμος να παρελαύνουν μπροστά στις τηλεοπτικές οθόνες με χειροπέδες προβεβλημένα τοπικά στελέχη της Νέας Δημοκρατίας, ενώ το επικοινωνιακό επιτελείο της Κυβέρνησης έκανε μια αγωνιώδη προσπάθεια να δείξει, μέσω της επίδειξης των «σιδηροδέσμιων» αυτών στελεχών ότι πατάσσει τη διαφθορά. 
      Σήμερα, βέβαια, που αφέθηκαν προσωρινά ελεύθεροι, αυτά τα στελέχη επαίρονται ότι έχουν υποστηρίξει και αναδείξει αρκετούς Βουλευτές της Νέας Δημοκρατίας. Το κάνουν μάλιστα σε διαδικασίες ορκωμοσίας νομαρχών, όπως έγινε στη Θεσσαλονίκη, όπου ο «διαπρεπής» κ. Πανάγος θυμίζω ότι καταχειροκροτήθηκε από το κομματικό ακροατήριο της Νέας Δημοκρατίας. Αυτό είναι το κράτος που επανιδρύεται: Το κράτος των «κουμπάρων»! 
      Εδώ και τρία χρόνια, όμως, κύριοι συνάδελφοι, τα φαινόμενα αυτά απλώνονται και στο Υπουργείο Απασχόλησης, όπως και στα άλλα Υπουργεία. Δεν αποτελείτε ιδιαιτερότητα άλλωστε. Δηλώνονται σ’ ένα Υπουργείο, που, ως γνωστόν, οι αρμοδιότητές του αφορούν την ανεργία και την πάταξή της. Αφορούν την κοινωνική ασφάλιση, τις εργασιακές σχέσεις. Είναι –θα έλεγα- ο πυλώνας του κοινωνικού κράτους. Είναι ένα καθοριστικό Υπουργείο, όχι μόνο για την οικονομία της χώρας, αλλά και για την κοινωνική της συνοχή. Δυστυχώς, όμως, εδώ και τρία χρόνια και αυτό το Υπουργείο, με τους εποπτευόμενους φορείς του, έχει γίνει θύμα της δεξιάς επανίδρυσης. 
      Με σειρά παρεμβάσεων καταστρατηγούνται θεσμοί και διαδικασίες, που διασφαλίζουν τη νομιμότητα και τη διαφάνεια σε προγράμματα, που αφορούν ανέργους, που αφορούν συντάξεις, που αφορούν ταμεία. Πλείστα όσα παραδείγματα, κύριοι συνάδελφοι, υπάρχουν. Θα αναφερθώ σε ορισμένα από αυτά για τη συντομία του χρόνου. 
      Ας έρθω στις υπηρεσίες απασχόλησης. Εδώ νομίζω ότι θα μπορούσαμε και θα έπρεπε να έχουμε συμφωνήσει ότι η δημιουργία σύγχρονων υπηρεσιών απασχόλησης, απασχόλησης που ανταποκρίνονται στις ανάγκες των ανέργων, αλλά και στις ανάγκες των επιχειρήσεων για να μπορέσει να επιτύχει τη ζεύξη προσφοράς και ζήτησης στην αγορά εργασίας, θα μπορούσε να είναι, κύριε Υπουργέ, και αντικείμενο διακομματικής συνεννόησης. Ναι, αντικείμενο διακομματικής συνεννόησης! 
      Σας παραδώσαμε σε εξέλιξη τον εκσυγχρονισμό του Ο.Α.Ε.Δ., όχι χωρίς προβλήματα. Σας παραδώσαμε το πρώτο ολοκληρωμένο δίκτυο των Κέντρων Προώθησης της Απασχόλησης και μάλιστα, σας παραδώσαμε και ένα δίκτυο ηλεκτρονικής καταγραφής των ανέργων στο Παρατηρητήριο Απασχόλησης, χωρίς να έχει προλάβει να εφαρμοστεί, «με το κλειδί στο χέρι». Και τι κάνατε; Έχετε καταντήσει τον Ο.Α.Ε.Δ. στενό κομματικό «παραμάγαζο» δικό σας. Πώς; Θα φέρω πάλι δύο-τρία παραδείγματα. 
      Τι κάνατε με τα Κέντρα Προώθησης της Απασχόλησης; Τα κάνατε «Κέντρα Πρόσληψης των «δικών μας Παιδιών»! Πρώτο παράδειγμα, το οποίο έχουμε αναφέρει κατά κόρον. Αρνείστε να μας απαντήσετε. Προσλάβατε νέο αίμα, «εργασιακών συμβούλων», χωρίς προσόντα, χωρίς εξειδίκευση. Οποιοσδήποτε πτυχιούχος και μη πτυχιούχος από τους τετρακόσιους σαράντα τρεις, που προσλάβατε, έρχεται να συμβουλέψει τον άνεργο. Με ποια ειδίκευση; Με ποια προσόντα; 
      Σας ζητήσαμε, λοιπόν, με αλλεπάλληλες ερωτήσεις μας να μας καταθέσετε τα στοιχεία αυτών των ατόμων που προσλάβατε με αδιαφανείς διαδικασίες και το αρνηθήκατε. 
      Κύριε Υπουργέ, επικαλεσθήκατε τότε προσωπικά δεδομένα και εμείς απευθυνθήκαμε στην αρμόδια αρχή, η οποία μας απάντησε, και φαίνεται ότι η Αρχή Προστασίας Δεδομένων Προσωπικού Χαρακτήρα έχει περισσότερο σεβασμό στον κοινοβουλευτικό έλεγχο απ’ όσο έχετε εσείς. Και θέλω να καταθέσω εδώ στα Πρακτικά αυτήν την απάντηση της Αρχής Προστασίας Προσωπικών Δεδομένων, έτσι ώστε να λάβετε και εσείς και οι συνάδελφοι γνώση αυτών που λέει και την κατάληξη της γνωμοδότησης με επισημάνσεις για την προστασία των δεδομένων, ότι οι Βουλευτές οφείλουν να λαμβάνουν γνώση για να μπορούν να ασκήσουν το κοινοβουλευτικό τους έργο. 
       (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας παρακαλούμε πάρα πολύ, λοιπόν, να λάβετε υπ΄όψιν σας αυτό και να μας καταθέσετε τα στοιχεία για να φανεί η αλήθεια. 
      Συνεχίζουμε, όμως, την «περιοδεία» μας στα του Ο.Α.Ε.Δ.: Εδώ έχουμε και μια άλλη καταστρατήγηση διαδικασιών. Οι υπάρχοντες εργασιακοί σύμβουλοι ζητούν τη μονιμοποίησή τους. Εξάλλου, έχουν εμπειρία. Εσείς, ξέρετε τι κάνετε; Τους πιέζετε με άλλου τύπου διαδικασίες να «ξεπετάνε» τους ανέργους στα γρήγορα. Τι να κάνουν δηλαδή, όταν ένας άνεργος ζητάει ξανά κάρτα απασχόλησης είτε για να πάει ξανά στην κατάρτιση είτε γιατί την έχασε είτε γιατί θέλει να ενταχθεί σ’ ένα διαγωνισμό του Α.Σ.Ε.Π.; Υποβάλλετε πάλι τον ίδιο άνθρωπο σε εξατομικευμένη συμβουλευτική υποστήριξη, αντί να του γίνουν δύο-τρεις υποδείξεις και να του δοθεί η κάρτα. Γιατί; Για να αυξάνεται ο δείκτης όσων έχουν περάσει εξατομικευμένη προσέγγιση στην Ευρωπαϊκή Ένωση. 
      Από τη μία, λοιπόν, «στραγγίζετε» τα στελέχη, αφαιρείτε το ποιοτικό τους έργο και από την άλλη, τους αρνείστε τη μονιμοποίηση και όταν έρχεται η γνωμοδότηση του Α.Σ.Ε.Π., που λέει ότι αυτοί οι άνθρωποι εξυπηρετούν πάγιες ανάγκες, εσείς προσβάλλετε αυτήν την απόφαση του Α.Σ.Ε.Π. στο Συμβούλιο της Επικρατείας. 
      Όμως, τι να πει κάποιος γενικώς με τις κομματικές προσλήψεις προσωπικού που έχετε επιβάλει. Αυτό βεβαίως είναι συνολική κυβερνητική πολιτική, αλλά εμείς θέλουμε να αναδείξουμε σήμερα τη διάσταση του Υπουργείου Απασχόλησης. 
      Η Διοίκηση του Ο.Α.Ε.Δ., λοιπόν, με την κάλυψή σας ή τουλάχιστον με την ανοχή σας, λειτουργεί με αμιγώς κομματικά κριτήρια. Θα σας φέρω μόνο ένα παράδειγμα. Όλα τα στελέχη σε κεντρικές υπηρεσίες απασχόλησης καθαιρέθηκαν. Ούτε ένα δεν παρέμεινε. Από τις πενήντα τρεις σχολές, καθαιρέσατε όλους τους διευθυντές και το 80% των υποδιευθυντών. Δεν υπάρχει καμία μέριμνα για εμπειρία, για προσόντα, για ικανότητα. Καθαιρούνται στελέχη με σημαντική προϋπηρεσία. Τι κάνατε; Πώς καταστρατηγήσατε θεσμούς και διαδικασίες στους ωρομίσθιους εκπαιδευτικούς του Ο.Α.Ε.Δ.; Εδώ έγιναν πολλαπλές προσπάθειες. 
      Αφού καταστρατηγήσατε με υπουργικές αποφάσεις το ν. 3144/2003 που έθετε μία διαδικασία με βάση το ν. 2190, με βάση το Α.Σ.Ε.Π. για το διορισμό των ωρομίσθιων εκπαιδευτικών και αφού σας εγκάλεσε ο Συνήγορος του Πολίτη γι’ αυτές τις παράνομες προσλήψεις ωρομίσθιων εκπαιδευτικών, τι κάνατε; Με το μίνι ασφαλιστικό νόμο καταργήσατε αυτήν τη διάταξη, έτσι ώστε να προσλαμβάνετε όποιους θέλετε και κυρίως αυτά τα περίφημα παιδιά του 1990-1993, που με κάποιους μήνες εκπαιδευτικής εμπειρίας μονιμοποιήθηκαν στον Ο.Α.Ε.Δ.. Αυτό είναι ένα ακόμα σημάδι για το πώς εσείς εννοείτε την επανίδρυση του κράτους της Δεξιάς.
      	Πριν τελειώσω με τον Ο.Α.Ε.Δ. θα αναφέρω και άλλο ένα στοιχείο. Κύριοι συνάδελφοι, στον Προϋπολογισμό του 2006 οι δαπάνες για το έκτακτο προσωπικό του Ο.Α.Ε.Δ. ανέρχονταν στα 7.000.000 ευρώ. Στον προϋπολογισμό που καταθέσατε τώρα, για το 2007, ανέρχονται στα 42.000.000 ευρώ. Είναι μία τεράστια αύξηση. Πόσο έκτακτο προσωπικό θα προσλάβετε προεκλογικά; Πόσα «γαλάζια» παιδιά θα βολευτούν μ’ αυτό το καινούργιο τερτίπι και με ποιες διαδικασίες, με ποια κριτήρια; Θα μας πείτε πάλι αν σας καταθέσουμε ερώτηση ότι πρόκειται για προσωπικά δεδομένα; Τι κάνατε με τα προγράμματα του Ο.Α.Ε.Δ., αυτά που αφορούν τις ευκαιρίες απασχόλησης και κατάρτισης των ανέργων, εσείς που λέγατε και διατυμπανίζατε ότι θα κάνατε τώρα τις ενεργητικές πολιτικές απασχόλησης, λες και από τα τέλη του 1980 και μετά που εφαρμόζονταν αυτά τα προγράμματα δεν ήταν ενεργητικές πολιτικές απασχόλησης και τώρα που ήλθατε εσείς έγιναν; 
      Τι κάνατε, λοιπόν, αντί να δείτε πώς είχαν λειτουργήσει, αντί να τις βελτιώσετε; Εμείς θα δεχόμασταν και κριτική για ορισμένα σημεία, να τα δούμε μαζί, να ζητήσετε και διακομματική ακόμα. Θα ήμασταν «ανοιχτοί». Πώς μπορούμε να τα βελτιώσουμε; Αποκεντρώνοντάς τα, με καλύτερη ζεύξη προσφοράς και ζήτησης σ’ αυτά τα προγράμματα; Αλλά εσείς τι κάνατε; Αφαιρέσατε παντελώς τις διαδικασίες. Όχι μόνο δεν κάνατε ποιοτικές αλλαγές στο σύστημα, αλλά, εν προκειμένω, καταργήσατε και την αναλογικότητα κατά νομό, κατ’ αντιστοιχία του εργατικού δυναμικού, έτσι ώστε να μπορείτε να προσλαμβάνετε, πελατειακά, όποιον θέλετε και να επιδοτείτε όποιον θέλετε και να μην εξετάζετε τις ενστάσεις. Υπάρχουν ενστάσεις πολιτών που εκκρεμούν από το 2003 και δεν εξετάζονται. Αυτό είναι κράτος αδιαφάνειας. 
      	Τώρα τι λέτε; Διαβάσαμε παραδείγματος χάριν κάτι πρόσφατα στις εφημερίδες. Λέτε ότι προεκτείνετε το πρόγραμμα των νέων ελευθέρων επαγγελματιών στους νέους επιστήμονες. Σας ρωτώ: Τι χρειάζεται ο νέος γιατρός στην περιφέρεια; Αφήστε που η περιφέρεια στενάζει από την έλλειψη γιατρών στα δημόσια νοσοκομεία, στα κέντρα υγείας, που είναι υποστελεχωμένα και εσείς, ως Κυβέρνηση, δεν κάνετε προσλήψεις. Μπορεί να μη φταίτε εσείς, το Υπουργείο Απασχόλησης, όμως, ευθύνεται η Κυβέρνηση γι’ αυτό. Ο νέος γιατρός χρειάζεται απλώς μία μικρή επιδότηση; Δηλαδή του προσφέρετε μία πρόσκαιρη ελπίδα; Αντί να τον βοηθήσετε πραγματικά να συνδεθεί με τα ταμεία, να κάνετε επιτέλους την πρωτοβάθμια υγεία, να βρει μία πραγματική διέξοδο απασχόλησης, του δίνετε μερικά λεφτά, τα οποία πού θα οδηγήσουν; Ποια θα είναι η ουσιαστική συμβολή τους στην παραγωγή πραγματικών θέσεων εργασίας, στη δημιουργία βιώσιμης αυτοαπασχόλησης; Φοβούμεθα ότι θα είναι πολύ μικρές, καλές όμως για προεκλογικό τέχνασμα, δεν λέω!
      Τι κάνατε με τα «STAGE»; Αυτά ξεκίνησαν το 1999 επί υπουργίας Παπαϊωάννου σε μία προσπάθεια για τους νέους, οι οποίοι στερούνταν εργασιακής εμπειρίας να αποκτήσουν αυτήν την εμπειρία με μία ολιγόμηνη τοποθέτησή τους. Αυτά τα προγράμματα έχουν «ξεχειλώσει» εντελώς. Έγινε προσπάθεια μοριοδότησής τους. Την καταστρατηγήσατε. Τα ανοίξατε σ’ όλον το δημόσιο τομέα, ενώ καταλληλότερος είναι ο ιδιωτικός τομέας. Αυτήν τη στιγμή τα «STAGE» ανανεώνονται και ο συνολικός χρόνος της εργασιακής εμπειρίας ανέρχεται στα δυόμισι περίπου χρόνια. Έχει γίνει, λοιπόν, το πρόγραμμα εργασιακής εμπειρίας ένα ατέλειωτο πάρτι ρουσφετιών για «γαλάζια» παιδιά. Αυτή είναι η αξιοκρατία, αυτός είναι ο τρόπος με τον οποίον αντιμετωπίζετε τις ελπίδες των ανέργων για μία θέση στον ήλιο, για μία εργασιακή εμπειρία, που ενδεχομένως θα μπορούσε να τους ανοίξει την πόρτα για την απασχόληση. 
      Πριν πάω στο ίδιο το Υπουργείο Εργασίας έχω πολλά επίσης να σας πω για τα ολοκληρωμένα προγράμματα αγροτικού χώρου, που θεσπίσαμε ως κυβέρνηση. Θα το φέρω ως παράδειγμα, είναι άλλο ένα παράδειγμα αδιαφανών διαδικασιών, που αφορά εν προκειμένω το Ευρωπαϊκό Κοινωνικό Ταμείο. Αναφέρω, λοιπόν, τη χρηματοδότηση προγραμμάτων απασχόλησης. Ένα παράδειγμα θα φέρω μόνο για τους δήμους και για τις κοινωνίες με συμμετοχή των κοινωνικών εταίρων και του Ο.Α.Ε.Δ..
      (Στο σημείο αυτό κτυπάει το κουδούνι λήξεως του χρόνου ομιλίας της  κυρίας Βουλευτού)
      Θα πάρω λίγο χρόνο από τη δευτερολογία μου, κύριε Πρόεδρε.
      Τι κάνετε, λοιπόν; Καταστρατηγείτε ακόμα και την τριμερή επιτροπή, η οποία εγκρίνει, η οποία παρακολουθεί αυτά τα προγράμματα και βγάζετε από τη μέση τους κοινωνικούς εταίρους. «Σκέτος Ο.Α.Ε.Δ.», λέτε. Μόνο ο Ο.Α.Ε.Δ. θα διοικείται από τα προγράμματα αυτά. Γιατί; Διότι ακριβώς θέλετε να ελέγξετε και να δημιουργήσετε τους δικούς σας αποκλειστικά ελεγχόμενους μηχανισμούς, ερήμην της κοινωνίας. Τι σας πειράζουν οι τοπικοί κοινωνικοί εταίροι; Τι σας πειράζουν τα εργατικά κέντρα και τα βιοτεχνικά επιμελητήρια στους νομούς, που θα μπορούσαν να συνεισφέρουν στο να γίνει καλύτερο ένα πρόγραμμα, στο να μπορέσουμε να το προωθήσουμε και να μάθουν οι επιχειρήσεις για το πρόγραμμα, να διευκολυνθούν οι άνεργοι να μπουν στο πρόγραμμα; Θέλετε να γίνεται μόνο από τον Ο.Α.Ε.Δ. για να μπορείτε να το ελέγχετε εσείς. Αυτή είναι η επανίδρυση του κράτους!
      Και τέλος τι γίνεται στο Υπουργείο; Εδώ υπήρξαν και αναξιοκρατικές προαγωγές και τοποθετήσεις «ημετέρων» σε θέσεις ευθύνης και στις δύο πλευρές του Υπουργείου. Ένα μόνο παράδειγμα τρανταχτό θα σας αναφέρω. Στελέχη που γνώριζαν άριστα το Κοινοτικό Δίκαιο σε ό,τι αφορά θέματα κοινωνικής ασφάλισης απομακρύνθηκαν και μόνο με το λόγο ότι είχαν υπάρξει υπηρεσιακά –δεν είχαν μπει σε γραφεία Υπουργών- επί κυβερνήσεων ΠΑ.ΣΟ.Κ.. Τι κάνατε; Στερηθήκατε εσείς από τις πολύτιμες γνώσεις και υπηρεσίες τους και η Ελλάδα, η χώρα μας, εκπροσωπούμενη από άλλους, πλέον ανειδίκευτους και μη έμπειρους, δεν έχει τη θέση που της αξίζει στα ευρωπαϊκά φόρα. Αλλά ο στόχος ο δικός σας έχει επιτευχθεί. Και ποιος είναι αυτός; Να ξηλώσετε όσους διανοείστε ότι μπορεί να έχουν οποιαδήποτε υπηρεσιακή έστω σχέση με την προηγούμενη κυβέρνηση, για να βάλετε τους ευνοούμενούς σας, τους δικούς σας.
      Τέλος –δεν μας απαντάτε ούτε εδώ, στον κοινοβουλευτικό έλεγχο- θεσμοθετήσατε –το έχουμε πει πάρα πολλές φορές- έναν εντελώς άχρηστο και προβληματικό, όπως αποδείχθηκε, παραδιοικητικό μηχανισμό, αυτήν την περίφημη Ειδική Γραμματεία Συντονισμού Οργανισμών και Φορέων.
      Κύριε Υπουργέ, μας απαντήσατε σε αλλεπάλληλες ερωτήσεις μας ότι και εμείς, ως ΠΑ.ΣΟ.Κ., δημιουργήσαμε ειδικές γραμματείες. Και βεβαίως δημιουργήσαμε και βεβαίως πολλές από αυτές -νομίζω τις περισσότερες- τις διατηρήσατε, αλλά δημιουργήσαμε ειδικές γραμματείες ενταγμένες στον υπηρεσιακό μηχανισμό των Υπουργείων, όχι ειδικές γραμματείες που ίπτανται ως ένας ειδικός γραμματέας με πολλούς, πολλούς συμβούλους που κάνει τι; «Συντονίζει», λέτε. Στην τελευταία σας απάντηση λέτε ότι συντονίζουν τους φορείς, οι οποίοι θα λάβουν μέρος σ΄αυτήν, κατά τη νέα νομοθεσία που θα φέρετε. Να τη φέρετε να τη δούμε και να τη συζητήσουμε, αλλά γιατί χρειάζεται να συντονίζει Ειδική Γραμματεία, όταν υπάρχουν δύο γενικές γραμματείες; Καταργήσατε τον έναν Υφυπουργό. Έχετε άλλο Υφυπουργό και αξιολογότατο. Βάλτε τον Υφυπουργό να συντονίσει. Βάλτε τους δύο γενικούς γραμματείς υπό τον Υφυπουργό να συντονίσουν αυτό το οποίο λέτε στην απάντηση στην ερώτησή μας, δηλαδή τις «επικαλυπτόμενες αρμοδιότητες» μεταξύ….
      ΠΑΝΑΓΙΩΤΗΣ ΑΔΡΑΚΤΑΣ: Δεν θα κάνει ο Υπουργός το οργανόγραμμά του καθ’ υπόδειξη.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι, αλλά εγώ αναρωτιέμαι, αγαπητέ κύριε συνάδελφε και Πρόεδρε της Επιτροπής μας, γιατί χρειάζεται ένας παραδιοικητικός μηχανισμός, ο οποίος δεν υπάρχει πουθενά σε κάποιο ευνομούμενο κράτος που να ίπταται εκτός διοικητικού μηχανισμού του Υπουργείου. Τι εξυπηρετεί; Πάρτε δύο, τρεις συμβούλους παραπάνω στο γραφείο σας. Θεμιτό. Αθέμιτο, όμως, αυτό που κάνετε.
      Νομίζω, γιατί δεν έχω χρόνο να αναφερθώ σε άλλα παραδείγματα, ότι αυτά  που καταδείξαμε μέχρι στιγμής και όσα θα ακολουθήσουν, δείχνουν ότι έχετε την πολιτική να απλώσετε τα πλοκάμια του κράτους της Δεξιάς παντού, να ελέγξετε τα πάντα. Θα θυμίσω ότι ως Κυβέρνηση, μέχρι πέρσι, είχατε ιδρύσει διακόσιες είκοσι νέες υπηρεσίες, τετρακόσιες επιτροπές και ομάδες εργασίας, γι’ αυτές συστήσατε πέντε χιλιάδες πεντακόσιες θέσεις και έπεται αναρίθμητη συνέχεια. Το κομματικό σας κράτος, φοβούμαστε πολύ ότι δεν είναι παρά θερμοκοιτίδα αδιαφάνειας και διαφθοράς. Ο ελληνικός λαός χρειάζεται, πάνω από όλα, ειλικρινείς και ρεαλιστικές πολιτικές για την ευημερία, για την πρόοδο, για την ανάπτυξη με απασχόληση, για την κατοχύρωση των δημοκρατικών και κοινωνικών του δικαιωμάτων, για την άμβλυνση των κοινωνικών αδικιών, για τη διαφάνεια και για την αξιοκρατία.
      Για να προκύψουν, όμως, όλα αυτά, χρειάζεται να επανέλθει το ΠΑ.ΣΟ.Κ. στην εξουσία και αυτό θα γίνει σύντομα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Η πρώτη ομιλήτρια του ΠΑ.ΣΟ.Κ., η κ. Χριστοφιλοπούλου, έθεσε αναλυτικά το ζήτημα της επανίδρυσης του κομματικού κράτους της Δεξιάς. Και ασφαλώς είναι επανίδρυση, η ίδρυση της Ειδικής Γραμματείας Συντονισμού Οργανισμών και Φορέων στο Υπουργείο Απασχόλησης, που ασφαλώς αποτελεί διοικητικό παράδοξο, με την έννοια ότι είναι μια αυτοτελής Ειδική Γραμματεία, η οποία δίνει λόγο μόνο στον Υπουργό και δεν σχετίζεται ιεραρχικά με τις υπηρεσίες του Υπουργείου Απασχόλησης.
      Ασφαλώς είναι επανίδρυση η λειτουργία της Διεύθυνσης Εποπτείας των Οργανισμών, δηλαδή η σταθερή και μόνιμη υπηρεσία και η μετατροπή της σε διεκπεραιωτή των αποφάσεων αυτής της Ειδικής Γραμματείας και κατ’ επέκταση του ίδιου του Υπουργού. 
      Ασφαλώς είναι επανίδρυση του κράτους της Δεξιάς η κατάργηση του Ενιαίου Μητρώου Αξιολογητών των προγραμμάτων του Ευρωπαϊκού Κοινωνικού Ταμείου και κάθε παρέμβαση η οποία στοχεύει στον απόλυτα τελικά έλεγχο, για το σύνολο των παρεμβάσεων του Ευρωπαϊκού Κοινωνικού Ταμείου, με πρόσωπα της αμέσου επιρροής της πολιτικής ηγεσίας του Υπουργού Απασχόλησης και Κοινωνικής Προστασίας. 
      Και βεβαίως, επανίδρυση δεν είναι βεβαίως αυτά. Επανίδρυση ασφαλώς είναι και το γεγονός ότι οι συνεργάτες του Υπουργού απασχολούν τη δικαιοσύνη, παρά το γεγονός ότι ο κύριος Υπουργός έχει κάνει τη δήλωση ότι αυτά τα πρόσωπα που προκάλεσαν σκανδαλωδώς την ελληνική κοινή γνώμη και ασφαλώς τη δικαιοσύνη, παρέχουν εχέγγυα κύρους και αντικειμενικότητας. Και αυτή η δήλωση θα τον ακολουθεί πάντα. Και, βεβαίως, αυτά τα πρόσωπα ανέλαβαν να καταπολεμήσουν τη φτώχεια και τον κοινωνικό αποκλεισμό στη χώρα μας μέσα από την πρωτοβουλία «EQUAL». 
      Βεβαίως, όλες αυτές οι παρεμβάσεις σχετίζονται με το μηχανισμό αξιολόγησης των προγραμμάτων του Ευρωπαϊκού Κοινωνικού Ταμείου και ασφαλώς επιβεβαιώνουν την πρόθεση επανίδρυσης ουσιαστικά ενός συντηρητικού, δεξιού μηχανισμού, στη βάση των πελατειακών άραγε και μόνο σχέσεων και των κομματικών σκοπιμοτήτων, εν όψει μάλιστα και της εκλογικής αναμέτρησης των  εθνικών εκλογών; Ή είναι ένα ίδιο χαρακτηριστικό που διέπει συνολικά τη λειτουργία της Κυβέρνησης σε όλους τους τομείς ευθύνης της; 
      Ήθελα να πω δύο λόγια, στο χρόνο που διατίθεται, για τον Ο.Α.Ε.Δ., ότι παρά τα προβλήματα και τις καθυστερήσεις στην αναδιοργάνωση του Ο.Α.Ε.Δ. το 2004, το ΠΑ.ΣΟ.Κ. παρέδωσε στη Νέα Δημοκρατία ένα μεγάλο εύρος, ένα μεγάλο δίκτυο Κέντρων Προώθησης Απασχόλησης, στελεχωμένα με εργασιακούς συμβούλους για την εξατομικευμένη υποστήριξη των ανέργων και ένα ολοκληρωμένο σύστημα καταγραφής των ανέργων, που μέχρι τότε δεν είχε εφαρμοστεί. 
      Η Κυβέρνηση της Νέας Δημοκρατίας δεσμεύθηκε από τις προγραμματικές δηλώσεις της, να αναβαθμίσει τον Ο.Α.Ε.Δ. και να εφαρμόσει μέσω αυτού σειρά νέων πολιτικών ενίσχυσης της απασχόλησης. Στην πραγματικότητα, ο Ο.Α.Ε.Δ. σήμερα κινείται στις γνωστές κατευθύνσεις και στις επαναλαμβανόμενες αυτές πολιτικές, που υπήρχαν και επί κυβερνήσεων ΠΑ.ΣΟ.Κ., χωρίς τίποτα το καινούργιο. Η αναδιοργάνωση και ο εκσυγχρονισμός έμειναν απλώς δέσμευση και οι υπηρεσίες στον τομέα της εκπαίδευσης και κατάρτισης συνεχώς υποβαθμίζονται. 
      Η πολιτική της Κυβέρνησης για τα Κέντρα Προώθησης Απασχόλησης είναι σχεδόν διαλυτική. Από τη μία, η Κυβέρνηση περηφανεύεται για την ολοκληρωμένη εφαρμογή του μέτρου της εξατομικευμένης προσέγγισης των ανέργων και από την άλλη, προκειμένου να παρουσιάσει αριθμούς στην Ευρωπαϊκή Ένωση, ακολουθεί μια τακτική μαζικής καταγραφής τους, πιέζοντας τους συμβούλους να βλέπουν πολύ περισσότερους από τους τέσσερις, που είναι προκαθορισμένο, ανέργους την ημέρα, εις βάρος βέβαια της συμβουλευτικής και της επικοινωνίας. 
      Αλλά το μεγάλο πρόβλημα δεν είναι μόνο η υποβάθμιση της ποιότητας των προσφερομένων υπηρεσιών από τους συμβούλους. 
      Το μεγάλο πρόβλημα είναι η πρόθεση της πολιτικής ηγεσίας του Υπουργείου Απασχόλησης να στελεχώσει μ΄ έναν ωμό κομματικό τρόπο αυτές τις προσπάθειες μέσα από πολιτικά στελέχη «ημέτερα» της Κυβέρνησης, έξω και πέρα βεβαίως από αντικειμενικές διαδικασίες. Και αυτό αποτελεί ασφαλώς μια σημαντική διάσταση της παρέμβασης, που κάνει η πολιτική ηγεσία. 
      Ο κομματισμός, λοιπόν,  είναι το θέμα μας και στον Ο.Α.Ε.Δ. και στους μόνιμους εκπαιδευτικούς και στους ωρομίσθιους εκπαιδευτικούς και κυρίως στους διοικητικούς υπαλλήλους. Είπε προηγουμένως η πρώτη ομιλήτρια ότι είκοσι πέντε από τις είκοσι επτά κεντρικές και περιφερειακές διευθύνσεις ελέγχονται πλέον με πρόσωπα «ημέτερα» και ασφαλώς έξω και πέρα από κάθε διαδικασία αξιολόγησης και αξιοκρατίας, στην κατεύθυνση της στήριξης του κυρίως ουσιαστικού μηχανισμού κατεύθυνσης και στρατηγικής του Ο.Α.Ε.Δ., που είναι οι διοικητικοί υπάλληλοι. Χωρίς αξιολόγηση και αξιοκρατία στη διοίκηση, μπορεί να υπάρξει έργο από πλευράς Ο.Α.Ε.Δ. και μάλιστα ενός Ο.Α.Ε.Δ. που επιβάλλουν όλα τα δεδομένα, ώστε να εκσυγχρονιστεί και να παίξει έναν καινούργιο ρόλο; 
      Βεβαίως όλη αυτή η διαδικασία στον Ο.Α.Ε.Δ. αποτελεί μνημείο ρουσφετιού, κομματισμού, ευνοιοκρατίας και αντισυνταγματικότητας -σε τελική ανάλυση- και περιφρόνησης των θεσμών. Και ασφαλώς αυτό, όσο και αν προσπαθεί η Κυβέρνηση με επικοινωνιακούς τρόπους να αλλοιώσει και να παρουσιάσει μια άλλη εικόνα στον ελληνικό λαό, η κρίση και η γνώση του ελληνικού λαού και η ενημέρωση που του παρέχουμε, θα οδηγήσει σε εντελώς αρνητικά συμπεράσματα για την πρακτική του Υπουργείου Απασχόλησης και Κοινωνικής Προστασίας, της πολιτικής του ηγεσίας και συνολικά της Κυβέρνησης της Νέας Δημοκρατίας. 
      Ευχαριστώ.
      (Χειροκροτήματα από  την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Στρατάκης έχει το λόγο.
       ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κύριε Υπουργέ, συζητάμε σήμερα μια επερώτηση για όσα καθημερινά διαπιστώνουμε και βλέπουμε, που έχουν να κάνουν μ΄ αυτό που με πολύ μεγάλο στόμφο προεκλογικά υποσχεθήκατε στον ελληνικό λαό, ότι θα επανιδρύσετε το κράτος. Και, βέβαια, εννοούσατε ότι θα επανιδρύσετε, θα δημιουργήσετε ένα κράτος, που θα μπορεί να ανταποκριθεί στις σύγχρονες απαιτήσεις, που θα μπορεί να καλύψει τις ανάγκες των πολιτών και που ασφαλώς θα μπορεί να δώσει την προοπτική στην ίδια τη χώρα, αλλά και στις γενιές που έρχονται. 
      Αντ’ αυτού, τι παρακολουθούμε; Ότι όταν λέγατε «επανίδρυση», είχατε άλλα πράγματα στο μυαλό σας, αν τουλάχιστον κρίνουμε απ’ αυτά που βλέπουμε να υλοποιούνται. Μέσα στα δύο πρώτα χρόνια, δημιουργήσατε διακόσιες νέες υπηρεσίες, δημιουργήσατε τετρακόσιες και πλέον επιτροπές, με πέντε χιλιάδες πεντακόσιες τέσσερις νέες θέσεις και όλα αυτά, για να βολέψετε τους «ημέτερους». 
      Και δεν φτάνει μόνο αυτό. Το προηγούμενο διάστημα, ψηφίσαμε εδώ στο μίνι ασφαλιστικό εντάξατε διάταξη, για  να έχετε τη δυνατότητα να κάνετε καινούργιες επιτροπές, που σημαίνει ότι θα δούμε το βόλεμα και άλλων «ημετέρων». 
      Και, βέβαια, μέσα απ’ αυτές τις διαδικασίες, στην πράξη κοροϊδεύετε και τα «γαλάζια παιδιά», γιατί τους υπόσχεστε μονιμότητα, τους υπόσχεστε ότι θα τους αποκαταστήσετε στο δημόσιο και, βέβαια, ξέρουμε παρά πολύ καλά ότι πάρα πολλές απ’ αυτές τις θέσεις είτε είναι εποχικές είτε σε κάποια προγράμματα «STAGE», είτε σε οτιδήποτε άλλο, που σημαίνει ότι υπάρχει ένας χρόνος που λήγουν αυτές οι διαδικασίες και που επίσης σημαίνει ότι στην πράξη τους κοροϊδεύετε. 
      Και, βέβαια, εμείς κανονικά δεν θα έπρεπε να μιλάμε. Θα έπρεπε να σιωπούμε, γιατί αυτό που γίνεται μας εξυπηρετεί, γιατί εσείς καταφέρατε μέσα σε τρία χρόνια να πείτε στις νέες γενιές αυτό που απαιτούσε από μας πάρα πολύ κόπο. Να γνωρίσει, δηλαδή, τη Δεξιά όπως ήταν, γιατί δεν είχε τύχει να τη ζήσει. Και αυτό είναι ένα μείζον πρόβλημα για τις νέες γενιές, που μέρα με τη μέρα όλο και περισσότεροι νέοι άνθρωποι το αντιλαμβάνονται. 
      Και θέλω να πιστεύω, κύριε Υπουργέ, ότι δεν έχετε αντίρρηση όχι γι’ αυτά που λέμε εμείς, αλλά γι’ αυτά που καταγράφει ο Συνήγορος του Πολίτη. Διότι ο Συνήγορος του Πολίτη στην τελευταία έκθεσή του, καταγράφει πάρα πολύ σοβαρά πράγματα, που έχουν να κάνουν μ΄ αυτό που λέμε «επανίδρυση του κράτους της Δεξιάς». Τα αποκαλυπτήρια για τα «γαλάζια κόλπα» στις προσλήψεις, είναι ένα δείγμα γραφής. 
      Σας καταθέτω τα δημοσιεύματα, για να έχετε μια γεύση που την ξέρετε από μέσα αλλά για να ξέρετε και τι ακριβώς συμβαίνει σε σχέση με τις προσλήψεις. 
      (Στο σημείο αυτό ο Βουλευτής κ. Εμμανουήλ Στρατάκης,                    καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΑΝΑΓΙΩΤΗΣ ΑΔΡΑΚΤΑΣ: Έχει γίνει μνημείο αδικηθέντων επί είκοσι χρόνια και έγιναν τα αποκαλυπτήρια; 
      ΕΜΜΑΝΟΥΗΛ  ΣΤΡΑΤΑΚΗΣ: Είστε μια ολόκληρη ιστορία του ελληνικού έθνους. Και καλύτερα θα ήταν να μη μιλάτε, γιατί είστε μνημείο προς αποφυγή και όχι για παραδειγματισμό. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε, κύριε συνάδελφε. Ο κάθε ομιλητής έχει την ευθύνη των λεγομένων του. Παρακαλώ. 
      ΕΜΜΑΝΟΥΗΛ  ΣΤΡΑΤΑΚΗΣ: Μετά τις παράνομες προσλήψεις χιλιάδων ωρομισθίων που κάνατε και επειδή είχατε ευθύνη, ο Συνήγορος του Πολίτη σάς είπε ότι πρέπει να διορθώσετε αυτές τις παρανομίες. Εσείς, αντί να τις διορθώσετε, καταργήσατε το άρθρο 13 του ν. 3144/03, προκειμένου να μην έχετε καμία ευθύνη και να είστε καθ΄όλα εντάξει. Αυτή είναι η λογική σας και η αντίληψή σας και μ΄ αυτόν τον τρόπο κάνετε προσπάθειες, για να επανιδρύσετε το κράτος της Δεξιάς. 
      Κύριοι συνάδελφοι, έχω πολλά παραδείγματα. Θα σας πω ένα, που έχει και κωμικοτραγική σημασία. Κάποιος άνεργος με κάρτα ανεργίας στο νομό μου, στο Ηράκλειο, πήγε να κάνει μια αίτηση σ΄ αυτά τα Κ.Ε.Κ. και στα προγράμματα «STAGE», που ανέφεραν οι συνάδελφοι προηγουμένως. Θεώρησε χρήσιμο να ειδοποιήσει και το γείτονά του, ο οποίος δεν είχε κάρτα ανεργίας. Όταν βγήκαν τα αποτελέσματα, διαπίστωσε ότι ο γείτονάς του, που δεν είχε κάρτα ανεργίας, είχε προσληφθεί στο Ηράκλειο. Και ο ίδιος, που είχε κάρτα ανεργίας, δεν είχε προσληφθεί. Έχω και ονόματα, αλλά δεν νομίζω ότι είναι χρήσιμο να τα πω. Αν θέλετε, όμως, ανά πάσα στιγμή είμαι έτοιμος να τα πω. 
      ΠΡΟΕΔΡΕΥΩΝ (Ιωάννης Τραγάκης): Πώς το ήξερε ότι δεν είχε κάρτα ανεργίας;
      ΕΜΜΑΝΟΥΗΛ  ΣΤΡΑΤΑΚΗΣ: Αφού είναι γείτονάς του. Του είπε: «Εγώ τι να έρθω να κάνω, αφού δεν έχω κάρτα ανεργίας;». Το Προεδρείο παρεκτρέπεται. 
      ΠΡΟΕΔΡΕΥΩΝ (Ιωάννης Τραγάκης): Οφείλω να υποβάλω ένα ερώτημα, κύριε συνάδελφε. 
      ΕΜΜΑΝΟΥΗΛ  ΣΤΡΑΤΑΚΗΣ: Δεν δικαιούστε εσείς για ερώτημα ως Πρόεδρος, αλλά εγώ σας απαντώ ότι το ήξερε, γιατί ήταν γείτονας και του είπε ότι «Εγώ προσλήφθηκα γιατί χρησιμοποίησα κάποιο μέσο». Και θέλω να σας πω ότι οι καταστάσεις για τις προσλήψεις των ατόμων αυτών, κατά την προϊσταμένη που είναι περιφερειακός διευθυντής του Ο.Α.Ε.Δ. στο Ηράκλειο, έρχονται από την Αθήνα. Πώς μπορώ να κάνω εγώ διαφορετικά; 
      Αποδεικνύει, λοιπόν, αυτό το παράδειγμα από μόνο του, κύριε Υπουργέ, ότι οι παρεμβάσεις σας είναι ουσιαστικές και ότι η επανίδρυση του κράτους αυτόν το σκοπό έχει, όχι να επικρατήσουν κάποια συγκεκριμένα κριτήρια, αλλά κυρίως να βολέψετε κάποιους «ημέτερους». Σας είπα ότι σε πολύ μεγάλο ποσοστό περνάει η αίσθηση και η αντίληψη ότι τους μονιμοποιείτε στο δημόσιο, ενώ ξέρετε πάρα πολύ καλά ότι η απασχόλησή τους είναι ευκαιριακή, είναι εποχική, είναι για συγκεκριμένο χρονικό διάστημα. 
      Και όταν απαντήσετε, κύριε Υφυπουργέ, μην έρθετε εδώ να μας πείτε για την αξιοπιστία της Κυβέρνησης, γιατί έχετε φροντίσει αυτήν την αξιοπιστία να την καταρρακώσετε μόνος σας. Παράδειγμα, τα όσα συμβαίνουν τελευταία με το προεδρικό διάταγμα 258/2005 και με τους επαγγελματιοβιοτέχνες  γενικότερα. 
      Είχατε υποσχεθεί ότι δεν θα κάνετε καμία μείωση των συντάξεων. Όταν, λοιπόν, σας απέδειξαν οι επαγγελματοβιοτέχνες και οι έμποροι ότι μειώνονται οι συντάξεις τους κατά 27%, τους καλέσατε και κάνατε μια συμβιβαστική πρόταση, για να μειωθούν οι συντάξεις μόνο κατά 15%. Εδώ έχω και το δελτίο Τύπου. Σας έχω κάνει και τη σχετική ερώτηση και περιμένω την απάντησή σας, για να δω πώς θα δικαιολογήσετε αυτήν τη θέση. 
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ένα άλλο στοιχείο που υπάρχει και το οποίο δείχνει ποια είναι η αντίληψή σας, είναι αυτό το περιβόητο έγγραφο του Διοικητή του Ο.Α.Ε.Δ., του κ. Βερναδάκη, που επειδή λέει η Ομοσπονδία δεν έχει αντιπροσωπευτικότητα και ακριβώς γι’ αυτόν το λόγο δεν θέλει να συζητήσει μαζί τους. Αυτό σημαίνει ότι εμείς, που έχουμε τις πολλές καταγγελίες και συγκεκριμένα εγώ από την Ένωση Εκπαιδευτικών του Ο.Α.Ε.Δ. στην Κρήτη, είμαστε δευτεροβάθμιο όργανο και μας καλεί ο Υπουργός τη στιγμή που η Ομοσπονδία μας είναι στην Αθήνα και δεν την καλεί εκείνη, γιατί δεν έχει αντιπροσωπευτικότητα; Τι να κάνουμε, κύριε Υπουργέ; Βγήκε και μια πλειοψηφία από μια συγκεκριμένη παράταξη και σεις, επειδή βγήκε αυτή η πλειοψηφία, καταργείτε την Ομοσπονδία; 
      Εδώ είναι η απόδειξη του εγγράφου του Διοικητού του Ο.Α.Ε.Δ., που μιλάει γι’ αυτήν την κατάσταση που επικρατεί στους εκπαιδευτικούς του Ο.Α.Ε.Δ. και που δείχνει πραγματικά ποια είναι η αντίληψή σας, στην κυριολεξία, πώς αντιμετωπίζετε τα προβλήματα και πώς θέλετε να διασπάσετε το συνδικαλιστικό κίνημα, όταν αρθρώνει λόγο, ορθώνει το ανάστημά του και όταν ζητάει να ικανοποιηθούν τα δίκαια αιτήματά του.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, το ότι έχετε συμβάλει και σεις από την πλευρά σας να επανιδρυθεί ένα νέο κράτος, όπως λέγατε, το κράτος της Δεξιάς, είναι μια πραγματικότητα.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεν μπορείτε να την αμφισβητήσετε. Εμείς, όμως, έχουμε υποχρέωση αυτό να σας το επισημαίνουμε, αφ’ ενός για να το γνωρίζει όσο γίνεται καλύτερα ο ελληνικός λαός και κυρίως οι νέοι άνθρωποι και αφ’ ετέρου μήπως βάλουμε και κάποιο φραγμό, διότι αυτή η κατάσταση δεν μπορεί να συνεχιστεί. Είναι μία κατάσταση απαράδεκτη πέρα για πέρα και θεωρώ ότι κάποια στιγμή πρέπει να σταματήσει. Επειδή, όμως, διαπιστώνουμε ότι εσείς δεν έχετε τη βούληση να τη βελτιώσετε και να αλλάξετε τα δεδομένα, παρά τις δεσμεύσεις και τα λόγια σας, θέλουμε να πιστεύουμε ότι οι εκλογές θα λύσουν το πρόβλημα με την ανάδειξη του ΠΑ.ΣΟ.Κ. στην εξουσία, για να δούμε πώς πραγματικά μπορούμε να κρατήσουμε μία κατάσταση σε ισορροπία και προς το συμφέρον του ελληνικού λαού.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη. 
      Κύριε Στρατάκη, εξαντλήσατε και το χρόνο της δευτερολογίας σας.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Κύριε Υπουργέ, είναι γεγονός ότι το Υπουργείο Απασχόλησης και Κοινωνικής Προστασίας πρωταγωνίστησε στην κομματική στελέχωση του κράτους, όπως ακριβώς αυτό αναφέρθηκε και στοιχειοθετήθηκε προηγουμένως από τους συναδέλφους. Και δεν αναφέρομαι, ασφαλώς, στους «κουμπάρους», στους «Πανάγους», στους αδάμαντες, αλλά αναφέρομαι ακριβώς στην παραβίαση κάθε κανόνα δικαίου, προκειμένου να τοποθετηθούν όλοι όσοι συμμετείχαν κατά καιρούς στα ψηφοδέλτια της Δ.Α.Κ.Ε., ως επικεφαλής υπηρεσιών, οργανισμών, επιτροπών, προκειμένου να δημιουργήσετε το κομματικό κράτος και μέσα από αυτό να περάσετε τη λεγόμενη «επανίδρυσή» σας. Άλλα τάζατε στον ελληνικό λαό προεκλογικά και άλλα εμφανίσατε μετεκλογικά. Με ωραία λόγια μιλούσατε προεκλογικά, ήρθατε όμως στη συνέχεια να υλοποιήσετε την κρυφή ατζέντα χωρίς κανένα ίχνος αξιοκρατίας. 
      Οι είκοσι πέντε από τις είκοσι επτά περιφερειακές και κεντρικές διευθύνσεις του Ο.Α.Ε.Δ., στελεχώθηκαν μέσα από ψηφοδέλτια της Δ.Α.Κ.Ε.. Το ίδιο έγινε με το σύνολο σχεδόν των διευθυντών εκπαίδευσης του Ο.Α.Ε.Δ.. Το ίδιο κάνατε με τους εκπαιδευτικούς και φθάσατε μέχρι τους ωρομίσθιους εκπαιδευτικούς. Δεν αρκεστήκατε, όμως, στη στελέχωση και δεν το κάνατε αυτό, για να ικανοποιήσετε τους ανθρώπους. Αδιαφορείτε γι’ αυτούς. Τη δουλειά σας θέλετε να κάνετε. Και ποια είναι η δουλειά σας; Να ελέγξετε και να ανανεώσετε την ισχύ σας. 
      Προγράμματα που θεσπίστηκαν και συγκροτήθηκαν από το ΠΑ.ΣΟ.Κ., προκειμένου να έχουμε ενεργητικές πολιτικές απασχόλησης, όπως είναι τα προγράμματα ολοκληρωμένης παρέμβασης αστικού χώρου, τα ολοκληρωμένα προγράμματα παρέμβασης στον αγροτικό χώρο, ναι μεν τα συνεχίσατε, αλλά με αλλαγές στη δομή και στον τρόπο υλοποίησής τους. Παραδείγματος χάρη, την τριμερή επιτροπή, η οποία αξιολογεί και επιλέγει τους ανέργους και τις επιχειρήσεις που θα συμμετέχουν στο πρόγραμμα, την αντικαταστήσατε, αφού διορίσατε ως μοναδικό υπεύθυνο τον Ο.Α.Ε.Δ., τον οποίο προηγουμένως καταστήσατε κομματικό σας όργανο. Γι’ αυτό αλλάξατε τους διευθυντές και όχι για να ικανοποιήσετε αιτήματα ανθρώπων που πιθανόν, όπως λέτε πολλές φορές, είχαν αδικηθεί στο παρελθόν. Το κάνατε, για να δώσετε τα προγράμματα εκεί που θέλετε, για να βάλετε στα προγράμματα αυτούς που θέλετε. Έτσι, λοιπόν, έχουμε μία αλυσίδα ενεργειών και δράσεων που αποκαλύπτονται καθημερινά και που δείχνουν τον πραγματικό σας στόχο. 
      Το ίδιο κάνατε όμως και με την επιλογή στα Κ.Ε.Κ. για την υλοποίηση των προγραμμάτων του Ευρωπαϊκού Κοινωνικού Ταμείου. Υπήρχαν κάποια κριτήρια και ένα σώμα αξιολογητών, που μέχρι τώρα έκανε την αξιολόγηση. Εσείς επικαλεστήκατε πιθανόν προβλήματα, τα οποία υπήρχαν στο παρελθόν και αλλάξατε τελείως τον τρόπο αξιολόγησης. Τι κάνατε; Κάθε υποψήφιος υποβάλλει, όπως ξέρετε, ένα φάκελο με την τεχνική και την οικονομική προσφορά. Μέχρι πρότινος ίσχυε το ότι η τεχνική προσφορά είχε συντελεστή βαρύτητας 70% και η οικονομική 30%. Αλλάξατε αυτήν τη δομή και φθάσατε το συντελεστή βαρύτητας της τεχνικής προσφοράς στο 90% και της οικονομικής μόνο στο 10%. Δίνετε στην τεχνική προσφορά 90%, έναν υψηλό συντελεστή, που περιέχει υποκειμενικά στοιχεία. Πρέπει να επισημάνω ότι μιλάμε για πιστοποιημένα Κ.Ε.Κ., για πιστοποιημένους εκπαιδευτές, για μία διαδικασία, δηλαδή, η οποία μπορεί να ελεγχθεί, και αφήσατε ανοικτό το ενδεχόμενο –και όχι μόνο το ενδεχόμενο, γιατί στην πράξη έτσι έγινε- να επιλέγονται προγράμματα με μεγαλύτερο κόστος, προκειμένου να υπάρχει και κάποιο ταμείο της τάξεως του 10%.
      Θα σας πω ένα παράδειγμα. Εάν μία τεχνική προσφορά, σε ένα φάκελο,  πάρει βαθμολόγηση «89» και μία άλλη πάρει «90», για να αντισταθμιστεί η μία μονάδα διαφοράς της τεχνικής προσφοράς, πρέπει να έχουμε πάνω από 10% έκπτωση. Άρα, λοιπόν, πληρώνετε τουλάχιστον 10% παραπάνω τα προγράμματα με μία μονάδα διαφορά μόνο στην τεχνική προσφορά. Υποκειμενική η αξιολόγηση της τεχνικής προσφοράς. Θα πρέπει να απαντήσετε γιατί το ταμείο αυτό να δημιουργείται με λεφτά του ελληνικού δημοσίου, ουσιαστικά, της Ευρωπαϊκής Ένωσης και πού οδεύει. Άραγε επηρεάζει την υποκειμενική κρίση; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λίγο χρόνο ακόμα, κύριε Πρόεδρε.
      Αυτά είναι ερωτήματα τα οποία πρέπει να απαντηθούν και δεν μπορείτε να κωφεύετε σ’ αυτά.
      Η ανεργία είναι το μεγάλο θέμα με το οποίο παίξατε από την πρώτη ώρα. Η εικονική μείωση της ανεργίας, κύριε Υπουργέ, ήταν ο στόχος σας. Αντί να προωθήσετε ενεργητικές πολιτικές απασχόλησης, ασχοληθήκατε με το μαγείρεμα των αριθμών. Το πρώτο τρίμηνο του 2004 η ανεργία ανέβηκε στο 11,3% από 8,9% που ήταν το προηγούμενο. Η ανεργία αυξήθηκε αυτόματα. Στη συνέχεια και προκειμένου να δείξετε μείωση, αλλάξατε το δείγμα, αλλάξατε ορισμένους συντελεστές, αλλάξατε τα κριτήρια εγγραφής στη λίστα ανέργων. Είναι ακριβώς το ίδιο κόλπο που κάνατε με την απογραφή και το δημοσιονομικό έλλειμμα. Καρμπόν, ακριβώς με τον ίδιο τρόπο λειτουργήσατε. Φτάσατε στο σημείο μάλιστα, άνεργοι, στους οποίους χορηγείται η κάρτα ανεργίας, να μην υπολογίζονται στην εγγεγραμμένη ανεργία με την υποσημείωση ότι δεν αναζητούν εργασία. Τους χορηγούμε κάρτα, αλλά δεν αναζητούν εργασία. Αυτό είναι απάτη -όχι πολιτική- αλλά καθαρή και την πατέντα αυτής της απάτης την κατέχετε εσείς, αποκλειστικά η Νέα Δημοκρατία.
      Επειδή πολλές φορές δικαιολογείστε και λέτε ότι αυτά ίσχυαν και επί ΠΑ.ΣΟ.Κ., θα σας πω ότι η σχετική εγκύκλιος υπογράφεται από Υπουργό σας, έχει ημερομηνία 8.6.2005 και λέει: «Διαδικασία ανανέωσης δελτίων ανεργίας εγγεγραμμένων, οι οποίοι όμως δεν αναζητούν θέση εργασίας», αριθμός πρωτοκόλλου Β 119221.
      Δεύτερη αποκλειστική πατέντα για την εικονική μείωση της ανεργίας αποτελεί η τρίμηνη ανανέωση της μηνιαίας κάρτας, όταν ο ηλικιωμένος είναι μεγάλης ηλικίας. 
      Τρίτη πατέντα αποτελεί ο αποκλεισμός των ανέργων αγροτοεργατών από τις λίστες των ανέργων. Είναι ασφαλισμένοι στον Ο.Γ.Α., άρα σημαίνει ότι έχουν εργασία. Παραγνωρίζεται ότι υπάρχουν τετρακόσιες πενήντα δύο χιλιάδες ασφαλισμένοι στον Ο.Γ.Α., που είναι έμμεσα ασφαλισμένοι. Παραγνωρίζεται ότι υπάρχουν εργάτες γης που είναι ασφαλισμένοι στον Ο.Γ.Α. και δεν έχουν αγροτικό εισόδημα με την έννοια του όρου. Άρα κάποιες φορές έχουν εργασία και κάποιες άλλες δεν έχουν και είναι άνεργοι και δεν μπορούν να σβηστούν από τον Ο.Α.Ε.Δ., για να είναι απαλλαγμένοι. Αλλά και να μπορούσαν να σβηστούν, δεν θα έπρεπε, για να έχουν μία ασφάλεια οι άνθρωποι, να μπορούν να πάνε σ’ ένα νοσοκομείο. 
      Αυτούς όλους, λοιπόν, με εγκύκλιό σας τους εξαιρείτε από τις λίστες ανέργων, προκειμένου να δείξετε εικονική ανεργία. Τι γίνεται μ’ αυτήν την ιστορία; Θα πρέπει να χάσουμε προγράμματα, να χάσουμε δράσεις που πληρώνονται από την Ευρωπαϊκή Ένωση προκειμένου εσείς έτσι ευχάριστα κάθε μήνα, να μας ανακοινώνετε ότι η ανεργία μειώνεται; Δεν είναι σωστό.
      Είναι παραπάνω από προφανές, ότι υπολογίζετε στο σώμα των εργαζομένων μείον ένα εκατομμύριο εκατόν εβδομήντα χιλιάδες αγρότες, που είναι ασφαλισμένοι στον Ο.Γ.Α. έμμεσα ή άμεσα. Οι άμεσα ασφαλιζόμενοι είναι επτακόσιες δεκαοκτώ χιλιάδες και οι έμμεσα ασφαλιζόμενοι είναι τετρακόσιες πενήντα δύο χιλιάδες, όπως σας είπα προηγουμένως. 
      Το ίδιο κάνετε ακριβώς με τους μετανάστες. Οι μετανάστες πρέπει να γραφτούν στον ασφαλιστικό οργανισμό, προκειμένου να πάρουν την κάρτα παραμονής. Τι κάνουν λοιπόν; Επιλέγουν τον Ο.Γ.Α., ο οποίος έχει τη φθηνότερη ασφαλιστική εισφορά, κυρίως, γιατί βρίσκουν εύκολα εργασία στις αγροτικές δουλειές. Αυτοί, λοιπόν, που είναι ασφαλισμένοι εκεί, επειδή πρέπει να έχουν την κάρτα ανεργίας –αυτό είναι σαν προϋπόθεση και καλώς υπάρχει αυτή η προϋπόθεση- δεν μπορούν να συμμετέχουν μετά σε προγράμματα κατάρτισης, επανακατάρτισης, εκμάθησης της γλώσσας των ελληνικών και άλλα προγράμματα, προκειμένου να βελτιώσουν τις δεξιότητές τους και να αναβαθμιστεί αυτό το εργατικό δυναμικό, γιατί δεν εγγράφονται στις λίστες των ανέργων. 
      Άρα, λοιπόν, αυτό ξεφεύγει από τα όρια του μαγειρέματος και των αλχημειών που ακούγονται κάθε φορά. Εδώ πραγματικά εξαπατάμε τον ίδιο μας τον εαυτό. Δηλαδή, δεν υπάρχει έλεος; Θα μας πούνε: Μα αυτό είναι το πολιτικό σύστημα; Αυτοί είναι οι πολιτικοί; Αυτή είναι η Κυβέρνηση; Εσείς Βουλευτές, Υπουργοί, δεν μιλά κανείς, να μην έχει δουλειά ο άλλος και να μην είναι άνεργος; Από πού κι ως πού; Επειδή θέλετε να μειώσετε εικονικά την ανεργία; Ε όχι! Τέλος αυτή η ιστορία. Ευθέως όλοι οι άνεργοι να γράφονται στη λίστα. Δεν είναι δυνατόν να συμβαίνει αυτό το 2007.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ.
      Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
      Ολοκληρώνοντας έναν πρώτο κύκλο παρεμβάσεων θέλω να απευθυνθώ στον Υπουργό και στο σύνολο της Κυβέρνησης, για να τονίσω κατηγορηματικά αυτό που η ελληνική κοινωνία στις συζητήσεις στα καφενεία, στις συγκεντρώσεις μάς το λέει με έμφαση. Στα τρία χρόνια της διακυβέρνησης της Νέας Δημοκρατίας ο στόχος της για το κράτος ήταν απλά να το λαφυραγωγήσει, για να εξυπηρετήσει τακτοποιήσεις, υποχρεώσεις και δεσμεύσεις του κομματικού της στρατού. 
      Και σήμερα και από τις τοποθετήσεις των συναδέλφων αλλά και από τα γεγονότα, όπως εξελίσσονται, φανερώνεται ανάγλυφα ότι η Κυβέρνηση στον τρίτο και τελευταίο πλέον χρόνο της διαδρομής της δεν έχει άλλη στόχευση παρά τη λαφυραγώγηση του κράτους. Μετά από τις περίφημες «γαλάζιες συνεντεύξεις», μετά από το στήσιμο των περίφημων «γαλάζιων παραγκών» σχεδόν σε όλους τους οργανισμούς, έχουμε τώρα τις περίφημες «γαλάζιες προσλήψεις» μιας χρήσης. Ο Ο.Α.Ε.Δ. δεν απαξιώνεται απλώς, δεν λαφυραγωγείται απλώς, αλλά νομίζω ότι πλέον γίνεται ένα όχημα διεκπεραίωσης κομματικών υποχρεώσεων. 
      Και γίνεται φανερό αυτό από το γεγονός ότι η κορυφαία επιλογή της Κυβέρνησης στα τρία αυτά χρόνια ήταν να συνοψίσει τις «παρεμβάσεις» της με την ίδρυση της Ειδικής Γραμματείας στον Ο.Α.Ε.Δ., μιας ειδικής γραμματείας «κρεμαστοί κήποι» που δεν έχει να συντονίσει καμία υπηρεσία, στην πράξη δεν κάνει τίποτα σε σχέση με δομή και ιεραρχία και έχει μία και μόνο ευθύνη; Να εξυπηρετεί «ημέτερους», δηλαδή, να κάνει τον τροχονόμο των υποχρεώσεων του κόμματος που κυβερνά. Ακριβώς αυτό συμβαίνει. 
      Γι’ αυτό και απαξιώνεται στη συνείδηση της κοινωνίας ο Ο.Α.Ε.Δ.. Υπάρχει κάποιος επιχειρηματίας που ψάχνει τον Ο.Α.Ε.Δ., για να δει το παραγωγικό του μέλλον! Στην ουσία κανένας. Στους νομούς και στις περιφέρειες ο Ο.Α.Ε.Δ. ως διοικητική υπηρεσία είναι μια απαξιωμένη δομή. Τα πάντα έχουν συγκεντρωθεί στην Αθήνα, στη λεγόμενη Ειδική Γραμματεία. Όλα περνούν από κει για να ελέγχονται με κριτήρια κομματισμού. Οι παραγωγικές δυνάμεις είναι έξω από το παιχνίδι. 
      Και όλα αυτά, γιατί η στόχευση είναι απλή και καθαρή, να εξυπηρετηθούν οι υποχρεώσεις. Ας τις πάρουμε μία μία. Καταργήθηκαν μέσα σε μία νύχτα οι εκλεγμένοι διευθυντές από τα υπηρεσιακά συμβούλια και αντικαταστάθηκαν κατά 80% και πάνω από «ημετέρους» χωρίς κριτήρια; Ισχύει ή δεν ισχύει αυτό που είπε η συνάδελφος εισηγήτριά μας με τους ωρομίσθιους καθηγητές του Ο.Α.Ε.Δ., όπου μέσα σε μια νύχτα και κατά παράβαση και της εντολής της ανεξάρτητης αρχής προσλαμβάνονται μόνο «γαλάζια παιδιά» ως ωρομίσθιοι καθηγητές; Είναι αλήθεια –ναι ή όχι- ότι τα 7.000.000 ευρώ, που προβλέπονταν στον προϋπολογισμό για ειδικούς εξωτερικούς συμβούλους, τα ανεβάσατε στα 42.000.000 ευρώ; Πόσους θέλετε να πάρετε; Υπακούετε απόλυτα στη λογική της προεκλογικής χρονιάς. Μιας χρήσης προσλήψεις, για να τακτοποιήσετε υποχρεώσεις σας που ασφυκτιούν.
      Το χειρότερο όμως απ’ όλα είναι ότι αυτήν την ώρα ταλαιπωρείται ο παραγωγικός κόσμος. Δεν υπάρχει Ο.Α.Ε.Δ. στην Ευρώπη που να λειτουργεί μ΄ αυτόν τον τρόπο, δεν υπάρχει πουθενά, κυριολεκτικά πουθενά. Σήμερα ένας επιχειρηματίας, για να μπει σ’ ένα πρόγραμμα, κάνει αίτηση η οποία στέλνεται στην Αθήνα. Όταν αποφασίσει η Αθήνα, ας πούμε ότι δίνει την έγκριση κάποια στιγμή σε όποιους θέλουν, αφού πάρει την έγκριση, μετά για να κάνει εκταμίευση πρέπει πάλι να στείλει τα χαρτιά στην Αθήνα, να αποφασίσει ειδική επιτροπή και, όταν η ειδική επιτροπή αποφασίσει, να τα ξαναστείλει πίσω στον Ο.Α.Ε.Δ. και ο Ο.Α.Ε.Δ. να τα δώσει στον επιχειρηματία. Λοιπόν ποιον κοροϊδεύετε; 
      Δεν είναι ο Ο.Α.Ε.Δ., λοιπόν, για τον άνεργο, δεν είναι ο Ο.Α.Ε.Δ. για τις παραγωγικές δραστηριότητες. Υπάρχει μόνο για να εξυπηρετεί κομματικές υποχρεώσεις. Αυτή είναι η αλήθεια. Αλλά δεν μπορείτε να δανειστείτε μια εμπειρία από την Ευρώπη; Ο Ράσμουσεν έκανε τον Ο.Α.Ε.Δ. μια επιτελική υπηρεσία και έδωσε τις αρμοδιότητες στις τριμερείς, δηλαδή, στους εργαζόμενους, στους εργοδότες και στην αυτοδιοίκηση. Έδωσε λύση, συνέδεσε τον Ο.Α.Ε.Δ. και την απασχόληση με την παραγωγή. Πείτε μας τρία χρόνια μία τέτοια πρωτοβουλία που να πήρατε. Πείτε μας πώς αναβαθμίσατε τις σχολές μαθητείας, για να τους δώσετε μία άλλη κατεύθυνση, για να τις συνδέσετε με τις τοπικές παραγωγικές ανάγκες. Αλλά για να το κάνετε αυτό, έπρεπε να αλλάξετε την οριζόντια δομή της λειτουργίας του Ο.Α.Ε.Δ.. Δεν μπορείτε να την αλλάξετε γιατί δεν θέλετε, γιατί είστε δέσμιοι της σκληρής κομματικής σας λογικής και αυτό είναι, ακριβώς, που πληρώνει η ελληνική κοινωνία. Διασπαθίζετε πόρους, αρμοδιότητες, ικανότητες που σας έδωσε το Γ΄ Κοινοτικό Πλαίσιο Στήριξης και απαξιώνετε ήδη στην ουσία και το Δ΄ Κοινοτικό Πλαίσιο Στήριξης. Γι’ αυτόν το λόγο πιστεύω ότι στο μέλλον αυτών των πολιτικών πρέπει να τεθεί ένα τέρμα. 
      Τα τρία χρόνια αυτά ήταν αρκετά για να γνωρίσουν η ελληνική κοινωνία, οι παραγωγικές δυνάμεις, ο άνεργος, η ελληνική οικογένεια την πολιτική σας. Σας είδαν, σας γνώρισαν. Τώρα πλέον όμως απογοητεύθηκε ο κόσμος, γι’ αυτό θα σας ζητήσουν να φύγετε, γι’ αυτό θα σας καταψηφίσει ο ελληνικός λαός, γι’ αυτό θα επιβάλει με τη λαϊκή του θέληση μια άλλη πολιτική και ένα άλλο δρόμο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα. 
      Κύριε Υπουργέ, έχετε το λόγο. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, λυπάμαι που στην αρχή της παρέμβασής μου είμαι αναγκασμένος να επισημάνω πως η επερώτηση των Βουλευτών του ΠΑ.ΣΟ.Κ υπήρξε επί της ουσίας αβάσιμη. Εντάσσεται σε μία γενικότερη στάση άγονης αντιπολίτευσης, η οποία πολλές φορές υπερβαίνει το μέτρο και προχωρά σε διαστρεβλώσεις, παραποιήσεις στοιχείων και υπερβολές. Με άλλα λόγια, ήταν μία ιδιαίτερα ατυχής επερώτηση. Έχω την εντύπωση πως στην πορεία του χρόνου μάλλον το κατανόησαν οι συνάδελφοι του ΠΑ.ΣΟ.Κ, γιατί σήμερα εδώ ήρθαν και ανέπτυξαν επερώτηση για τον Ο.Α.Ε.Δ.. 
      Θα απαντήσουμε όμως και για τον Ο.Α.Ε.Δ., θα απαντήσει ειδικότερα ο Υφυπουργός, ο κ. Γιακουμάτος. Σε πολύ γενικές γραμμές όμως, πρέπει να επισημάνω ότι από τον Ο.Α.Ε.Δ. της επιτήρησης, τον οποίο παραλάβαμε το Μάρτιο του 2000, φθάσαμε στον Ο.Α.Ε.Δ. των ενεργητικών πολιτικών, στον Ο.Α.Ε.Δ. των υπηρεσιών μιας στάσης, στον Ο.Α.Ε.Δ. της σύζευξης κατά 100% ανάμεσα στην προσφορά και στη ζήτηση και το Υπουργείο μας, μετέχοντας στο έργο της Κυβέρνησης, και ο Ο.Α.Ε.Δ. και όλοι οι εποπτευόμενοι οργανισμοί, έχουμε να επιδείξουμε πολύ σημαντικά και ελπιδοφόρα αποτελέσματα σ’ όλα τα θέματα τα οποία έθιξαν οι συνάδελφοι του ΠΑ.ΣΟ.Κ..
      Μας παραδώσατε, κυρίες και κύριοι συνάδελφοι του ΠΑ.ΣΟ.Κ., την ανεργία στο 11,3% το Μάρτιο του 2004 και στο τρίτο τρίμηνο του 2006 η ανεργία έπεσε στο 8,3% με την ίδια μεθοδολογία, η οποία ηκολουθείτο σε όλα τα χρόνια του ΠΑ.ΣΟ.Κ.. Στις λίστες ανέργων, κύριοι συνάδελφοι, εγγράφονται ακριβώς οι ίδιες κατηγορίες που ενεγράφοντο και επί ΠΑ.ΣΟ.Κ.. Άρα, λοιπόν, με τις ίδιες κατηγορίες που εγγράφονται, με την ίδια μεθοδολογία η ανεργία μειώθηκε κατά τρεις ποσοστιαίες μονάδες και θα συνεχίσει να μειώνεται. 
      Και θα συνεχίσει να μειώνεται γιατί η Κυβέρνησή μας πετυχαίνει υψηλούς ρυθμούς ανάπτυξης στον τόπο. Αυτοί οι υψηλοί ρυθμοί ανάπτυξης είναι που δημιουργούν τις θέσεις απασχόλησης. Το Υπουργείο μας και οι εποπτευόμενοι οργανισμοί έρχονται με τις συνοδευτικές τους πολιτικές να συμβάλουν στην γενικότερη κυβερνητική πολιτική.
      Όμως, η επερώτηση μού δίνει την ευκαιρία μπαίνοντας στην ουσία της πολιτικής να απαντήσω προς όλους όσους θέτουν καλόπιστα ερωτήσεις και θέλουν απαντήσεις για το έργο μας, στα θέματα που θίγει η επερώτηση. Έρχομαι σ’ αυτά. Ο τρόπος με τον οποίο παρουσιάστηκε αυτή η επερώτηση, δείχνει ότι κάποιοι έχουν άγνοια ορισμένων καταστάσεων και μάλιστα κάποιοι έχουν άγνοια του πολιτικού κινδύνου. Θα εξηγήσω αμέσως μετά γιατί. Στην επερώτηση που συζητάμε σήμερα, οι Βουλευτές του ΠΑ.ΣΟ.Κ. θεωρούν ότι η ίδρυση της Ειδικής Γραμματείας Συντονισμού Οργανισμών και Φορέων του Υπουργείου δημιουργεί διοικητικό παράδοξο. Τι δημιουργεί διοικητικό παράδοξο; Μια ειδική γραμματεία που ιδρύεται με νόμο. Ήρθαμε εδώ στη Βουλή και συζητήσαμε. Κατά μερικούς αυτή η Ειδική Γραμματεία «ίπταται».
      Θα καταθέσω, κύριοι συνάδελφοι, για τα Πρακτικά μια υπουργική απόφαση του 1986 με Υπουργό το Γιώργο Γεννηματά, η οποία όχι με νόμο, δημιουργεί θέση ειδικού γραμματέα. Εάν μια ειδική γραμματεία η οποία εγκαθιδρύεται, ιδρύεται με νόμο «ίπταται», τι έκανε ο ειδικός γραμματέας ο οποίος με μια υπουργική απόφαση ήρθε σ’ αυτό το Υπουργείο το 1986; Και τι έκανε άλλος ειδικός γραμματέας μετακλητός ο οποίος με νεότερη υπουργική απόφαση το 1995 επί Υπουργίας Τζουμάκα ήρθε στο Υπουργείο σε θέση που συστάθηκε; 
      Άρα πού βρίσκετε το διοικητικό παράδοξο; Όταν μια Κυβέρνηση έρχεται με νόμο και ιδρύει ειδικές γραμματείες ή όταν οι κυβερνήσεις του ΠΑ.ΣΟ.Κ. με απλές υπουργικές αποφάσεις ίδρυαν θέσεις ειδικών γραμματέων, που αυτοί κι αν δεν «ίπταντο»! Και τι δουλειά έκαναν αυτοί χωρίς να έχουν υπηρεσίες στις οποίες προΐσταντο; Καταθέτω για τα Πρακτικά τις δυο αποφάσεις και θα παρακαλούσα όσοι έχουν κυβερνητικές εμπειρίες από εκείνη την εποχή να μας πουν τι ακριβώς έκαναν αυτοί οι ειδικοί γραμματείς οι οποίοι προεβλέποντο με υπουργικές αποφάσεις.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά τις προαναφερθείσες υπουργικές αποφάσεις οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς, κυρίες και κύριοι συνάδελφοι, θεωρήσαμε ότι ήταν αναγκαία η σύσταση μιας ειδικής γραμματείας σε ένα πολύ μεγάλο Υπουργείο το οποίο έχει πάρα πολλούς εποπτευόμενους οργανισμούς. Θεωρήσαμε ότι η δημιουργία ενός ισχυρού επιτελικού οργανισμού θα ήταν αρωγός στον εκάστοτε Υπουργό. Όχι σε έναν Υπουργό ο οποίος με μια υπουργική απόφαση ιδρύει μια θέση γενικού γραμματέα. Θα επισημάνω ότι το Υπουργείο του οποίου έχω την πολιτική ευθύνη, εποπτεύει ογδόντα έξι ασφαλιστικούς οργανισμούς. Επιπλέον, εποπτεύει το Κέντρο Ηλεκτρονικών Υπολογιστών Κοινωνικών Υπηρεσιών το γνωστό σε όλους Κ.Η.Υ.Κ.Υ., τον Οργανισμό Εργατικής Κατοικίας, τον Οργανισμό Εργατικής Εστίας, του Ολυμπιακού Χωριού, τον Οργανισμό Απασχόλησης Εργατικού Δυναμικού, του Ο.Α.Ε.Δ. δηλαδή, το Εθνικό Κέντρο Επαγγελματικού Προσανατολισμού, το Εθνικό Κέντρο Δομών Συνεχιζόμενης Επαγγελματικής Κατάρτισης και Συνοδευτικών Υπηρεσιών, το Παρατηρητήριο Απασχόλησης.
      Σε αυτό, λοιπόν, το μεγάλο και ευρύ σύστημα, η σύσταση μιας ειδικής γραμματείας την οποία επιλέξαμε, αποτελεί ένα χρήσιμο και ουσιαστικό μηχανισμό ο οποίος έρχεται να γεφυρώσει διοικητικές δυσλειτουργίες σε συνεργασία μεταξύ των ασφαλιστικών φορέων που εποπτεύονται από τη Γενική Γραμματεία Κοινωνικών Ασφαλίσεων και των άλλων οργανισμών που δεν εποπτεύονται από την Γενική Γραμματεία Κοινωνικών Ασφαλίσεων αλλά υπάγονται στην κυβερνητική ευθύνη του Υπουργείου μας. Εκτιμούμε ότι αυτήν τη δουλειά, προφανώς, δεν μπορούσε να την κάνει από μόνη της η Διεύθυνση Εποπτείας, η οποία είχε αρμοδιότητα για τον τομέα απασχόλησης. Στους έξι μήνες η δράση αυτής της Ειδικής Γραμματείας έρχεται να επιβεβαιώσει όλους αυτούς τους λόγους για τους οποίους και τη συστήσαμε.
      Πρέπει να πω ότι στα θέματα της καθημερινότητας αυτή η Ειδική Γραμματεία υποστηρίζεται από όλες τις άλλες υπηρεσίες του Υπουργείου και υποστηρίζει τις άλλες υπηρεσίες. Και ο ειδικός γραμματέας δεν είναι σε καμία περίπτωση ο τελικός υπογράφων τις εκτελεστές πράξεις της διοίκησης για κανένα αντικείμενο. Είναι, λοιπόν, συντονιστικός ο ρόλος αυτής της Ειδικής Γραμματείας.
      Με άλλα λόγια, κυρίες και κύριοι συνάδελφοι, στο Υπουργείο Απασχόλησης δεν έχει δημιουργηθεί ένας παραδιοικητικός μηχανισμός, όπως ισχυρίζεστε εσείς, οι συνάδελφοι του ΠΑ.ΣΟ.Κ., αλλά μια απολύτως αναγκαία μονάδα, οι απόψεις και οι προτάσεις της οποίας είναι αντικείμενο επεξεργασίας και συνεκτίμησης από ολόκληρη τη διοικητική και πολιτική ιεραρχία, μέσα σε συνθήκες απόλυτης διαφάνειας,  όπως όλων των άλλων υπηρεσιακών μονάδων του Υπουργείου.
      Μου δίνετε επίσης την ευκαιρία να πω ότι στο Υπουργείο μας τον καιρό αυτό υπάρχει μια εργώδης προσπάθεια και πολιτικές που έχουν να κάνουν, πέραν όλων των άλλων, με μάχες που δίνουμε -και θα έχουμε αποτελέσματα τη χρονιά αυτή- ενάντια στην εισφοροδιαφυγή, με τον εξορθολογισμό των δαπανών υγείας στο σύστημα της κοινωνικής ασφάλισης. Έχουν να κάνουν με την ολοκλήρωση της καταγραφής και την αξιοποίηση του συνόλου της κινητής και ακίνητης περιουσίας των ασφαλιστικών φορέων και οργανισμών. 
      Έχουν να κάνουν με την ανάγκη της ηλεκτρονικής διακυβέρνησης –επιτέλους!- μετά από είκοσι- είκοσι πέντε χρόνια των φορέων κοινωνικής ασφάλισης. Έχουν να κάνουν με τη σύζευξη της δράσης ανάμεσα σε οργανισμούς, φορείς κοινωνικής ασφάλισης και σε άλλους οργανισμούς, όπως είναι ο Οργανισμός Εργατικής Κατοικίας, ο Οργανισμός Εργατικής Εστίας και ο Ο.Α.Ε.Δ.. Γι' αυτό, λοιπόν, το λόγο η δουλειά που έχουν όλες οι υπηρεσίες μας υποβοηθείται σημαντικά και απ΄ αυτήν την Ειδική Γραμματεία. 
      Έρχομαι και σ΄ ένα άλλο σημείο το οποίο εθίγη από συνάδελφο του ΠΑ.ΣΟ.Κ. –νομίζω από τον κ. Στρατάκη- ο οποίος ανεφέρθη στο π.δ. 258, το οποίο έχει να κάνει με την ενοποίηση τριών ταμείων αυτοαπασχολούμενων, του Τ.Ε.Β.Ε., του Ταμείου Εμπόρων και του Ταμείου Αυτοκινητιστών.
      Κυρίες και κύριοι συνάδελφοι, στα χρόνια του ΠΑ.ΣΟ.Κ. υπήρχε μια ιδιομορφία. Εψηφίζοντο νόμοι που αφορούσαν στο σύστημα κοινωνικής ασφάλισης και δεν εφαρμόζονταν ποτέ. Με νόμο του 1999 -ο τότε Υπουργός κ. Παπαϊωάννου είναι εδώ- προβλέψαμε, προβλέψατε ως κυβέρνηση ότι από την 1η Ιανουαρίου του 2001 τα τρία αυτά ταμεία –Τ.Ε.Β.Ε., Ταμείο Εμπόρων και Ταμείο Αυτοκινητιστών- θα γίνονταν ένα ταμείο. Από το 2001 ουδέποτε έγινε ένα ταμείο. Το νέο ταμείο ξεκίνησε την 1η Ιανουαρίου του 2007. Έγινε πραγματικά με δουλειά αυτής της Κυβέρνησης.
      Αυτή η καθυστέρηση της εφαρμογής της νομοθεσίας θα είχε ως αποτέλεσμα, αν δεν κάναμε κάτι, πράγματι οι εντασσόμενοι στο νέο ταμείο από το Τ.Ε.Β.Ε., μετά το 2009 να έβλεπαν τις συντάξεις τους να μειώνονται. Όμως όταν διαπιστώθηκε αυτό το πρόβλημα, η Κυβέρνηση δεσμεύθηκε -και η δέσμευσή της ισχύει στον απόλυτο βαθμό-  ότι σε συνεννόηση, σε συνεργασία, σε διαβούλευση με αυτούς που υποχρεούνται και δικαιούνται να έχουν άποψη για τα θέματα αυτά, θα τροποποιήσουμε κατά τέτοιο τρόπο το προεδρικό διάταγμα, ώστε αυτοί που έχουν ώριμα ασφαλιστικά δικαιώματα σ' αυτό το ενιαίο ταμείο, να μη διακινδυνεύσουν να χάσουν απολύτως τίποτα. 
      Άρα, λοιπόν, καλά θα κάνετε να συμβάλλετε στην άρση ενός κλίματος φοβίας και τρομολαγνείας το οποίο κάποιοι δημιουργούν και συντηρούν. Επιτέλους να αναλάβουν τις πολιτικές τους ευθύνες. Να συμβάλλουμε όλοι και να μην οδηγούμε σε πρόωρη συνταξιοδότηση κάποιους, γιατί οι μόνοι που θα έχαναν, κυρίες και κύριοι συνάδελφοι, αν υπέκυπταν σ΄ ένα τέτοιο κλίμα φοβίας 
      -και σ' αυτό το ταμείο και σ’ όλα τα άλλα ταμεία- είναι αυτοί που θα εγκατέλειπαν προώρως τη δουλειά τους χωρίς να έχουν συμπληρώσει πλήρη συνταξιοδοτικά δικαιώματα το 2007, το 2008, το 2009 και στα χρόνια που έρχονται.
      Άρα λοιπόν, είμαστε εδώ για να τροποποιήσουμε τις όποιες παρενέργειες δημιουργούσε η καθυστερημένη εφαρμογή νόμων που ψήφιζε το ΠΑ.ΣΟ.Κ. και δεν εφήρμοζε και θα κριθούμε στο τέλος της τετραετίας και από τη δουλειά μας αυτή.
      Έρχομαι σ’ ένα άλλο σημείο των αιτιάσεων της επερώτησης. Εδώ είναι προφανές ότι υπάρχει πλήρης άγνοια των επερωτώντων ή μικροπολιτική ιδιοτέλεια. Δεν μπορώ να καταλάβω αν υπάρχει και κάτι άλλο.
      Πού είδατε, κυρίες και κύριοι συνάδελφοι του ΠΑ.ΣΟ.Κ., την κατάργηση του Ενιαίου Μητρώου Αξιολογητών; Πού το είδατε; Πού το διαβάσατε αυτό; Είναι απόλυτα σαφές ότι όχι μόνο δεν καταργήσαμε κανένα μητρώο αξιολογητών, αλλά αντίθετα με συγκεκριμένα μέτρα ενισχύσαμε τη διαφάνεια και τη λειτουργία αυτού του μητρώου, μια διαφάνεια η οποία είχε απολεσθεί στα χρόνια ΠΑ.ΣΟ.Κ. και ειδικά στα τελευταία χρόνια.
      Εμείς τηρούμε τις προγραμματικές δεσμεύσεις στο ακέραιο και στο θέμα αυτό...
      ΜΙΛΤΙΑΔΗΣ ΠΑΠΑΪΩΑΝΝΟΥ: Ποιος το έφτιαξε το μητρώο;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα σας δώσω και στοιχεία, κύριε Παπαϊωάννου. 
      ...κατοχυρώνοντας την αρχή της διαφάνειας.
      Όχι μόνο, λοιπόν, δεν καταργήσαμε, αλλά βελτιώσαμε και αναβαθμίσαμε τεχνικά και διευρύναμε σε μέλη το Ενιαίο Μητρώο Αξιολογητών που εσείς ως κυβέρνηση τότε είχατε δημιουργήσει. Η απλοποίηση των διαδικασιών, η ηλεκτρονική πρόσβαση για κάθε ενδιαφερόμενο, η  καθιέρωση υποχρεωτικού, αλλά ευέλικτου συστήματος αποτίμησης του έργου των αξιολογητών και η διαφάνεια σαφώς δεν αφορά «γαλάζια», «πράσινα» ή «κόκκινα» παιδιά. Είναι προς όφελος του κάθε πολίτη που ενδιαφέρεται, δικαιούται και έχει τα τυπικά και ουσιαστικά προσόντα να συμμετέχει σε διαδικασίες που επί ημερών ΠΑ.ΣΟ.Κ. ήταν προνόμιο μιας κάποιας κλειστής κομματικής κάστας. 
      Το Ενιαίο Μητρώο Αξιολογητών ήταν ένα κλειστό κύκλωμα από τα ίδια πρόσωπα, που επιλέγονταν κατ’ επανάληψη για την αξιολόγηση δεκάδων προγραμμάτων αποκλείοντας από άλλους την ευκαιρία, με υψηλότερη βαθμολογία και υψηλότερα προσόντα, να αποκτήσουν την αντίστοιχη εμπειρία. Και –θα το επαναλάβω- αν θέλετε να μας κάνετε κάποια ερώτηση να σας δώσουμε και τα ονόματα αυτών που μετείχαν στο Ενιαίο Μητρώο Αξιολογητών, και τότε που μετέχουν και τώρα, για να δούμε και ενδεχομένως και συγγενικές σχέσεις αξιολογητών με πολιτικά πρόσωπα, στη διάθεσή σας να σας καταθέσουμε όλα τα στοιχεία. Πάντως κριτική για το ότι σήμερα το Μητρώο Αξιολογητών λειτουργεί με κομματικά κριτήρια αφήστε να την  κάνουν άλλοι!
      Εμείς δώσαμε τη δυνατότητα, χωρίς να κρύψουμε τίποτε, με ανοιχτή πρόσκληση –ακούστε, κύριοι συνάδελφοι- δημοσιευμένη στον Τύπο και στην ιστοσελίδα του Υπουργείου μας, να προσέλθουν νέοι επιστήμονες με επαγγελματική εμπειρία, με εμπειρία σε υλοποιήσεις προγραμμάτων και να ενταχθούν στο Ενιαίο Μητρώο Αξιολογητών. Ειδοποιήθηκαν και ειδοποιούνται κάθε φορά με ενημερωτικές επιστολές, ηλεκτρονικά και τηλεφωνικά μηνύματα όλοι οι ενδιαφερόμενοι ενταγμένοι στο Μητρώο να επικαιροποιήσουν τα στοιχεία τους. Ήδη μέχρι σήμερα εδώ που βρισκόμαστε, ειδοποιούνται οργανωμένα, αξιοκρατικά, αδιάκριτα και αμερόληπτα εκατοντάδες μέλη να προσέλθουν, για να προσφέρουν τις υπηρεσίες τους στους διαγωνισμούς που διενεργούνται. 
      Σας ενημερώνω ότι πέρα από τους χίλιους εκατόν ενενήντα εννιά αξιολογητές, τους οποίους βρήκαμε στο Μητρώο αυτό ενταγμένους από το 1998 μέχρι το 2004, άλλα εκατόν ενενήντα επτά μέλη  προσετέθησαν, εντάχθηκαν στο Μητρώο Αξιολογητών από το 2004 έως σήμερα χωρίς διακρίσεις και εξαιρέσεις, όπως συνέβαινε στο παρελθόν. 
      Όσον αφορά τώρα στην αφαίρεση της αρμοδιότητας της επιλογής αξιολογητών –γιατί τα ακούσαμε και αυτά- από τους φορείς που πρόκειται να υλοποιήσουν προγράμματα, θα σας έλεγα ότι θέλει πολύ θάρρος να θέτουν οι Βουλευτές του ΠΑ.ΣΟ.Κ. ένα τέτοιο ζήτημα. Τι μας λένε: Ότι αφαιρέθηκε η αρμοδιότητα της επιλογής αξιολογητών από τους επιμέρους φορείς και έρχεται να την κάνει αυτή ο Υπουργός Απασχόλησης. Ε, λοιπόν, η αρμοδιότητα ορισμού των αξιολογητών ως μελών των γνωμοδοτικών επιτροπών ή των επιτροπών διενέργειας των διαγωνισμών ανήκει από της συστάσεως του Εθνικού Μητρώου Αξιολογητών, δηλαδή από το 1998, στον Υπουργό Απασχόλησης ανεξάρτητα του φορέα που διενεργούσε το διαγωνισμό. 
      Τώρα, σχετικά με τις διαδικασίες αξιολόγησης προγραμμάτων που τόσα ακούσαμε τον τελευταίο καιρό και στην αιτίαση περί υπαγωγής όλων των αρμοδιοτήτων για την επιλογή των τελικών δικαιούχων σε μια επταμελή επιτροπή, ας δούμε ποιος καταστρατήγησε διαδικασίες και θεσμούς. Πρέπει να υπενθυμίσω ότι αυτός ο τρόπος αξιολόγησης, δηλαδή από μια επιτροπή, κατά παράβαση του τότε ισχύοντος ενιαίου συστήματος διαχείρισης ενεργειών κατάρτισης, εφαρμόστηκε για πρώτη φορά στις 31-2-2002, σ’ ένα πρόγραμμα εκμάθησης της ελληνικής γλώσσας για ανέργους παλιννοστούντες, πρόσφυγες μετανάστες. Το έργο αυτό προκηρύχθηκε, επαναλαμβάνω, στις 31-2-2002 με απόφαση του τότε Υπουργού κ. Ρέππα κατόπιν εισηγήσεως της γενικής γραμματέως διαχείρισης κοινοτικών και άλλων πόρων κ. Χριστοφιλοπούλου. Η δε επιτροπή διαχείρισης αξιολόγησης συγκροτήθηκε κατόπιν εισηγήσεως της κυρίας γενικού γραμματέως. Επιπλέον, υπενθυμίζω ότι σ’ όλα αυτά τα χρόνια εξεδίδοντο υπουργικές αποφάσεις για υπέρογκες αμοιβές αξιολογητών χωρίς να υπάρχει νομοθετική εξουσιοδότηση στον Υπουργό. Έτσι, μας κληροδοτήσατε ένα κενό θεσμικό πλαίσιο με εκατοντάδες αξιολογητές απλήρωτους, με μία υπάλληλο του Υπουργείου υπόλογο, μ’ ένα τεράστιο χρέος για αμοιβές που τάζατε ως κυβέρνηση προφορικά και εκπληρώσατε επιλεκτικά χωρίς νομική βάση και με γενικές γραμματείες περιφερειών στη χώρα που προσπαθούν ακόμα να λύσουν το πρόβλημα που δημιουργήθηκε. 
      Τι κάναμε εμείς: Μετά από παρατηρήσεις του Συνηγόρου του Πολίτη, του Ελεγκτικού Συνεδρίου και της Ευρωπαϊκής Επιτροπής και με στόχο τη διαφανή και νόμιμη λειτουργία των αρμοδίων επιτροπών, προχωρήσαμε στην καθιέρωση ενός θεσμικού πλαισίου που εκσυγχρονίζει, εναρμονίζει και λύνει τα προβλήματα που προέκυψαν στο χώρο της αξιολόγησης, των αξιολογητών και της αμοιβής τους. 
      Έτσι αφού λύσαμε το ζήτημα των αμοιβών, επαναφέραμε –και καταθέτω τη σχετική  υπουργική απόφαση της 10ης Αυγούστου του 2006- την αξιολόγηση σε δύο φάσεις. 
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης  καταθέτει για τα Πρακτικά την προαναφερθείσα υπουργική απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υπάρχει σήμερα μία επιτροπή από ανεξάρτητους αξιολογητές και μία άλλη γνωμοδοτική επιτροπή, στην οποία συμμετέχουν τόσο ανεξάρτητοι αξιολογητές όσο και υπηρεσιακοί παράγοντες με πλειοψηφία των ανεξάρτητων αξιολογητών. Βεβαίως αυτό δυσαρεστεί κάποιους εμπειρογνώμονες, αξιολογητές, οι οποίοι μονοπωλούσαν τις θέσεις των μελών επιτροπών αξιολόγησης στους παλαιότερους διαγωνισμούς και προς τους οποίους φαίνεται ότι κάποιοι στρέφουν ευήκοον ους σήμερα. 
      Όσο για την αμοιβή των αξιολογητών, προχωρήσαμε σε νομοθετική ρύθμιση που λύνει κατά το δικαιότερο τρόπο το τεράστιο πρόβλημα που δημιουργήθηκε στα προηγούμενα χρόνια. Κατά συνέπεια, η εικόνα την οποία επιχειρούν να προβάλουν κάποιοι για δήθεν διαφανείς διαδικασίες στη διαδικασία αξιολόγησης, αφορά αποκλειστικώς τις προηγούμενες προ Νέας Δημοκρατίας κυβερνήσεις. Η δέσμη μέτρων και τομών που έχουμε εισάγει, όπως αποτυπώνονται στο Ενιαίο Σύστημα Διαχείρισης Ενεργειών Κατάρτισης όσο και στο Ενιαίο Μητρώο Αξιολογητών, έρχονται να ενισχύσουν τη διαφάνεια στις διαδικασίες αυτές. 
      Μάλιστα πρέπει να πω, κυρίες και κύριοι συνάδελφοι, ότι για πρώτη φορά πριν από λίγες εβδομάδες καλέσαμε όλους τους εκπροσώπους των φορέων που υλοποιούν τα προγράμματα και συζητήσαμε πώς να τους εξασφαλίσουμε άριστες συνθήκες για τις διαγωνιστικές διαδικασίες, να τους καταστήσουμε κοινωνούς στους ελέγχους τους οποίους κάνουν οι υπηρεσίες μας. Δεχθήκαμε όλες τις προτάσεις τους και καταστήσαμε υπηρεσίες, ένα πλήρες οργανωμένο εξεταστικό κέντρο. Άρα, οι αξιολογήσεις γίνονται με την καθημερινή και πρωτογενή επίβλεψη και των φορέων, οι οποίοι κάνουν επαγγελματική κατάρτιση. 
      Η επερώτηση, όμως, μου δίνει την ευκαιρία να πω πως το έργο της Γενικής Γραμματείας Διαχείρισης Κοινοτικών και άλλων Πόρων δεν εξαντλείται στους διαγωνισμούς ή στους αξιολογητές. Το έργο της Γενικής Γραμματείας περιλαμβάνει αυτονόητα και πώς θα κερδίσουμε το στοίχημα όχι μόνο της απορρόφησης, αλλά και της σωστής αξιοποίησης των πόρων που διατίθενται. Και το στοίχημα αυτό το κερδίζουμε.
      Από το Μάρτιο του 2004 και μέχρι σήμερα το επιχειρησιακό μας πρόγραμμα παρουσιάζει μια δυναμική πορεία εφαρμογής. Μια από τις σημαντικότερες παρεμβάσεις μας είναι επίσης η ενεργοποίηση του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση και η σύσταση και λειτουργία της επιτελικής επιτροπής του Ε.Σ.Ε.Ε.Κ.. Επισημαίνω επίσης ότι για πρώτη φορά στη χώρα μας ενεργοποιείται με τρόπο συστηματικό και μεθοδικό το θεσμικό πλαίσιο για την ανάπτυξη επαγγελματικών περιγραμμάτων. 
      Ταυτόχρονα προχωρήσαμε στο σχεδιασμό της τέταρτης προγραμματικής περιόδου 2007-2013, με όραμα και γνώμονα τον εξορθολογισμό της κατανομής και διαχείρισης των πόρων του Ευρωπαϊκού Κοινωνικού Ταμείου, την πιστοποίηση των γνώσεων και δεξιοτήτων, την ενιαία πλατφόρμα σύζευξης, προσφοράς και ζήτησης της εργασίας, την πραγματική απεικόνιση της ανεργίας και των αναγκών της αγοράς. 
      Βεβαίως κανείς δεν μπορεί να είναι ικανοποιημένος από τις επιδόσεις τις οποίες είχε η ελληνική πολιτεία στα θέματα αυτά και στο Α΄ και στο Β΄ και στο Γ΄ Κοινοτικό Πλαίσιο Στήριξης, αλλά δουλειά και πρόκληση για μας είναι βλέποντας και όλα τα αρνητικά των προηγούμενων περιόδων να μπορέσουμε, πράγματι, στα χρόνια που έρχονται να ξεκινήσουμε κατά τρόπο ουσιαστικότερο και αποτελεσματικότερο από ό,τι κάναμε στα προηγούμενα είκοσι χρόνια, την αξιοποίηση των πόρων του Ευρωπαϊκού Κοινωνικού Ταμείου. 
      Έρχομαι στο τέταρτο σημείο της επερώτησης των Βουλευτών το ΠΑ.ΣΟ.Κ.. Λυπάμαι που και εδώ το ΠΑ.ΣΟ.Κ στηρίζει τον κοινοβουλευτικό του έλεγχο σε παραπολιτικά δημοσιεύματα. Τι εννοώ; Μου δίνεται η ευκαιρία να πω πως, πράγματι, δόθηκε σαφής καθοδήγηση στους διοικητές των ταμείων και αυτή αφορούσε πριν από όλα, στο να υπάρξουν ανώτατα όρια αμοιβών από τα ταμεία, όταν τα ταμεία καταρτίζουν επιχειρησιακά σχέδια, αναλογιστικές μελέτες και κλείσιμο ισολογισμών, όταν αυτά δεν υλοποιούνται από τις υπηρεσίες των φορέων. Μέχρι πρότινος και σ’ όλα τα χρόνια του ΠΑ.ΣΟ.Κ. δεν υπήρχαν τέτοια όρια, με αποτέλεσμα πολλές φορές οι δαπάνες των ασφαλιστικών φορέων και λοιπών οργανισμών να είναι υπερβολικά υψηλές. Ήταν μη ορθολογικές. 
      Εμείς, λοιπόν, θέτουμε πλαφόν στις αμοιβές και το πλαφόν αυτό το πιστωνόμεθα. Δεν δεχόμαστε κριτική γι’ αυτό. Ειδικότερα, επιχειρησιακά σχέδια, αναλογιστικές μελέτες και κλείσιμο ισολογισμών πρέπει να υποβληθούν υποχρεωτικά εντός συγκεκριμένης προθεσμίας και με πλαφόν –επαναλαμβάνω- στις αμοιβές και μόνο σε περίπτωση που δεν μπορούν να εκπονηθούν από τις υπηρεσίες του κάθε ασφαλιστικού φορέα, τότε μόνο μπορούν να προσφύγουν τα διοικητικά συμβούλια των ταμείων στην ελεύθερη αγορά με συγκεκριμένα πλαφόν –επαναλαμβάνω- στις αμοιβές. 
      Αυτή και μόνο είναι, κυρίες και κύριοι συνάδελφοι, η αλήθεια. Και δεν καταλαβαίνω τη βιασύνη και την αντίδραση κάποιων συναδέλφων, οι οποίοι στην επερώτησή τους μας κατηγορούν γιατί βάλαμε πλαφόν. Ορισμένοι πρέπει να πω, κυρίες και κύριοι συνάδελφοι, ότι είχαν προνομιακή μεταχείριση στον τομέα αυτόν στα προηγούμενα χρόνια. 
      Επισημαίνω ότι από τις τετρακόσιες περίπου σχετικές μελέτες που είχαν δοθεί επί ημερών του ΠΑ.ΣΟ.Κ. στα αντίστοιχα θέματα, πάνω από τις μισές τις είχε αναλάβει μόνο μία εταιρεία, με ισχυρές διασυνδέσεις τότε, στο Υπουργείο Απασχόλησης.
      Αν θέλετε, κάντε μου ερώτηση, για να σας καταθέσω και τα σχετικά στοιχεία.
      ΑΘΑΝΑΣΙΟΣ ΜΠΟΥΡΑΣ: Αυτά δεν τους ενδιαφέρουν!
      ΠΑΝΑΓΙΩΤΗΣ ΑΔΡΑΚΤΑΣ: Και χωρίς ερώτηση να τους τα πείτε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και στον τομέα αυτό, λοιπόν, η κοινωνία ξέρει και κρίνει. Προφανώς, κάποιοι θίγονται, όταν το κλείσιμο ισολογισμών αντί για τριακόσιες χιλιάδες, έχει οροφή σήμερα τις σαράντα πέντε χιλιάδες. Και προφανώς, τροφοδοτούν κάποιοι και με παραπολιτικά την αγορά, αλλά το να μεταφέρετε τα παραπολιτικά στην Αίθουσα της Βουλής κάνοντας επερωτήσεις, αυτό μάλλον δεν είναι υπεύθυνη στάση.
      Και στον τομέα αυτό, λοιπόν, οι πολιτικές μας στηρίζονται στην αρχή της διαφάνειας, της αξιοκρατίας και του περιορισμού της σπατάλης.
      Για τα υπόλοιπα σημεία της επερώτησης των συναδέλφων του ΠΑ.ΣΟ.Κ., δόθηκαν προ πολλού απαντήσεις. Και όσο εκκρεμεί μία δικαστική υπόθεση, εγώ δεν έχω να προσθέσω τίποτα περισσότερο. Θα ήθελα μόνο να επισημάνω, ιδιαίτερα προς κάποιες πλευρές, ότι εγώ ως Υπουργός σε επιτροπές αξιολόγησης δεν διόρισα ούτε συνεργάτες των γραφείων της πολιτικής ηγεσίας του Υπουργείου μου ούτε τους γενικούς γραμματείς του Υπουργείου μου.
      Τέλος, κυρίες και κύριοι συνάδελφοι, θα ήθελα να επαναλάβω πως θεωρώ την επερώτηση των συναδέλφων του ΠΑ.ΣΟ.Κ. , όπως προείπα στην αρχή, ως ατυχή. Έμεινα στα σημεία πολιτικής, αντιπαρερχόμενος και παραποιήσεις και διαστρεβλώσεις και υπερβολές και στοιχεία παραπολιτικά, τα οποία υπήρχαν στο κείμενο.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
      Η Κυβέρνησή μας, στον τομέα ευθύνης του Υπουργείου Απασχόλησης και Κοινωνικής Προστασίας, έχει θετικά, απτά και ελπιδοφόρα αποτελέσματα. Και έχουμε και πολλή δουλειά μπροστά μας. Σ’ αυτήν τη δουλειά, κυρίες και κύριοι συνάδελφοι, θέλουμε την εποικοδομητική κριτική, θέλουμε τη γόνιμη αντιπολίτευση. Τέτοια στοιχεία δεν βρήκαμε σ’ αυτήν την επερώτηση τουλάχιστον.
      Στο τέλος της τετραετίας, εμείς θα κριθούμε θετικά για τις πολιτικές και για τα αποτελέσματά τους. Και θα κριθούμε θετικά από τη μεγάλη πλειοψηφία του ελληνικού λαού, γιατί μεταξύ των άλλων στην πολιτική, όπως και στη ζωή, πέρα από τους κρινόμενους, ελέγχονται και οι κρίνοντες.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες της Διασποράς 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα έξι μαθητές και μαθήτριες και πέντε συνοδοί-καθηγητές από το Γ΄ Γυμνάσιο Αργοστολίου Κεφαλληνίας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρία και κύριοι συνάδελφοι, κύριοι Υπουργοί, είμαστε σήμερα εδώ, για να ασκήσουμε το θεσμικό μας χρέος, να σας ελέγξουμε. Εσείς ήρθατε εδώ σήμερα και αναλωθήκατε πάλι στο παρελθόν. 
      Δεν θα αποφύγουμε την πρόκληση, θα απαντήσουμε και γι’ αυτό. Όμως, να ξέρετε ότι στις δημοκρατίες πρέπει να επικρατεί ο ουσιαστικός διάλογος και να δίνετε απαντήσεις πάνω σ’ αυτά τα οποία σας ρωτήσαμε. Δυστυχώς απαντήσεις δεν πήραμε. 
      Δεν σας ελέγχουμε σήμερα για τις δήθεν μεταρρυθμίσεις, γιατί μεταρρυθμίσεις, όπως ξέρετε, δεν υπάρχουν. Υπάρχουν, αν θέλετε, μόνο δύο και, δυστυχώς, αφορούν το χώρο του Υπουργείου Εργασίας. Εγώ έτσι θέλω να το λέω, γιατί εσείς την «εργασία» την κάνατε «απασχόληση». Αυτό είναι μία άλλη ιστορία.
      Όμως, ξέρετε ποιες είναι οι δύο μεγάλες αλλαγές, οι δύο μεγάλες μεταρρυθμίσεις; Η πρώτη είναι η απορύθμιση της αγοράς εργασίας, η ασυδοσία που επικρατεί σ’ αυτόν το χώρο, η υπερεκμετάλλευση των εργαζομένων. Αυτό είναι ένα πρόβλημα βαθύτατα ιδεολογικό και πολιτικό που, δυστυχώς, έχει ως θεμελιωτή τη νεοφιλελεύθερη λογική, όπως καθιερώθηκε από την κ. Θάτσερ και ακολουθείται και από την πολιτική σας.
      Και η δεύτερη μεταρρύθμιση, κύριοι Υπουργοί, είναι η αποδόμηση του κοινωνικού ασφαλιστικού συστήματος της χώρας. Είναι μία αποδόμηση συστηματική που έρχεται, δυστυχώς, και με τις υπογραφές σας και όχι μόνο με τις υπογραφές του Πρωθυπουργού και του Υπουργού Εθνικής Οικονομίας.
      Σας ελέγχουμε σήμερα, κύριε Υπουργέ, κυρίως, για ζητήματα κομματισμού και φαυλότητας στο Υπουργείο και στους εποπτευόμενους οργανισμούς. Αυτός είναι ο πυρήνας του κοινοβουλευτικού μας ελέγχου. 
      Σας είπαμε για την Ειδική Γραμματεία και εσείς, πολιτικός χρόνια τώρα, μπερδέψατε τον ειδικό γραμματέα που προβλεπόταν και προβλέπεται μέσα από μια εξουσιοδότηση νόμου το 1985, με το να δημιουργήσετε μια υπηρεσία με δικό της προσωπικό -το έχετε δει ξανά αυτό;- και με πολιτικό προϊστάμενο με αρμοδιότητες πάνω και από τον Υφυπουργό.  
      Εγώ ρωτάω αν είναι ευχαριστημένος ο κ. Γιακουμάτος από την Ειδική Γραμματεία, αν είναι ευχαριστημένοι οι γενικοί σας διευθυντές και, κυρίως, ο γενικός σας γραμματέας, γιατί πρώτη φορά Ειδικός Γραμματέας είναι πάνω από γενικό γραμματέα σε διοικητική δομή Υπουργείου.
      Και ξέρετε, κύριοι συνάδελφοι, δημιούργησαν δώδεκα μετακλητές θέσεις. Δεν ξέρω τώρα αν η Νέα Δημοκρατία τις έχει κάνει δώδεκα, αλλά εγώ ως Υπουργός Εργασίας είχα οκτώ και από τις οκτώ, είχα συμπληρώσει μόνο τις έξι. Ποτέ δεν συμπλήρωσα τις οκτώ. Και ο ειδικός γραμματέας έχει δώδεκα! Έχει δικό του διοικητικό προσωπικό. Σας θυμίζω εδώ ότι η Α.Δ.Ε.Δ.Υ. διαμαρτυρήθηκε γι’ αυτό το ζήτημα. Ακόμα και η Δ.Α.Κ.Ε. του Υπουργείου διαμαρτυρήθηκε γι’ αυτήν τη δομή. Και βέβαια, ο ειδικός γραμματέας –ακούστε!- εποπτεύει από το Ι.Κ.Α. μέχρι τον Ο.Α.Ε.Δ., δηλαδή οργανισμούς του Υπουργείου που ανήκουν, ουσιαστικά, σε διαφορετικούς τομείς. Διαφορετική κοινωνική ασφάλιση, διαφορετικός τομέας εργασίας απασχόλησης, για να χρησιμοποιήσω τον όρο της Κυβέρνησης. Δηλαδή, καθαρά πολιτικό πρόσωπο με πολιτικές αρμοδιότητες, ο αντ’ αυτού, ο αντί του Υπουργού. Περί αυτού πρόκειται. 
      Και αφαιρέσατε αρμοδιότητες οι οποίες προβλέπονται στον οργανισμό του Υπουργείου. Αν αυτός δεν είναι παραδιοικητικός μηχανισμός, τότε, κύριε Υπουργέ, ποιος έχει άγνοια πολιτικού κινδύνου; Ερωτώ! 
      Δεν σταματήσατε μόνο εκεί. Φέρατε κι άλλες ρυθμίσεις στο τελευταίο νομοσχέδιο για το Τ.Σ.Μ.Ε.Δ.Ε. που είναι έξω από κάθε λογική προσέγγιση, κύριε Υπουργέ. Και απορώ πώς ο Υπουργός Εθνικής Οικονομίας προσυπέγραψε αυτές τις ρυθμίσεις σας! Πρώτη φορά βλέπω με αποφάσεις του Υπουργού Απασχόλησης, να συνιστώνται ειδικές επιτροπές για μελέτες, επεξεργασίες, για νομοτεχνική επεξεργασία. Επτά νόμους έκανα στο Υπουργείο. Οι υπηρεσιακοί παράγοντες τους έκαναν μαζί μου, κύριε Υπουργέ, και μαζί με το νομικό σύμβουλο. 
      Και βέβαια, σ’ όλους αυτούς, κύριοι συνάδελφοι, στους προέδρους, στα μέλη, στους γραμματείς, δίνονται χρήματα. Ξέρετε από πού; Από το Λ.Β.Κ.Α., έναν λογαριασμό τον οποίο ποτέ δεν αγγίξαμε, γιατί είχε ειδική αποστολή. Αυτός πλέον είναι στην υπηρεσία του Υπουργού και των επιλογών του Υπουργού. Και ξέρετε με τι αμοιβές; Δεν μπορούν, λέει, να υπερβαίνουν μόνο τις αμοιβές του Προέδρου του Αρείου Πάγου. Όλες τις άλλες μπορεί να τις υπερβαίνουν. Αυτός τι μηχανισμός είναι, κύριε Υπουργέ; Πού τον έχετε δει αλλού; Πότε δημιουργήθηκε στο παρελθόν; 
      Και κάτι ακόμα, κύριοι συνάδελφοι. Όταν ήμουν στο Υπουργείο Εργασίας, μετά από μια πολύ καλή και σοβαρή ανάλυση, διαπίστωσα ότι αυτοί οι εργατικοί ακόλουθοι του Υπουργείου Εργασίας στο εξωτερικό, ουσιαστικά δεν προσέφεραν πλέον καμία εργασία. Έχουν αλλάξει όλα. Όταν πρωτοϊδρύθηκε ο θεσμός, είχαν κάποια ύπαρξη. Μάλιστα είχαμε πει τότε να μπουν και αυτοί στις υπηρεσίες, στα προξενεία του Υπουργείου Εξωτερικών κ.λπ.. Ο κύριος Υπουργός θεώρησε αναγκαίο να συστήσει πρόσθετες θέσεις, για να διορίσουμε δικούς μας ανθρώπους, «κομματάρχες» μας και στη Γερμανία. Περί αυτού πρόκειται. Και αν αυτό δεν είναι παραδιοικητικοί μηχανισμοί και φαυλότητα, ερωτώ τι είναι, κύριοι συνάδελφοι;   
      Έγινε το Ενιαίο Ταμείο Επικουρικής Ασφάλισης Τραπεζοϋπαλλήλων. Για κοιτάξτε τον οργανισμό του! Τι σχέση έχει με όλους τους άλλους οργανισμούς, κύριοι συνάδελφοι; Καμία! Θέσεις γενικής διεύθυνσης. Ακόμα δεν έχουν συσταθεί. Πολυτελείς οργανισμοί, προσλήψεις από το παράθυρο!
      Να πάω παραπέρα; Το Κ.Η.Υ.Κ.Υ. μετατρέπεται σε ανώνυμη εταιρεία. Η εταιρεία επαγγελματικής κατάρτισης του Ο.Α.Ε.Δ. αλλάζει τρόπο και προσανατολισμό και γι’ αυτό διαμαρτύρεται, η Γενική Συνομοσπονδία Εργατών Ελλάδας. 
      Σε σχέση με τη διοικητική στελέχωση ένα και μόνο θα σας πω. Όταν παρέλαβε την εξουσία η Νέα Δημοκρατία, από τους σαράντα περίπου διευθυντές, η πλειοψηφία δεν ανήκε στο ΠΑ.ΣΟ.Κ.. Σήμερα, όπως είπατε και εσείς στα προηγούμενα μόνο επτά είναι ΠΑ.ΣΟ.Κ. έτσι και οι άλλοι τριάντα τρεις έχουν επιλεγεί με στενά κομματικά κριτήρια. Αυτές είναι οι επιλογές της επανίδρυσης του κράτους της Δεξιάς και τα στοιχεία, κύριοι Υπουργοί, είναι αδιάψευστα και με ονοματεπώνυμα, τα οποία δεν επιτρέπεται να χρησιμοποιήσουμε εδώ -αλλά τα έχω στη διάθεσή σας- γιατί εγώ δεν έχω εκθέσει ποτέ δημοσίους υπαλλήλους και δημοσίους λειτουργούς. 
      Είχα την τύχη, κύριοι συνάδελφοι, όταν ήμουν Υπουργός Εργασίας, να έχω συνεργάτες στελέχη πρώτης γραμμής της Δ.Α.Κ.Ε. σε διευθυντικές θέσεις. Και έγιναν προαγωγές επί των ημερών μου, γιατί έτσι αντιλαμβανόμουν τη λειτουργία της Δημόσιας Διοίκησης. Εσείς, κύριοι Υπουργοί, την αντιλαμβάνεστε διαφορετικά. 
      Προ ημερών, κύριοι συνάδελφοι, βγήκε απόφαση του Συμβουλίου της Επικρατείας που δικαιώνει διευθύντρια του Υπουργείου, η οποία δεν έγινε γενική διευθύντρια και η απόφαση είναι αμέσως εκτελεστή. Ο Υπουργός κ. Τσιτουρίδης –έφυγε- δεν εφαρμόζει τη δικαστική απόφαση. Είναι υποχρεωμένος από το Σύνταγμα να το κάνει και τον βλέπω να πηγαίνει κατηγορούμενος για παράβαση καθήκοντος, γιατί, απ’ ό,τι πληροφορούμαι, εκεί το πάει η γενική διευθύντρια. Αν αυτό δεν είναι το κράτος της δεξιάς, ποιο είναι το κράτος της δεξιάς, κύριοι συνάδελφοι;
      Να σας πω και κάτι άλλο, για να τελειώνω με αυτήν την ενότητα; Οι δαπάνες για εξωτερικούς συνεργάτες –αναφέρθηκε προηγουμένως, νομίζω, από τον κ. Τσιόκα- και έκτακτο προσωπικό στον Ο.Α.Ε.Δ. –αναφερθήκαμε και σε στοιχεία του Ο.Α.Ε.Δ.- από 7.000.000 ευρώ το 2006, διπλάσιες από το 2005, αυξάνονται στο 2007 στα 42.000.000 ευρώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι για συνεργάτες.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτά είναι, κύριε Γιακουμάτο. Ξέρω ότι έχετε αναλάβει το δύσκολο ρόλο συνολικού απολογητή αυτής της Κυβέρνησης. Θα το κάνετε και εδώ. Είναι έκτακτο προσωπικό, ελεύθεροι επαγγελματίες και ειδικές υπηρεσίες με την ιδιότητα του ελεύθερου επαγγελματία. Μπορείτε να εξηγήσετε στο Σώμα τι είναι οι ειδικές  υπηρεσίες με την ιδιότητα του ελεύθερου επαγγελματία; Εγώ θα νιώσω ιδιαίτερη ικανοποίηση, αν σε αυτά τα ζητήματα μας δώσετε εξήγηση. 
      ΠΑΝΑΓΙΩΤΗΣ ΑΔΡΑΚΤΑΣ: Θα απαντήσει ο Υπουργός. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πώς δεν θα απαντήσει ο Υπουργός; Γι’ αυτό είναι εδώ. 
      Μίλησε ακόμη ο κύριος Υπουργός για το κοινωνικό ταμείο και τη διαχείρισή του. Κατ’ αρχήν, κύριοι συνάδελφοι, είχα την τύχη να είμαι εκείνος που σύστησε το Σώμα των Αξιολογητών. Δεν υπήρχε τίποτα προηγουμένως. Ό,τι ήθελαν οι Υπουργοί έκαναν. Αντικειμενικά κριτήρια παντού. Έφυγαν την επόμενη ημέρα και κάποιοι υπάλληλοι-αξιολογητές, που είχαν κινητά τηλέφωνα και επικοινωνούσαν μαζί τους.  Δεν έμεινε ούτε ένας. 
      Σήμερα –σας πληροφορώ υπεύθυνα- ανατίθενται μελέτες, χωρίς να ανοίγονται οι φάκελοι. Ψάξτε τα, κύριε Γιακουμάτο. Ξέρω ότι δεν σας αφορά προσωπικά, αλλά ψάξτε τα. Γίνονται πολλά στο Υπουργείο σας. Πάρα πολλά. 
      Και επειδή αναφέρθηκε ο κύριος Υπουργός σε μια συνάντηση που έγινε προ ημερών, του θυμίζω εδώ –ο ίδιος λείπει- ότι κάποιος από τους παρευρισκόμενους του είπε ότι, αν δεν προκαταβάλουμε τις μίζες, δεν παίρνουμε κανένα έργο. Και απάντηση δεν πήρε. Αυτά τα λέω, γιατί έγιναν δημόσια, σε όλους. Ας μην προσπαθούμε, λοιπόν, να κρυβόμαστε πίσω από το δάκτυλό μας!
      Εγώ θα συμφωνήσω μαζί σας. Σε ό,τι βελτιώνει τη διαφάνεια και την αντικειμενικότητα, θα είμαστε μαζί σας. Ό,τι, όμως, υποθάλπει και αυξάνει τη διαφθορά, θα τα ακούτε. Και θα τα ακούτε σκληρά, κύριοι Υπουργοί.
      Και επειδή άφησε κάποιους υπαινιγμούς ο κύριος Υπουργός, δεν χωρούν εδώ υπαινιγμοί.  Έχουμε εδώ τα στοιχεία. Γιατί κάποια στιγμή ξέρετε τι γίνεται; Όταν βρέθηκε σε δύσκολη θέση –και δεν είμαι διατεθειμένος καθόλου να μπω σε αυτήν την υπόθεση των περίφημων «κουμπάρων»- αισθάνθηκε την ανάγκη να πει –πήρα τον κ. Γιακουμάτο τηλέφωνο και είναι εδώ- ότι εδώ υπάρχει κάποιος Παπαϊωάννου, ξάδερφος του πρώην Υπουργού, αξιολογητής. Έδωσα μια απάντηση -γιατί δεν μπορούσα να δώσω άλλη- ότι θα ήμουν ευτυχής αν όλοι οι Παπαϊωάννου της χώρας είναι συγγενείς μου. Είναι προφανές ότι δεν τον γνωρίζω και ότι δεν έχει καμία σχέση. Όμως, αυτό βρήκε να πει ο κύριος Υπουργός. 
      Αυτά, κύριε Γιακουμάτο, διέρρευσαν από το γραφείο του κυρίου Υπουργού. Δεν θυμήθηκαν ξαφνικά ότι στους χίλιους διακόσιους αξιολογητές υπήρχε και ένας με το επώνυμο Παπαϊωάννου. Σας παρακαλώ! Μια και μιλάτε για σοβαρότητα και υπευθυνότητα, κάποια στιγμή αυτά τα ζητήματα θέλουν ονοματεπώνυμα. Διαφορετικά θα είστε πάντα κατηγορούμενοι στη θέση που είστε.
      Φθάσατε πλέον και είπατε για το ν. 2676/1999, ένα νόμο-τομή στο ασφαλιστικό σύστημα της χώρας. Το έχετε αναγνωρίσει κατά καιρούς, αλλά άκουσα πάλι εδώ τον κύριο Υπουργό να προβαίνει σε μεγάλα ατοπήματα, κύριε Υφυπουργέ και παρακαλώ να τον ενημερώσετε. 
      Πράγματι, έγινε ο Οργανισμός Ελευθέρων Επαγγελματιών με τη συγχώνευση του Τ.Σ.Α., του Τ.Ε.Β.Ε. και του Τ.Α.Ε.. Δεν είμαι ευτυχής για το ότι καθυστέρησε η ενοποίηση, δηλαδή να γίνει ο ενιαίος οργανισμός. Δεν υπήρξαν καθυστερήσεις. Υπήρχε ο νόμος. Υπήρχαν ζητήματα. Όμως, ο Υπουργός Εργασίας κ. Παναγιωτόπουλος έβγαλε ένα προεδρικό διάταγμα, κατ’ εξουσιοδότηση του νόμου. Με βάση το προεδρικό διάταγμα που είχε υπογράψει ο κ. Παναγιωτόπουλος οι συντάξεις του Τ.Ε.Β.Ε. μειώνονταν κατά 20%. Και, βέβαια, όταν το είδαν ή άλλαξαν πολιτική ή επειδή υπήρξε κυρίως η διαμαρτυρία των επαγγελματοβιοτεχνών, ο κ. Τσιτουρίδης θεώρησε πρέπον να το διορθώσει και είπε ότι έκανε κάποιο διάλογο. 
      Και αντί να οπλιστεί με το θάρρος και να πει mea culpa, έγινε λάθος από την Κυβέρνηση, τους έφταιγε ο νόμος, που όμως τίποτα δεν αναφέρει σε σχέση με το ύψος των συντάξεων. Γιατί, κύριε Υπουργέ, δεν ενημερώνετε σωστά την κοινή γνώμη; Γιατί διαστρεβλώνετε την αλήθεια; Είναι ή δεν είναι πραγματικότητα αυτά τα οποία σήμερα σας αναφέρω; 
      Δεύτερον, κύριε Υπουργέ, μιλάτε για εισφοροδιαφυγή; Τέσσερα δισεκατομμύρια έχει πάει από σας. Δεν έχει προηγούμενο. Και αναφέρεται στην ηλεκτρονική διακυβέρνηση όταν κάναμε τη μηχανοργάνωση του Ι.Κ.Α. που καρκινοβατεί ακόμα, του Ο.Γ.Α. και των άλλων οργανισμών. Έπρεπε να προχωρήσει με γρήγορους ρυθμούς. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια μηχανοργάνωση; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πρέπει να ξέρετε πώς ξεμπλοκαρίστηκε όλη αυτή η υπόθεση, πώς ανατέθηκε με 13,5 δισεκατομμύρια και πώς στην πορεία, κυρίως επί Νέας Δημοκρατίας, έχει σταματήσει. Γιατί βγήκε ο κ. Καραμανλής, μίλησε για νταβατζήδες και τώρα πού είναι οι νταβατζήδες; 
      ΠΑΝΑΓΙΩΤΗΣ ΑΔΡΑΚΤΑΣ: Ποιος την είχε μπλοκάρει; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε συνάδελφε, μη διακόπτετε. Σας μιλάει ένας άνθρωπος που ξέρει με λεπτομέρειες τι έχει γίνει. Περί αυτού πρόκειται. 
      ΠΑΝΑΓΙΩΤΗΣ ΑΔΡΑΚΤΑΣ: Ξέρουμε και εμείς λεπτομέρειες. Μη θεωρείτε αδυναμία το ότι δεν μιλάμε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μιλάτε κύριοι της Νέας Δημοκρατίας σε σχέση με τα ζητήματα των ασφαλιστικών ταμείων. Θέλω να στείλω ένα μήνυμα από εδώ στους εργαζόμενους με την ευθύνη που με διακρίνει σε όλη μου τη διαδρομή, αλλά και ως Υπουργός παλιότερα. Δεν πρέπει να φύγει κανένας από τη δουλειά του. Μακάριοι οι εργαζόμενοι! Το πρόβλημα, έλεγα πάντοτε και λέω, είναι στους συνταξιούχους με τον άλφα ή βήτα τρόπο. Κατά συνέπεια, μακριά από μας η προσέγγιση να ενθαρρύνουμε κάποιους να πάνε στις συντάξεις. Όμως, σε σχέση με τα ασφαλιστικά ταμεία υπάρχει τεράστιο πρόβλημα. Και το τεράστιο πρόβλημα ξέρετε γιατί υπάρχει, κύριοι συνάδελφοι; Γιατί μεταφέρονται τεράστιες υποχρεώσεις άλλων οργανισμών στο ασφαλιστικό σύστημα της χώρας και ιδιαίτερα στο Ι.Κ.Α.. 
      Αυτή τη στιγμή, όσον αφορά στο Ταμείο της Αγροτικής Τράπεζας, μιλάμε για μία μελέτη, η οποία δεν έχει καμία βάση, αλλά επειδή πρέπει να προχωρήσουμε σε ιδιωτικοποιήσεις και σε μετοχοποιήσεις φτιάχνουν πλαστές μελέτες. Περί αυτού πρόκειται. Έχουμε ζητήσει να μας κατατεθούν και τα στοιχεία, έχουμε και εμείς ανθρώπους που τις αξιολογούμε. Ελαχιστοποιούν το κόστος του ταμείου για να πάνε στο Ι.Κ.Α.. Αυτά θα τα πληρώσουν οι ασφαλισμένοι στο Ι.Κ.Α.. Αυτό έγινε με το έγκλημα της πρόωρης συνταξιοδότησης, όπως αυτή προσδιορίστηκε σε σχέση με τον Ο.Τ.Ε. και με τους άλλους οργανισμούς. Θέλω να γνωρίζετε ότι, όπως εσείς, δεν διεκδικώ τίποτε παραπάνω. Έχω μια αγωνία για το μεγαλύτερο ασφαλιστικό οργανισμό της χώρας, γιατί η ψυχή του κοινωνικού ασφαλιστικού συστήματος στη χώρα μας είναι το Ι.Κ.Α. και βέβαια και τα άλλα ταμεία. 
      Οι δαπάνες, ιδιαίτερα όσον αφορά στα θέματα της υγείας, έχουν ξεπεράσει κάθε προηγούμενο, κυρίως μετά την κατάργηση της λίστας. Η αρμόδια υπηρεσία η ΥΠ.Ε.Δ.Υ.Φ.Κ.Α., η οποία έγινε και αυτή το 1999 για να περιστείλει δαπάνες, για να κάνει ελέγχους –είναι μια υπηρεσία, σας ενημερώνω για όσους δεν το γνωρίζετε, αντίστοιχη του Σ.Δ.Ο.Ε.- ουσιαστικά ακόμη δεν λειτουργεί. Περί αυτού πρόκειται, κύριοι συνάδελφοι. 
      Ξέρετε τι έλεγαν οι εκτιμήσεις τότε; Ότι μπορούσαμε να κάνουμε όχι για να μην έχει ο κόσμος φάρμακα, να μην έχει τα απαραίτητα, περικοπές στο 40%.  Μόνο 20% αν κάναμε, αυτά θα ήταν 200.000.000.000 στο κοινωνικοασφαλιστικό σύστημα της χώρας. 
      Αυτά τα ζητήματα πρέπει να τα δούμε και συμφωνώ μαζί σας ότι δεν χωράει εδώ ούτε αντιπαράθεση ούτε κομματισμός. Εγώ πιστεύω στο  κοινωνικοασφαλιστικό σύστημα της χώρας. Κάποιοι όμως, κυρίως οικονομικοί Υπουργοί, βλέπουν διαφορετικά τα πράγματα, ιδιαίτερα αν αφήνουν τις μακροοικονομικές υπηρεσίες του  Υπουργείου Εθνικής Οικονομίας να κάνουν κουμάντο στον τόπο. Και προσέξτε, γιατί εγώ έχω βαθιά την πεποίθηση ότι και οι περισσότεροι από σας έχετε την αγωνία για το κοινωνικοασφαλιστικό σύστημα της χώρας. Σήμερα, λοιπόν, για να βρούμε τις εύκολες λύσεις μετακυλίουμε τα κόστη και αυτό, πιστέψτε με, είναι το χειρότερο. 
      Ξέρετε ποια είναι η κατάσταση αυτή τη στιγμή; Θα σας πω το εξής: δεν υπήρχαν και δεν υπάρχουν χρήματα για να πληρωθεί, σε πολλούς οργανισμούς, το δώρο των Χριστουγέννων. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σε ποιους; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Σε πολλούς. Θα σας τους αναφέρω, κύριε Υπουργέ. Ας με αφήνατε να πω ακόμα μία φράση. Εγώ ξέρετε, ποτέ στη διαδρομή μου, δεν θα πω  πράγματα που δεν γνωρίζω. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για ποια Χριστούγεννα; Αυτά που πέρασαν ή αυτά που θα έρθουν; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γι’ αυτά που πέρασαν και θα σας πω πολύ συγκεκριμένα.
      Πήρατε ή δεν πήρατε, κύριε Υπουργέ, χρήματα από το Λ.Α.Ε.Κ., χωρίς να συνεδριάσει το Λ.Α.Ε.Κ. και το χρησιμοποιήσατε αυτήν την περίοδο για να χρεωθούν υποχρεώσεις όσον αφορά στον Ο.Α.Ε.Δ. και άλλους οργανισμούς; Αν μου πείτε όχι, έχω μπροστά μου τις τρεις υπουργικές αποφάσεις και διαμαρτύρομαι γιατί ξέρετε ότι το Λ.Α.Ε.Κ. διοικείται και από τους κοινωνικούς εταίρους. Πήρατε τα χρήματα, 50.000.000 ευρώ τη μία μέρα, 60.000.000 ευρώ την άλλη μέρα, 50.000.000 με διαφορετικές αποφάσεις. Περί αυτού πρόκειται. Αυτά δεν γίνονταν στο παρελθόν. 
      Κλείνω, κύριοι συνάδελφοι, με το περίφημο θέμα των ποσοστών ανεργίας. Ακούστε κάτι. Εκεί υπάρχει ένας κύριος, καλός επιστήμονας, αλλά «μάγκας» –για να χρησιμοποιήσω τη φράση του λαού μας- στα ζητήματα του «μαγειρέματος», που ακούει στο όνομα κ. Κοντοπυράκης.
      Ακούστε, γιατί είπε ο κύριος Υπουργός πως το μειώσαμε τελικά. Καταρχήν πρέπει να ξέρετε ότι η ανεργία μετριέται στο σύνολο του χρόνου. Δεν μετριέται ποτέ στο τρίτο τρίμηνο, γιατί κάποιοι γνωρίζουμε ότι το τρίτο τρίμηνο είναι η μεγαλύτερη περίοδος απασχόλησης, γιατί είναι το καλοκαίρι. Το τρίτο τρίμηνο είναι, όπως ξέρετε, Ιούνιος, Ιούλιος, Αύγουστος. Η ανεργία μετριέται ή το δεύτερο τρίμηνο ή συνολικά το χρόνο. Δεν είναι τυχαίο, λοιπόν, το ότι έχουν επιλέξει το τρίτο τρίμηνο αυτή τη στιγμή. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν το έχουμε επιλέξει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, αλλά το τρίτο τρίμηνο παρουσιάσατε. Πρώτο στοιχείο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφού αυτό είχαμε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεύτερο στοιχείο: Η μερική απασχόληση στην Ελλάδα που είναι χαμηλή, όταν ανέλαβε η Νέα Δημοκρατία ήταν 4%. Τώρα είναι 6%, δηλαδή έχουμε αύξηση της μερικής απασχόλησης κατά 2%. Ξέρετε τι θεωρεί ο κ. Κοντοπυράκης ως μερική απασχόληση; Όχι αυτό που γράφει ο νόμος, αλλά αν ένας εργαζόμενος πει ότι εργάστηκε έστω μία ώρα την εβδομάδα, δεν θεωρείται άνεργος. Προσέξτε. Επειδή στην εργασία αυτό από παλιότερα δεν μετριόταν, έλεγες «θέλω να εργαστώ». Τότε, όταν έλεγες τη φράση «θέλω να εργαστώ», καταγραφόσουν ως άνεργος. Τώρα υπάρχουν ογδόντα χιλιάδες άτομα στην Ελλάδα που δεν εκδηλώνουν ενδιαφέρον να εργαστούν και αυτοί παρουσιάζονται ότι δεν είναι άνεργοι για τον άλφα ή βήτα λόγο, δηλαδή έχουμε «μαγειρέματα» από πολλές πλευρές. 
      Συνήθισα στη διαδρομή μου και όσο ήμουν Υπουργός Εργασίας και απ’ αυτό εδώ το Βήμα να μην αναφέρομαι σε ποσοστά ανεργίας, όχι γιατί δεν με βόλευε πολιτικά, αλλά γιατί πιστεύω ότι δεν ενδιαφέρουν. Και ξέρετε γιατί δεν ενδιαφέρουν, κύριοι συνάδελφοι; Όταν πρωτοπήγα στο Υπουργείο Εργασίας προσπάθησα να πείσω κάποιον ότι στην Ελλάδα έχουμε χαμηλά ποσοστά ανεργίας. Τότε ήταν πολύ ψηλά στην Ισπανία και σε άλλες χώρες. Ξέρετε ποια ήταν η απάντηση; «Τι είναι αυτά που λέτε, κύριε Υπουργέ», μου είπε ο άνθρωπος. «Με βλέπετε εμένα; Να’ μαι. Είμαι 100% άνεργος. Εγώ είμαι». Δηλαδή είναι δυνατόν αυτήν τη στιγμή για τον κάθε άνεργο, που είναι 100% άνεργος ο ίδιος, να καθόμαστε εμείς εδώ, στη Βουλή, και να «κοκοροχτυπιόμαστε» αν είναι μισή μονάδα παραπάνω ή μισή μονάδα παρακάτω και να είμαστε δέκτες όλων αυτών των μηνυμάτων; 
      Το λέω αυτό, κύριοι συνάδελφοι, γιατί όλες αυτές οι προσεγγίσεις είναι έξω από τη ζωή. Και σήμερα η ζωή τι λέει; Λέει ότι υπάρχει ανεργία, όπως υπήρχε και στο παρελθόν, ότι στην Ελλάδα υπάρχει πρόβλημα παραγωγής και παραγωγικότητας, ότι η Ελλάδα πρέπει να διαμορφώσει ένα καινούργιο παραγωγικό σχέδιο, ότι η Ελλάδα πρέπει να μπει σε άλλους ρυθμούς ανάπτυξης, πέρα από τους υψηλούς που είχαμε, υψηλότερους από σας και ας μην μπαίνουμε σ’ αυτά τα σημεία. Θέλει και ολοκληρωμένες πολιτικές απασχόλησης και οι ολοκληρωμένες πολιτικές απασχόλησης σ’ αυτές τις περιπτώσεις συμπληρωματικά μπορεί να έλθουν, γιατί ακούω κάθε μέρα τον κ. Γιακουμάτο να λέει «ξέρετε, εμείς κάνουμε επιθετική πολιτική, εμείς φέρνουμε τα νέα προγράμματα».
      Τα προγράμματα ήταν τα ίδια, αυτά που είχαμε από το 1997. Πολλά απ’ αυτά ήταν και πριν από το 1997. Τα ίδια αναπαράγονται και όταν κάναμε τα περίφημα «STAGE», δηλαδή την απόκτηση εργασιακής εμπειρίας, ξεκινήσαμε με 100% να αφορούν τον ιδιωτικό τομέα και σήμερα δεν υπάρχουν διαδικασίες. Εμείς τουλάχιστον είχαμε βάλει και κριτήρια, υπήρχε μία αντικειμενικότητα στο ποιοι θα πάνε. Τώρα έχουν καταργηθεί όλα, πάνε μέσα από τα γραφεία των Υπουργών, αλλά ανεξάρτητα και του διοικητή του Ο.Α.Ε.Δ.. 
      Ξέρετε ποιο είναι το κρίσιμο και το πιο θλιβερό; Το 70% αυτών των προγραμμάτων αφορούν το δημόσιο τομέα. Συλλάβετε το νούμερο. Ποια προγράμματα εργασιακής εμπειρίας; Άσε που ο κ. Υπουργός εδώ είχε σύγχυση σε σχέση με την εγγεγραμμένη και την κανονική ανεργία, γιατί η ανεργία, κύριοι συνάδελφοι, είναι αυτή για την οποία βγάζει τα γνωστά ποσοστά η Εθνική Στατιστική Υπηρεσία. 
      Ο κύριος Υπουργός είπε ποιοι εγγράφονται. Σας απαντώ, λοιπόν, ότι επί ημερών του Μιλτιάδη Παπαϊωάννου στο Υπουργείο Εργασίας ενεγράφησαν χιλιάδες άνεργοι και επιδίωξα κίνητρο εγγραφής των ανέργων. Είπα ότι δεν θα πάει κανένας στα προγράμματα αν δεν έχει πάρει δελτίο ανέργου. Μέχρι τότε δεν υπήρχε αυτό το πλεονέκτημα. Και πήγαν όλοι και γράφτηκαν –και σωστά γράφτηκαν- γιατί ήθελα να ξέρω το μέγεθος της αρρώστιας.
       Σήμερα ο κ. Γιακουμάτος, θέλει να μην εγγράφονται και δημιουργεί αντικίνητρα εγγραφής στους καταλόγους του Ο.Α.Ε.Δ..
      Ποιο είναι το πιο σωστό, η αλήθεια ή τα ψέματα; Αυτές είναι οι διαφορετικές πολιτικές, αυτές θέλουμε να δείξουμε στην ελληνική κοινωνία, αυτές θα μας φέρουν στην εξουσία, αυτές θα σας ξαναστείλουν στην αντιπολίτευση, κύριοι συνάδελφοι της Νέας Δημοκρατίας.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου. 
      Κύριε Παπαϊωάννου, έχετε μόνο άλλα πέντε λεπτά για δευτερολογία και τριτολογία. 
      Ο Κοινοβουλευτικός Εκπρόσωπος της Νέας Δημοκρατίας έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα προηγηθείτε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, κύριε Πρόεδρε.
      Κυρίες και κύριοι συνάδελφοι, εγώ κατανοώ απόλυτα το ενδιαφέρον σας, την αγωνία σας, θα έλεγα, και δεν πιστεύω ότι μέσα σε αυτό το Εθνικό Κοινοβούλιο υπάρχει πολιτικός ή πολιτικός φορέας που δεν ενδιαφέρεται πραγματικά για τον άνεργο και για την ανεργία. Όμως, καμία φορά ξέρετε ότι ο κομματικός ιστός υπερτερεί του πραγματικού συμφέροντος, που είναι ο άνεργος. Πολλές φορές, κύριοι συνάδελφοι του ΠΑ.ΣΟ.Κ., έχετε πέσει σε αυτό το δίλημμα και πάντα διαλέγετε  την κομματική αφοσίωση. 
      Το ξαναλέω για άλλη μια φορά, για μένα, για τον κ. Τσιτουρίδη, για την Κυβέρνηση, για όλους μας, η ανεργία είναι εθνική υπόθεση. Δεν είναι υπόθεση ούτε του ενός κόμματος ούτε του ενός φορέα, είναι υπόθεση που αφορά όλους μας. Γιατί πολύ σωστά, κύριε Παπαϊωάννου, είπατε, είμαι 100% άνεργος, δεν με ενδιαφέρει αν είναι οκτώ, εάν είναι επτά ή αν είναι εννιά. Αυτό κι εμείς αντιμετωπίζουμε κι έτσι το αντιμετωπίζουμε. Όμως πρέπει και για τους διεθνείς οργανισμούς και για τα στατιστικά στοιχεία και για πολλούς λόγους να έχουμε ένα μίνιμουμ συμφωνίας, συνεννόησης. 
      Σας έχω καλέσει επανειλημμένως, όλη την Κοινοβουλευτική Ομάδα του ΠΑ.ΣΟ.Κ. και ειδικά τον Τομέα Κοινωνικών Υποθέσεων και σας παρακαλώ μια μέρα να πάτε στην Π.Α.Ε.Π. και να κάνετε έναν έλεγχο, να συζητήσετε με την Π.Α.Ε.Π., με τους υπαλλήλους. Εγώ δεν θέλω να δώσω χρώμα τι είναι και τι δεν είναι. Αυτοί που ήταν επί ΠΑ.ΣΟ.Κ., αυτοί είναι και σήμερα, αυτοί θα είναι και αύριο. Αυτές είναι οι κομματικές διώξεις, τον ίδιο διευθύνοντα σύμβουλο έχει, το ίδιο προσωπικό. Όμως το αρνείστε, κύριε Παπαϊωάννου. Δεν πάτε να δείτε το ίδιο σύστημα, την ίδια μελέτη. Αυτό είναι το ένα που αφορά την εγγεγραμμένη ανεργία. 
      Το δεύτερο είναι η Εθνική Στατιστική Υπηρεσία που είναι ένα άλλο πράγμα.
       Και για να τελειώνουμε μια για πάντα με αυτό το θέμα, η ανεργία, κύριε Πρόεδρε, μέχρι το Μάρτιο του 2004 που ήλθαμε στην Κυβέρνηση προσμετράτο από το ΠΑ.ΣΟ.Κ. με την απογραφή του 1991. Σας το έχουμε πει επανειλημμένως, «μάλλιασε η γλώσσα μας». Δεν μπορείς τώρα να κάνεις καταγραφή ανέργων, να βγάλεις ποσοστά ανεργίας με την απογραφή του 1991. Αναγκάστηκε -γιατί το είχατε κάνει εσείς και έτσι έπρεπε- η EUROSTAT και η Ευρωπαϊκή Ένωση να πάνε με την απογραφή του 2001. Το έχω πει εκατό χιλιάδες φορές. Εγώ δεν αντιδικώ αν ήταν με την απογραφή του 1991, 9,5% ή 11,5% ή 12,5%. Δεν το λέω αυτό. Λέω ότι με την απογραφή του 2001, όπως έπρεπε να γίνει και έτσι έγινε, είναι 11,3%. Εγώ δεν θα κάνω τώρα σύγκριση πόσο ήταν με την απογραφή τη δική σας.  
      Άρα, λοιπόν, η Εθνική Στατιστική Υπηρεσία, η EUROSTAT, η Π.Α.Ε.Π., δεν έχουν κανένα λόγο να κοροϊδέψουν κανέναν. Είναι τρεις διαφορετικές μετρήσεις και οι τρεις συγκλίνουν στο ίδιο αποτέλεσμα, ότι έχουμε μια πτωτική τάση της ανεργίας. 
      Βέβαια, θα πρέπει εδώ να δούμε ότι κατηγορήσατε την Κυβέρνηση κι εμάς προσωπικά, το Υπουργείο, ως «σεμνά και ταπεινά». Σεμνά και ταπεινά δεν σημαίνει μη αποτελεσματικά. Όπου η Κυβέρνηση πετυχαίνει μείωση της ανεργίας, αλαζονεία, μείωση του δημοσίου χρέους. Κύριε Παπαϊωάννου, αυτό το χατίρι δεν θα σας το κάνουμε. Εμείς θα είμαστε ναι μεν «σεμνά και ταπεινά», αλλά και αποτελεσματικά. Και αυτό προκαλεί και σας στεναχωρεί. Τι να κάνουμε;
      Αυτή είναι η Κυβέρνηση. Μια Κυβέρνηση που έχει ψηφιστεί από τον ελληνικό λαό για να επιτελεί έργο. Αν αυτό σας πειράζει και  θέλετε «σεμνά και ταπεινά» με αυτόματο πιλότο να κυβερνάτε τη χώρα όπως στα χρόνια του ΠΑ.ΣΟ.Κ., αυτό το χατίρι δεν θα σας το κάνουμε. και πείτε μας ό,τι θέλετε.
      Βέβαια, δεν θέλω να πω ότι σας προκαλώ. Σας παρακαλώ. Βρείτε μου έναν Έλληνα πολίτη ή μια Ελληνίδα που να πήγε σε οποιοδήποτε από τα εκατόν δώδεκα γραφεία σχηματισμών Κ.Π.Α. και Ο.Α.Ε.Δ. που έχουμε στην Ελλάδα, που να ήθελε να εγγραφεί στο μητρώο ανέργων και να μην ενεγράφη. 
      Και όσον αφορά σε αυτό που είπε ο κ. Στρατάκης για τον Ο.Α.Ε.Δ. του Ηρακλείου θα διατάξω Ε.Δ.Ε. αύριο, γιατί αποτελεί παράβαση, αποτελεί κολάσιμη πράξη να διοριστεί κάποιος σε «STAGE», χωρίς να έχει κάνει την εξατομικευμένη παρέμβαση, χωρίς κάρτα ανεργίας. Έστω και ένας να είναι, τότε θα υπάρχει διοικητική εξέταση και θα υποστούν κυρώσεις, από τον διοικητή μέχρι τον τελευταίο υπάλληλο, που ευθύνεται. Αυτό σας το λέω επανειλημμένως. Βρείτε μου έναν. Άρα, κανείς δεν αποφεύγει να εγγράψει ανέργους. Όποιος θέλει πάει και γράφεται. 
      Έχετε και μεγάλη επιχειρηματολογία την οποία την δίνετε και στα Μέσα Μαζικής Ενημέρωσης για αποπροσανατολισμό και μιλάτε για την μερική απασχόληση. 
      Κύριε Παπαϊωάννου, το θετικό έργο της υπουργίας σας το έχουμε διακηρύξει. Ένα παράδειγμα είναι η ΥΠ.Ε.Δ.Υ.Φ.Κ.Α.. Και μάλιστα επειδή  το είχαμε συζητήσει οι δυο μας προσωπικά πολλές φορές και ήταν και ένα δικό μου μαράζι το ότι δεν είχε λειτουργήσει από το ΄97, αν δεν κάνω λάθος, που το δημιουργήσατε. Κυβερνήσατε επτά χρόνια. Έμεινε επτά χρόνια ανενεργός. Έρχεται τώρα ο κ. Τσιτουρίδης και στο νομοσχέδιο που καταθέτουμε τώρα αυτό τον μήνα με την ηλεκτρονική οργάνωση του ΚΕ.Π.Υ.Ο., φέρνει τον επιθεωρητή της ΥΠ.Ε.Δ.Υ.Φ.Κ.Α.. Για πρώτη φορά αναβαθμίζει τον δικό σας νόμο που ήταν ανενεργός. Τον δημιουργούμε με επιθεωρητή γιατί πράγματι πρέπει να υπάρχει και θα έχει πολύ μεγάλο όφελος η κοινωνική ασφάλιση από το δικό σας νομοθέτημα, το οποίο όμως το κάνατε. 
      Το δυστύχημα για σας, κύριε Παπαϊωάννου, είναι ότι κάνατε νόμους και τους αφήνετε ανενεργούς ή έρχεστε σήμερα να αντιπολιτευθείτε τους δικούς σας νόμους. Άρα λοιπόν, αυτή η λογική σε μας δεν ταιριάζει. 
      Και βέβαια πάνω στον κομματικό σας οίστρο αναφέρθηκε κάποιος στον στρατό. Τώρα μιλάτε για αναθεώρηση του κράτους και για μια διαδικασία απαλλαγών, βιομηχανία θα έλεγα, όπου από πέντε χιλιάδες ανυπότακτους του εξωτερικού το 2000…
      ΜΙΛΤΙΑΔΗΣ ΠΑΠΑΪΩΑΝΝΟΥ: … (Δεν ακούστηκε)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν λέω για σας, κύριε Παπαϊωάννου. Το είπε Βουλευτής. 
      ΜΙΛΤΙΑΔΗΣ ΠΑΠΑϊΩΑΝΝΟΥ: Δεν αναφέρθηκα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ λοιπόν λέω ότι από πέντε χιλιάδες το 2000, κύριοι συνάδελφοι, πήγαμε στις δεκαπέντε χιλιάδες. Βιομηχανία που λέγεται Εμμανουήλ Νιώτης,  φυγόδικος στο εξωτερικό, στέλεχος κραταιό του ΠΑ.ΣΟ.Κ. Αυτό ήταν το κράτος του ΠΑ.ΣΟ.Κ. Ένα παράδειγμα για να μην πω για το «κράτος Σολδάτου», για το «κράτος Νιώτη», για όλα αυτά τα κράτη τα οποία τα έχετε κάνει κράτος εν κράτει στην ελληνική επικράτεια. 
      Και βέβαια ξεκάθαρα, κυρία Χριστοφιλοπούλου λέτε ότι εφαρμόζουμε την πολιτική και τα προγράμματα τα δικά σας. Νέοι επιστήμονες. Ένα πρόγραμμα που ανακοινώσαμε μόλις προχθές και ισχύει από 1/1/2007. Τι κάνουμε, κύριοι συνάδελφοι του ΠΑ.ΣΟ.Κ.; Και εδώ θέλω την θέση του κόμματός σας. Λέμε στον νέο επιστήμονα -επειδή η Ελλάδα στους νέους επιστήμονες έχει μεγάλα ποσά ανεργίας, πρέπει να στοχεύσουμε και σ΄ αυτήν την κατηγορία πολιτών- γιατρό, δικηγόρο, φαρμακοποιό να επιδοτήσουμε, να ανοίξει το ιατρείο του το φαρμακείο του, το γραφείο του ο δικηγόρος στην επαρχία με 12.000 ευρώ για να μπορέσει πράγματι να βρει θέση απασχόλησης και να έχει μια στέγη για να μπορεί πραγματικά να βρει το δρόμο και να εξοικειωθεί  με την αγορά εργασίας. Διαφωνείτε, κύριοι του ΠΑ.ΣΟ.Κ.; θα μας ξεκαθαρίσετε εδώ αν διαφωνείτε στο πρόγραμμα νέων επιστημόνων. Για σαράντα χρόνια ήταν αποκλεισμένοι. Ήταν αίτημα του δικηγορικού συλλόγου, του ιατρικού συλλόγου, του φαρμακευτικού, των μηχανικών. Αν διαφωνείτε, εδώ είμαστε να το συζητήσουμε. Εμείς αυτό το πρόγραμμα του υλοποιούμε και το προχωράμε. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ )
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και βέβαια χύνετε πολλά και κροκοδείλια…
      ΚΙΜΩΝ ΚΟΥΛΟΥΡΗΣ: Εμείς το κάναμε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι νέοι επιστήμονες ποτέ δεν είχαν πάρει λεφτά. Ποτέ! Ας μας το πείτε. Επιχορήγηση στους γιατρούς, δικηγόρους ποτέ. Λέτε για σύγχυση. Για εμάς έχετε μεγαλύτερη σύγχυση. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι της Β΄ Αθηνών, σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριοι και φίλοι του ΠΑ.ΣΟ.Κ., βλέπω πολλά κροκοδείλια δάκρυα. Νομίζετε ότι δεν καταλαβαίνει ο λαός; Δηλαδή οι εργασιακοί σύμβουλοι δεν έχουν μνήμη; Τους προσλάβατε το 1997. Το 2004 φύγατε από την κυβέρνηση. Αν δεν κάνω λάθος, είναι επτά χρόνια. Στα επτά χρόνια τους μονιμοποιήσατε; Όχι. Και έρχεστε τώρα, που δεν έχουν κλείσει τρία χρόνια και λέτε γιατί δεν τους μονιμοποιούμε. Σας λέω, λοιπόν, ότι είναι πολιτική απόφαση της ηγεσίας του Υπουργείου Απασχόλησης και της Κυβέρνησης εντός του 2007 όλοι να μονιμοποιηθούν. Άρα, λοιπόν, εγκαλείτε εμάς και γι’ αυτό σας λέω ότι αντιπολιτεύεστε τους νόμους και τις δικές σας πολιτικές.
      Το πιο σωστό το ανέφερε ο κ. Στρατάκης, Βουλευτής ΠΑ.ΣΟ.Κ. του Ηρακλείου, ο οποίος είπε ότι κοροϊδεύουμε τα «γαλάζια παιδιά». Το ερώτημα είναι ένα και απαντήστε ευθαρσώς: Κοροϊδεύουμε τα «γαλάζια παιδιά» και δεν τα παίρνουμε στη δουλειά ή δεν τα κοροϊδεύουμε και τα παίρνουμε;  Αποφασίστε, κύριοι του ΠΑ.ΣΟ.Κ., τι κάνουμε. 
      Σας λέω, λοιπόν, ένα πράγμα. Για εμάς η «λογική του πράσινου, του μπλε και του κόκκινου παιδιού» είναι η λογική ΠΑ.ΣΟ.Κ., «σύστημα ΠΑ.ΣΟ.Κ.». Για εμάς η λογική είναι μία, όπως έχω ξαναπεί επανειλημμένως. Τα παιδιά της Ελλάδος είναι όλα παιδιά αυτής της Κυβέρνησης. Εμείς προσπαθούμε μέσα από διαδικασίες του Ο.Α.Ε.Δ. με την κάρτα ανεργίας, με εξατομικευμένη παρέμβαση. Σας προκαλώ πάλι, για δεύτερη φορά, να μου φέρετε έναν που δεν έχει κάρτα ανεργίας και διορίστηκε στο «STAGE». Έναν! Αυτός θα έχει αυστηρότατες κυρώσεις.
      Και βέβαια σας είπα, κύριε Παπαϊωάννου –σας το έχω πει και σε ιδιωτική συζήτηση, τις οποίες δεν δημοσιοποιώ ποτέ, αλλά είναι υπέρ σας- ότι βρήκαμε ένα νομοθετικό πλαίσιο στο Υπουργείο Απασχόλησης –το λέω και επίσημα- το οποίο είχε μία σοβαρότητα και ήταν ένα κομμάτι από τα δικά σας έργα. Αυτό το έργο το νομοθετικό το διαφυλάσσουμε ως κόρη οφθαλμού. Ό,τι είναι θετικό, αυτή η Κυβέρνηση το κρατάει, γιατί έχει μάθει να χτίζει και όχι να γκρεμίζει. Άλλοι γκρέμιζαν εν όψει κομματικής σκοπιμότητας και από το στραβισμό που είχαν και έβλεπαν μόνο πράσινο, όλη την Ελλάδα πράσινη. Όλη η Ελλάδα είναι γαλάζια. Δεν το βλέπετε; Δεν βλέπετε τις δημοσκοπήσεις; Δεν διαβάζατε καθημερινά; Δεν είδατε τελευταίως το Ευρωβαρόμετρο, όπου με 5% προηγείται η Νέα Δημοκρατία; Δεν είδατε ότι στη Β΄ Αθηνών προηγείται 1.5% από τις προηγούμενες εκλογές; Δεν τα βλέπετε αυτά; Τι βλέπετε επιτέλους; Μόνο πράσινο;
      Κύριε Παπαϊωάννου, σας χρωστάω μία απάντηση. Έχετε πάρα πολύ μεγάλο λάθος. Είπατε στη Βουλή για τα 42.000.000 ευρώ για τις δαπάνες προσωπικού του Ο.Α.Ε.Δ.. Σας λέω ότι οι δαπάνες του έκτακτου προσωπικού το 2006 ήταν 26,3 εκατομμύρια ευρώ και το 2007 είναι 25.000.000 ευρώ. Γι’ όλα τα άλλα θα παρακαλούσα πολύ να μου φέρετε τα στοιχεία ακριβώς για να σας δώσω και γραπτή απάντηση, διότι αυτό δεν έχει στην πολιτική μας λογική καμία μα καμία βάση. 
      Και βέβαια, κύριε Παπαϊωάννου, είπατε κάτι πολύ σημαντικό. Εμείς δεν σηκώνουμε «μύγα στο σπαθί μας». Είπατε ότι στη συνάντηση με τον Υπουργό κ. Τσιτουρίδη κάποιος είπε για μίζες. Σας προκαλώ δημόσια ως υπεύθυνο πολιτικό άνδρα γι’ αυτό τον κύριο που είπε αυτά τα πράγματα. Εγώ δεν ήμουν παρών, όμως, με διαβεβαιώνει ο εξαίρετος Γενικός Γραμματέας κ. Τσουπλίδης ότι κάποιος το είπε και του ζητήσαμε και ζητάμε και από εσάς, κύριε Παπαϊωάννου να πάτε στον εισαγγελέα, ή να τον φέρετε σε εμάς. Δεν είναι ανάγκη να πάτε στον εισαγγελέα. Εμείς δεν θα κάνουμε αυτό που έκανε ο Σημίτης. 
      Εμείς θέλουμε στοιχεία, κύριε Παπαϊωάννου. Εγώ να λέω για μίζες και γι’ αυτά, είναι απαράδεκτο. Είναι μία περιφερόμενη λάσπη και μία συκοφαντία. Σας προκαλώ εδώ, σήμερα, επ’ ευκαιρίας της επίκαιρης ερώτησης είτε προσωπικά σε εμένα είτε στον κ. Τσιτουρίδη είτε όπου αλλού νομίζετε να φέρετε στοιχεία και τότε θα δείτε ότι αυτή η Κυβέρνηση έχει μηδενική ανοχή, ότι αυτή η Κυβέρνηση δεν σηκώνει «μύγα στο σπαθί της». Γι’ αυτό να είστε σίγουρος και απόλυτος.
      Όσον αφορά την Ειδική Γραμματεία, σας είπε ο κύριος Υπουργός ότι η Ειδική Γραμματεία ήταν και επί των ημερών σας και με υπουργική απόφαση και με προεδρικό διάταγμα. Εμείς την κάναμε με νομοθέτημα στη Βουλή.
      Όσον αφορά, εάν με ενοχλεί, κύριε Παπαϊωάννου, δεν με ενοχλεί κάποιος.
      Διότι, ξέρετε, δεν κάνουν τα αξιώματα τον πολιτικό. Ο πολιτικός κάνει το αξίωμα. 
      Να έχετε υπ’ όψιν σας ένα πράγμα: Ότι έχω άριστη συνεργασία με τον Ειδικό Γραμματέα. Με τον κύριο Τσιτουρίδη το Υπουργείο έχει ενιαία έκφραση και αυτή η πυραμίδα είναι και παραμένει αδιατάραχτη παρά τις πολλές προκλήσεις, παρά την «αμπελοφιλοσοφία και την παραπολιτικολογία». 
      Εγώ σας λέω ένα: να επιχαίρεστε –αν ήταν το ΠΑ.ΣΟ.Κ. εγώ αυτό θα έκανα-  να πέφτει η ανεργία. Εμείς φωνάζαμε όταν ανέβαινε η ανεργία. Τώρα που πέφτει θα πρέπει να έρθετε κι εσείς μαζί να βοηθήσετε με οποιεσδήποτε λογικές ή πολιτικές θέλετε να μειώσουμε αυτή τη μεγάλη πληγή, αυτή τη μεγάλη γάγγραινα που είναι η ανεργία. Αυτό κάνει η Κυβέρνηση, η οποία πραγματικά πέτυχε ένα προεκλογικό στόχο, τρεις μονάδες. 
      Σας λέω κύριε Παπαϊωάννου να κρατάτε «μικρά καλάθια» διότι το 2007, από αυτά που λέτε, η ανεργία θα πάει κάτω από το 8. Η εγγεγραμμένη ανεργία δεν έχει καμία σχέση. Μιλάμε για εκείνη την ανεργία η οποία πραγματικά με τον αναπτυξιακό νόμο, με την οικονομική πολιτική εμπιστεύονται και έρχονται στην Ελλάδα θεσμικά κεφάλαια 5.000.000.000 ευρώ. Να ποια είναι η ανάπτυξη. Συνεχώς νέα αναπτυξιακά σχέδια.
      Δεν μας σταματάνε ούτε «πολιτικές ρουκέτες», ούτε τρομοκρατικές ρουκέτες. Τίποτα. Αυτή η Κυβέρνηση θα προχωρήσει να κάνει πράξη τα όνειρα και οράματα ενός ολόκληρου λαού. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ξεπεράσαμε και τις προκαταλήψεις και όλα, λόγω του χρόνου.
      Ο Κοινοβουλευτικός Εκπρόσωπος της Νέας Δημοκρατίας, κ.Τασούλας, έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, έχοντας το προνόμιο να παρακολουθώ τις επερωτήσεις που στο πλαίσιο του κοινοβουλευτικού ελέγχου καταθέτει το ΠΑ.ΣΟ.Κ. και που τις συζητάμε Δευτέρα και Παρασκευή, βλέπω ότι υπάρχει μία μονοτονία ή μία επωδός και στους προλόγους και στους επιλόγους εκφοράς αυτών των επερωτήσεων εκ μέρους των συναδέλφων του ΠΑ.ΣΟ.Κ. Μεταξύ δε, των προλόγων και των επιλόγων υπάρχει το προσχηματικό παραγέμισμα μίας δήθεν κριτικής για διοικητικές ή πολιτικές ή κυβερνητικές αστοχίες. Σημασία έχει ο μονότονος πρόλογος και επίλογος της ανάπτυξης αυτών των επερωτήσεων, ότι δηλαδή δήθεν η Νέα Δημοκρατία στον τομέα της απασχόλησης, στον τομέα του Υπουργείου, άλλοτε Εργασίας και στους άλλους τομείς της κυβερνητικής δράσης, δήθεν η  Νέα Δημοκρατία επιχείρησε και πέτυχε να εγκαθιδρύσει το ανύπαρκτο Δεξιό κράτος και ότι όλα αυτά τα φαινόμενα που προέρχονται από την εγκαθίδρυση αυτού του δήθεν Δεξιού κράτους, θα τα αντιμετωπίσει σύντομα ο ελληνικός λαός με το να φέρει σύντομα το ΠΑ.ΣΟ.Κ. στην εξουσία. Αυτή είναι η μονοτονία, η επωδός της ασκήσεως του κοινοβουλευτικού ελέγχου εκ μέρους του ΠΑ.ΣΟ.Κ. Και η μεν επίκληση του δήθεν Δεξιού κράτους είναι μία επίκληση αναχρονιστική, μία επίκληση που δεν έχει σχέση με την πραγματικότητα, η επίκληση της συντομεύσεως των εκλογών και της βεβαίας εκβάσεως αυτών υπέρ του ΠΑ.ΣΟ.Κ., υποθέτω ότι είναι στο πλαίσιο κάποιου προγράμματος ψυχολογικής υποστηρίξεως του ΠΑ.ΣΟ.Κ., το οποίο τους τελευταίους μήνες, τις τελευταίες ημέρες, μετά τις γιορτές, τώρα, αύριο, χρειάζεται αυτήν την αυτοτροφοδοτούμενη αισιοδοξία, αυτό το αυτοτροφοδοτούμενο κουράγιο για να μπορέσει να αντιμετωπίσει τις αντιξοότητες του γεγονότος ότι δεν βρίσκει πραγματική απήχηση στο λαό και προσπαθεί να πείσει το λαό ότι θα είναι η επόμενη εξουσία, μη τυχόν και η ιλιγγιώδης διαφορά ως προς την παράσταση νίκης που χωρίζει τα δύο μεγάλα κόμματα κάπως γεφυρωθεί και μειωθεί.
      Εδώ όμως, σήμερα, δεν είμαστε για να κρίνουμε τις επιχειρήσεις ψυχολογικής αυτουποστηρίξεως του ΠΑ.ΣΟ.Κ. Είμαστε για να κρίνουμε τις δράσεις και τις πολιτικές του Υπουργείου Απασχόλησης. Και ανάμεσα στους προλόγους και επιλόγους ακούσαμε ότι δήθεν  η Ειδική Γραμματεία Συντονισμού των φορέων και των οργανισμών του Υπουργείου Απασχόλησης είναι μία περιττή διοικητική μονάδα, ότι η Διεύθυνση Εποπτείας του ίδιου Υπουργείου έχει καταβαραθρωθεί από αυτή την Ειδική Γραμματεία και ότι στον Ο.Α.Ε.Δ. και στους άλλους οργανισμούς του Υπουργείου Απασχόλησης επιτελείται μηδενικό, αλλά πάντως κομματικό έργο.
      Θα ήθελα να πω ότι η Ειδική Γραμματεία Συντονισμού των φορέων και οργανώσεων του Υπουργείου Απασχόλησης αφορά στον συντονισμό ογδόντα έξι ασφαλιστικών φορέων συν τους φορείς οι οποίοι δεν υπάγονται στον ασφαλιστικό τομέα του Υπουργείου Απασχόλησης και είναι κολοσσιαίοι οργανισμοί, κολοσσιαίες Δ.Ε.Κ.Ο., όπως είναι ο Ο.Α.Ε.Δ., ο Οργανισμός Εργατικής Εστίας, ο Οργανισμός Εργατικής Κατοικίας, τα Κέντρα Πιστοποίησης, το Κέντρο Ηλεκτρονικών Υπολογιστών του Υπουργείου Απασχόλησης. Όλος αυτός ο τομέας, όλοι αυτοί οι φορείς χρειάζονταν –και αυτό αποδεικνύεται από το εξάμηνο λειτουργίας της Ειδικής Γραμματείας- αυτόν τον οριζόντιο συντονισμό, ο οποίος όχι μόνο δεν αποδυναμώνει τη Διεύθυνση Εποπτείας των οργανισμών αυτών, αλλά τον ενισχύει και κάνει ουσιαστικότερο το έργο του. Αίφνης δεν έχετε ποτέ αναλογιστεί ότι αυτοί οι ογδόντα έξι συν τους υπόλοιπους φορείς του Υπουργείου Απασχόλησης έχουν θέματα που έχουν να κάνουν με την αξιοποίηση της ακίνητης περιουσίας τους, έχουν μεταξύ τους συναλλαγές και σχέσεις και υποχρεώσεις που θα πρέπει κάποτε να λυθούν; Όλα αυτά λύνονται με αυτή την Ειδική Γραμματεία και το έργο αυτό διευκολύνει και τους στόχους του Υπουργείου αλλά και τις προγραμματικές μας δεσμεύσεις, οι οποίες έχουν να κάνουν και με την αξιοποίηση της τεράστιας και «κοιμώμενης» μέχρι τώρα περιουσίας των ασφαλιστικών ταμείων αλλά και τη διευθέτηση των μεταξύ τους σχέσεων, των σχέσεων δηλαδή μεταξύ των Οργανισμών του ίδιου Υπουργείου. 
      Οι διαδικασίες, οι οποίες καταγγέλθηκαν από αυτό το Βήμα για τον κομματισμό και την επανίδρυση του κράτους της Δεξιάς ή την προτίμηση των «γαλάζιων παιδιών», είναι μία μόνιμη καταγγελία εκ μέρους του ΠΑ.ΣΟ.Κ., η οποία πλέον δεν προκαλεί ούτε καν θυμηδία. Στην αρχή ελεγχόταν ως ανιστόρητη. Τώρα ελέγχεται ως βαρετή, ως ανιαρή, ως άνευ περιεχομένου. Θα σας ξάφνιαζε, αν σας έλεγα σχετικά με το μύθο του Δεξιού κράτους  -που ούτε το 1981 παραλάβατε τέτοιο κράτος, γιατί σας θυμίζω ότι το 1981 και η Διδασκαλική Ομοσπονδία Ελλάδος ελέγχετο από το ΠΑ.ΣΟ.Κ. και η Α.Δ.Ε.Δ.Υ. και άλλες μεγάλες οργανώσεις ελέγχονταν από τις δικές σας συνδικαλιστικές οργανώσεις- ότι δεν μπορώ να αντιληφθώ πού βλέπετε αυτό το κράτος και πού βλέπετε αυτές τις διευκολύνσεις. 
      Και ειλικρινά θα σας παρακαλούσα, επειδή είμαι επιρρεπής στα ρουσφέτια, να μου δώσετε διευθύνσεις, για να κάνω και εγώ μερικά ρουσφέτια υπέρ των ψηφοφόρων μου, τους οποίους τόσα χρόνια δεν έχω μπορέσει να τους εξυπηρετήσω με βάση το υπόδειγμα της δικής σας συμπεριφοράς. Δώστε μου σας παρακαλώ και σε εμένα και σε άλλους συναδέλφους να δούμε πού γίνονται αυτά τα αθρόα ρουσφέτια, για να αντιμετωπίσουμε όχι τον έναν ψηφοφόρο -που είπε ο συνάδελφος εξ Ηρακλείου ότι δήθεν ή πραγματικά κάποιος γείτονας του είπε πως χωρίς να έχει δελτίο ανεργίας ενεγράφη σε πρόγραμμα stage- αλλά χιλιάδες ψηφοφόρους της Νέας Δημοκρατίας, οι οποίοι επικαλούνται το όργιο των ρουσφετιών του ΠΑ.ΣΟ.Κ. και αισθάνονται, όχι επειδή είναι ρουσφετολόγοι ή επειδή θέλουν να αδικήσουν την άλλη μισή Ελλάδα, αλλά επειδή βλέπουν ότι δεν γίνονται ρουσφέτια για τους οπαδούς της Νέας Δημοκρατίας, ότι αυτά τα οποία ακούγονται θα πρέπει να απαντηθούν δριμύτατα. Αυτών των ανθρώπων λοιπόν αισθάνομαι την ανάγκη να ακούσω τη φωνή και να πω ότι έχει περισσέψει η υποκρισία σε αυτή την Αίθουσα. Και αν δεν έχετε επαφή τουλάχιστον με την πραγματικότητα, σεβαστείτε τους ψηφοφόρους και τους οπαδούς ενός άλλου μεγάλου κόμματος, που το στήριζαν επί είκοσι χρόνια χωρίς ανταλλάγματα και εξακολουθούν να το στηρίζουν χωρίς ανταλλάγματα.
      Και δεν είμαι βέβαιος ότι έχετε τη δυνατότητα και την ευχέρεια να μου πείτε ότι οι οπαδοί του ΠΑ.ΣΟ.Κ., ο σκληρός πυρήνας των οπαδών του ΠΑ.ΣΟ.Κ. που είναι διορισμένοι σε όλο το δημόσιο, θα αντέξουν να σας στηρίζουν, όχι είκοσι χρόνια που ήταν οι δικοί μας οπαδοί κοντά μας, αλλά για τις επόμενες δύο, τρεις τετραετίες ακόμη, χωρίς να παίρνουν τις παροχές στις οποίες τους έχετε εθίσει. 
      Αλλά η Νέα Δημοκρατία δεν διαδέχτηκε το ΠΑ.ΣΟ.Κ. ως ένα νέο καθεστώς, διαδέχθηκε το ΠΑ.ΣΟ.Κ. ως μία νέα κυβέρνηση και φέρεται ως κυβέρνηση και όχι ως καθεστώς, όπως είχατε μάθει εσείς να φέρεστε. Αυτό ίσως είναι η δύναμή μας και συγχρόνως η αδυναμία μας, το ότι διαδεχθήκαμε ένα καθεστώς και δείχνουμε κυβερνητική και όχι καθεστωτική συμπεριφορά. Είναι η δύναμή μας γιατί έτσι αντιμετωπίζουμε, όπως είπε ο κύριος Υπουργός, τους Έλληνες ως ίσους και χωρίς ταμπέλες και ελπίζω να μην είναι η αδυναμία μας, γιατί είμαι βέβαιος -και όχι απλώς ελπίζω- ότι οι ψηφοφόροι και οι φίλοι της Νέας Δημοκρατίας θα καταλάβουν αυτήν τη συμπεριφορά, θα καταλάβουν ότι μόνο μέσω της αξιοκρατίας και της αντικειμενικότητας τα παιδιά τους μπορούν να ζήσουν σε μια καλύτερη Ελλάδα και σε εσάς θα μείνει η αγωνία της διατηρήσεως του σκληρού πυρήνα σας που τον έχετε συνηθίσει στους διορισμούς και στα ρουσφέτια και θα σας μείνει και η υπομονή να λέτε τους ίδιους επιλόγους και τους ίδιους προλόγους για τις επόμενες δύο ή τρεις τετραετίες.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τασούλα.
      Το λόγο έχει η κ. Χριστοφιλοπούλου. Σας δίνω πέντε λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. Ένα λεπτό παραπάνω θα μου δώσετε!
      ΠΡΟΕΔΡΕΥΩΝ (Σωτήρης Χατζηγάκης): Και εσείς προληπτική, ε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, με όλο το σεβασμό προς τον αγαπητό Κοινοβουλευτικό Εκπρόσωπο της Νέας Δημοκρατίας, θα ήθελα να επισημάνω ότι κατά τη γνώμη μου δεν μπορεί να δει -απ’ ό,τι μας είπε- αυτό το κράτος της Δεξιάς που επανιδρύεται, όπως κανείς δεν μπορεί να δει τον εαυτό του. Θα τον προέτρεπα, λοιπόν, όπως και τους αγαπητούς συναδέλφους της Νέας Δημοκρατίας να κοιτάξουν στον καθρέφτη και να δουν σεμνά και ταπεινά ποιο είναι το έργο τους και ποιο είναι το έργο που θα έρθει άμεσα. Όπως και τους ωρομίσθιους του ΄90 – 93, φέρνετε και την Αγροφυλακή, φέρνετε «όλα τα καλά τα δικά σας». 
      Μας είπε ο κύριος εκπρόσωπος, επίσης: «Πού είναι αυτά τα γαλάζια παιδιά;». Εάν δεν ξέρει ο ίδιος, ξέρει ο κόσμος. Ξέρει ο άνεργος που βλέπει πως του κλείνουν οι πόρτες. Και αν ο ίδιος δεν μπορεί να τακτοποιήσει, όπως μας είπε, τα «δικά του παιδιά», ας πάει προς την Κυβέρνηση και τους Υπουργούς της να κάνει τα παράπονά του. Ο ελληνικός λαός και ξέρει και βλέπει. Και όσο για το «σεμνά και ταπεινά», εδώ προς τον αγαπητό μου φίλο κύριο Υφυπουργό κ. Γιακουμάτο θα ήθελα να επισημάνω ότι δεν αναφερθήκαμε στις εξαγγελίες περί μειώσεως της ανεργίας, κύριε Υφυπουργέ. Αυτές τις κάνατε επικοινωνιακά και πομπωδώς. Τώρα, αν είναι σεμνά ή ταπεινά, κρίνεται. Αναφερθήκαμε όμως παραδείγματος χάρη -και θα μπορούσα πολλά παραδείγματα να σας φέρω- στο γεγονός ότι καταχειροκροτήθηκε ο «σεβαστός» κ. Πανάγος, εισερχόμενος μετά τις χειροπέδες και αφημένος ελεύθερος, στη διαδικασία ορκωμοσίας του κ. Ψωμιάδη. Καταχειροκροτήθηκε από το κομματικό σας ακροατήριο. Κύριε Υφυπουργέ, αυτό είναι «σεμνά και ταπεινά»;
      Αλλά να έρθω να δώσω και μερικές απαντήσεις και με τη σειρά μου στα όσα μας είπε ο κύριος Υπουργός. Ο κύριος Υπουργός επιβεβαίωσε αυτά που εμείς καταγγείλαμε, διότι ακριβώς μας προέτρεψε να κάνουμε κοινοβουλευτικό έλεγχο ακριβώς εκεί όπου τον βόλευε. Επιλεκτική χρησιμοποίηση, λοιπόν. Εγώ, θα θυμίσω στον κύριο Υφυπουργό που βρίσκεται εδώ ότι έχουμε δύο αιτήσεις καταθέσεως εγγράφων και για τα περιφερειακά προγράμματα και για τα προγράμματα του Κεντρικού Υπουργείου, για τις οποίες ποτέ δεν λάβαμε τα έγγραφα. 
      Θα θυμίσω, επίσης, αυτό που σας είπα στην πρωτομιλία μου για τα παιδιά που προσλάβατε στα ΚΠΑ χωρίς εξειδίκευση, όπου σας ζητήσαμε δύο φορές τα στοιχεία και επικαλεστήκατε προσωπικά δεδομένα. Και σας έδωσα και κατέθεσα σήμερα τη γνωμοδότηση της Αρχής Προστασίας Προσωπικών Δεδομένων να μας δώσετε αυτά τα στοιχεία. Εμείς, λοιπόν, θα κάνουμε κατά προτροπή του κυρίου Υπουργού και πιο πίσω και στο παρελθόν και για το παρόν όλες τις ερωτήσεις. Σας προτρέπουμε όμως να μην κάνετε και εδώ επιλεκτική χρήση του κοινοβουλευτικού ελέγχου και να δώσετε όλα τα στοιχεία στο φως χωρίς καμία παράλειψη. 
      Και όχι μόνο αυτό. Να θυμίσω, κύριε Υφυπουργέ, ότι παραλάβατε το Επειχειρησιακό Απασχόλησης «έναν πρωταθλητή» στο Γ’ Κοινοτικό Πλαίσιο Στήριξης, για τον οποίο υπό μορφή μπόνους και επαίνου, λάβατε επιπλέον χρηματοδότηση. Άρα, είμαστε ανοικτοί και στον κοινοβουλευτικό έλεγχο, αρκεί να απαντήσετε για όλη τη διάρκεια. Δεν έχουμε να κρύψουμε τίποτα. Να βγουν όλα στο φως.
      Μίλησε ο κύριος Υπουργός για το κλίμα φοβίας και τρομολαγνείας. Σημείωσα ακριβώς τις λέξεις του. Μίλησε  για το κλίμα φοβίας και τρομολαγνείας που δήθεν εμείς στο ΠΑ.ΣΟ.Κ., ως Αντιπολίτευση, καλλιεργούμε για τα ασφαλιστικά ταμεία και για το ασφαλιστικό σύστημα. Ποιος καλλιεργεί αυτό το κλίμα τρομολαγνείας; Εμείς ή ο εκάστοτε κυβερνητικός παράγων; Πότε πρόκειται για ένα γενικό γραμματέα, πότε πρόκειται για τον Πρόεδρο των σοφών τον κ. Αναλυτή, πότε πρόκειται για τον κ. Γκαργκάνα, που βγαίνουν και κινδυνολογούν, πότε από εδώ πότε από εκεί και μάλιστα με αμφίσημες δηλώσεις π.χ. για παράταση του εργασιακού βίου. Αναγκαστική; Πώς; Γιατί αν πρόκειται για εθελοντική ή για εθελουσία αυτό ισχύει ήδη στην νομοθεσία. 
      Ποιος κινδυνολογεί; Προφανώς, οι ασφαλισμένοι δεν γνωρίζουν τι τους μέλει γιατί έχουμε μια Κυβέρνηση η οποία ποτέ δεν ξεκαθάρισε τις προθέσεις της, ποτέ δεν ξεκαθάρισε την ατζέντα του ασφαλιστικού. Και καλεί δήθεν σε διάλογο όταν διάφοροι «λαγοί» βγαίνουν και διαρρέουν. Άρα εμείς δεν κινδυνολογούμε και δεν τρομολαγνούμε. Κάποιοι άλλοι τα κάνουν. 
      Επίσης όσον αφορά το Εθνικό Σύστημα Σύνδεσης της Εκπαίδευσης με την Συνεχιζόμενη Κατάρτιση και την Απασχόληση, κύριε Υπουργέ, εδώ φοβάμαι πολύ ότι πρέπει να απολογηθείτε γιατί έχετε καθυστερήσει δραματικά. Τα όσα μας είπατε εσείς και ο κύριος Υπουργός δεν μας πείθουν. Εμείς γνωρίζουμε ότι είχε ψηφιστεί νόμος, μετά από εκτενέστατο κοινωνικό διάλογο, με την συμφωνία όλων των κοινωνικών εταίρων για την διασύνδεση αυτών των δυο συστημάτων. Όμως αυτός ο νόμος παραμένει ανενεργός. Παρακαλώ, πληροφορήστε την ελληνική Βουλή, τρία χρόνια μετά, ποιες ενέργειες έχουν γίνει γι’ αυτό το περίφημο σύστημα, που εμείς θεσμοθετήσαμε και το διατηρείτε και αν θα το εφαρμόσετε. Γιατί το 2003 που ψηφίστηκε, έγιναν οι προπαρασκευαστικές ενέργειες αλλά εσείς το αφήσατε. Λέγατε ότι θα το ενεργοποιήσετε, ότι θα κρατήσετε όλους τους καλούς μας νόμους, γιατί εδώ είμαστε καλοί. Όμως εδώ δεν έχετε κάνει τίποτα γι’ αυτό.
      Όσον αφορά τον Ο.Α.Ε.Δ. και τα περίφημα προγράμματά του είναι δυνατόν σήμερα στη Βουλή να μας λέτε ότι κάνατε ενεργητικές πολιτικές απασχόλησης; Τι κάναμε εμείς; Τι κάνατε εσείς; Πήρατε όλα τα ισχύοντα προγράμματα του Ο.Α.Ε.Δ., τα ξεχειλώσατε και καταστρατηγήσατε τις διαδικασίες. Κόψατε τις ενστάσεις και αφειδώς ρουσφετολογείτε βάζοντας τα δικά σας παιδιά. Και μιλάτε για ενεργητικές πολιτικές. Ενεργά ρουσφέτια κάνετε και όχι ενεργητικές πολιτικές απασχόλησης.
      Και όσον αφορά στους ελεύθερους επαγγελματίες είστε πολύ-πολύ ευφυής, κύριε Υφυπουργέ, διότι προσπαθείτε να μας βάλετε να απαντήσουμε τώρα σε μια πολιτική που κάνετε για ορισμένους νέους επιστήμονες, γιατρούς και δικηγόρους. Και θέλετε τώρα από την Αξιωματική Αντιπολίτευση να απαντήσει, τι λέει. Αυτό που λέει η Αξιωματική Αντιπολίτευση και η επόμενη κυβέρνηση θα το ακούσετε πολύ συγκεκριμένα, γιατί ο νέος γιατρός και δικηγόρος δεν θέλει 12.000 ευρώ και έξω από την πόρτα. Γιατί ένα σοβαρό δικηγορικό γραφείο στελεχωμένο, μια προοπτική απασχόλησης για τον νέο δικηγόρο ή τον νέο γιατρό δεν είναι ένα εφάπαξ ποσό. Είναι ένα άλλο πλέγμα μέτρων που έχει να κάνει όσον αφορά τους γιατρούς και με την πρωτοβάθμια –το γνωρίζετε ως γιατρός- και με πολιτικές και μέτρα που θα τις ακούσετε στην τρίτη γενιά πολιτικών μας στην εξαγγελία του προγράμματός μας. Άρα αφήστε το αυτό. Αυτό θα το ακούσει ο ελληνικός λαός καθαρά ειλικρινώς και με ρεαλισμό από το ΠΑ.ΣΟ.Κ., για την εγκαθίδρυση εκ νέου ενός δημοκρατικού ανοικτού κράτους που απευθύνεται στις ανάγκες του πολίτη. 
      Ευχαριστώ, κύριε Πρόεδρε για την ανοχή σας.
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα ξεκινήσω από τον αξιότιμο συνάδελφο, Κοινοβουλευτικό Εκπρόσωπο της Νέας Δημοκρατίας. Θα του θυμίσω το εξής: Σενάρια πρόωρων εκλογών, από στελέχη της Κυβέρνησης εκπέμφθηκαν. Ο κ. Μειμαράκης άνοιξε θέματα εκλογικού νόμου. Εμείς τα ανοίξαμε; Η κ. Μπακογιάννη, Υπουργός Εξωτερικών, μίλησε για πρόωρες εκλογές. Εμείς το ανοίξαμε; Σε κάθε περίπτωση για τις πρόωρες εκλογές πιέζουν τα προβλήματα. Εμείς έχουμε μια ξεκάθαρη θέση. Όσο γρηγορότερα τόσο καλύτερα για τον τόπο και όχι για το ΠΑ.ΣΟ.Κ.. Για το ΠΑ.ΣΟ.Κ. όποτε και αν γίνουν οι εκλογές το αποτέλεσμα θα είναι θετικό. Αυτή είναι η θέση μας, έτσι παλεύουμε και έχετε το δικαίωμα να παλεύετε και εσείς προς αυτόν τον σκοπό.
      Δεύτερον, σε σχέση με τα ρουσφέτια φαίνεται ότι ο κύριος συνάδελφος δεν ζει σ’ αυτή την χώρα. Έχουμε καταθέσει στοιχεία, κύριε Κοινοβουλευτικέ Εκπρόσωπε.
      Εσείς φέρατε τη συνέντευξη. Ξέρετε τι ρώτησαν κάποιον; Ποια ομάδα έχει ως έμβλημα το τριφύλλι; Τον δικέφαλο ποια ομάδα τον έχει; Αυτά ρωτούσαν και σε αυτά απαντούσαν και βαθμολογούσαν οι βαθμολογητές του Υπουργείου Εθνικής Άμυνας. Τα ξεχνάτε αυτά; 
      Θα προχωρήσω πάρα πέρα. Μιλήσατε για την ειδική γραμματεία. Προφανώς δεν έχετε γνώση ότι υπάρχει ένας οργανισμός σε κάθε Υπουργείο. Στο Υπουργείο Εργασίας και Κοινωνικών Ασφαλίσεων, στη Γενική Γραμματεία υπάρχει διεύθυνση κύριας ασφάλισης που εποπτεύει το Ι.Κ.Α.. Υπάρχει άλλη που εποπτεύει τα επικουρικά ταμεία. Υπάρχει άλλη που εποπτεύει τον Ο.Γ.Α. κ.ο.κ.. 
      Όλες αυτές οι υπηρεσιακές μονάδες που στελεχώνονται από αξιόλογους υπαλλήλους είναι στη γωνία και απαξιώνονται. Το δε έργο έχει ανατεθεί σε κάποιον εκλεκτό μας. Περί αυτού πρόκειται. Και αυτός ασκεί πολιτική. Και αντίστοιχα συμβαίνει στο παλιό Υπουργείο Εργασίας, αυτοί που εποπτεύουν τον Ο.Α.Ε.Δ., τον Οργανισμό Εργατικής Κατοικίας ή τον Οργανισμό Εργατικής Εστίας κ.λπ.. 
      Γι’ αυτό μιλάμε για διάφορους μηχανισμούς και δεν σταθήκαμε μόνο εκεί. Αναφέρθηκα σε μια σειρά ρυθμίσεων του κυρίου Υπουργού που έχει την αίσθηση ότι θα είναι στο Υπουργείο ισόβιος. Περαστικοί είμαστε από το Υπουργείο όταν γινόμαστε Υπουργοί. Αναφέρθηκα στους συμβούλους με τις υψηλές αμοιβές και σε τόσα άλλα ζητήματα. Σε αυτά βέβαια πως να απαντήσετε; Δεν μπορείτε να απαντήσετε.  
      Σε σχέση με τους συμβούλους, εμείς τους προσλάβαμε με αντικειμενικά κριτήρια. Πρέπει να το ξέρετε αυτό. Το Α.Σ.Ε.Π. δέχθηκε ότι παρέχουν εξηρτημένη εργασία και πρέπει να τους μονιμοποιήσετε και τους ταλαιπωρήσατε και τους ταλαιπωρείτε. Πήρατε τετρακόσιους σαράντα τρεις βοηθούς χωρίς κριτήρια. Έτσι. Και αν δεν βάλατε και κανέναν από την πλευρά του κ. Τασούλα δεν φταίμε εμείς. Εξυπηρετείστε και τον κ. Τασούλα, όλους τους άλλους τους εξυπηρετήσατε με σύμβαση έργου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με διαγωνισμό τους πήραμε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ξέρετε ότι οι άνθρωποι παρέχουν σύμβαση εργασίας και αύριο το πρωί όταν θα δικαιωθούν να δούμε τι θα κάνετε. Αυτοί θα προσφύγουν στα δικαστήρια γιατί έτσι δημιουργείτε νέα γενιά συμβασιούχων σε όλο το δημόσιο τομέα. Αυτή είναι η αλήθεια. Και ειλικρινά εκπλήσσομαι που τον κ. Τασούλα τον αγνοείτε τόσο πολύ. 
      Τώρα σε σχέση με άλλα ζητήματα που θίξατε, εγώ αναφέρθηκα συγκεκριμένα στη συνάντηση που είχε ο κύριος Υπουργός με τους φορείς. Επιχειρηματίας αναφέρθηκε ότι προκειμένου να πάρει δουλειά, πρέπει να δώσει μίζα 8%. Την προσδιόρισε. Αν ήμουν εγώ στη θέση του κυρίου ξέρετε τι θα έκανα; Θα ζητούσα όνομα εδώ και τώρα και στον εισαγγελέα. Διαφορετικά θα τον πήγαινα για συκοφαντική δυσφήμιση. Αυτό θα έκανα. Σιωπήσατε όμως. Γιατί σιωπήσατε; Η σιωπή ξέρετε τι σημαίνει στην πολιτική; Ενοχή. Εγώ απάντησα όσο με αφορά σε αυτό που έβγαλε το γραφείο τύπου του κυρίου Υπουργού και διέρρευσε στον Τύπο. Ο «χ» Παπαϊωάννου, συγγενής του Παπαϊωάννου. Μην τρελαθούμε σε αυτή τη χώρα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το διαψεύσαμε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ λοιπόν να βρείτε άκρη. Και πρέπει να ξέρετε κάτι επειδή αυτό δεν έρχεται από ένα σημείο, έρχεται από πολλά και επειδή ξέρω την έντιμη σχέση του Γιακουμάτου –είσαστε Υφυπουργός και αλλού είναι οι ευθύνες- ψάξτε το. Εγώ μένω εδώ σήμερα, ψάξτε το, το είπα τρεις φορές. Δεν θα πάω παραπέρα. 
      Όσον αφορά δε τα ζητήματα κύριε Υπουργέ, που έχουν να κάνουν με τα σκάνδαλα και επειδή αναφερθήκατε σε αυτά, πρέπει να ξέρετε κάτι, ότι η Κυβέρνηση τρέχει πίσω από τα σκάνδαλα. Αποκαλύπτει ότι δεν μπορεί να συγκαλύψει. Τα περί μηδενικής ανοχής, καμιά αξία δεν έχουν πλέον. Και θα πρέπει να ξέρετε το εξής, με βάση τους δείκτες που εσείς επικαλείστε, η διαφθορά στη χώρα αυξάνει. Δεν μειώνεται. Και επειδή η διαφθορά δεν είναι ένα ζήτημα που έχει να κάνει με το ένα κόμμα ή με το άλλο, πάντα το έλεγα αυτό, έχει να κάνει με πρόσωπα και αναφερθήκατε προηγούμενα σε κάποιον στο Υπουργείο που φυγοδικεί απ’ ότι ξέρω στο Υπουργείο Άμυνας. Εγκληματίες και άνθρωποι των κυκλωμάτων, πάντα θα υπάρχουν. Το θέμα είναι πως οι πολιτικές ηγεσίες τ’ αντιμετωπίζουν αυτά. Εκεί κρίνεται το ζήτημα. Μη μου πείτε ότι η χώρα μας είναι συνολικά μια κοινωνία αγγέλων. Οι μετρήσεις εδώ λένε ότι η διαφθορά αυξάνει και ο κ. Παπανδρέου και το ΠΑ.ΣΟ.Κ. σας πρότεινε σημεία να συνεννοηθούμε για να δούμε που εστιάζεται το γεγονός.
      Ξέρετε σε ποιόν τομέα αυξάνει δραματικά η διαφθορά τον τελευταίο καιρό, κύριε Υπουργέ; Στα νοσοκομεία αυξάνει η διαφθορά. Και εκεί δεν έχουμε καμία παρέμβαση. Άρα η ηθικολογία σας εκδικείται και κυρίως εκδικείται τον κύριο Πρωθυπουργό. 
      Και ξέρετε και κάτι άλλο; Αναφέρθηκε προηγούμενα η κ. Χριστοφιλοπούλου  -υπάρχουν και αναφορές στον Τύπο- ότι το κέντρο της διαφθοράς, ή ένα από τα κέντρα της διαφθοράς, φαίνεται να ήταν η Θεσσαλονίκη και τα γραφεία των Βουλευτών Θεσσαλονίκης. Αναφέρομαι και στην επιτροπή ανταγωνισμού και σε τόσα άλλα. Και όλα αυτά πήγαν στην άκρη. Και άκουσα τον κύριο Υπουργό που είπε ότι για υποθέσεις που εκκρεμούν στα δικαστήρια, δεν θα απαντήσω σήμερα. Πολύ καλά έκανε. Όμως όταν έβγαιναν στελέχη της Νέας Δημοκρατίας –νομίζω και ο Κυβερνητικός Εκπρόσωπος- και έλεγε στον ελληνικό λαό: «είδατε τις χειροπέδες;», είχα πει τότε ότι διαπράττετε θεσμικό ατόπημα. Δεν κάλυψα τους κουμπάρους ασφαλώς, αλλά πριν υπάρξει καταδικαστική απόφαση, κανένας δεν μπορεί να αποφαίνεται περί ενόχων. Η Κυβέρνησή σας το έκανε. Ξέρετε γιατί το έκανε; Χάριν εντυπωσιασμού, για να πει στον κόσμο ότι: «να, εμείς τους πάμε μέσα». Και τώρα γιατί είναι έξω; Δεν είναι δική μου δουλειά, είναι της ανεξάρτητης ελληνικής δικαιοσύνης. Εσείς όμως, κακοποιείτε, κύριε Υπουργέ, τους θεσμούς, προς ίδιον όφελος. 
      Και τελειώνοντας, κύριε Υπουργέ, θα κλείσω πάλι με το περίφημο θέμα που έχει να κάνει με τα ποσοστά ανεργίας. Εγώ δίνω μία συμβουλή: Μην παίζετε με αυτά τα ζητήματα. Και μην παίζετε με τις στατιστικές υπηρεσίες. Είναι φανερό, το έχετε ομολογήσει άλλωστε και ο ίδιος –τα έχω πει χίλιες φορές- ότι τα στοιχεία δεν είναι συγκρίσιμα.
      Άκουσα προχθές τον Πρωθυπουργό της χώρας και ειλικρινά λυπήθηκα, να αναφέρεται στο απώτερο παρελθόν, στο 1981 και τι έγινε τότε. Να σας απαντήσω, να σας δώσω και στοιχεία που θα πρέπει να τα γνωρίζετε. Και εσείς γνωρίζετε αρκετά, ο κ. Τσιτουρίδης μπέρδεψε την εγγεγραμμένη ανεργία με την ανεργία της στατιστικής υπηρεσίας. Το 1981 η ανεργία δεν μετριόταν σε όλη την Ελλάδα, μετριόταν σε συγκεκριμένες πόλεις. Δηλαδή δεν είναι το ίδιο πράγμα. Αυτά αλλάζουν κατά καιρούς. Και τα στοιχεία και διαχρονικά και όσον αφορά τις επί μέρους χώρες, το έχω πει πολλές φορές, δεν το λέω τώρα, δεν είναι σωστά. Τι να συγκρίνεις την ανεργία της Ολλανδίας, κύριε Υπουργέ, που έχει 35% μερική απασχόληση, με την ανεργία της Ελλάδος που έχει 6%; Τι συγκρίσιμα ποσοστά είναι αυτά; Αλλά εκεί έχει μερική απασχόληση που όταν λέει τέσσερις ώρες, εννοεί τέσσερις ώρες. Εδώ ξέρετε ποια είναι η διαφορά; Με το να δώσετε πολλά κίνητρα για την ενίσχυση της μερικής απασχόλησης –και αυτή είναι η λάθος πολιτική σας- για να ρίξετε τα νούμερα, ξέρετε τι γίνεται τώρα; Παίρνουν τους εργαζόμενους, κυρίως τα super markets και οι τράπεζες, αλλά κυρίως τα super markets και οι μεγάλες αλυσίδες, τους έχουν και τους πληρώνουν δύο, ή τρεις ή τέσσερις ώρες και τους απασχολούν οκτώ και δώδεκα. Υπάρχει υπερεκμετάλλευση. Ξέρετε γιατί; Γιατί κάτι που φτιάξαμε τότε, στο Υπουργείο Εργασίας –και εγώ είμαι υπερήφανος γι’ αυτό, για το Σώμα Επιθεώρησης Εργασίας- δεν λειτουργεί. Και δεν λειτουργεί για τρεις λόγους: Και για έλλειψη προσωπικού, και γιατί θέλει ακόμη παραπέρα θεσμική κατοχύρωση. Εσείς που ξέρετε απ’ αυτά, σας θυμίζω πόσο ευεργετικό ήταν για την εισφοροδιαφυγή το βιβλίο που φέραμε σε σχέση με την εγγραφή και με όλα τα άλλα. Αλλά υπάρχει και κάτι άλλο. Δυστυχώς, έρχονται και αυτά στα αυτιά μας και φαίνεται να είναι αλήθεια, ότι παίρνουν εντολές «μην μπαίνετε στην τάδε επιχείρηση, μπείτε στην δείνα επιχείρηση».  Κι αυτά είναι τα άσχημα. Και όταν ο κομματισμός διαπερνά ακόμα και τη διαδικασία των ελέγχων, τότε το κράτος αποδιαρθρώνεται. Και γι’ αυτά σας ελέγχουμε, κύριε Υπουργέ.
      Κατά συνέπεια, αλλάξτε πολιτική. Και αλλάξτε πολιτική ιδιαίτερα στο χώρο της εργασίας. Γιατί οι εργασιακές συνθήκες σήμερα στη χώρα μας θυμίζουν μεσαίωνα. Θέλει κάποιος να δουλέψει μερική απασχόληση, ναι, αλλά όχι με κίνητρα. Στηρίξτε την πλήρη απασχόληση. Η πλήρης απασχόληση και το πλήρες ωράριο είναι εκείνο το οποίο δίνει απάντηση και στα ζητήματα της ολοκλήρωσης της ανθρώπινης προσωπικότητας, αλλά και στα ζητήματα, αν θέλετε, ειλικρινά, της εργασίας και του εισοδήματος των εργαζομένων. Και δυστυχώς κινείστε σε μία νεοφιλελεύθερη πολιτική, η οποία ως ιδεολογικό υπόβαθρο έχει και εκεί πάνω στηρίζεται, ότι για την ανταγωνιστικότητα, βασικός εχθρός είναι η εργασία και οι όροι εργασίας, άρα οι εργασιακές σχέσεις, χωρίς ασφάλεια. Αυτή είναι η πολιτική σας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
      Ο κ. Υπουργός έχει το λόγο για να κλείσουμε τη συζήτηση. Σας δίνω πέντε λεπτά, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το αλατάκι του σοσιαλισμού του ΠΑ.ΣΟ.Κ., σε κάθε συζήτηση είναι ο νεοφιλελευθερισμός.
      Επιστρέφω αυτόν τον απαράδεκτο ιδεολογικό όρο σε εσάς, κύριε  Παπαϊωάννου. Η Νέα Δημοκρατία από το 1974, που παρακολουθώ όλα τα συνέδριά της, δεν έχει αλλάξει ούτε κατά κεραία το κόμμα …
      ΜΙΛΤΙΑΔΗΣ ΠΑΠΑΪΩΑΝΝΟΥ: Τον κ. Αλογοσκούφη δεν παρακολουθείτε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι ριζοσπαστικός φιλελευθερισμός. Εμείς τηρούμε το ιδεολογικό μας συμβόλαιο από το 1974, όταν η διακήρυξη της 3ης Σεπτέμβρη έγινε διακήρυξη στις 31 Αυγούστου. Αυτή είναι η διαφορά μας. 
      Το δεύτερο που θέλω να πω είναι το εξής: Κύριε Παπαϊωάννου, στη χώρα μας, πράγματι, η μερική απασχόληση –γιατί είστε καλά ενημερωμένος- από το 4% που την παραλάβαμε το Μάρτιο του 2004 έχει φτάσει στο 5,5%, όταν στην Ευρωπαϊκή Ένωση, ο μέσος όρος των δεκαπέντε, είναι 17% με 18%. 
      Αντιλαμβάνεστε, κύριε Πρόεδρε, πως αν η Ελλάδα είχε 17% με 18% μερική απασχόληση, όσο έχει όλη η Ευρώπη, θα ήταν στο 6%. Θα ήταν προτελευταία στην ανεργία. Σήμερα, όμως, εμείς προσπαθούμε να επιτύχουμε τους στόχους της Λισαβόνας για πλήρεις θέσεις απασχόλησης. 
      Από κει και πέρα όμως, ειδικές κατηγορίες πολιτών, όπως μητέρες που θέλουν να δουλέψουν με μερική απασχόληση για να κοιτάξουν τα παιδιά τους 
      –γιατί η οικογένεια είναι πραγματικά ένα κυρίαρχο κύτταρο στην ελληνική κοινωνία- επιβάλλεται και πρέπει και θέλουν να επιλέγουν τη μερική απασχόληση. Άρα, τέρμα αυτή η σπέκουλα με τη μερική απασχόληση. Είναι 5,5% στην Ελλάδα, ενώ είναι 17% με 18% στην Ευρώπη. Αυτή είναι η διαφορά μας. 
      Κάνατε μια βαριά καταγγελία. Επειδή γνωριζόμαστε από τα παλιά -δεν είμαστε καινούριοι στην ελληνική κοινωνία και σας ξέρω και με ξέρετε- σας λέω ότι γι’ αυτό το λόγο είπατε για τη μίζα και για το 8%. Θα καλέσω αυτόν τον κύριο, εγώ προσωπικά –δεν τον ξέρω, ούτε ήμουν μπροστά- του οποίου έχω το όνομα που μου το έδωσε ο Γενικός Γραμματέας, αλλά και εσάς προσωπικά …
      ΜΙΛΤΙΑΔΗΣ ΠΑΠΑΪΩΑΝΝΟΥ: Εμένα…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εσάς, όταν εσείς λέτε τέτοια πράγματα. 
      Εγώ τι θα κάνω; Θα αιωρείται στη Βουλή αυτή η λάσπη για το Υπουργείο; Σας ενημερώνω, λοιπόν, ότι θα κληθείτε και εσείς και ο κύριος αυτός -για να μην  πω μέσω Εισαγγελέα- εντός των προσεχών ημερών. 
      Σας λέω επίσης και κάτι άλλο. Να ανακαλέσετε αυτό που είπατε για το Σ.Ε.Π.Ε.. Δεν υπάρχει δικό μας μαγαζί ή μη δικό μας. Αυτά είναι λογικές –εγώ σας καταλαβαίνω- νοοτροπίες ηλίθιες είκοσι ετών του ΠΑ.ΣΟ.Κ.. Σταυρό του Ηρώδη είχατε βάλει στα μαγαζιά που δεν ήταν πράσινα. Αυτό ξεχάστε το. 
      Σας προτρέπω και σας θερμοπαρακαλώ να μου πείτε έναν υπάλληλο που έκανε αυτή την επιλεκτική κίνηση. Κάποιος «κουφιοκεφαλάκης» μπορεί να το έκανε. Το είπε λοιπόν. Εγώ θα απολογηθώ και θα αναλάβω την ευθύνη, αν με ειδοποιήσετε και μου το πείτε, κύριε Παπαϊωάννου. Θέλω να βοηθάμε ο ένας τον άλλον στην πολιτική, επ’ ωφελεία του τόπου. Αυτό είναι το σημαντικό.
      Κυρία Χριστοφιλοπούλου, η απορροφητικότητα και τα στοιχεία μιλούν μόνα τους. Το 2004 ήταν 23% και φτάσαμε στο 59,6%. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πώς πήραμε μπόνους το 2004; Αφήστε τα αυτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καταθέτω, κύριε Παπαϊωάννου, στα Πρακτικά της Βουλής την ανακοίνωση του διοικητικού συμβουλίου του Ελληνικού Συνδέσμου Εταιρειών Κέντρων Επαγγελματικής Κατάρτισης, όπου εδώ αναφέρουν ξεκάθαρα για τη διαφάνεια και το αδιάβλητο των προγραμμάτων κατάρτισης. Είναι επίσημο κείμενο του Ελληνικού Συνδέσμου Εταιρειών Κέντρων Επαγγελματικής Κατάρτισης. Το καταθέτω για τα Πρακτικά.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δε θα μπω στις λογικές της «Παναγιώτας», του «Πανάγου», της «Καλλιόπης», της «Πηνελόπης». Αυτή η λογική έχει βάση τη λογική της ναζιστικής νοοτροπίας, της εθνικοσοσιαλιστικής αντίληψης, όπου υπάρχει συγγενική ευθύνη, υπάρχει ευθύνη που είναι εταιρική, ενώ η ευθύνη είναι ατομική, κύριε Παπαϊωάννου. Ο καθένας ευθύνεται για τις πράξεις του.
      Να σας πω ένα παράδειγμα. Ένας αγαπητός φίλος, Βουλευτής του ΠΑ.ΣΟ.Κ., είναι φίλος και στηρίζει τον Κοεμτζή και καλά κάνει. Αυτό είναι πράξη προς έπαινο. Τι σημαίνει δηλαδή αυτό; Ότι θα χρεωθεί το ΠΑ.ΣΟ.Κ. τη φιλία του τάδε Βουλευτή του ΠΑ.ΣΟ.Κ.; Αντιλαμβάνεστε λοιπόν αυτή τη λογική.
      Τελειώνοντας, κύριε Παπαϊωάννου, θα κλείσω σήμερα με κάτι που είναι η ουσία και το μήνυμα αυτής της επίκαιρης επερώτησης: Είπε κύριε Πρόεδρε ο κ. Καστανίδης, στο τελευταίο συνέδριο του ΠΑ.ΣΟ.Κ., επί Γεωργίου Παπανδρέου του νεότερου, απευθυνόμενος στα στελέχη του ΠΑ.ΣΟ.Κ. ότι υπάρχουν στελέχη που ζουν από το ΠΑ.ΣΟ.Κ. και στελέχη που ζουν για το ΠΑ.ΣΟ.Κ. Σας ενημερώνω, κύριε Παπαϊωάννου, ότι η διαφορά μας είναι στο ότι τα στελέχη της Νέας Δημοκρατίας ζουν για τη Νέα Δημοκρατία και όχι από τη Νέα Δημοκρατία!
      Αυτή είναι η διαφορά μας και όσο και αν θέλετε να κάνετε συμψηφισμό δεν μπορείτε. Και αυτό να το πείτε στον κ. Καστανίδη και στους συνέδρους του ΠΑ.ΣΟ.Κ..
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμ. 11/7/22.9.2006 επερώτησης Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας, σχετικά με θέματα που αφορούν την «επανίδρυση του Κράτους στο Υπουργείο Απασχόλησης και Κοινωνικής Προστασίας: Θεσμοθέτηση παραδιοικητικού μηχανισμού και δημιουργίας κυκλωμάτων». 
       Κύριοι συνάδελφοι, σας έχουν διανεμηθεί τα Πρακτικά της ΜΔ΄ συνεδριάσεως της Πέμπτης 14 Δεκεμβρίου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της ΜΔ΄ συνεδριάσεως της Πέμπτης 14 Δεκεμβρίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.20΄ λύεται η συνεδρίαση για αύριο ημέρα Τρίτη 16 Ιανουαρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 15-1-07	ΣΕΛ. 3



