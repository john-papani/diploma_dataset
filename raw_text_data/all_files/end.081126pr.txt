(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΛΗ’
Τετάρτη 26 Νοεμβρίου 2008  (Πρωί)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Μ. Σκραφνάκη , σελ.
3. Ανακοινώνεται ότι τη συνεδρίαση παρακολουθούν μαθητές από το Γενικό Λύκειο της Ιταλικής Σχολής Αθήνας, το 1ο Γυμνάσιο Μελισσίων, το 3ο Γενικό Λύκειο Αθηνών και το 2ο Δημοτικό Σχολείο Λαμίας, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 27 Νοεμβρίου 2008, σελ.

ΟΜΙΛΗΤΕΣ
Α.  Επί διαδικαστικού θέματος:
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΚΕΓΚΕΡΟΓΛΟΥ Β., σελ.
ΠΑΠΑΔΗΜΗΤΡΙΟΥ Ε., σελ.
ΣΟΥΡΛΑΣ Γ., σελ.
ΧΡΥΣΟΧΟΪΔΗΣ Μ., σελ.

Β. Επί του σχεδίου νόμου του Υπουργείου Ανάπτυξης:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΕΝΙΖΕΛΟΣ Ε., σελ.
ΒΕΡΕΛΗΣ Χ., σελ.
ΒΛΑΧΟΣ Γ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΚΑΤΖΗΣ Ν., σελ.
ΖΩΪΔΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΝΤΑΡΤΖΗΣ Α., σελ.
ΚΑΡΑΜΑΡΙΟΣ Α., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΜΑΝΤΑΤΖΗ Τ., σελ.
ΜΕΡΕΝΤΙΤΗ Α., σελ.
ΜΠΟΥΖΑΛΗ Π., σελ.
ΜΩΡΑΪΤΗΣ Α., σελ.
ΝΙΚΗΤΙΑΔΗΣ Γ., σελ.
ΠΑΥΛΙΔΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΙΔΗΡΟΠΟΥΛΟΣ Α., σελ.
ΣΟΥΦΛΙΑΣ Γ., σελ.
ΣΤΡΑΤΑΚΗΣ Ε., σελ.
ΧΑΪΔΟΣ Χ., σελ.
ΧΡΥΣΟΧΟΪΔΗΣ Μ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ' ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΛΗ΄
      Τετάρτη 26 Νοεμβρίου 2008 (πρωί)
      Αθήνα, σήμερα στις 26 Νοεμβρίου 2008, ημέρα Τετάρτη και ώρα 10.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25 Νοεμβρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΛΖ΄ συνεδριάσεώς του, της Τρίτης 25 Νοεμβρίου 2008 σ΄ ό,τι αφορά στην ψήφιση στο σύνολο των σχεδίων νόμων:
1) «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις».
2) «Κύρωση του Μνημονίου Κατανόησης για συνεργασία στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου».
3) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ελβετικού Ομοσπονδιακού Συμβουλίου για την επανεισδοχή ατόμων ευρισκομένων σε παράνομη κατάσταση και του σχετικού Πρωτοκόλλου Εφαρμογής της».
4) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».)
     Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 27 Νοεμβρίου 2008.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 293/24.11.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ντόλιου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση της Σαμοθράκης κ.λπ..
     2. Η με αριθμό 300/24.11.2008 επίκαιρη ερώτηση του Βουλευτή του Κουμμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και  Τροφίμων, σχετικά με την ολική αποσύνδεση της επιδότησης του καπνού από την παραγωγή κ.λπ..
     3. Η με αριθμό 305/24.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Πολιτισμού, σχετικά με την κατασκευή Χώρου Υγειονομικής Ταφής υπολειμμάτων κοντά στον αρχαιολογικό χώρο της Βεργίνας κ.λπ..
     4. Η με αριθμό 303/24.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με την  πώληση είκοσι τόνων χρυσού από την Τράπεζα της Ελλάδας κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 296/24.11.2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας και Οικονομικών και Εθνικής Άμυνας, σχετικά με τη λειτουργία της ΕΛ.Β.Ο. κ.λπ..
     2. Η με αριθμό 301/24.11.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με τις δικαστικές διώξεις αγροτών στην Πάτρα και στο Αίγιο κ.λπ..
     3. Η με αριθμό 302/24.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Ανάπτυξης, σχετικά με τη χαμηλή οικονομική ανάπτυξη των νομών της βορείου Ελλάδος κ.λπ..
     Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Υπηρεσία Εποπτείας Αγοράς και άλλες διατάξεις».
     Ως γνωστό στη χθεσινή συνεδρίαση ψηφίστηκε το νομοσχέδιο επί της αρχής. Στη σημερινή συνεδρίαση θα συζητηθούν και θα ψηφισθούν τα άρθρα και οι τροπολογίες με άνεση χρόνου. 
     ΝΙΚΟΛΑΟΣ ΓΚΑΤΖΗΣ: Το απόγευμα τις τροπολογίες, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και αυτό μπορεί να γίνει. Έχουμε από τις 6-8μμ τους Ολυμπιονίκες και στη συνέχεια μπορούμε να συζητήσουμε τις τροπολογίες. 
      ΕΥΑΓΓΕΛΟΣ ΒΕΝΙΖΕΛΟΣ: Να τα συζητήσουμε όλα μαζί καλύτερα, κύριε Πρόεδρε.
      ΝΙΚΟΛΑΟΣ ΓΚΑΤΖΗΣ: Όχι, όλα μαζί.
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Εγώ θα πάρω το λόγο και δεύτερη φορά.
      ΠΡΟΕΔΡΕΥΩΝ (Γεώργιος Σούρλας): Θα σας δοθεί ο λόγος για δεύτερη φορά όπως και σ΄ άλλους συναδέλφους. 
      Στη Διαρκή Επιτροπή συζητήθηκαν όλα μαζί γι’ αυτό είπα να κάνουμε το ίδιο και στην Ολομέλεια. Εσείς αν θέλετε θα μιλήσετε χωριστά στις τροπολογίες και όποιος άλλος συνάδελφος θέλει. Έχουμε δύο συνεδριάσεις, μια τώρα και μία το απόγευμα. Η συζήτηση έχει εξαντληθεί σχεδόν επί της αρχής. Από την εμπειρία που έχουμε συνήθως στα άρθρα εγγράφεται το 1/3 των συναδέλφων που παίρνουν το λόγο επί της αρχής και τώρα η διαδικασία είναι γνωστή. Θα μιλήσουν οι εισηγητές και οι ειδικοί αγορητές επί των άρθρων, θα έχετε δικαίωμα όπως είπε χθες ο κ. Κεγκέρογλου να κάνετε αναφορές σαν δευτερολογία επί της αρχής και θα ακολουθήσουν οι εναπομείναντες συνάδελφοι από τη χθεσινή συνεδρίαση και στη συνέχεια θα εγγραφούν νέοι ομιλητές επί των άρθρων. 
      Ο κ. Χαλβατζής Κοινοβουλευτικός Εκπρόσωπος του Κ.Κ.Ε. ορίζει ειδικό αγορητή τον κ. Γκατζή.
      Το λόγο έχει ο εισηγητής της Πλειοψηφίας κ. Καραμάριος. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, μπαίνω κατευθείαν στη συζήτηση των άρθρων.
      Το άρθρο 1 αφορά τη σύσταση της υπηρεσίας, καθορίζει τα τμήματα κοστολόγησης, αγορανομικών ελέγχων και τιμοληψίας, τιμών, τροφίμων και ποτών και τιμών βιομηχανικών προϊόντων και φαρμάκων, τιμών παροχής υπηρεσιών. Στην παράγραφο 2, αναφέρει ότι της υπηρεσίας αυτής προΐσταται Ειδικός Γραμματέας.
      Το άρθρο 2, αναφέρεται στην αποστολή της υπηρεσίας και ιδιαίτερα ο έλεγχος του πρωτογενούς και δευτερογενούς τομέα υπηρεσιών.
      Στο άρθρο 3, αναφέρονται οι αρμοδιότητες πλέον της υπηρεσίας. Διεγράφη η παράγραφος ιδ΄ στο τέλος της οποίας έλεγε ότι οι έλεγχοι αυτοί διενεργούνται έπειτα από εντολή του ειδικού γραμματέα. Είχε τεθεί ως εκ περισσού. Διεγράφη εφ’ όσον το ζήτησαν και οι κύριοι συνάδελφοι και καλώς διεγράφη. Διότι ούτως ή άλλως ο ειδικός γραμματέας, μπορεί να παραγγείλει οτιδήποτε. 
      Ιδιαίτερα στο άρθρο 3, αναφέρεται ότι η άσκηση αυτών των αρμοδιοτήτων της υπηρεσίας αφορά όλη την επικράτεια και μάλιστα επί εικοσιτετραώρου βάσεως όπως σ΄ άλλο άρθρο μνημονεύεται και με αποφάσεις των Υπουργών Εσωτερικών και Ανάπτυξης μπορεί να γίνει ανακαθορισμός των αρμοδιοτήτων είτε κατά τόπον είτε καθ’ ύλην. Ακόμα λέει ότι με προεδρικό διάταγμα μπορούν να δημιουργηθούν υπηρεσιακές μονάδες σε επίπεδο διεύθυνσης.
      Το άρθρο 4, ομιλεί για τα ελεγκτικά πλέον καθήκοντα. Οι αρμοδιότητες των ελεγκτών. Εδώ θα ήθελα να σημειώσω γι’ αυτούς κάθε φορά που στέκονται στη γνωμοδότηση της νομαρασκευαστικής επιτροπής ότι η επιφύλαξη την οποία έχει επ’ αυτού του άρθρου η νομοπαρασκευαστική επιτροπή της Βουλής είναι λάθος διότι προκύπτει σαφώς από την παράγραφο 4α ότι οι ελεγκτές της υπηρεσίας έχουν δικαίωμα προσβάσεως σ΄ όλα τα έγγραφα τα οποία θέλουν να ελέγξουν από τον Κώδικα Φορολογικών Στοιχείων και ότι μπορούν να λαμβάνουν και αντίγραφα των στοιχείων αυτών. Η επιφύλαξη της νομοπαρασκευαστικής επιτροπής το παρέβλεψε προφανώς γι’ αυτό και λέει ότι θα έπρεπε να μνημονεύεται ότι οι ελεγκτικές υπηρεσίες έχουν δικαίωμα να παίρνουν και στοιχεία για τα οποία, πράγματι, σαφώς το άρθρο 4 ομιλεί.
	Το άρθρο 5, αναφέρεται στις κυρώσεις που υπάρχουν πλέον. Με τη σωστή διόρθωση της παραγράφου 1, όπως είπε ο κύριος Υφυπουργός, η είσπραξη των προστίμων γίνεται πάντα σύμφωνα με το Κ.Ε.Δ.Ε. και με τις διατάξεις του π.δ. 16/1989. Επιτρέπεται κατά της επιβολής προστίμου προσφυγή στον Υπουργό Ανάπτυξης και κατά της πράξεως του Υπουργού Ανάπτυξης επιτρέπεται η άσκηση ενδίκων μέσων στα διοικητικά δικαστήρια, άρα, λοιπόν, υπάρχει πλήρης κάλυψη του οιουδήποτε προσφεύγοντος εναντίον της ελεγκτικής υπηρεσίας και της επιβολής οποιουδήποτε προστίμου. 
      Σωστά εδώ η Επιστημονική Επιτροπή λέει ότι η καταβολή του 20% εξυπακούεται ότι θα έχει την ίδια τύχη που έχει μέχρι σήμερα, δηλαδή ο ενδιαφερόμενος έχει δικαίωμα στο διοικητικό δικαστήριο να ζητήσει και την αναστολή καταβολής και αυτού του 20% το οποίο είναι υποχρεωτικό για την άσκηση της οποιασδήποτε προσφυγής.
	Το άρθρο 6, αναφέρει τους κανόνες λειτουργίας και την υποχρέωση συνεργασίας την οποία έχουν οι ελεγκτικές υπηρεσίες. Όπως είπα πρωτύτερα, αυτές λειτουργούν όλο το εικοσιτετράωρο και καθ’ όλες τις μέρες της εβδομάδας. Υποχρεούνται να συνεργάζονται μ΄ άλλες υπηρεσίες και αρχές, με την Επιτροπή Ανταγωνισμού, με την Τοπική Αυτοδιοίκηση πρώτου και δεύτερου βαθμού, με τις αστυνομικές αρχές και με απόφαση του Υπουργού Ανάπτυξης θα μπορεί να γίνει και ο εφεδρικός κανονισμός λειτουργίας της υπηρεσίας. 
	Το άρθρο 7, αναφέρεται στη διάρθρωση της υπηρεσίας. Δεν χρειάζεται να πούμε περισσότερα. Το άρθρο 8, αναφέρεται στο γραφείο του ειδικού γραμματέα. Το ένατο άρθρο, αναφέρεται στη Διεύθυνση Ελέγχου και στα τμήματα. Το δέκατο άρθρο αναφέρεται στη Διεύθυνση Κοστολόγησης και Έρευνας Αγοράς, το ενδέκατο στο Παρατηρητήριο Τιμών και Τιμοληψιών, το δωδέκατο, αναφέρεται στους προϊσταμένους μονάδων, το δέκατο τρίτο, ομιλεί για τις οργανικές θέσεις και το δέκατο τέταρτο, για τη στελέχωση και την κατάργηση της παραγράφου 3 η οποία καταργήθηκε από τον κύριο Υφυπουργό. Θα μπορούσε και να μείνει, σε κάθε περίπτωση όμως καλώς διεγράφη, για να αποστερήσουμε και τις υποψίες τάχα της Αντιπολίτευσης και άλλων συναδέλφων.
	Επειδή σ’ αυτές τις περιπτώσεις του άρθρου 14 η Αντιπολίτευση στάθηκε επικριτική με πολλές αιτιολογίες, δεν θα επαναλάβω αυτά που είπα χθες στην Ολομέλεια αλλά και στην επιτροπή. Ας μην είμαστε επικριτικοί για διατάξεις οι οποίες είναι πολύ καλύτερες απ’ αυτές του παρελθόντος. Εγώ θα θύμιζα ότι στις περιπτώσεις στελέχωσης όλων των ανεξαρτήτων αρχών που έγιναν εδώ και πολλά χρόνια επί κυβερνήσεων ΠΑ.ΣΟ.Κ. όλες οι υπηρεσίες, όλες οι αρχές στελεχώθηκαν με ιδιόρρυθμο τρόπο κι εκεί, πράγματι, απεκλείσθη η οποιαδήποτε διαφάνεια.
	Θέλω να προσθέσω ακόμα κάτι: Παρ’ όλο που ο ν.2190 περί Α.Σ.Ε.Π. θεμελίωσε διατάξεις νομιμότητας και διαφάνειας στις προσλήψεις, ξέρετε πολύ καλά ότι υπάρχει ειδική διάταξη του νόμου αυτού για όλες τις θέσεις που είχαν καταληφθεί τότε από πολλούς ανεξαρτήτως συμβάσεων. Ο νόμος εκείνος ρητά ανέφερε ότι ανεξαρτήτως θέσεων οργανικών ή όχι, δημιουργούνται προσωποπαγείς θέσεις για να καλυφθούν όλες οι υπηρεσιακές ανάγκες των υπηρεσιών εκείνων. 
      Ας μη στεκόμαστε, λοιπόν, σ’ αυτές τις διατάξεις, κύριοι συνάδελφοι, διότι δεν προσθέσατε τίποτα. Αντίθετα σκαλίζετε περιπτώσεις που δεν έπρεπε να γίνουν. Σε κάθε όμως περίπτωση αυτές οι υπηρεσίες λειτουργούν και σήμερα και από κει και πέρα αντιλαμβάνεστε ότι οι υπηρεσίες που προσφέρουν ελέγχονται πάντα από το κοινό και από τα όργανα που υφίστανται.
	Το άρθρο 15, αναφέρεται στις αμοιβές και στις αποζημιώσεις των εργαζομένων, το δέκατο έκτο, αναφέρεται στην εκπαίδευση και την επιμόρφωση, το δέκατο έβδομο, στη διοικητική υποστήριξη και στα υπηρεσιακά συμβούλια και το δέκατο όγδοο, αναφέρεται στην έκφραση γνώμης του ειδικού γραμματέα, δηλαδή στις περιπτώσεις που ο ειδικός γραμματέας προβαίνει σε οποιεσδήποτε πράξεις, να προστατεύεται από το νόμο. Αυτές είναι οι διατάξεις του σχεδίου νόμου που θέλουμε να ψηφίσουμε. Νομίζω ότι είναι σαφές στις διατυπώσεις του και δεν χρειάζονται περαιτέρω σχόλια.
	Εκείνο που ήθελα εγώ να προσθέσω, κύριε Πρόεδρε, είναι ότι ενώ όλοι ομιλούμε περί της ακρίβειας και ενώ όλοι παραδεχόμαστε την ακρίβεια, θέλουμε να υπάρχει η ακρίβεια μεν, αλλά να μην την ελέγξει κανένας. Όπως ελέχθη εδώ πολλές φορές από πολλούς, δεν υπάρχουν νόμοι; Υπάρχουν νόμοι και μάλιστα νόμοι οι οποίοι ψηφίστηκαν επί της Κυβερνήσεώς μας εδώ και τεσσεράμισι χρόνια. Υπάρχουν νόμοι και αγορανομικές διατάξεις. Έγινε πάταξη της ακρίβειας, της αισχροκέρδειας, του παραεμπορίου. Τα πάντα έχουν γίνει, αλλά αφού φαίνεται σήμερα ότι υπάρχει μεγάλη ακρίβεια σε ορισμένα είδη και αυτό προκαλεί σήμερα το κοινό αίσθημα, δεν πρέπει να εφαρμόσουμε κάποια νομοθεσία πολύ καλύτερη απ’ αυτήν που υπάρχει σήμερα; Αναγνωρίζουμε όλοι ότι υπάρχει ακρίβεια, αναγνωρίζουμε πράξεις οι οποίες καταλήγουν στην αισχροκέρδεια. 
      Ζητήθηκε να προσδιορίσουμε την αισχροκέρδεια. Είναι σα να μου λέτε να προσδιορίσουμε την αχαριστία. Δεν προσδιορίζεται επακριβώς. Η αισχροκέρδεια πλήττει βασικές διατάξεις του Αστικού Κώδικα. Πρέπει να ξέρετε πολύ καλά ότι το στοιχείο της εμπορικότητας ενός εμπόρου είναι το κέρδος, το επιτρεπτό κέρδος, το νόμιμο κέρδος, γι’ αυτό και υπάρχει ο νόμιμος τόκος, ο τόκος υπερημερίας στις τράπεζες, γιατί αυτή είναι η συναλλαγή, αυτός είναι ο τρόπος του εμπορίου. Κάπου όμως ξεπερνάει πλέον τα όρια και εμπίπτει στις διατάξεις της κατάχρησης δικαιώματος, γι’ αυτό και σ’ όλες τις εκφάνσεις της ζωής υπάρχει ένα μέτρο και αυτό το μέτρο ελέγχεται με τη διάταξη του 281 του Αστικού Κώδικα, κατάχρηση δικαιώματος. Δεν μπορεί δηλαδή να ζητάς περισσότερα απ’ όσα δικαιούσαι. Αυτό από κει και πέρα λέγεται αισχροκέρδεια. Γι’ αυτό υπάρχουν και οι διατάξεις του αθέμιτου ανταγωνισμού. 
      Τι λέει εκεί ο νόμος και η πρακτική; Επιτρέπεται ο ανταγωνισμός γιατί ο ανταγωνισμός πολλές φορές επιφέρει καλύτερο αποτέλεσμα από απόψεως ποιότητας ή και τιμών, αλλά όταν αυτός ο ανταγωνισμός υπερβεί τα όρια, είναι αθέμιτος ανταγωνισμός. Σε μία αγορά σήμερα πολυποίκιλη με τα σούπερ μάρκετ, με τα καρτέλ –τα οποία σε κάποιες περιπτώσεις τιμωρήθηκαν –αυτή είναι μία πραγματικότητα την οποία οφείλουμε να ξεπεράσουμε.
	Έρχεστε σήμερα και μας «στοιβάζετε» -ας μου επιτραπεί η έκφραση- ότι τάχα αυτή η κρίση της ακρίβειας ξέσπασε επί των ημερών μας γιατί φταίμε εμείς. Δεν λέτε αυτό ακριβώς, αλλά σε τι φταίμε; Στο παραεμπόριο ή στην αισχροκέρδεια; Αυτά θέλουμε να πατάξουμε.
	Κύριε Πρόεδρε, εκείνο που θα ήθελα για μία ακόμα φορά να προσθέσω είναι ότι έχουν μία ξεχωριστή ευκαιρία οι Βουλευτές οι οποίοι νομοθετούν. Από μας ο κόσμος αξιώνει την επιβολή κυρώσεων, από μας ο κόσμος αξιώνει την επιβολή νομοθετικών παρεμβάσεων οι οποίες να βοηθούν την κοινωνική μας ζωή και τη ζωή γενικότερα. 
	Τι πρέπει να κάνουμε σήμερα; Να πούμε ότι δεν χρειάζεται η σύσταση της υπηρεσίας, όπως ελέχθη, ή ότι μπορεί να αντικατασταθεί από κάτι άλλο; Δεν μπορεί να γίνει αυτό διότι απεδείχθη ότι χρειάζεται μία υπηρεσία η οποία να παρακολουθεί πλέον. Η Επιτροπή Ανταγωνισμού υπάρχει. Όπως ξέρετε, είναι λίγο δύσκολο να λειτουργήσει με το επταμελές συμβούλιο που έχει. Υπάρχουν υπηρεσίες οι οποίες ελέγχουν την αγορά από απόψεως Επιτροπής Ανταγωνισμού που μπορούν να κάνουν και κάνουν σωστά τη δουλειά τους. Μου δόθηκε η ευκαιρία στην Επιτροπή Θεσμών και Διαφάνειας πολλές φορές να μιλήσω περί ανταγωνισμού. Κάνουν καλά τη δουλειά τους, αλλά δεν μπορούν να κάνουν και τον «αστυφύλακα».
	Αυτή η υπηρεσία, λοιπόν, η οποία συνιστάται σήμερα –και είναι ενδεδειγμένη και πρέπει να γίνει- έχει έναν και μόνο αποκλειστικό σκοπό, να ελέγχει την παραγωγή, την τιμή του προϊόντος της παραγωγής μέχρι και τη διακίνησή του στον καταναλωτή. Σήμερα δέχεται χιλιάδες τηλεφωνήματα ο Συνήγορος του Καταναλωτή και, πράγματι, ο κόσμος παρεμβαίνει και λύνονται πολλά προβλήματα. Έχουμε επιβάλει τέτοιες αγορανομικές διατάξεις όπου πολλές φορές παρεμβαίνουν οι πολίτες και ζητούν την επίκληση του Συνηγόρου του Καταναλωτή.
	Θέλω να καταλήξω με το εξής: Βοηθήστε σε κάποια άρθρα -στα οποία μπορεί, πράγματι, να θέλετε κάτι άλλο- αλλά μη μας επικρίνετε. Να στέκεστε στην ουσία του προβλήματος που είναι ο έλεγχος της αγοράς από κάθε άποψη.
	Σας ευχαριστώ πολύ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραμάριο.
	Το λόγο έχει ο εισηγητής του ΠΑ.ΣΟ.Κ. κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο τρόπος που πολιτεύεται η Κυβέρνηση ιδιαίτερα το τελευταίο διάστημα, δείχνει ότι έχει χάσει την αίσθηση της πραγματικότητας. Αυτό που όμως έχει μεγάλη σημασία για τους πολίτες και τη χώρα, είναι ότι έχει χάσει κάθε δυνατότητα διαχείρισης ακόμη και της καθημερινότητας. 
      Το Υπουργείο Ανάπτυξης και η Κυβέρνηση συνολικά, όπως φάνηκε και από τη χθεσινή τοποθέτηση του Υπουργού και του Κοινοβουλευτικού Εκπροσώπου, συνεχίζει να μας παρουσιάζει μια εικονική πραγματικότητα και να αναζητεί άλλοθι στο παρελθόν. 
      Το 90% της ομιλίας του Υπουργού και του Κοινοβουλευτικού Εκπροσώπου αφορούσε το παρελθόν και μάλιστα από το Β΄ Παγκόσμιο Πόλεμο μέχρι το 2004. Τι μας είπαν. Μέχρι το 2004 υπήρχε μεγάλη ακρίβεια. Από το 2004 μέχρι το 2007 τα πράγματα ήταν μια χαρά. Τώρα τελευταία άρχισαν να χαλάνε τα πράγματα, αλλά γι’ αυτό φταίει ο Αντενάουερ, ο Ρέιγκαν, ο Τόνυ Μπλερ και η διεθνής κρίση. 
      Αυτή, κυρίες και κύριοι συνάδελφοι, η αρνητική επιχειρηματολογία που επιστράτευσαν αποδεικνύει την αδυναμία θετικής υποστήριξης του νομοσχεδίου, ενός νομοσχεδίου που δεν εισάγει κάτι ουσιαστικό και αν το εισήγαγε ασφαλώς και θα χρησιμοποιούσαν περισσότερο χρόνο για να το υποστηρίξουν.
      Ανεξάρτητα όμως από το τι έλεγε και τι λέει η Κυβέρνηση σήμερα για να αποσείσει τις ευθύνες της, οι πολίτες γνωρίζουν πάρα πολύ καλά και συγκρίνουν και πώς περνούσαν μέχρι το 2004 και πώς περνούν σήμερα, σε ποια δεινή θέση τους έχει φέρει η πεντάχρονη πολιτική της Κυβέρνησης. Γνωρίζουν ότι το κόστος διαβίωσης έχει αυξηθεί κατακόρυφα. Για μια τετραμελή οικογένεια το μηνιαίο κόστος είναι επιπλέον 800 ευρώ. Αυτό είναι αποτέλεσμα του μεγάλου ρυθμού αύξησης των τιμών, των συνεχών ανατιμήσεων που υπάρχουν στην αγορά και ταυτόχρονα της μείωσης του πραγματικού εισοδήματος της ελληνικής οικογένειας. Είναι ζήτημα που έχει να κάνει με τη γενικότερη οικονομική πολιτική, με την εισοδηματική πολιτική, με την αφαίμαξη του εισοδήματος μέσω του άδικου φορολογικού συστήματος που θέσπισε η Κυβέρνηση, αλλά ταυτόχρονα, έχει να κάνει και με την κατάσταση που επικρατεί στην αγορά. Δεν είναι μόνο θέμα Υπουργείου Ανάπτυξης ασφαλώς, είναι γενικότερο θέμα της Κυβέρνησης γι’ αυτό έτσι πρέπει να αντιμετωπιστεί.
      Η ακρίβεια και η κερδοσκοπία στα βασικά καταναλωτικά αγαθά και υπηρεσίες, έχουν πάρει, πράγματι, ανεξέλεγκτες διαστάσεις και αυτό φάνηκε στην αύξηση του κόστους ζωής. Ιδιαίτερα στα καύσιμα και στα τραπεζικά προϊόντα, συνεχίζεται η ληστεία, παρά το γεγονός ότι οι διεθνείς τιμές του αργού πετρελαίου, έχουν πέσει κατακόρυφα και παρά το γεγονός για τις τράπεζες ότι τα επιτόκια και όλα τα άλλα για όλη την Ευρώπη έχουν, πραγματικά, αλλάξει προς όφελος των  τραπεζών. Εξάλλου οι ευνοϊκοί όροι με τους οποίους δίνονται και ζεστό χρήμα και εγγυήσεις από το ελληνικό δημόσιο, θα πρέπει να ισχύουν και για τους πολίτες. Τέτοιο πράγμα όμως, δεν βλέπουμε να υπάρχει.
      Οι τιμές παραγωγού των αγροτικών προϊόντων έχουν πιάσει πάτο και θα περίμενε κάποιος, ότι θα έτρωγε τουλάχιστον φθηνό ελληνικό προϊόν ο καταναλωτής. Ούτε αυτό γίνεται. Η ψαλίδα τιμής παραγωγού και τιμής καταναλωτή διευρύνεται και αυτή συνεχώς.
      Κυρίες και κύριοι συνάδελφοι, ο σκληρός πυρήνας της ακρίβειας όπως έχουμε τονίσει πολλές φορές σ΄ αυτήν τη συζήτηση, πηγάζει από την έλλειψη υγιούς ανταγωνισμού και την πλήρη καρτελοποίηση πολλών τομέων της οικονομίας. Με την έννοια αυτή η  όποια αναδιάρθρωση μεμονωμένων υπηρεσιών δεν μπορεί να φέρει αποτέλεσμα αν δεν υπάρξει, πρώτον, πολιτική βούληση για σύγκρουση με συμφέροντα που απομυζούν το εισόδημα του πολίτη και δεύτερον, για την επιβολή κανόνων στην αγορά με σχέδιο και ουσιαστική ενίσχυση της απαξιωμένης Επιτροπής Ανταγωνισμού.
      Η ελεύθερη αγορά επί Νέας Δημοκρατίας είπαμε ότι ταυτίστηκε με την ασύδοτη αγορά και αντέδρασαν οι συνάδελφοι της Συμπολίτευσης. Αυτό είναι αποτέλεσμα της θεωρίας σας για τη λεγόμενη αυτορρύθμιση της αγοράς. Δεν είναι κάτι καινούργιο. Μην απαρνιέστε και την ιδεολογία σας. Ο τόπος χρειάζεται μια άλλη αναπτυξιακή πολιτική με επίκεντρο τον άνθρωπο, που πρέπει να περιλαμβάνει ολοκληρωμένα μέτρα για τη στήριξη του οικογενειακού προϋπολογισμού, την προστασία του εισοδήματος του πολίτη, καθώς και την αποκατάσταση του κοινωνικού κράτους. Την επαναφορά του θεσμού του κοινωνικού μισθού με τις κοινωνικές υπηρεσίες στήριξης της οικογένειας, γιατί όλα αυτά έχουν να κάνουν με το επίπεδο διαβίωσης.
      Έρχεται η Κυβέρνηση σήμερα με το νομοσχέδιο να συστήσει άλλη μια υπηρεσία με τη μετονομασία υφιστάμενων δομών, ενώ δεν καταργεί τις μέχρι τώρα υπηρεσίες και του Υπουργείου και φυσικά τις αρμοδιότητες που υπάρχουν στις Νομαρχιακές Αυτοδιοικήσεις.
      Κυρίες και κύριοι συνάδελφοι, πρέπει να σας πω ότι όλοι οι φορείς οι οποίοι κλήθηκαν για ακρόαση είπαν ότι δεν υπήρξε καμμία προετοιμασία. Και όταν υπάρχουν στην αγορά οι εταίροι που ουσιαστικά συμμετέχουν καθημερινά, δεν μπορείς να νομοθετήσεις για ένα θέμα χωρίς να συζητήσεις μαζί τους. Έγινε στην επιτροπή έστω μετά από πίεση δική μας που ήλθαν και του εισηγητή της Πλειοψηφίας, έγινε μια κάποια συζήτηση, όμως αυτή η συζήτηση απέδειξε ότι αν γινόταν ουσιαστική διαβούλευση, θα είχαμε πολύ καλύτερα αποτελέσματα.
      Καταθέτω τα έγγραφα της Ε.Ν.Α.Ε., της Νομαρχίας Πειραιά, της Νομαρχίας Ηρακλείου, της Ε.Σ.Ε.Ε., του εμπορικού κόσμου και της Γ.Σ.Ε.Β.Ε.Ε. που λένε τις απόψεις τους για το νομοσχέδιο, για τα Πρακτικά της Βουλής.
      (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Υπήρχαν, κυρίες και κύριοι συνάδελφοι, επτά υπεύθυνοι, υπηρεσίες και φορείς αρμόδιοι για τα ζητήματα που έχουν να κάνουν με τη λειτουργία της αγοράς. Θα τους αναφέρω: Υπουργός Ανάπτυξης με αρμοδιότητα στην αγορά. Γενικός Γραμματέας Εμπορίου, Γενική Διεύθυνση Εσωτερικού Εμπορίου, Ε.Φ.Ε.Τ., Νομαρχιακές Υπηρεσίες Εμπορίου, Ελληνική Αστυνομία, Επιτροπή Ανταγωνισμού. 
      Οι επτά αυτές υπηρεσίες και υπεύθυνοι έγιναν επί Κυβέρνησης Νέας Δημοκρατίας δέκα έξι. Προστέθηκαν άλλοι εννιά και με το σημερινό νομοσχέδιο. Αναφέρω: Γενικός Γραμματέας Καταναλωτή, Ειδικός Γραμματέας Αγοράς, Υπηρεσία Εποπτείας Αγοράς, Συνήγορος Καταναλωτή, Εθνικό Συμβούλιο Καταναλωτή, Περιφερειακές Υπηρεσίες Ελέγχου Αγοράς, Κλιμάκια Ελέγχου Λαϊκών Αγορών και Υπαίθριου Εμπορίου, Κλιμάκια Ελέγχου Αγοράς, όπως θεσμοθετούνται τώρα. Στις υπάρχουσες υπάρχει και υπηρεσία ειδικών ελέγχων του Υπουργείου Οικονομικών η οποία έχει να κάνει και αυτή με την αγορά. 
      Υπάρχει μια πανσπερμία φορέων, υπηρεσιών αρμοδίων που έχουν να κάνουν με τη ρύθμιση και τον έλεγχο της αγοράς. Προς Θεού. Το κόστος αυτών των υπηρεσιών δεν δικαιολογεί τα αποτελέσματα που υπάρχουν. Μην προσθέτουμε και άλλες υπηρεσίες νέες συναρμοδιότητες, νέες συγκρούσεις, νέες αμφισβητήσεις. Θα έπρεπε να υπάρξει θα έλεγα μια αναδιάρθρωση που να αφορά το σύνολο και τη συγκεκριμενοποίηση.
      Το Υπουργείο Ανάπτυξης τοποθετεί ειδικό γραμματέα κατά την άποψή μας, μόνο και μόνο για να είναι απόλυτα ελεγχόμενη αυτή η νέα υπηρεσία. Το δείχνει η φράση που υπήρχε και διαγράφηκε και απ΄ αυτό φάνηκε ότι η συζήτηση και ο διάλογος αποδίδει, ότι οι έλεγχοι διενεργούνται από εντολή του γενικού γραμματέα. Αυτός που το έγραψε ήταν μέσα στη σκοπιμότητα. Βέβαια το ότι δεν αναφέρεται, δεν σημαίνει ότι δεν θα δίνει εντολές. Μα πρέπει να δίνει. Αλλά ταυτόχρονα και η  υπηρεσία θα πρέπει να έχει αυτόβουλα τη δυνατότητα να κάνει ελέγχους για να μη συμβαίνει αυτό – αν παραφράσω- που μας είπε ο κύριος Υπουργός. Ότι ο κ. Καραμανλής τους είπε προχωράτε και μη σταματάτε μπροστά σε ονόματα. Τι σημαίνει αυτό; Περνάνε έξω από το τάδε μεγάλο όνομα, δεν σταματάνε για έλεγχο, προχωράνε. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Είναι θέμα νοημοσύνης του καθενός.
    ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, επιτρέπετε διακοπή από τον  Υπουργό;
       ΒΑΣΙΛΕΙΟΣ ΚΕΓΚΕΡΟΓΛΟΥ: Βεβαίως.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θα έλεγα ότι ο καθένας παραφράζει ό,τι θέλει. Αλλά και αυτές οι παραφράσεις έχουν τα όριά τους. Επειδή αυτό που είπατε είναι προσβλητικό σας απαντώ ότι είναι θέμα νοημοσύνης του καθενός πώς θα εκλάβει κάτι τι. 
    ΠΡΟΕΔΡΕΥΩΝ (Γεώργιος Σούρλας): Μπορούμε να αποφύγουμε τις εντάσεις και από τις δύο πλευρές με τέτοιους χαρακτηρισμούς.
    ΒΑΣΙΛΕΙΟΣ ΚΕΓΚΕΡΟΓΛΟΥ: Έχει νοημοσύνη ο πολίτης για να κατανοήσει την επιχειρηματολογία καθενός. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν μίλησα για τον πολίτη.
    ΒΑΣΙΛΕΙΟΣ ΚΕΓΚΕΡΟΓΛΟΥ: Εμείς είμαστε σίγουροι ότι σήμερα μπορεί και κρίνει και την αποτελεσματικότητά σας και φυσικά την αδράνεια και την αδιαφορία που υπάρχει σε πολλούς τομείς της κυβερνητικής πολιτικής.
      Κυρίες και κύριοι συνάδελφοι, συνεχίζοντας στη συζήτηση επί των άρθρων να πω ότι η ενίσχυση του αγορανομικού ελέγχου της αγοράς και με την σημερινή μορφή της υπηρεσίας και με τη νέα, δεν μπορεί από μόνη της να καταπολεμήσει την ακρίβεια και είναι η αιτία αυτή που είπαμε, η πλήρης καρτελοποίηση. Άρα το τεσσαρακοστό πρώτο μέτρο από τα σαράντα ένα που ανακοίνωσε η Κυβέρνηση πέρυσι τον Φεβρουάριο που είναι με τον τίτλο: «Ενίσχυση της λειτουργίας της Επιτροπής Ανταγωνισμού» θα έπρεπε να είναι το πρώτο και θα πρέπει έστω και τώρα να έλθει εννέα, δέκα μήνες μετά.
      Στο άρθρο 3 με τις αρμοδιότητες  για την ειδική υπηρεσία αυτό που θα συμβεί είναι να συγκρουστούν οι αρμοδιότητες της κεντρικής υπηρεσίας μ΄ αυτές των Νομαρχιακών Αυτοδιοικήσεων.
      Τι έπρεπε να κάνει η Κυβέρνηση κατά την άποψη μας; Να αναδιαρθρώσει την κεντρική υπηρεσία να την ενισχύσει, να τη στελεχώσει, να προσθέσει τμήματα κοστολογικών ελέγχων ή οτιδήποτε άλλων, ερευνών κατά κλάδο και ταυτόχρονα να ορίσει σαφώς τις αρμοδιότητες της κεντρικής υπηρεσίας και των Νομαρχιακών Αυτοδιοικήσεων, τον τρόπο συνεργασίας και ταυτόχρονα να προβλέψει τη στελέχωση των Νομαρχιακών Αυτοδιοικήσεων. Χωρίς στελέχωση των Νομαρχιακών Αυτοδιοικήσεων θα έχουμε ένα υδροκέφαλο σχήμα με ισχυρό κέντρο, συγκεντρωτική υπηρεσία αλλά με αδύναμα πόδια. Και όταν αυτές οι υπηρεσίες είναι στην πρώτη γραμμή μάχης δεν μπορούν να πάνε με παιδιά των «STAGE» που δεν έχουν τη δυνατότητα να πραγματοποιούν ελέγχους, δεν έχουν δικαίωμα υπογραφών. Για αυτό λέμε, εγκρίνετε όλες τις θέσεις που έχουν ζητήσει οι νομάρχες για να στελεχωθούν αυτές οι υπηρεσίες στην ελληνική περιφέρεια.
      Τα υψηλά πρόστιμα που προβλέπει το άρθρο 5, το εύρος των προστίμων μπορεί να αξιοποιηθεί, από τη στιγμή που  δεν περιλαμβάνονται κριτήρια για την ενίσχυση των πελατειακών σχέσεων. Θα πρέπει να μας πείσετε ότι δεν θα συμβεί αυτό.
      Με τα άρθρα 7, 8, 9, 10 και 11 προβλέπεται η διάρθρωση της υπηρεσίας. Είπαμε ότι τα μέχρι τώρα τμήματα τα κάνει διευθύνσεις και τις διευθύνσεις τμήματα. Αυτό το αποδεικνύει εάν κάτσουμε να συγκρίνουμε το σημερινό οργανόγραμμα με το οργανόγραμμα που φέρνει το νομοσχέδιο.
      Τι καινούργιο φέρνει το νομοσχέδιο. Φέρνει το Τμήμα Παρακολούθησης Οικονομικών Μεγεθών και θεσμοθετεί και το Παρατηρητήριο Τιμών, το οποίο όπως είπαμε και άλλη φορά είχε έρθει ως ιδέα και πιλοτική λειτουργία από το 2001. Το 2003 είχε ενταχθεί στο επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ» για να οργανωθεί και να αναπτυχθεί αλλά σταμάτησε αυτή η διαδικασία και έρχεται μετά από τέσσερα χρόνια. Αυτό νομίζω ότι έπρεπε να είναι ένα θέμα αυτοκριτικής για την Κυβέρνηση.
      Άρθρα 13 και 14 αφορούν τη σύσταση των διακοσίων είκοσι πέντε θέσεων που θα στελεχώσουν αυτήν την υπηρεσία και τη διαδικασία επιλογής. Τα άρθρα 13 και 14 καταλαμβάνουν το μεγαλύτερο μέρος του νομοσχεδίου. Αυτό αποδεικνύει και το λόγο για τον οποίο έγινε το νομοσχέδιο. Θα μπορούσε να προβλέπει τις θέσεις, διακοσίων είκοσι πέντε, πεντακοσίων, εκατό και το άρθρο 14 να λέει ότι η στελέχωση της υπηρεσίας γίνεται σύμφωνα με την κείμενη νομοθεσία, αυτά που προβλέπει ο ν. 2190, αυτά που προβλέπουν οι τροποποιήσεις του και όλα τα άλλα. Το ότι κάνει ειδικό άρθρο με ειδικές προβλέψεις με τέσσερα μέλη της επταμελούς επιτροπής που ορίζει ο Υπουργός Ανάπτυξης, με τη «γαλάζια συνέντευξη» ούτως ώστε να προσλάβει αυτούς που θέλει, αποδεικνύει τη σκοπιμότητα. Βέβαια αυτό έχει πολλές πτυχές. Εμείς είπαμε ότι αυτό είναι μια πραγματικά ωμή κομματική παρέμβαση στη διαδικασία επιλογής.
      Άρθρο 19, σε σχέση με τους ελέγχους και επανελέγχους δεν προβλέπεται ποιο όργανο ενεργεί τον επανέλεγχο. Δίδεται η εντολή για επανέλεγχο για ποια θέματα και ποιο όργανο τον διενεργεί; Οι ίδιοι που πήγαν;
      Με το άρθρο 20, προβλέπεται η ανάθεση έργου σε ιδιώτες. Είπαμε ότι είμαστε αντίθετοι στην ανάθεση δημόσιου ελεγκτικού έργου σε ιδιώτες και μάλιστα χωρίς περιορισμό. Δεν μπορεί να συμβεί αυτό.
      Λέει το άρθρο ότι εάν αργήσει να στελεχωθεί η υπηρεσία ή εάν είναι άρρωστοι, εάν πάρουν άδειες μητρότητας κ.λπ. με μια απλή απόφαση του Υπουργού θα παίρνει ιδιώτες και θα τους αναθέτει έργο της υπηρεσίας χωρίς όριο αριθμού χωρίς τίποτα που σημαίνει ότι μπορεί να δούμε μια στιγμή και χίλιους ιδιώτες εκεί στο Υπουργείο Ανάπτυξης, ανάλογα βέβαια και με το χρήμα που θα δώσει ο Υπουργός Οικονομικών που εδώ βλέπω ότι το δίνει απλόχερα, 5.000.000 ευρώ για να προσλάβουμε διακόσιους είκοσι πέντε και ιδιώτες.
      ΑΡΙΣΤΟΤΕΛΗΣ ΠΑΥΛΙΔΗΣ: Σε πόσο χρόνο;
      ΒΑΣΙΛΕΙΟΣ ΚΕΓΚΕΡΟΓΛΟΥ: Άμεσα μπορεί να γίνει αυτό με τη δημοσίευση του νομοσχεδίου όσον αφορά τους ιδιώτες.
      ΑΡΙΣΤΟΤΕΛΗΣ ΠΑΥΛΙΔΗΣ: Άμα δούνε φράγκο γράψε μου!
      ΒΑΣΙΛΕΙΟΣ ΚΕΓΚΕΡΟΓΛΟΥ: Με το άρθρο 22, μετονομάζει απλά τα κλιμάκια ελέγχου λαϊκών αγορών και υπαίθριου εμπορίου που λειτουργούσαν μέχρι τώρα, σε κλιμάκια ελέγχου αγοράς χωρίς να γίνεται μια αξιολόγηση του έργου που έχουν παρουσιάσει αυτά μέχρι τώρα και χωρίς να συζητήσουμε την ανάγκη αναδιάρθρωσής τους. Γιατί τι έχει συμβεί; Τα κλιμάκια με τον τρόπο που προβλέπεται η στελέχωσή τους είναι αναποτελεσματικά. Τουλάχιστον για την περιφέρεια που γνωρίζω εγώ είναι πλήρως αναποτελεσματικά. Άνθρωποι που, κυρίως δεν έχουν σχέση με το αντικείμενο ούτε με οικονομία ούτε με οτιδήποτε άλλο συμμετέχουν στα κλιμάκια μόνο και μόνο για να βάζουν την υπογραφή. Πλήρης αναποτελεσματικότητα.
      Κλείνω, κυρίες και κύριοι συνάδελφοι, λέγοντας ότι εμείς έχουμε καταθέσει συγκεκριμένες προτάσεις για την ενίσχυση του ρυθμιστικού πλαισίου που διέπει τις αγορές. Έχουμε καταθέσει συγκεκριμένες προτάσεις για την Επιτροπή Ανταγωνισμού με δημιουργία αυτόνομης υπηρεσίας αντιμετώπισης των καρτέλ στα πλαίσιά της, με δημιουργία ενός νέου συστήματος ιεράρχησης και επιλογής των υποθέσεων ούτως ώστε να δίνεται προτεραιότητα στις σημαντικές υποθέσεις κατάχρησης δεσπόζουσας θέσης, συγκεντρώσεων και όλες αυτές που δημιουργούν τα προβλήματα, να αυστηροποιηθούν οι τιμές, να θεσμοθετηθεί ως ποινικό αδίκημα η συμμετοχή σε καρτέλ, είναι ευκαιρία τώρα που υπάρχει και νομοσχέδιο του Υπουργείου Δικαιοσύνης αφού δεν το κάνατε μέχρι τώρα, να δημιουργηθεί ειδικό τμήμα ανταγωνισμού στα διοικητικά εφετεία. Τι σημαίνει αυτό; Ότι θα ξεμπλοκάρει η ουρά που υπάρχει σήμερα και που κάνει αναποτελεσματική την παρέμβαση της επιτροπής. Και τέλος, η δημιουργία αποκεντρωμένων υπηρεσιών της Επιτροπής Ανταγωνισμού που έχει διαφορετικό αντίκειμενο από τις Νομαρχιακές Αυτοδιοικήσεις, ούτως ώστε να μην επωμίζεται η κεντρική υπηρεσία με διαδικασίες οι οποίες πρέπει να γίνονται σ΄ όλη την Ελλάδα.
      Κυρίες και κύριοι συνάδελφοι, είναι εμφανές ότι μόνο με μια διαφορετική φιλοσοφία που μπορεί να εμπνέει μια οικονομική και αναπτυξιακή πολιτική μπορούν να υλοποιηθούν αποτελεσματικές πολιτικές. Η Κυβέρνηση είναι εγκλωβισμένη μέσα στη δίνη των γεγονότων της καθημερινότητας της πολιτικής και δεν μπορεί να ξεμπλοκαριστεί η ίδια ούτως ώστε ακόμα και αν ήθελε να δεχθούμε ότι θέλει, να μπορέσει να βάλει τάξη στην αγορά. Θεωρώ ότι αυτό σήμερα είναι μια τελειωμένη υπόθεση για την Κυβέρνηση. Από την άλλη μεριά, εμείς με συγκεκριμένες προτάσεις καταθέτουμε σήμερα και επιμένουμε για να αλλάξει αυτή η κατάσταση η οποία είναι εις βάρος του πολίτη και εις βάρος της χώρας και ταυτόχρονα καταθέτοντας αυτήν την πρόταση ζητάμε και την εμπιστοσύνη του ελληνικού λαού όχι μόνο κατά ανάγκη με τις δημοσκοπήσεις αλλά και με τις εκλογές που πρέπει να γίνουν για να αλλάξει πορεία ο τόπος.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες και δύο συνοδοί-καθηγητές από το Γενικό Λύκειο της Ιταλικής Σχολής Αθήνας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο ειδικός αγορητής του Κ.Κ.Ε. κ. Νικόλαος Γκατζής.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές και επί της αρχής είχαμε πει ότι αυτό το νομοσχέδιο βρίσκεται μέσα στο γενικότερο πλαίσιο της πολιτικής της Κυβέρνησης που είναι η ενίσχυση ουσιαστικά της ανταγωνιστικότητας, η διαμόρφωση των τιμών με την λεγόμενη αυτορρύθμιση της αγοράς. Ο μηχανισμός υπήρχε, πολιτική βούληση δεν υπήρχε. Και είπαμε επίσης, ότι το θέμα είναι βαθιά πολιτικό και έχει ταξικές οξυμένες πλευρές. Και το εξηγήσαμε.
      Όμως, κύριε Υπουργέ, να κάνω μια παρατήρηση, ότι ενώ το νομοσχέδιο ασχολείται τελικά κυρίως με τις παιδικές τροφές και με τα οπωροκηπευτικά, δεν αναφέρεται καθόλου στα αλιεύματα. 
Δεν ξέρω γιατί το εξαιρείτε, όταν ξέρουμε ότι και εκεί γίνεται μία μεγάλη ληστεία των ψαράδων από τους μεσάζοντες, που και αυτοί διαμορφώνουν ουσιαστικά τις τιμές κατά το δοκούν. 
      Ας μπούμε, όμως, στο νομοσχέδιο. Η συζήτηση που γίνεται σήμερα για τα άρθρα τι είναι; Τα άρθρα τι είναι; Είναι ουσιαστικά παράμετροι υλοποίησης του συγκεκριμένου στόχου που μπαίνει στο πρώτο άρθρο, Τη δημιουργία της υπηρεσίας της εποπτείας της αγοράς, με το προσωπικό που θα προσλάβει, με τις μεταθέσεις οι οποίες θα γίνουν, με τα χρηματικά ποσά τα οποία θα δαπανηθούν, το ένα, το άλλο, τα πρόστιμα, τις κυρώσεις. Δηλαδή, με λίγα λόγια, πώς θα υλοποιηθεί η υπηρεσία αυτή, πώς θα ασκήσει τον έλεγχό της. 
      Πριν μπω σε ορισμένες βασικές παρατηρήσεις, κύριε Υπουργέ -γιατί δεν θα ασχοληθούμε με τα άρθρα, είπαμε ότι είναι πολιτικό το θέμα και θα το εξηγήσω- θέλω να πω ότι στο άρθρο 3 παράγραφος 1 εδάφιο ιδ΄ λέτε ότι αυτή η επιτροπή θα κάνει κοστολογική έρευνα στις επιχειρήσεις κατά επιχειρηματικούς κλάδους σε περιπτώσεις αδικαιολόγητων αυξήσεων προϊόντων και εμπορευμάτων ή υπηρεσιών από μία επιχείρηση ή από το σύνολο των δραστηριοποιούμενων ομοειδών στον κλάδο επιχειρήσεων. Καλώς μέχρι εδώ. Και σημειώνετε παρακάτω ότι οι έλεγχοι αυτοί διενεργούνται έπειτα από εντολή του ειδικού γραμματέα. Γιατί; 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Διαγράφηκε αυτό.
      ΝΙΚΟΛΑΟΣ ΓΚΑΤΖΗΣ: Πολύ καλά κάνατε και το διαγράψατε, γιατί έδειχνε τους «ημέτερους». Είχα κάνει την παρατήρηση και επί της αρχής.
      Κύριοι Βουλευτές, ερχόμαστε στο θέμα. Γι’ αυτό λέω ότι το θέμα είναι πολιτικό, γιατί θεωρούμε ότι μέχρι σήμερα η αγορά -για να ξεκινήσουμε από ορισμένες διαπιστώσεις που θα συμφωνήσουμε όλοι- είναι  πανάκριβη και μέρα με τη μέρα γίνεται ακριβότερη και υποφέρουν τα λαϊκά στρώματα. Τα λαϊκά νοικοκυριά δεν μπορούν πια να έχουν στοιχειώδη διατροφή με τα βασικά είδη λαϊκής κατανάλωσης.
      Τι φταίει σ΄ αυτό; Ότι δεν υπήρχε ελεγκτικός μηχανισμός; Χθες σας ανέφερα δεκαπέντε υπηρεσίες ελεγκτικού μηχανισμού. Γιατί δεν περιορίστηκε αυτή η αισχροκέρδεια; Λύθηκε το πρόβλημα, τελικά, με τον έλεγχο που έγινε και μπήκαν ορισμένα πρόστιμα ή έκλεισε ένα πολυκατάστημα για ορισμένες μέρες; Σταμάτησε να κυριαρχεί αυτή η αισχροκέρδεια στη αγορά; Σταμάτησαν, τελικά, να ανεβάζουν στα σούπερ μάρκετ και γενικότερα παντού τα προϊόντα από μέρα σε μέρα, για να μην πω ότι την ίδια μέρα πολλές φορές έχουν διαφορετικές τιμές;
      Γι’ αυτό λέω εάν ήθελε η Κυβέρνηση, και αυτή και η προηγούμενη, αφού υπήρχαν οι μηχανισμοί. Γιατί δεν είναι τωρινό το φρούτο της ακρίβειας, υπήρχε και επί ΠΑ.ΣΟ.Κ.. Και τότε στις λαϊκές αγορές βλέπαμε τον Υπουργό να τρέχει και να κάνει έλεγχο μαζί με τα κανάλια. Και τότε και τώρα έλεγχος στην αγορά δεν γινόταν, παρ΄όλο που υπήρχαν πάρα πολλές υπηρεσίες και μπορούσαν να τον κάνουν. Και σας λέω, κύριε Υπουργέ, για ορισμένα εξόφθαλμα. Έλειπε ο ελεγκτικός μηχανισμός, για να ελέγξει τελικά τη μεγάλη διαφορά που υπάρχει από την τιμή παραγωγού στην τιμή κατανάλωσης; Να σας πω ορισμένα προϊόντα απ’ αυτά; Το ψωμί, παραδείγματος χάρη.
      Εδώ με την ευκαιρία, θα κάνω μία δεύτερη παρατήρηση. Αναφέρεται μέσα στην εισηγητική έκθεση ότι τα τελευταία χρόνια τα δημητριακά έχουν πάρει τεράστια αύξηση και λέει, εάν θυμάμαι καλά, στο 70% περίπου, όταν σήμερα οι αποθήκες είναι γεμάτες, όταν το μαλακό στάρι το πουλάνε 13 λεπτά -γιατί τόσο το ζητούν οι έμποροι- και το σκληρό στάρι με 18, 20, άντε και 22 λεπτά. Ποια είναι πανάκριβα; Το ίδιο γίνεται σ΄ όλα τα δημητριακά, αλλά και στο βαμβάκι κ.λπ..
      Με λίγα λόγια, κύριοι Βουλευτές, στο θέμα του ελέγχου της αγοράς υπήρχε μηχανισμός, αλλά δεν υπήρχε πολιτική βούληση απ’ όλες τις προηγούμενες κυβερνήσεις, και από το ΠΑ.ΣΟ.Κ. και από τη Νέα Δημοκρατία. 
      Σας λέω ότι υπάρχουν ορισμένες περιπτώσεις που βγάζουν μάτι. Δεν μπορούσατε να ελέγξετε το σιτάρι, το κύκλωμα που λέμε «σιτάρι – άλευρα – ψωμί»; Μπορούσατε. Προηγουμένως είπε ο εισηγητής της Πλειοψηφίας ότι τώρα θα γίνει ο έλεγχος αυτός στο ψωμί κ.λπ.. 
      Δεν μπορούσε να γίνει ο έλεγχος στα γαλακτοκομικά προϊόντα, που, όπως σας είπα και χθες, παίρνουν το γάλα στην αξία ενός μπουκαλιού νερού και το πουλάνε πανάκριβα, δηλαδή 1,5 ευρώ το κιλό; Δεν θα μπορούσε να γίνει έλεγχος στην αγορά για το λάδι; Δεν θα μπορούσε να γίνει έλεγχος για ορισμένα αγροτικά προϊόντα που τα αγοράζουν πανάκριβα οι αγρότες, όπως σας ανέφερα χθες, όπως για παράδειγμα τα λιπάσματα; 
      Δεν θα μπορούσε τελικά, κύριε Υπουργέ, να γίνει έλεγχος βασικά στις παιδικές τροφές, που αναφέρεται το νομοσχέδιο, και στα οπωροκηπευτικά που πηγαίνουν οι μεσάζοντες και λένε «δώσε μου δέκα τόνους πατάτας, πόσο κάνουν, τόσο, θα μου βάλεις ότι πήρα τρεις τόνους μ΄ αυτήν την τιμή»; Δεν τις ξέρουμε τις κομπίνες; Δεν τις ξέρουν, άραγε, οι υπηρεσίες που ζουν, υποτίθεται, μέσα σ΄ αυτό το πλαίσιο, ο ελεγκτικός μηχανισμός; Γι’ αυτό λέω ότι είναι θέμα πολιτικής βούλησης. Αυτό είναι το ένα.
      Δεύτερον, είναι αν μπορείτε στους κανόνες της ελεύθερης αγοράς να επιβάλλετε ελέγχους. Δεν μπορείτε. Θα σου πει ο άλλος «τόσο το πουλάω και όποιος θέλει ας έρθει να το πάρει». Δεν μπορείτε, κύριε Υπουργέ, γιατί δογματικά και η προηγούμενη κυβέρνηση και εσείς στέκεστε στους κανόνες της ελεύθερης αγοράς, στις τέσσερις ελευθερίες του Μάαστριχτ, στέκεστε επίμονα στη διαμόρφωση των τιμών από την ίδια την αγορά, στη στήριξη αυτής της πολιτικής με την ενίσχυση δήθεν της ανταγωνιστικότητας. Η ανταγωνιστικότητα μείωσε καμμία τιμή; Απλούστατα, εξολόθρευσε τους μικρούς και αφού έγιναν μικρά μονοπώλια ή και μεγαλύτερα, επέβαλαν αυτές τις τιμές οι οποίες είναι σήμερα και λέμε ότι κυριαρχεί η αισχροκέρδεια κ.λπ..
      (Στο σημείο αυτό κτυπά το κουδούνι λήξεως χρόνου ομιλίας του κυρίου Βουλευτή)
      Κύριε Πρόεδρε, ζητώ την ανοχή σας.
      Βάζω το ερώτημα: Μπορεί να χτυπηθεί; Το είπα και προηγούμενα, δεν μπορεί να χτυπηθεί. Και να έχετε τη βούληση, δεν έχετε τα εργαλεία. Σας λείπουν δύο βασικά εργαλεία, αλλά με το να ιδιωτικοποιείτε τα πάντα, να τα στέλνετε όλα στην ελεύθερη αγορά, ακόμη και κοινωνικούς τομείς, όπως την υγεία και την παιδεία, δεν έχετε σήμερα τη δυνατότητα που είχαν οι κυβερνήσεις τα προηγούμενα χρόνια. Μέχρι το 1992 θα ξέρετε ότι υπήρχε η δυνατότητα η κυβέρνηση να κάνει διατιμήσεις. Από εκεί  και πέρα και με τους κανόνες της ελεύθερης αγοράς του Μάαστριχτ κ.λπ. που όλα τα κόμματα την στηρίζετε, καταργήθηκαν σποραδικά όλοι οι έλεγχοι. 
      ΑΣΤΕΡΙΟΣ ΡΟΝΤΟΥΛΗΣ: Γιατί λέτε όλα τα κόμματα; Να ξεχωρίζετε το ΛΑ.Ο.Σ.
      ΝΙΚΟΛΑΟΣ ΓΚΑΤΖΗΣ: Όταν μιλάτε, εγώ σας διακόπτω;
      ΑΣΤΕΡΙΟΣ ΡΟΝΤΟΥΛΗΣ: Να ξεχωρίσετε το ΛΑ.Ο.Σ..
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, σας παρακαλώ να μη διακόπτετε.
      ΝΙΚΟΛΑΟΣ ΓΚΑΤΖΗΣ: Όταν μιλήσατε…
      ΑΣΤΕΡΙΟΣ ΡΟΝΤΟΥΛΗΣ: Ψηφίσαμε εμείς κανένα Μάαστριχτ;
      ΝΙΚΟΛΑΟΣ ΓΚΑΤΖΗΣ: Ας πούμε ότι εσείς δεν το ψηφίσατε. 
      ΑΣΤΕΡΙΟΣ ΡΟΝΤΟΥΛΗΣ: Πώς λέτε όλα τα κόμματα.
      ΝΙΚΟΛΑΟΣ ΓΚΑΤΖΗΣ: Αφού δεν υπήρχατε, κύριε συνάδελφε. Τι θέλετε να αποδείξετε; Υπήρχατε, όταν ψηφίστηκε το Μάαστριχτ; 
      ΑΣΤΕΡΙΟΣ ΡΟΝΤΟΥΛΗΣ: Από το 2000 υπάρχουμε. Για το ΛΑ.Ο.Σ. θα τα πούμε εμείς.
      ΝΙΚΟΛΑΟΣ ΓΚΑΤΖΗΣ: Υπήρχατε, όταν ψηφίστηκε το Μάαστριχτ; Δεν ήσασταν μέσα στην Κυβέρνηση της Νέας Δημοκρατίας; Δεν το ψήφισε ο Καρατζαφέρης;
      ΑΣΤΕΡΙΟΣ ΡΟΝΤΟΥΛΗΣ: Όχι δεν το ψήφισε, ψεύδεσθε.
      ΝΙΚΟΛΑΟΣ ΓΚΑΤΖΗΣ: Το ψήφισε μέσω της Νέας Δημοκρατίας.
      ΑΣΤΕΡΙΟΣ ΡΟΝΤΟΥΛΗΣ: Δεν ψήφισε. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, θα πάρετε το λόγο μετά και θα τα πείτε.
      ΝΙΚΟΛΑΟΣ ΓΚΑΤΖΗΣ: Κύριε συνάδελφε, κάνουμε ένα διάλογο ανούσιο. Ο κ.Καρατζαφέρης ήταν Βουλευτής της Νέας Δημοκρατίας. Η Νέα Δημοκρατία το ψήφισε και τώρα αν θέλετε να αναιρέσετε…
      ΑΣΤΕΡΙΟΣ ΡΟΝΤΟΥΛΗΣ: Κάνετε μεγάλο λάθος, η ίδια καραμέλα συνέχεια.
      ΝΙΚΟΛΑΟΣ ΓΚΑΤΖΗΣ: Πείτε εσείς τη δική σας καραμέλα. Τα εθνικιστικά σας και για όλα φταίνε τελικά οι πρόσφυγες. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, θα έρθετε στο Βήμα και θα απαντήσετε. Έτσι γίνεται ο διάλογος.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν έχει τη δυνατότητα σήμερα η Κυβέρνηση, όπως δεν είχαν την δυνατότητα και τα προηγούμενα χρόνια, οι προηγούμενες κυβερνήσεις να ελέγξουν την αγορά μ΄ αυτόν τον τρόπο. Γιατί και ορισμένα εργαλεία που είχαν τα έχουν απεμπολήσει.
      Παραδείγματος χάρη, μιλούσαμε και φωνάζαμε για το πετρέλαιο. Είχε τη δυνατότητα να κάνει διατίμηση. Όλοι λέγαμε βάλτε ένα πλαφόν-οροφή. Μπορούσε να το κάνει; Δεν μπορούσε. Γιατί; Γιατί και τη μόνη δυνατότητα που είχε με τα κρατικά διυλιστήρια τα πούλησε στον ιδιώτη το ΠΑ.ΣΟ.Κ. προηγουμένως, με τη σύμφωνη γνώμη και της Νέας Δημοκρατίας. Θα μπορούμε με τα διυλιστήρια που τότε βοούσαν οι εφημερίδες ότι είχαν υπερκέρδη 50% και 60% να έχει λιγότερα κέρδη και με τους μηχανισμούς των πρατηρίων καυσίμων να κάνει μικρότερες τιμές. Δεν ισχυριζόμαστε ότι θα καταργήσει αυτήν την αισχροκέρδεια, θα την περιορίσει όμως.
      Το ίδιο θα μπορούσε να γίνει και με τα λιπάσματα. Δέκα ευρώ τα αγοράζουν στην Ουκρανία και τα πωλούν εδώ σαράντα ευρώ. Και αυτό γιατί; Γιατί κλείσατε και εσείς και το ΠΑ.ΣΟ.Κ. τις βιομηχανίες λιπασμάτων. Μια έμεινε στη Θεσσαλονίκη και αυτή θα την είχατε πουλήσει, αν δεν υπήρχε το πρόβλημα του Χρηματιστηρίου. Το ίδιο δεν έγινε και με τις επιχειρήσεις γαλακτοκομικών; Δεν τις δώσατε; Μπορείτε να επιβάλετε τιμές με συνεταιριστικές οργανώσεις που είχαν τη δυνατότητα να επιβάλουν  καλύτερες τιμές, αν ήθελε το κράτος και ενίσχυε αυτές τις συνεταιριστικές οργανώσεις;
      Ξέρουμε ότι οι συνεταιριστικές οργανώσεις είναι μια μικρή συνεταιριστική καπιταλιστική οργάνωση. Όμως, της προσδίδουμε αντιμονοπωλιακό χαρακτήρα, γιατί είναι μικροί παραγωγοί μέσα και έχουν τον ίδιο εχθρό στη ζωή τους και στην ανταγωνιστική αγορά, όπως ισχύει σήμερα τελικά. Από την άποψη αυτή, θα μπορούσατε να ενισχύσετε τους συνεταιρισμούς. Δεν υπάρχει δυνατότητα, γιατί ό,τι είχατε, τα έχετε πουλήσει, όπως τις κρατικές επιχειρήσεις, ενέργεια,  πετρέλαιο κ.λπ.. Ούτε αυτή τη δυνατότητα έχετε, ούτε τη δυνατότητα σε παραγωγικές μονάδες, όπου μπορούσατε να στηρίξετε σήμερα και να επιβάλετε μια διατίμηση, αξιοποιώντας αυτές τις υπηρεσίες που μπορούσαν να έχουν ανάγκη.
      Το πρόβλημα, κύριοι Βουλευτές, είναι γενικό. Είναι μέσα στο πλαίσιο της αντιλαϊκής πολιτικής. Δεν μπορεί να δουλέψει σήμερα αυτό, γιατί το επιβάλλει  η ελεύθερη αγορά που δογματικά ακολουθείτε όλα τα κόμματα.
      Καταψηφίζουμε επί των άρθρων, κύριε Πρόεδρε, ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή.
      Η ειδική αγορήτρια του Συνασπισμού Ριζοσπαστικής Αριστεράς, κ. Αμμανατίδου – Πασχαλίδου Ευαγγελία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, το παρόν σχέδιο νόμου ήδη το έχουμε καταψηφίσει επί της αρχής, γιατί θεωρούμε πως δεν υπάρχει κανένας μα κανένας λόγος να γίνει η σύσταση μιας νέας υπηρεσίας του Υπουργείου Ανάπτυξης που θα εποπτεύει την αγορά, αφού υπάρχουν ήδη υπηρεσίες γι’ αυτό το σκοπό. Μάλιστα, η μια υπηρεσία είναι από το ίδιο το Υπουργείο Ανάπτυξης, η Γενική Γραμματεία Εμπορίου. Άλλη υπηρεσία είναι αυτή της εκάστοτε Νομαρχιακής Αυτοδιοίκησης που στα πλαίσια της αποκέντρωσης και της κατανομής αρμοδιοτήτων είχαν παραχωρηθεί στις νομαρχίες. 
      Η ακρίβεια και η αισχροκέρδεια, κύριοι της Κυβέρνησης, είναι προϊόν της ανυπαρξίας, της ευαισθητοποίησής σας και της ανοχής σας, τα καρτέλ που έχουν δημιουργηθεί εδώ και πάρα πολλά χρόνια. Βέβαια, λαμβάνοντας υπ' όψιν και την παγκόσμια οικονομική κρίση, το φαινόμενο διογκώνεται και απειλεί πραγματικά και εκείνες τις κοινωνικές ομάδες που μέχρι χθες δεν είχαν κάποιο ιδιαίτερο πρόβλημα. 
      Σήμερα που ο πληθωρισμός είναι στα ύψη και οι μισθοί είναι παγωμένοι, σήμερα που οι μικρομεσαίες επιχειρήσεις κλείνουν η μια μετά την άλλη, σήμερα που οι αγρότες και οι κτηνοτρόφοι αφήνουν τον παραγωγικό τομέα, γιατί δεν μπορούν να τα βγάλουν πέρα, σήμερα που τα νοικοκυριά είναι υπερχρεωμένα στις τράπεζες, οι οποίες τους καταληστεύουν, βέβαια, με τα ληστρικά τους επιτόκια, είναι επιτακτική ανάγκη και υποχρέωση της πολιτείας να σταματήσει αυτήν την κατάσταση. 
      Η ανεργία; Συνεχώς μεγαλώνει. Εσείς, όμως, παρουσιάσατε μια άλλη εικόνα, μια εικονική πραγματικότητα στον προϋπολογισμό που έχετε καταθέσει για το 2009, τόσο αισιόδοξη, ενώ τα πραγματικά γεγονότα είναι τελείως διαφορετικά. Κάθε μέρα κλείνουν εργοστάσια και άνθρωποι πετιούνται στο δρόμο στην κυριολεξία. Πού βρήκατε αυτά τα μειωμένα ποσοστά ανεργίας δεν μπορώ να καταλάβω. 
      Από την άλλη, η πραγματικότητα που βιώνουν είναι η ανεξέλεγκτη ασυδοσία, η οποία θα μπορούσε να είχε τιθασευτεί από τις ήδη υπάρχουσες υπηρεσίες. Όμως, τις έχετε υποστελεχωμένες και έτσι υπάρχει δυσκολία να λειτουργήσουν, χωρίς βέβαια να ξεχνάμε ότι σε κάποιες Νομαρχιακές Αυτοδιοικήσεις υπάρχουν και πελατειακές σχέσεις και μάλιστα ανεπτυγμένες. Αυτό που πρέπει να γίνει είναι αναδιάρθρωση των υπηρεσιών των Νομαρχιακών Αυτοδιοικήσεων και βέβαια και  μια περαιτέρω αύξηση του εξειδικευμένου προσωπικού τους. 
      Εσείς θα κάνετε και μετατάξεις από τις Νομαρχιακές Αυτοδιοικήσεις και από άλλες υπηρεσίες της Δημόσιας Διοίκησης. Αυτό το σημαίνει; Ότι μια διοίκηση η οποία είναι υποστελεχωμένη, θα την αποδυναμώσετε και άλλο. Άρα, θα τις καταστήσετε ανενεργές και βάζετε βέβαια και ιδιώτες μέσα στον έλεγχο της αγοράς. Μιλάτε για συνεργασία των υπηρεσιών μεταξύ τους, όταν γνωρίζουμε τη δυσκολία που έχει η Δημόσια Διοίκηση. Όταν υπάρχει μια υπηρεσία από το ένα τμήμα στο άλλο έχει πολύ μεγάλο πρόβλημα συνεννόησης.
       Ένα απλό παράδειγμα πάλι από την Νομαρχιακή Αυτοδιοίκηση. Ένα τμήμα, η τεχνική υπηρεσία μιας νομαρχίας με τη Διεύθυνση Πολεοδομίας. Η μια τεχνική υπηρεσία λέει ότι θα γίνει αναγκαστική απαλλοτρίωση, χάραξη δρόμου και η πολεοδομία αυτό που κάνει είναι να συνεχίζει να δίνει σε απαλλοτριωμένα χωράφια ή οικόπεδα άδειες για να χτίσουν και μετά να είμαστε σε μια απελπιστική κατάσταση. Μ΄ αυτό το παράδειγμα, θέλω να πω ότι είναι φύσει αδύνατο να λειτουργήσει αυτή η συνεργασία διαφόρων φορέων, διαφόρων ελεγκτικών μηχανισμών που λέτε μέσα στο νομοσχέδιο. 
      Ο υγιής ανταγωνισμός και η αυτορρύθμιση της αγοράς που ισχυρίζεστε, βέβαια στα πλαίσια της νεοφιλελεύθερης πολιτικής σας, δεν έχει να κάνει με την νέα υπηρεσία που πάτε να ιδρύσετε, αλλά με τη βούληση που θα έπρεπε να είχατε για την ομαλή λειτουργία της αγοράς. Αυτό που γίνεται με τις διαφορές στις τιμές από το χωράφι στο ράφι, δίνει την ευχέρεια στους μεσάζοντες, να μεγαλώνουν τα κέρδη τους και εδώ έπρεπε να χτυπήσετε, πραγματικά, το μαχαίρι στο κόκαλο. 
      Τι να πούμε για τα καρτέλ και για την Επιτροπή του Ανταγωνισμού; Είδαμε όλα τα προηγούμενα χρόνια πώς λειτούργησε η ιστορία της Επιτροπής Ανταγωνισμού, ποια πρόστιμα έχουν επιβληθεί. Τελευταία έκλεισε ένα σούπερ μάρκετ, κύριε Υπουργέ, και το μόνο που βγαίνετε και λέτε είναι γι’ αυτό το συγκεκριμένο σούπερ μάρκετ.
      Βλέπουμε τι γίνεται και στις ακτοπλοϊκές συγκοινωνίες, το τι έχει δημιουργηθεί και αυτό που βλέπουμε είναι ότι δεν λειτουργεί αυτή η ανεξάρτητη αρχή, όπως ακριβώς θα έπρεπε. Άρα θα πρέπει να σταματήσετε την πολιτική σας υπέρ των μεγάλων και να δείτε λίγο τους άνεργους τους χαμηλοσυνταξιούχους, τους χαμηλόμισθους και να υπάρξει και ένα κοινωνικό κράτος. Και βέβαια αυτό που θα έπρεπε να είχατε κάνει, είναι να είχατε την αγορά υπό κρατικό έλεγχο.
      Ούτως ή άλλως, από χθες είχαμε αναφέρει κάποια μέτρα που θα έπρεπε να είχαν ληφθεί, να είχαν θεσπιστεί, όπως ήταν ο ανώτατος συντελεστής κέρδους, παραγωγού και ανώτατης τιμής πώλησης από τον παραγωγό στον χονδρέμπορο, θέσπιση χονδρεμπορικού κέρδους μοναδικού, θέσπιση ανώτατων τιμών λιανικής πώλησης και συνεχείς αγορανομικοί έλεγχοι τιμών και ποιότητας. Και όσον αφορά την ποιότητα, είχαμε πέρυσι εκείνο το τεράστιο διατροφικό σκάνδαλο με το ηλιέλαιο. Είδαμε, πραγματικά, την αδυναμία των υπηρεσιών να ελέγχουν τα εισαγόμενα προϊόντα.
      Ο Ε.Φ.Ε.Τ. μέσα σ΄ ένα χρόνο έδιωξε τρεις προέδρους του. Κανονίστε αυτές τις ήδη υπάρχουσες υπηρεσίες να τις στελεχώσετε και μη μπαίνετε στη διαδικασία να κάνετε μια καινούργια υπηρεσία, κύριε Υπουργέ. Ενισχύστε τις ήδη υπάρχουσες και αντιμετωπίστε τα μονοπώλια και τα ολιγοπώλια, τις συμπράξεις, τις αφανείς συμφωνίες μεταξύ επιχειρήσεων, για να μπορέσει η αγορά να κινηθεί στο πλαίσιο του υγιούς ανταγωνισμού, το οποίο εσείς συνεχώς λέτε, «υπέρ του υγιούς ανταγωνισμού». Να το δούμε. 
      Έλεγχος της επιχειρηματικότητας σε παγκόσμια κλίμακα. Θα πρέπει και αυτός να μπει στην ατζέντα. Πρέπει βέβαια να επιθυμούμε η οικονομία να υπηρετεί το κοινωνικό σύνολο σ΄ όλα τα επίπεδα. Από τη λαϊκή αγορά της γειτονιάς, μέχρι την χρηματοπιστωτική αγορά. 
      Θέλω λίγο να πω, κύριε Υπουργέ, για τη δαπάνη εκατομμυρίων ευρώ που πάει να γίνει για τα λειτουργικά έξοδα και τη σύσταση μονάδων εκπαίδευσης προσωπικού, σύναψη συμβάσεων με ιδιώτη, για την υποβοήθηση του έργου της υπηρεσίας εποπτείας της αγοράς, προμήθειες υλικοτεχνικού εξοπλισμού. Είμαστε οριακά. Δεν μπορεί να βγει, πραγματικά, ο επόμενος χρόνος. Ο προϋπολογισμός έχει φοβερές δυσκολίες -βέβαια εσείς λέτε τα δικά σας- και εσείς πάτε να προσθέσετε και άλλα έξοδα. Γιατί, κύριε Υπουργέ; 
      Και θέλω να πω κάτι γιατί χθες με αντικρούσατε και δεν είναι έτσι. Στις νομοθετικές βελτιώσεις που κάνατε, όσον αφορά το άρθρο 23, μου είπατε ότι έχει εξαιρεθεί. Και όμως, δεν έχει εξαιρεθεί. Μιλάω για το ΙΧΘΥΚΑ, το ιχθυοκαλλιεργητικό κέντρο, για το οποίο, χθες, την ώρα που μιλούσατε, είπατε ότι δεν υπάρχει πρόβλημα, δεν θα μπουν μέσα ιδιώτες. Κι όμως εσείς τους βάζετε. Και αναφέρω ξανά την Κ.Υ.Α. δημιουργίας Εθνικού Πάρκου Μεσολογγίου, όπου δεν επιτρέπεται η αλλαγή του χαρακτήρα της επιχείρησης. 
      Δεν αναφέρθηκα στο σύνολο των άρθρων, διότι από εχθές έχουμε καταψηφίσει το συγκεκριμένο νομοσχέδιο επί της αρχής και βέβαια το καταψηφίζουμε και επί των άρθρων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αμμανατίδου – Πασχαλίδου. 
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, δεκαεπτά μαθητές και μαθήτριες και δύο συνοδοί-καθηγητές από το Γενικό Λύκειο της Ιταλικής Σχολής Αθήνας.
      Είναι το δεύτερο γκρουπ. Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄όλες τις πτέρυγες της Βουλής)
       Το λόγο έχει ο ειδικός αγορητής του Λαϊκού Ορθόδοξου Συναγερμού, κ. Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Να κάνω μία διευκρίνιση σχετικά με αυτά που ανέφερε ο Κοινοβουλευτικός Εκπρόσωπος του Κ.Κ.Ε., επειδή υπάρχει μία σύγχυση. Το 1992 δεν ήταν Βουλευτής ο Πρόεδρος του Λαϊκού Ορθόδοξου Συναγερμού. 
      ΝΙΚΟΛΑΟΣ ΓΚΑΤΖΗΣ: Ήταν το 1996 …
      ΑΣΤΕΡΙΟΣ ΡΟΝΤΟΥΛΗΣ: Το 1993 έγινε ο Πρόεδρος …
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, κύριε Ροντούλη, σας παρακαλώ! 
      Κύριε Γκατζή, όπως δεν θέλετε να σας διακόπτουν, μην διακόπτετε κι εσείς. Δεν πρέπει να πει την άποψή του; Αν έχει άδικο, θα το δούμε. 
      ΝΙΚΟΛΑΟΣ ΓΚΑΤΖΗΣ: Έχετε δίκιο, με συγχωρείτε, κύριε Πρόεδρε.
      ΗΛΙΑΣ ΠΟΛΑΤΙΔΗΣ: Από το 2000, ο Πρόεδρος του Λαϊκού Ορθόδοξου Συναγερμού και μέσα στη Βουλή και εκτός, λέει για τη χαλάρωση του Συμφώνου Σταθερότητας και ότι αυτό είναι μία θηλιά σε όλη την Ευρώπη, αλλά βέβαια εμάς μας ενδιαφέρει κυρίως για την Ελλάδα. Αυτό είναι μία σαφής πολιτική θέση και δεν πρέπει να διαστρεβλώνεται. Φυσικά και διαφωνούμε σε πάρα πολλά θέματα και στους λαθρομετανάστες, που αναφέρεται το Κομμουνιστικό Κόμμα, αλλά στο συγκεκριμένο θέμα δεν διαφωνούμε. Αν θέλετε οπωσδήποτε να μας κάνετε να διαφωνούμε, εντάξει, ας το γράψουμε ότι διαφωνούμε. Η πραγματικότητα όμως, είναι ότι είμαστε εναντίον του Συμφώνου Σταθερότητας. 
      Προχωράω παρακάτω. Υπάρχει το περίφημο ρητό του Ροϊδη που λέει ότι υπάρχει ανάγκη ενός νόμου στην Ελλάδα, ο οποίος θα εξασφαλίζει την τήρηση των υπαρχόντων νόμων. Έχετε κάποια νομοθετικά όπλα, τα οποία περιγράφονται και στην αιτιολογική έκθεση, κύριε Υπουργέ,  τα οποία πρέπει να εφαρμόσετε. Αυτά εδώ όμως, δεν τα εφαρμόζετε και να σας πω γιατί. Η Επιτροπή Ανταγωνισμού δεν δουλεύει. Αυτό είναι πασίγνωστο. Το λένε και οι φορείς ότι πρέπει να επιταχυνθεί η διαδικασία της Επιτροπής Ανταγωνισμού και πρέπει η διαδικασία των ενστάσεων να είναι σύντομη, ούτως ώστε να έχει  κάποιο νόημα η επιβολή των προστίμων. 
      Υπό το βάρος των τελευταίων εξελίξεων, διάβασα σήμερα, ερχόμενος στη Βουλή, τα πρωτοσέλιδα κάποιων εφημερίδων και είδα ότι η Επιτροπή Ανταγωνισμού έχει επιβάλει ένα πρόστιμο στις εταιρείες «SHELL» και «BP», διότι εκμεταλλευόμενες τη δεσπόζουσα θέση, την οποία έχουν στην αγορά πετρελαιοειδών, έκαναν κοινές εκπτωτικές πολιτικές κ.λπ., κ.λπ.. Εάν δεν υπήρχε αυτή η κατάσταση της λεγόμενης κρίσεως του τελευταίου καιρού, θα έμπαιναν ποτέ αυτά τα πρόστιμα; Είναι η πρώτη φορά που εκμεταλλεύτηκαν τη δεσπόζουσα θέση τους αυτές οι μεγάλες πολυεθνικές εταιρείες; Μέχρι τώρα γιατί δεν έκανε καμμία παρέμβαση η Επιτροπή Ανταγωνισμού, εφόσον ίσχυε αυτή η πολιτική εδώ και πάρα πολλά χρόνια; Υπήρχε η έλλειψη πολιτικής βουλήσεως και νομίζω ότι αυτό είναι προφανές. 
      Σήμερα υπάρχουν μία σειρά από τομείς, εταιρείες που έχουν δεσπόζουσα θέση. Εκεί δημιουργείται το πρόβλημα της ακρίβειας. Υπάρχει μία πολύ μεγάλη εταιρεία, ξένων συμφερόντων, η οποία ελέγχει τον τομέα της μπύρας, για παράδειγμα, στην Ελλάδα και καλώς ή κακώς ελέγχει δύο εμπορικά σήματα πολύ γνωστά, τα οποία έχει μάθει ο κόσμος να τα ζητάει, μέσω βέβαια και μίας διαφημιστικής εκστρατείας και δαπάνης, η οποία είναι αρκετά σημαντική. Όταν, λοιπόν, ιδρύθηκε μία ελληνική εταιρεία, σαφώς μικρότερη, που πήγε να ανταγωνιστεί αυτόν τον πολυεθνικό όμιλο, εκμεταλλευόμενη τη δεσπόζουσα θέση της αυτή η εταιρεία, έλεγε «στα δικά μου ψυγεία, τα οποία έχω παραχωρήσει στο κάθε κατάστημα, απαγορεύω να μπει η ελληνική μπύρα». Κι έλεγε μάλιστα, ότι αν παρ΄όλα αυτά δεχθεί να βάλει μέσα στο κατάστημα, σε χωριστό ψυγείο, την ελληνική μπύρα, θα σταματήσει να του δίνει τις μπύρες των πολυεθνικών. Αυτό το γεγονός το έχει καταγγείλει ο πρόεδρος της εταιρείας  -και μιλάω για τη εταιρεία «ΒΕΡΓΙΝΑ»- το έχει καταγγείλει σε συνεντεύξεις του στην τηλεόραση, σε συνεντεύξεις του σε εφημερίδες και παρ΄όλα αυτά δεν έχει γίνει το παραμικρό. Μας έλειπε ο νόμος; Μας έλειπαν τα κοστολογικά στοιχεία για να κατανοήσουμε ότι η συγκεκριμένη πρακτική είναι και παράνομη και ανήθικη; Τι μας έλεγε; Μας έλεγε ότι σας έλειπε η πολιτική βούληση. 
      Ελπίζω, υπό το πρίσμα και των νεοτέρων εξελίξεων και αυτό που μας είπατε, της εντολής του Πρωθυπουργού, για ελέγχους, που κανονικά αυτή δεν θα έπρεπε να υπάρχει, θα έπρεπε κάθε φορά ο υπάλληλος, ο οποίος πάει να ανταγωνιστεί έναν κολοσσό, στον οποίο είναι πολύ ετεροβαρής αυτή η σχέση, ένας μισθοσυντήρητος υπάλληλος έχει απέναντί του έναν κολοσσό, έχει τη «SIEMENS», της οποίας ο διευθυντής για παράδειγμα, όπως ξέρουμε, είναι συνδαιτυμόνας Υπουργών, Πρωθυπουργών, χρηματοδοτεί στις εκλογές του 2000 και τα δύο μεγάλα Κόμματα με 2.000.000 ευρώ κι έχει ένα πολύ μεγάλο βάρος. Τι θα πρέπει να γίνει ούτως ώστε να υπάρξει πλέον ένα ισοζύγιο; Θα πρέπει ο υπάλληλος, όταν κάνει τους ελέγχους, να ξέρει ότι έχει από πίσω του ολόκληρο το κράτος μαζί του. Το ξέρει αυτό ο υπάλληλος; Δεν το νομίζω. Η πρακτική δείχνει ότι μέχρι τώρα τουλάχιστον δεν ισχύει αυτό. Θα κάνετε κάτι προς την κατεύθυνση αυτή, ούτως ώστε ο απλός υπάλληλος της νομαρχίας, ο οποίος έχει δει τους Υπουργούς και τους Πρωθυπουργούς μόνο στην τηλεόραση, να πάει στον εκάστοτε ελεγχόμενο, ο οποίος είναι συνδαιτυμόνας και έχει κάποιες κοινωνικές σχέσεις με τους Υπουργούς, να αισθάνεται ότι έχει από πίσω του όλο το κράτος, ούτως ώστε να είναι και αυτός ισχυρός και πράγματι να μπορέσει εκεί και τα στοιχεία να ζητήσει και να εφαρμόσει τους νόμους; Τα προβλήματα λοιπόν είναι βασικά εκεί.
      Θέλοντας να πω κάτι σχετικά πάλι με το Μάαστριχτ, το 1992, όταν μας υποσχέθηκαν –εγώ φυσικά ήμουν απλός πολίτης- ότι αυτό το άνοιγμα των αγορών θα μας φέρει ευημερία, φθηνότερες τιμές, ανταγωνιστικότερους όρους στην αγορά, αυτά απεδείχθησαν ψέματα. Γιατί δεν ερχόμαστε μετά από τόσα χρόνια και μετά από αυτήν την εμπειρία που έχει συσσωρευτεί και μάλιστα υπό το βάρος των τελευταίων εξελίξεων, να κάνουμε ορισμένα πράγματα ριζοσπαστικά; Ξέρουμε τι έχει ισχύσει μέχρι στιγμής. Υπήρχε ένα όργανο, το οποίο λεγόταν Κ.Υ.Δ.Ε.Π., που το κράτος, μέσω αυτού του οργάνου, δεν έκανε ακριβώς και πάρα πολλά πράγματα, απλώς έκανε μία παρέμβαση στην αγορά. Αυτό το όργανο το βγάλαμε από την αγορά. Τι έγινε από εκεί και πέρα; Και οι μικρές αλευροβιομηχανίες έχουν πρόβλημα, διότι δεν μπορούν να εξασφαλίσουν τις ποσότητες και τις τιμές που θέλουν, έχουν ένα αβέβαιο επιχειρηματικό περιβάλλον καθώς και οι μικροί παραγωγοί. Δηλαδή, βλέπουμε ότι η απόσταση μεταξύ τιμής παραγωγού και τιμής προϊόντος που έχει ο τελικός καταναλωτής, συνεχώς να διευρύνεται. Γιατί δεν επαναφέρουμε αυτό τον παρεμβατικό ρόλο του κράτους, όταν μάλιστα μεγάλες χώρες, όπως η «Μέκκα» του φιλελευθερισμού, πάει αυτήν τη στιγμή και παρεμβαίνει σε βασικούς τομείς που την καίνε;
      Μπορεί εμείς να μην έχουμε αυτοκινητοβιομηχανία για να παρέμβουμε, αλλά έχουμε γεωργική οικονομία. Εάν στις Ηνωμένες Πολιτείες ζητούν οι αυτοκινητοβιομηχανίες να παρέμβει το κράτος και να πάρει μετοχές ή να δώσει μεγάλη χρηματική βοήθεια ούτως ώστε να επιζήσουν οι αυτοκινητοβιομηχανίες, γιατί δεν μπορεί να το κάνει ένα κράτος σαν το δικό μας, το οποίο έχει αυτήν την αγροτική παραγωγή; Είναι ένα θέμα διαφορετικής πολιτικής φιλοσοφίας και εκεί φυσικά διαφωνούμε.
      Μπαίνοντας τώρα επί των άρθρων, θα πω για το άρθρο 4, ότι λέει εδώ πως δεν επιτρέπεται να αφαιρούν και να κατάσχουν βιβλία και στοιχεία και πρέπει να λαμβάνει η υπηρεσία αντίγραφα των στοιχείων της επιχειρήσεως. Ποιος θα καλύπτει αυτό το κόστος κάθε φορά; Γνωρίζετε ότι για μία μικρή επιχείρηση του ενός, δύο ή τριών ατόμων, το να κάνει αυτήν τη διαδικασία είναι ακριβό. Θα πρέπει κάποιοι υπάλληλοι να αφήσουν τη δουλειά τους για να πάνε να πληρώσουν αυτό το κόστος. 
      Επίσης, δεν βάζετε κάποιο όριο στο ποσό. Μπορεί δηλαδή ανά εβδομάδα να πάει η Υπηρεσία και να κάνει ελέγχους; Αυτό είναι κάτι βασικό, γιατί αλλιώς θα οδηγήσει στη στοχοποίηση ορισμένων επιχειρήσεων που ενδεχομένως κάποιος υπάλληλος έχει προσωπικά προβλήματα με κάποια επιχείρηση, μπορεί να τη στοχοποιήσει και να την καταστρέψει με αυτόν τον τρόπο ή να της δημιουργήσει υπερβολικό κόστος.
      Στο άρθρο 6 στην εικοσιτετράωρη λειτουργία λέτε ότι πραγματικά είναι ένας υπερβολικά φιλόδοξος στόχος. Εδώ πέρα δεν μπορεί το κράτος και η Δημόσια Διοίκηση να εξασφαλίσουν επτάωρη λειτουργία. Εδώ πέρα μας καταγγέλλουν οι υπηρεσίες  της περιφέρειας, των Σερρών όπου τυγχάνει να είμαι Βουλευτής, ότι όχι μόνο το τηλέφωνο δεν σηκώνουν τα Υπουργεία αλλά στέλνουν ερωτήματα στα Υπουργεία και δεν απαντούν ποτέ. Εσείς εδώ είστε τόσο φιλόδοξος που θα κάνετε μια υπηρεσία να δουλεύει σε εικοσιτετράωρη βάση μόνο και μόνο γιατί το λέει η νομοθεσία ή μόνο θα πληρώνονται οι υπάλληλοι για εικοσιτετράωρη λειτουργία και στην ουσία αυτή δεν θα γίνεται ποτέ;
      Για το άρθρο 10, για τη Διεύθυνση Κοστολόγησης και Έρευνας Αγοράς. Θα υπάρχει κοστολόγηση. Ας υποθέσουμε ότι σε έναν κλάδο βρίσκει η υπηρεσία αυτή ότι το μικτό κέρδος είναι 200%. Τι ακριβώς θα κάνει; Θα το δημοσιεύει απλώς στην εφημερίδα για να ντραπούν οι επιχειρήσεις και να το μειώσουν; Δεν έχει κανένα νομοθετικό εργαλείο. Και γιατί όλα αυτά τα στοιχεία εδώ χρειάζεται να τα πάρει μόνη της η υπηρεσία και δεν τα παίρνει από τις νομαρχίες; Οι νομαρχίες μπορούν να έχουν πρόσβαση σε αυτά τα στοιχεία και να δώσουν οποιοδήποτε στοιχείο χρειαστεί η νέα υπηρεσία. Όλο αυτό το άρθρο και όλα αυτά τα μέτρα που λαμβάνονται νομίζω ότι είναι χωρίς αντικείμενο.
      Για το άρθρο 13 που αναφέρεται στις οργανικές θέσεις θέλω να πω ότι υπάρχει ένα προσωπικό αλλά δεν υπάρχει κανένας στόχος. Σε άλλες χώρες, όταν νομοθετούν, ταυτοχρόνως βάζουν και περίοδο λήξεως και πότε αυτή η υπηρεσία και αυτή η νομοθετική παρέμβαση θεωρείται επιτυχημένη. Εδώ πέρα πού ακριβώς στοχεύει όλο αυτό το νομοσχέδιο; Θα υπάρξει κάποιο όφελος απτό στον τελικό καταναλωτή; Θα πούμε ότι ξεκινάμε σήμερα με ένα δείκτη διαφοράς τιμής παραγωγού και τιμής στο ράφι τόσο τοις εκατό, την οποία εμείς μέσω όλης αυτής της διαδικασίας και αυτού του δυσβάσταχτου κόστους για τον προϋπολογισμό των 5.000.000 ευρώ θα κατορθώσουμε να τα μειώσουμε; Δεν πρέπει να υπάρχει κανένας στόχος. Γενικώς νομοθετούμε. Θα γίνουν κάποιοι και μετά μπορεί να έχουμε τους τεμπέληδες της εύφορης κοιλάδας.
      Στο άρθρο 19 σας είπα και στην επιτροπή ότι πρέπει να μπει μια Υπηρεσία Εσωτερικών Ελέγχων. Όλη αυτή η διαδικασία δείχνει ότι θα υπάρχει εδώ το ενδεχόμενο να υπάρξει μεγάλη διαφθορά. Πρέπει να υπάρξει μια υπηρεσία ειδικών ελέγχων η οποία να ελέγχει πώς ακριβώς δουλεύει και πώς θα γίνεται αυτή η διαδικασία. Οι επανέλεγχοι προφανώς από τους ίδιους υπαλλήλους θα μείνουν γράμμα κενό και θα γίνονται μόνο στα χαρτιά και προφανώς όλοι θα βγαίνουν σωστοί.
      Στο άρθρο 22 στις μεταβατικές διατάξεις υπάρχει στο 2β΄ υπάρχει ότι οι εκκρεμείς υποθέσεις σε οποιοδήποτε στάδιο, τα κατασχεμένα ή δεσμευμένα βιβλία  μεταφέρονται στη νέα υπηρεσία. Ποιος ο λόγος εφόσον διατηρείται η υπηρεσία ελέγχων των λαϊκών αγορών, η οποία έχει κάνει τις κατασχέσεις και ξέρει ότι έχει φτάσει μέχρι σε ένα σημείο η συγκεκριμένη διαδικασία, ξαφνικά με τη δημοσίευση του νόμου να σταματήσουν όλες οι διαδικασίες και να πάνε σε μια υπηρεσία που ακόμα δεν έχει συσταθεί; Δεν είναι σωστό αυτή η υπηρεσία που ξεκίνησε τους ελέγχους, αυτή και να τους τελειώσει; Νομίζω ότι είναι προφανές.
      Διαφωνούμε φυσικά επί της αρχής και γι’ αυτό καταψηφίζουμε όλα τα άρθρα γιατί θεωρούμε ότι και το κόστος είναι δυσβάσταχτο για τον ελληνικό Προϋπολογισμό και δεν θα υπάρξει το παραμικρό αποτέλεσμα στην κατεύθυνση της μείωσης των τιμών.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη.
      Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, μετείχα και στις συνεδριάσεις της επιτροπής της αναφερόμενης στη σύσταση Υπηρεσίας Εποπτείας Αγοράς και εκεί διηγήθηκα μια ιστορία. Δεν ξέρω αν τη θυμάστε. Ο αείμνηστος πατήρ μου, δημόσιος υπάλληλος του Υπουργείου Εμπορίου ήταν αγορανόμος. Όχι αγρονόμος, αγορανόμος. Λειτουργούσε Αγορανομία. Ήλεγχε τιμές κατά μία περίοδο που τα αντικείμενα ελέγχου ήταν συρρικνωμένα. Αναφέρομαι δε τώρα στο νησί από το οποίο κατάγομαι, την επαρχία Κω-Νισύρου. Περιορισμένος αριθμός. Λειτουργούσε πάντως σύστημα.
      ΜΙΧΑΗΛ ΧΡΥΣΟΧΟΪΔΗΣ: Μεγάλες παραδόσεις.
      ΑΡΙΣΤΟΤΕΛΗΣ ΠΑΥΛΙΔΗΣ: Μιχάλη μου, υπάρχουν. 
      Λειτουργούσε πάντως υπηρεσία ελέγχου αγοράς. Άλλαξαν οι αντιλήψεις, αυτά θεωρήθηκαν ότι τιθασεύουν τον ανταγωνισμό και φτάνουμε στο σημείο να έχουμε φαινόμενα τα οποία οδηγούν σήμερα στη λήψη αποφάσεων, που οδηγούν, κύριε  Υπουργέ, εις τα του παρελθόντος. Καλώς κάνετε. Αλίμονο εις τους ασκούντες πολιτική και κυρίως στους κυβερνώντες αν δεν αντιλαμβάνονται τι συμβαίνει στην αγορά. Δεν βλάπτει.
      Παρακολούθησα τώρα και τις συζητήσεις εδώ. Ο αξιότιμος κύριος συνάδελφος εισηγητής του ΠΑ.ΣΟ.Κ. μέμφεται την Κυβέρνηση διότι σχεδιάζει διά του νομοσχεδίου, μεθαύριο του νόμου να προχωρήσει σε πρόσληψη αριθμού τινός υπαλλήλων για να χρησιμοποιηθούν ως ελεγκτές της αγοράς, λέγων ότι κύριοι το κάνετε αυτό για κομματικούς λόγους.
      Παρακαλώ, προσέξτε δημοσίευμα σημερινής εφημερίδας. Και για να μην έχουμε απόρρητα, είναι το «ΒΗΜΑ» και ο «ΒΗΜΑΤΟΔΟΤΗΣ». «Ο ήλιος του ΠΑ.ΣΟ.Κ. δείχνει το δρόμο στους Κινέζους. Ο κ. Ι. Ραγκούσης που συμμετείχε στη συνάντηση Γ. Παπανδρέου-Χου Ζι Ντάο αποκάλυψε σε συνεργάτη μου -του «ΒΗΜΑΤΟΔΟΤΗ» δηλαδή- ότι οι Κινέζοι μίλησαν με θαυμασμό για το ΠΑ.ΣΟ.Κ. Αναμενόμενο.» καταλήγει το δημοσίευμα. «Μπορεί κόμμα και κράτος να ταυτίζονται στην Κίνα, ποτέ όμως τόσο εντυπωσιακά, όσο στην Ελλάδα του ΠΑ.ΣΟ.Κ.». 
       Κύριοι συνάδελφοι, ξέρετε τι λένε στα μέρη μας; Μας επήρασιν είδηση! Αφήστε λοιπόν την κλάψα. Σαφές; 
      Γίνεται μια προσπάθεια τιθασεύσεως των τιμών στην αγορά. Δεν πρωτοτυπούμε. Μπορεί να μην είναι άριστο το σχήμα. Πιθανόν να μπορούσε να γίνει κάτι άλλο. Αυτή πάντως είναι η ιδέα της Κυβέρνησης η οποία έχει τη νομοθετική πρωτοβουλία. Εισάγει στη Βουλή σχήμα προς συζήτηση και συνήθως ψηφίζεται. Σε άλλες χώρες γίνονται παρόμοιες παρεμβάσεις. Αλλά είναι και οι αντιδράσεις του λαού. Ενθυμείστε την απεργία της κατσαρόλας στη Μεγάλη Βρετανία αν δεν κάνω λάθος. Ανέβηκαν οι τιμές. Επενέβη η Κυβέρνηση. Προσπάθησε να ελέγξει με τον καλύτερο δυνατό τρόπο.
      Κύριε  Υπουργέ, εύχομαι η προσπάθειά σας να αρχίσει να εφαρμόζεται γρήγορα και να είναι επιτυχής. Υποστηρίζω όμως και απόψεις συναδέλφων της Αντιπολιτεύσεως, όπως τη δική σας, κύριε αγορητά του ΛΑ.Ο.Σ. Πλάτες οι ελέγχοντες. Όχι παρεμβάσεις. Πλάτες! Να ξέρει ότι θα ελέγξω και το προϊόν του ελέγχου μου θα αποτελέσει «ευαγγέλιο» για αυτόν που θα κριθεί να επιβάλλει τιμές. Ξέρουμε και εμείς τι γίνεται στην αγορά. Δεν ξέρουμε μόνο τις τιμές πώς διαμορφώνονται και τα τεχνάσματα! Ξέρουμε τι γίνεται στην αγορά. «Πλάτες» λοιπόν στη δημοσιοϋπαλληλία ή και στους ιδιώτες ακόμη που θα επιστρατευτούν –πιστεύω ότι θα είναι δειγματοληπτική η δραστηριότητά των- για να ενισχύσουν αυτό το σύστημα.
      Ιδιαίτερο θέμα επί του νομοσχεδίου. Το άρθρο 3 παράγραφος 4. Εκεί, κύριε  Υπουργέ, εισηγείστε και ζητάτε να τα ψηφίσουμε ότι με προεδρικό διάταγμα που εκδίδεται κατόπιν εισηγήσεως του αρμοδίου Υπουργού, υμών δηλαδή, είναι δυνατόν να δημιουργούνται οργανικές υπηρεσιακές μονάδες σε επίπεδο διεύθυνσης οι οποίες υπάγονται διοικητικά και επιχειρηματικά -Το «επιχειρηματικά» δεν είναι ορθό. Το διορθώσατε; Το σωστό είναι «υπηρεσιακά»- απευθείας στην Υπηρεσία Εποπτείας Αγοράς. Καλή η ιδέα σας και καλύτερη ακόμη το ότι το αποδεσμεύσατε από την περιφέρεια. Η περιφέρεια πια φορτώθηκε με όλες τις υπηρεσίες. Βγάζει άδειες πωλήσεως σιγαρέττων, άδειες λειτουργίας καφενείων μέχρι ένταξη σε αναπτυξιακό νόμο. Θα κάνετε αυτήν την πρωτοβουλία, θα κάνετε την κίνηση αλλά παρακαλώ, κύριε  Υπουργέ, μη λησμονείτε ό,τι σας είπα στην επιτροπή έχων κατά νουν το ιστορικό που διηγήθηκα. 
      Στη νησιωτική Ελλάδα πέραν των νομαρχιών έχουμε επαρχεία. Η Ελλάς έχει αν δεν κάνω λάθος δεκαεννέα επαρχεία. Εξ αυτών τα εννέα είναι στη νησιωτική Ελλάδα. Αυτές οι υπηρεσίες  πρέπει να προβλέψετε να συσταθούν όχι σε επίπεδο νομαρχιών αλλά να φτάσετε μέχρι τα επαρχεία. Τα επαρχεία δε στη ζώνη ευθύνης των έχουν σήμερα τουριστικές περιοχές με χιλιάδες αντικείμενα που έχουν ανάγκη ελέγχων για τη διαμόρφωση των τιμών στην αγορά.
Το νομοσχέδιό σας δεν το προβλέπει. Χρήσιμο θα ήτο κάτι να προσθέσετε στο άρθρο 3 παράγραφος 4. 
     Επιμένω, κύριοι συνάδελφοι, και παρακαλώ προσέξτε με, επί της ανάγκης να μην λησμονείται ποτέ η περιφέρεια, ιδιαιτέρως η νησιωτική. Κάποιοι άλλοι θα μου πουν: «Μα, αυτή είναι μανιακή υπόθεση». Ε, τι να κάνουμε; Με έχει καταλάβει αυτή η μανία από χρόνια. Κάποιους άλλους τους έχει καταλάβει η μανία με τα ορεινά. 
     Έχω, λοιπόν, ένα παράδειγμα τώρα που θέλω να σας το διηγηθώ, μη έχον σχέση με αυτό καθ’ αυτό το νομοσχέδιο, αλλά δείχνει τα καμώματα -συγχωρήστε μου την έκφραση, κάποιος μου υπέδειξε, όταν του διηγήθηκα προηγουμένως αυτό που θα ακούσετε, «να πεις τεχνάσματα», επιμένω: «καμώματα»- για να μην μεταφερθούν δραστηριότητες στην περιφέρεια. Θέμα: μεταφορά χαλκίνου αγάλματος Κυράς της Καλύμνου. Στο βυθό της περιοχής Καλύμνου ευρέθη ένα χάλκινο άγαλμα. Ανεσύρθη, ήρθε εδώ, το περιποιήθηκαν, έκθεμα εξαιρετικό, ευρισκόμενο πού; Εις το Αρχαιολογικό Μουσείο εις την Πατησίων. Μετά από απόφαση του Κεντρικού Αρχαιολογικού Συμβουλίου, αυτό πρέπει να επαναπατριστεί. Κυρίες και κύριοι συνάδελφοι, είναι πακεταρισμένο από χθες. Χθες βράδυ επρόκειτο να γίνει η μεταφορά, να πάει στη νησιωτική επαρχία, να πάει στο Μουσείο Καλύμνου, το άρτι ολοκληρωθέν. Και ξέρετε γιατί δεν πήγε; Μία εκδοχή, διότι η υπηρεσία -λέει- απευθυνομένη σε μία άλλη υπηρεσία, κύριε Πρόεδρε, υπηρεσία της περιφέρειας: «Όπως έχουμε αναφέρει, το έργο της αποξήλωσης και μεταφοράς του χαλκίνου αγάλματος της Κυράς της Καλύμνου είναι δύσκολο και ενέχει παντοειδείς κινδύνους για την κατάστασή του και αυτός είναι ένας λόγος που το έχουμε χαρακτηρίσει αμετακίνητο». Φωνάζουμε να έρθουν τα Ελγίνεια από τη Λόντρα στην Αθήνα και δεν μπορούμε να πάμε το έτοιμο και συσκευασμένο άγαλμα από την Πατησίων στην Κάλυμνο, να πάει στην περιφέρεια! Γι’ αυτό, λοιπόν, επ’ ευκαιρία και αυτού του γεγονότος, που  καταλαβαίνετε γιατί το λέγω, παρακαλώ, κύριε Υπουργέ, τόλμη. Υπηρεσία κάνετε;  Θα στήσετε υπηρεσίες ελέγχου και στην περιφέρεια και προπαντός στην νησιωτική περιφέρεια, στα επαρχεία. Έλεγχος. Σήμερα η Κως, η Ρόδος, η Μύκονος, χιλιάδες αντικείμενα. Αρκετά πια όλα στην πλατεία Συντάγματος, μια ανεφέρθην εις την ωραία κόρη της Καλύμνου εις την Πατησίων.
     (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ).
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Παυλίδη.
     Κυρίες και κύριοι συνάδελφοι, η συνάδελφος κ. Μαρία Σκραφνάκη με επιστολή της στον Πρόεδρο της Βουλής ζητεί από το Σώμα να εγκρίνει άδεια απουσίας της από τις εργασίες της Βουλής για το διάστημα 28/11 μέχρι και 30/11 λόγω μετάβασής της στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, είχαμε συνεννοηθεί με τον κ. Σούρλα, Προεδρεύοντα πριν από σάς, να μην γραφούμε στα άρθρα και να υπάρξει ανοχή για όσους μιλούμε επί της αρχής να μιλήσουμε και για τα άρθρα. Να μην υπάρξει δηλαδή δεύτερος κατάλογος. Απλώς το λέω προκαταβολικά. Ελπίζω να μην χρειαστώ πολύ χρόνο παραπάνω. 
      Κύριε Παυλίδη, θα αρχίσω με εσάς. Θα σας πω κάτι. Δεν ξέρω αν κάποιοι θεωρούνται ταυτίστηκε επί ΠΑ.ΣΟ.Κ. το κράτος με το κόμμα, για εμένα δεν ταυτίστηκε, αλλά ξέρω ότι τότε υπήρχε και κράτος και Κυβέρνηση. Και τώρα δεν υπάρχει ούτε κράτος ούτε Κυβέρνηση, υπάρχει μόνο διαφθορά και σε ψηλά μάλιστα κυβερνητικά κλιμάκια. Αυτή είναι η διαφορά μας, για να σταματήσετε αυτά τα παραμύθια για το τι έγινε «επί ΠΑ.ΣΟ.Κ.». Το ΠΑ.ΣΟ.Κ. έχει κάνει σημαντικό έργο στη χώρα. 
      ΑΡΙΣΤΟΤΕΛΗΣ ΠΑΥΛΙΔΗΣ: Οι εφημερίδες! Το «ΒΗΜΑ»!
      ΚΩΝΣΤΑΝΤΙΝΟΣ ΓΕΙΤΟΝΑΣ: Έβαλε υψηλούς στόχους και τους πέτυχε για τη χώρα. Δεν ξέρω τι θα θυμάται ο κόσμος από την πολιτική σας στα πέντε χρόνια –τίποτα- όπως δεν θυμάται τίποτα θετικό από εκείνη την παρένθεση του κ. Μητσοτάκη, παρά μόνο ακρίβεια και λιτότητα. Και τώρα τι θα θυμάται από εσάς; Τίποτα το θετικό. Μόνο αρνητικά. Ακρίβεια και διαφθορά. Διαφθορά παντού. Και μιλάτε ανενδοίαστα για ταύτιση του κράτους και του κόμματος επί ΠΑ.ΣΟ.Κ.; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γείτονα! Να σας επαναφέρω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ. Δεν ήσασταν εδώ, κυρία Πρόεδρε. Λοιπόν, μην ανασκαλεύουμε το παρελθόν, δεν σας συμφέρει. 
      ΑΡΙΣΤΟΤΕΛΗΣ ΠΑΥΛΙΔΗΣ: Η εφημερίς! Το «ΒΗΜΑ»!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παυλίδη, δεν έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Παυλίδη, μην ανασκαλεύουμε το παρελθόν, δεν σας συμφέρει.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γείτονα, επί του θέματος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, έπρεπε να διακόψετε τον κ. Παυλίδη, όταν μίλαγε περί κράτους και ΠΑ.ΣΟ.Κ. και διάβαζε σχόλιο εφημερίδας περί δήθεν ταύτισης κράτους - ΠΑ.ΣΟ.Κ..
      ΠΡΟΕΔΡΕΥΟΥΣΑ (Έλσα Παπαδημητρίου):  Σας άκουσα με προσοχή. Αν πιστεύετε ότι όσα λένε βοηθούν το πολιτικό σύστημα, ας διαφωνήσω απλώς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Λοιπόν, κυρία Πρόεδρε, δεν βοηθάει καμία αναμόχλευση του παρελθόντος το πολιτικό σύστημα και να κάνετε τις παρατηρήσεις εκεί που χρειάζεται. 
      ΠΡΟΕΔΡΕΥΟΥΣΑ (Έλσα Παπαδημητρίου): Μόλις ανέλαβα και ακούω εσάς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ αναγκάζομαι να απαντήσω. Ως εδώ οι προκλήσεις. Έτσι; Όλοι κρινόμαστε. Και η ιστορία δεν ξαναγράφεται, ούτε διαγράφεται. 
      Να έρθω στο νομοσχέδιο, κυρία Πρόεδρε. Στα πέντε χρόνια διακυβέρνησης της Νέας Δημοκρατίας, απανωτά κύματα ακρίβειας έχουν γονατίσει τα νοικοκυριά. Αυτή είναι η αλήθεια. Η ακρίβεια καλπάζει και έχει εξελιχθεί σε μείζον πρόβλημα για την ελληνική οικογένεια. Δεν νομίζω να αμφιβάλλει κανένας. Αυτό τι είναι; Τρανή απόδειξη έλλειψης πολιτικής βούλησης, έλλειψης σχεδίου και ανεπάρκειας της Κυβέρνησης. Κοψοχέρηδες περιμέναμε κατά τα λεχθέντα από τον κύριο Υπουργό Ανάπτυξης, μακρυχέρηδες της κερδοσκοπίας βλέπουμε καθημερινά, να βουτάνε παντού το χέρι. Παραμύθι η αυτορύθμιση της αγοράς. Πίσω από αυτήν την ιδεοληψία κρύβατε όλη σας την νεοφιλελεύθερη πολιτική. Το απέδειξε και η διεθνής κρίση. Εσείς αργήσατε -μάλλον ούτε τώρα το καταλάβατε- και το πληρώνουμε ακριβά. 
      Στην εισηγητική έκθεση επικαλείστε πάλι τις διεθνείς τιμές πετρελαίου, τις αυξήσεις στις διεθνείς τιμές πετρελαίου, τροφίμων κ.λπ. Υπήρξαν αυξήσεις και υπήρξε και ένα μέρος εισαγόμενου πληθωρισμού. Αλλά η αλήθεια είναι διαφορετική και η ακρίβεια οφείλεται κυρίως στην πολιτική σας. Στην Ελλάδα έχουμε την υψηλότερη ακρίβεια της Ευρώπης. Ενώ η τιμή του αργού πέφτει διαρκώς, η τιμή της βενζίνης δεν ακολουθεί. Ενώ οι τιμές στον αγρότη παραγωγό είναι χαμηλές και εξευτελιστικές και πέφτουν, τα προϊόντα στο ράφι πωλούνται με καπέλο. Ενώ τα επιτόκια έξω πέφτουν, στην Ελλάδα ανεβαίνουν. Και δεν αποδυναμώσατε μόνο τους μηχανισμούς ελέγχου στην αγορά, τροφοδοτήσατε και με πολιτικές την ακρίβεια. Με αυξήσεις στα τιμολόγια των Δ.Ε.Κ.Ο., Δ.Ε.Η., Ε.Υ.Δ.Α.Π., πάνω από τον πληθωρισμό. Και είναι κωμικοτραγικά, πραγματικά αυτά που συμβαίνουν στη Δ.Ε.Η.. Σας το χαρίζουμε αυτό το κράτος. Αυτά που συμβαίνουν σήμερα στη Δ.Ε.Η. είναι ντροπή. Αυτό το κράτος επανιδρύσατε; 
      Με ανατιμήσεις, λοιπόν, σε βασικά αγαθά, πυροδοτήσατε ακρίβεια. Πέρα απ’ αυτό, όπως είπα, με την πολιτική σας. Ας πάρω το παράδειγμα των φαρμάκων που μου είναι και οικείο γιατί έχω διατελέσει Υπουργός Υγείας. Σας είχαμε προειδοποιήσει, όταν καταργήσατε τη λίστα, όταν αλλάξατε τον τρόπο τιμολόγησης. Τι έγινε από τότε; Ανατιμήθηκαν εκατοντάδες φάρμακα ευρείας κατανάλωσης. Η φαρμακευτική δαπάνη εκτοξεύτηκε στα ύψη. Από 1,9 δισεκατομμύρια ευρώ το 2004, έφθασε το 2007 3,1 δισεκατομμύρια και συνεχίζεται ο ανήφορος. Αυτό τινάζει στον αέρα τους προϋπολογισμούς των ασφαλιστικών ταμείων. Επίσης, πολλαπλασιάστηκαν τα χρέη των νοσοκομείων. Έχουν φθάσει τα 5.000.000.000. Δεν πληρώνονται οι προμηθευτές, δεν πληρώνονται οι γιατροί, δεν πληρώνονται τα φάρμακα. Παιδιά τώρα των ασφαλισμένων του δημοσίου δεν κάνουν εμβόλιο γιατί πρέπει οι γονείς να το πληρώσουν από την τσέπη τους. Εμβόλια τα οποία είναι απαραίτητα και τα οποία είναι στο Εθνικό Πρόγραμμα Εμβολιασμών. Και το πρωτοφανές; Ακούστε το πρωτοφανές. Αυτό που χαρακτηρίζει το κράτος επί Νέας Δημοκρατίας που ο κ. Παυλίδης θεωρεί ότι είναι ξεχωρισμένο από το κόμμα. Ο Αμερικανός Πρέσβης έκανε δημόσια παρέμβαση για να εξοφληθούν χρέη στις αμερικάνικες φαρμακευτικές εταιρείες. Κατήγγειλε ουσιαστικά από επίσημο Βήμα συνέδριον ως «μπαταχτσή» το κράτος. Άξιος ο μισθός σας!
       Τα νοικοκυριά με τις πολιτικές σας έχασαν και χάνουν περίπου 3.000 το χρόνο σε αγοραστική δύναμη. Αυτή είναι η πραγματικότητα. Μια πραγματικότητα που ούτε σαράντα ένα, ούτε εκατόν σαράντα ένα μέτρα δεν μπορεί να ωραιοποιήσουν, γιατί τα νοικοκυριά νοιώθουν στο δικό τους το λαιμό τη «βδέλλα» της ακρίβειας. Πήρατε, λέτε, μέτρα. Το αποτέλεσμα ποιο είναι; Ώδινεν όρος και έτεκε μυν. Σήμερα, εννέα μήνες μετά την εξαγγελία τους μας, φέρνετε το τριακοστό δεύτερο. Φαίνεται «καήκατε» στο τριάντα ένα, πάμε προς τις γιορτές, θα με καταλαβαίνουν στα καφενεία! Καήκατε στο τριάντα ένα. Είναι το τριάντα δύο μέτρο για τη σύσταση Ενιαίας Υπηρεσίας Εποπτείας. Και τι γίνεται; Ενώ λέτε ότι όλα τα μέτρα θα αποδώσουν, έτσι έχει πει ο κ. Φώλιας, όταν εφαρμοστούν όλα μαζί, τα φέρνετε τμηματικά. Τι αντιφάσεις είναι αυτές; Με το νομοσχέδιο, λοιπόν, τώρα δημιουργείτε Υπηρεσία Εποπτείας Αγοράς.
      Κινείστε με το νομοσχέδιο πάλι στις παρυφές και όχι στον πυρήνα. Θέλετε να αγνοείτε ότι το βασικό πρόβλημα είναι η εξυγίανση της αγοράς που λειτουργεί με στρεβλώσεις. Και ασφαλώς υπάρχουν διαχρονικές στρεβλώσεις. Δεν υπάρχει αμφιβολία περί αυτού. Βλέπουμε εναρμονισμένες πρακτικές, ολιγοπωλιακές και μονοπωλιακές καταστάσεις βλέπουμε καρτελοποίηση σε συγκεκριμένους τομείς. Είναι τέτοια τα προβλήματα εδώ στην αγορά που σήμερα σε συνθήκες κρίσης και μείωσης της ζήτησης λόγω αδυναμίας των νοικοκυριών και της χρηματοπιστωτικής ασφυξίας που υπάρχει στις εμπορικές και στις παραγωγικές δραστηριότητες δεν πέφτουν οι τιμές. Οι τιμές θα έπρεπε να πέφτουν και δεν γίνεται. Για να δείτε τι στρεβλώσεις υπάρχουν.
      Σήμερα έκανε έκκληση ο εμπορικός σύλλογος να κάνουν  έκπτωση 20% για να σωθούν. Παντού οι τιμές ανεβαίνουν. Η ακρίβεια δηλαδή συνεχίζει να οργιάζει παρά την κρίση.
      Για μας προτεραιότητα είναι η ενίσχυση της Επιτροπής Ανταγωνισμού που παρά τα μεγάλα σας λόγια, όπως απέδειξε και ο εισηγητής μας, ο κ. Κεγκέρογλου, έχει μειωθεί η αποδοτικότητα στη λειτουργία της. Μιλήσατε για ενίσχυση της στελέχωσης και άλλα μεγάλα λόγια. Είναι για την Επιτροπή το «σαράντα ένα», μέτρο που ακόμα δεν έχετε φέρει. Κωλυσιεργείτε εδώ που είναι η ταμπακιέρα. Γι’ αυτό είπα ότι κινείστε στις παρυφές του προβλήματος και όχι στον πυρήνα.
      Τώρα θυμηθήκατε μετά από πολλά χρόνια να επαναδραστηριοποιήσετε το παρατηρητήριο τιμών. Με την υπηρεσία Εποπτείας τώρα ανακατέβετε την τράπουλα. Αναδιατάσσετε ορισμένες υφιστάμενες δομές της Γενικής Γραμματείας Εσωτερικού Εμπορίου, προκαλώντας διάσπαση, επικαλύψεις αντί για ενοποίηση. Στελεχώνετε δε την υπηρεσία αυτή με διακόσια είκοσι πέντε εξειδικευμένα και μη στελέχη με αδιαφανείς διαδικασίες. Μερεμέτια κάνετε ουσιαστικά τα οποία θα φέρουν νέα προβλήματα. 
      Θέλω να αναφερθώ λίγο στα άρθρα: Για να τεκμηριώσω αυτό που λέω για τα μερεμέτια σας. Η Υπηρεσία Εποπτείας –οργανικές μονάδες- στις Γενικές Γραμματείες Περιφερειών που κάνατε με το άρθρο 3 καθώς και η υπαγωγή τους απευθείας στον Ειδικό Γραμματέα για μένα θα προκαλέσει τριβές και σύγχυση μέσα από επικάλυψη και διασταύρωση αρμοδιοτήτων. Αυτά τα έχουμε ξαναζήσει. Δεν διδάσκεστε καθόλου από την εμπειρία. Αυτά τα έχουμε ξαναζήσει και επί των ημερών μας. Υπάρχουν οι υπηρεσίες των νομαρχιών. Αυτές θα έπρεπε να ενδυναμώσουμε, να τις στελεχώσουμε να αναλάβουν αποδοτικά τον έλεγχο και να υπάρξει συντονισμός στο κέντρο. Όχι να κάνουμε επάλληλες και παράλληλες υπηρεσίες που θα διασταυρώνονται θα αλληλοεπικαλύπτονται και στο τέλος δεν θα έχουμε αποτέλεσμα. Αυτό που σας λέμε θα ήταν και φθηνότερο και αποτελεσματικότερο.
      Όσον αφορά τα άρθρα 13 και 14 έχω να πω τα εξής: Στην πρώτη εφαρμογή του νόμου για τις προσλήψεις καταργείται τελείως κάθε έννοια αξιοκρατίας. Δίνετε μόρια εμπειρίας στα «STAGE», ουσιαστικά θέλετε να πριμοδοτήσετε υμετέρους που αθρόως προσλαμβάνετε, μ΄αυτό το καθεστώς και έρχεσθε με τη συνέντευξη που βαθμολογείται από 0,80 έως 1,20, για να δώσετε τη χαριστική βολή στην αξιοκρατία. Μας ακούνε και νέα παιδιά από τα θεωρεία. Ξέρετε τι σημαίνει βαθμολογία σε συνέντευξη 0,80 έως 1,20; Ένα παιδί το οποίο είναι του άριστα-δέκα μπορεί να κατεβεί στο οκτώ και ένας ο οποίος είναι στο έξι, με το 1,20 να πάει μπροστά απ’ αυτόν. 
      Είναι παράδειγμα αυτό αξιοκρατίας, που δίνουμε στα παιδιά;
      Και στο άρθρο 20 –και μ’ αυτό τελειώνω- εμμέσως πλην σαφώς εκχωρήτε αρμοδιότητες ελέγχου σε ιδιώτες. Πρέπει αυτό να το καταλάβετε. Έτσι υπονομεύετε και την υπηρεσία που κάνετε, αλλά δεν είναι μόνο αυτό. Βέβαια, με την τελευταία τροποποίηση που μας φέρατε σήμερα βάζετε ως προϋπόθεση συνεργασία με ιδιώτες υπάρχουν κενά στελέχωσης. Δεν αλλάζει όμως στην ουσία. Έχουμε με έμμεσο τρόπο ανάμιξη ιδιωτών στα ευαίσθητα θέματα ελέγχου της αγοράς. Θα δημιουργηθούν νέες εστίες διαφθοράς με νομότυπες διαδικασίες από κάθε λογής «κουμπάρους» και «νονούς». Είδατε τι έγινε με τους «κουμπάρους» σας στην Επιτροπή Ανταγωνισμού. Τα παθήματα πρέπει σ΄όλους να γίνονται μαθήματα. 
      Για μένα δεν μπορεί αυτό που λέτε, ως υποβοήθηση δήθεν του έργου, να γίνει ευθεία η έμμεση ανάμειξη στους ελέγχους με όλα τα επακόλουθα για διαπλοκή και διαφθορά. 
      Δεν πάει, λοιπόν, άλλο με την ακρίβεια. Με την πολιτική σας έχουμε φτάσει στο απροχώρητο και πιστεύω ότι είναι ανάγκη για μια άλλη πολιτική αποτελεσματική. Που προϋποθέτει ισχυρή βούληση και σχέδιο και αποδοτικούς μηχανισμούς ελέγχου.
      Εμείς έχουμε προτείνει, όπως είπε και ο εισηγητής μας, ένα πακέτο ρυθμιστικών μέτρων για την αντιμετώπιση της καρτελοποιημένης αγοράς, των τιμολογίων των Δ.Ε.Κ.Ο., την ενεργοποίηση ελεγκτικών μηχανισμών. Είναι ένα ολοκληρωμένο σχέδιο. Εσείς κωφεύετε σ’ αυτές μας τις προτάσεις όπως κωφεύετε και σ’ άλλες προτάσεις μας. Ακολουθείτε το μοναχικό σας δρόμο που είναι δυστυχώς και σε λάθος κατεύθυνση. Η Κυβέρνησή σας όπως απέτυχε παντού, απέτυχε και στο θέμα της ακρίβειας σε συνθήκες ομαλότητας. Δεν την εμπιστεύεται πια κανείς σε συνθήκες κρίσης και ευτυχώς ο κύκλος σας με τη διαφαινόμενη θέληση των πολιτών οσονούπω κλείνει.
      Ευχαριστώ, κυρία Πρόεδρε και για την ανοχή σας.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ τον κ. Γείτονα.
      Θέλω να κάνω γνωστό στο Σώμα ότι από τα επάνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής σαράντα τρεις μαθήτριες και μαθητές και τρεις συνοδοί-καθηγητές από το 1ο Γυμνάσιο Μελισσίων. Καλωσορίζουμε τα παιδιά. 
      (Χειροκροτήματα απ’ όλες τις πτέρυγες της Βουλής)
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Κύριε Υπουργέ, θα περίμενε κάποιος ερχόμενος στην Ολομέλεια της Βουλής, αλλά και στην επιτροπή στο πλαίσιο της καταγραφής κάποιων θεμάτων που συνήθως αναφέρονται στις αιτιολογικές εκθέσεις να δίνατε και μια εικόνα του τι ακριβώς συμβαίνει στις αγορές και βέβαια με την ελληνική αγορά. Κι αν πραγματικά είχατε μελετήσει σε βάθος τα θέματα αυτά θα είχατε διαπιστώσει ότι οι αγορανομικές παρεμβάσεις αυτές μπορεί να γίνουν μόνο σε συγκεκριμένες κατηγορίες προϊόντων που είναι τα οπωροκηπευτικά και οι παιδικές τροφές και όλη η υπόλοιπη αγορά, που είναι και το μεγάλο ποσοστό, διέπεται από εντελώς διαφορετικές διαδικασίες. Ακριβώς γι’ αυτό θα έπρεπε να δείτε κάτω από ποιο οργανωτικό σχήμα θα μπορούσε πραγματικά να υπάρχει το καλύτερο δυνατό αποτέλεσμα. Δεν κάνατε όμως αυτό και δεν το λαμβάνετε καν υπ΄όψιν σας. Προσπαθείτε με επικοινωνιακούς τρόπους να ξεπεράσετε τα προβλήματα ή καλύτερα να δημιουργήσετε εντυπώσεις στην κοινωνία ότι δουλεύετε και ασχολείστε ενώ στην ουσία δεν κάνετε τίποτα. Μηδέν από μηδέν, μηδέν. Αυτό είναι το θέμα και μου θυμίζετε την περίοδο του 1993 που ελέγετο μηδέν συν μηδέν ίσον δεκατέσσερα. Έχετε μπλέξει με τα μηδενικά γι’ αυτό το έργο που επιτελείτε είναι ένα συνεχές μηδενικό.
       Θα έπρεπε, λοιπόν, να αντιμετωπίσετε την πολύ άσχημη κατάσταση που έχει δημιουργηθεί, την πραγματικά οδυνηρή κατάσταση στην οποία έχουν περιέλθει οι καταναλωτές, θα έπρεπε να την αντιμετωπίσετε με ένα άλλο οργανωτικό σχήμα στα πλαίσια μιας ορθολογιστικής αντιμετώπισης των ζητημάτων αυτών που είναι πάρα πολύ σημαντικά διότι άπτονται της καθημερινότητας και της δυνατότητας επιβίωσης του πολίτη και άρα θα έπρεπε η προσοχή σας να είναι τεταμένη. Όμως δεν το κάνετε. Σας διέπει μία πλήρης προχειρότητα. Και αυτό το λένε τα γραπτά σας, δεν το λέω εγώ για να σας κατηγορήσω ως Αντιπολίτευση.
      Διαβάζω εδώ τις δηλώσεις του Υπουργού, του κ. Φώλια, στις 27 Ιουνίου το 2008 όταν εξαγγείλατε τα σαράντα ένα μέτρα που λέτε γι’ αυτήν την υπηρεσία ότι θα πάρετε εκατό, εκατόν είκοσι άτομα και έρχεστε μετά από πέντε μήνες κάνετε τα εκατό άτομα, διακόσια είκοσι και διαμορφώνεται ένα περιβάλλον εντελώς διαφορετικό απ’ αυτό που ήδη εσείς εξαγγείλατε. Το καταθέτω για να υπάρχει στα Πρακτικά.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μιλάτε για το Παρατηρητήριο κ.λπ. που σημαίνει ότι δεν ξέρετε τι σας γίνετε, έχετε χάσει τα αβγά και τα πασχάλια όπως συνηθίζει να λέει ο λαός μας. Δυστυχώς αυτή είναι η κατάσταση που διαπιστώνουμε.
      Θα έπρεπε λοιπόν, αν πραγματικά θέλατε, να χτυπήσετε τα αρνητικά φαινόμενα που είναι δυστυχώς πάρα πολλά στην αγορά. Δύο τομείς που θα έπρεπε να αντιμετωπισθούν και οι οποίοι θεωρούμε ότι είναι η αιτία των προβλημάτων που έχουν δημιουργηθεί είναι βασικά τα καρτέλ και οι εναρμονισμένες πρακτικές που είναι σε πολύ μεγάλη έκταση. Βλέπουμε ποια κατάσταση έχει διαμορφωθεί όσα χρόνια είστε στην Κυβέρνηση. Αυτά όμως εσείς δεν θέλετε να τα χτυπήσετε. Και δεν θέλετε να τα χτυπήσετε διότι αποδεικνύεται καθημερινά ότι εμπλέκεστε όλοι σ’ αυτό το κύκλωμα. Ακούμε για Υπουργούς, συγγενείς τους, «κουμπάρους» και ημετέρους που έχουν εμπλακεί σ’ αυτό το σύστημα των καρτέλ και των αδιαφανών διαδικασιών που αν θέλετε συμβάλλουν στην ανάπτυξη της αισχροκέρδειας που είναι ένα καθημερινό ελληνικό, θα έλεγε κανείς, φαινόμενο στην κυριολεξία, μια και κάθε μέρα βγαίνουν νέα θέματα στην επιφάνεια.
      Ακόμη και ελληνικά προϊόντα πωλούνται πολύ ακριβότερα, απ΄ ότι πωλούνται τα ίδια προϊόντα στο εξωτερικό. Αυτή είναι η κατάσταση που έχετε διαμορφώσει στην ελληνική αγορά, και όμως δεν λαμβάνετε τα μέτρα που πρέπει να λάβετε.
      Έπρεπε εάν πραγματικά θέλατε να ενισχύσετε τους ελέγχους στις αγορές, γιατί πρέπει να μιλήσουμε για τις δύο διαφορετικές αγορές –και τις αγορές που είναι σε ένα άλλο καθεστώς ελέγχου και τις αγορές που δεν είναι σε αυτό το καθεστώς ελέγχου, που είναι και το μεγάλο ποσοστό- θα έπρεπε να ασχοληθείτε με άλλες διαδικασίες. Να ενισχύσετε την καθ’ ύλην αρμόδια Επιτροπή Ανταγωνισμού να κάνει αυτούς τους ελέγχους. Δεν θα κάνετε τίποτα περισσότερο με αυτήν την Γραμματεία που συστήνετε από αυτό που κάνουν ήδη οι Νομαρχιακές Αυτοδιοικήσεις, που αν τις ενισχύατε, αν πληρώνατε υπερωρίες, θα είχαμε  πολύ καλύτερα αποτελέσματα. Δεν θα κάνει τίποτα περισσότερο, ενώ ουσιαστικά εκεί που πάσχει το σύστημα, εκεί που η ελληνική αγορά στενάζει, όλα θα μείνουν όπως έχουν. Δεν θα υπάρχει καμμία ουσιαστικά μεταστροφή, δεν θα υπάρχει καμμία δυνατότητα να αλλάξουν τα δεδομένα. Και αυτό το κάνετε σκόπιμα και εξήγησα πριν γιατί. 
      Θα έπρεπε λοιπόν να κάνετε έναν άλλο σχεδιασμό, ένα άλλο οργανωτικό σχήμα που θα μπορούσε πραγματικά να αποδώσει προς την κατεύθυνση των ελέγχων. Τι κάνετε όμως στην πράξη; Κάνετε από τη μία μεριά, την αύξηση του αριθμού των θέσεων, δημιουργώντας άλλη μια υπηρεσία που βέβαια δημιουργεί προβλήματα και στη λειτουργία του κράτους που αντί να σμικραίνει το κράτος μεγαλώνει, δεν αποκεντρώνετε διαδικασίες για να έχουμε μέσα από αυτές τις διαδικασίες τον κοινωνικό έλεγχο που συνδράμει και αυτός σε μεγάλο ποσοστό, ώστε να ξεπεραστούν αυτής της μορφής τα φαινόμενα και βέβαια όλα αυτά προσπαθείτε να τα καλύψετε με ένα επικοινωνιακό τρόπο. Είναι οδυνηρό, θα έλεγε κάποιος, να προσπαθούμε στις μέρες μας με επικοινωνιακούς τρόπους να αντιμετωπίσουμε τα προβλήματα.
      Χθες στην ομιλία σας, ασχοληθήκατε στον μεγαλύτερο χρόνο, στο να αναφερθείτε σε ιστορικά δεδομένα προ δεκαετίας. Μα είναι αυτό το πρόβλημα σήμερα της ελληνικής κοινωνίας; Είναι τα ίδια δεδομένα όταν άρχιζε να μπαίνει στην αγορά ο ανταγωνισμός με τη σημερινή κατάσταση που υποτίθεται ότι υπάρχει μια εμπειρία δεκαετίας και δεκαπενταετίας και θα έπρεπε τα όποια προβλήματα που έχουν παρουσιαστεί να έχουν λυθεί σε αυτό το μεσοδιάστημα; Δεν είναι ίδια. Επειδή, όμως, εσείς δεν έχετε να πείτε τίποτα καινούργιο λέτε τα ίδια και τα ίδια και ότι για όλα σας φταίνε οι άλλοι. Δεν σας φταίνε οι άλλοι, φταίτε εσείς. Ο ελληνικός λαός το έχει αντιληφθεί και αυτό είναι το οδυνηρό για εσάς. Και είναι οδυνηρό γιατί σε μια περίοδο που πραγματικά είναι εντελώς πια καθαρό ότι το μοντέλο που υπήρχε έχει καταρρεύσει, η ιδεολογία σας ηττήθηκε, είστε θιασώτες αυτής της ιδεολογίας, έρχεστε εδώ –και το ακούσαμε από τον Κοινοβουλευτικό Εκπρόσωπό σας- να μιλάτε για ήττα του δικού σας μοντέλου. Δηλαδή απαρνείστε και τον εαυτό σας. Και αυτό δείχνει πραγματικά ότι δεν ξέρετε ούτε τι λέτε πλέον, όχι μόνο τι κάνετε. Είναι οδυνηρό πραγματικά, να ερχόσαστε και να κάνετε αυτές τις διαπιστώσεις και αυτές τις εκτιμήσεις σε σχέση με το τι μέλλει γενέσθαι.
      Εμείς σας λέμε συγκεκριμένα πράγματα γιατί η υποκρισία πλέον πρέπει να τελειώνει. Και τα συγκεκριμένα πράγματα που σας λέμε είναι ότι αν θέλετε όντως να χτυπήσετε τα αρνητικά φαινόμενα της αγοράς, θα πρέπει να ενισχύσετε τις αρμόδιες καθ’ύλην υπηρεσίες της Περιφέρειας -γιατί η Ελλάδα δεν είναι μόνο η Αθήνα και να έχουμε μία υπηρεσία στο κέντρο- να κάνουν τους ελέγχους που προβλέπονται να γίνονται, ώστε να μπορούμε να πούμε ότι χτυπούμε τα αρνητικά φαινόμενα. Και από την άλλη πλευρά, να ενισχύσετε την αρμόδια καθ’ ύλην Επιτροπή Ανταγωνισμού να κάνει όλους εκείνους τους ελέγχους που πρέπει να κάνει και για τις εναρμονισμένες πρακτικές και για τα καρτέλ και για ό,τι άλλο έχει αρμοδιότητα, γιατί εδώ ας μη γελιόμαστε, μας μιλάτε με πολύ, ας το πω υπερηφάνεια, για τα πρόστιμα  που βάζετε. Πόσα εισπράξατε, κύριε Υπουργέ; Σημασία δεν έχει αν εκδίδετε κάποιες αποφάσεις με ποινές. Σημασία έχει τι έχει εισπραχθεί από αυτές τις ποινές που έχουν επιβληθεί, γιατί φοβάμαι ότι τα ποσοστά που υπάρχουν είναι πολύ περιορισμένα και το ξέρετε και εσείς.
      Επιτρέψτε μου, κυρία Πρόεδρε, να κάνω δύο παρατηρήσεις ακόμα. Στο σχέδιο νόμου μιλάτε για προσλήψεις. Σας λέει η ίδια Διεύθυνση Επιστημονικών Μελετών της Βουλής ότι ο τρόπος που διατυπώνετε τον τρόπο πρόσληψης δεν είναι καν ο σωστός. Μιλάτε για τις κείμενες διατάξεις χωρίς να αναφέρετε ποιες είναι οι κείμενες διατάξεις, που σημαίνει ότι με ένα ευγενικό τρόπο σας λένε ότι προσπαθείτε να βάλετε από το παράθυρο όλους τους ανθρώπους αυτούς που θέλετε να διορίσετε. Είναι ο λόγος για τον οποίο πραγματικά αυξήσατε και διπλασιάσατε τον αριθμό που οι ίδιοι εσείς είχατε εξαγγείλει και σας είπα από την αρχή –σας έδωσα και τις δηλώσεις του Υπουργού- ότι θα πάρετε. Θέλω, όμως, να πω ότι για τις συμβάσεις συνεργασίας που προβλέπονται στο άρθρο 20, λέω για τις συμβάσεις εργασίας με ιδιώτη, δεν ξεκαθαρίζετε πως θα είναι αυτή η κατάσταση. Δηλαδή θα παίρνετε αφού δεν θα έχουν ελεγκτικό έργο, θα παίρνετε ανθρώπους που θα κάνουν μόνο τους γραφιάδες ή θα κάνουν βοηθητικές υπηρεσίες; Ή θα κάνουν και έλεγχο όπως λέει το συγκεκριμένο άρθρο. Γιατί αυτό είναι το μυστικό. Άρα, και εδώ έχετε άλλα πράγματα στο μυαλό σας. Έχετε αυτά που δεν ισχύουν σήμερα, που καταρρίπτονται από τις εξελίξεις τις δυσμενείς σε παγκόσμιο επίπεδο και εσείς θέλετε να επαναφέρετε διαδικασίες το πώς θα δώσετε ό,τι υπάρχει ακόμη σε ιδιώτες, όχι μόνο από πλευρά περιουσίας και βλέπουμε τι γίνεται με τα σκάνδαλα που έχετε δημιουργήσει, αλλά και σε ότι έχει σχέση με παροχή υπηρεσιών. Και αυτό κάνετε στην προκειμένη περίπτωση.
      Θα έλεγα δε, ότι η προχειρότητα δεν εξαντλείται σε όλα αυτά που επισημαίνουμε. Έχει και πολύ μεγάλη σημασία και αυτό που θα πω τώρα με το προηγούμενο. Το νομοσχέδιο έρχεται εδώ με υπογραφές του Υπουργού Ανάπτυξης και του Υπουργού Εθνικής Οικονομίας και κάνετε διαδικασίες προσλήψεων. Αναφέρεσθε στον 2190 και δεν υπάρχει καν υπογραφή του Υπουργού Εσωτερικών. Αυτό νομίζω ότι επιβεβαιώνει την τεράστια προχειρότητα με την οποία η Κυβέρνηση προσπαθεί να λύσει τόσο σοβαρά προβλήματα ή αν θέλετε δεν θέλει να τα λύσει θέλει απλά να δημιουργήσει ένα μηχανισμό για να διορίσει κάποιους υμέτερους και τίποτα περισσότερο. Σας έχουν πάρει χαμπάρι πλέον οι πάντες και τα επικοινωνιακά τερτίπια δεν ανταποκρίνονται στις απαιτήσεις της κοινωνίας. Σας κατάλαβαν οι πάντες και θα πρέπει να το αντιληφθείτε και εσείς για να αδειάζετε όσο γίνεται γρηγορότερα τη γωνιά.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υφυπουργέ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Να απαντήσω στον κ. Στρατάκη. Εδώ η προχειρότητα με την οποία αντιμετωπίζετε το νομοσχέδιο δεν σας επέτρεψε να δείτε την υπογραφή του κ. Παυλόπουλου.
      ΕΜΜΑΝΟΥΗΛ ΣΤΡΑΤΑΚΗΣ: Δεν έχει υπογραφή.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν έχει το όνομά του. Ξεχάσατε και να διαβάζετε νομίζω.
      ΕΜΜΑΝΟΥΗΛ ΣΤΡΑΤΑΚΗΣ: Μόνο το όνομά του έχει δεν έχει υπογραφή. Όλα τα άλλα έχουν.
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Μπουζάλη έχει το λόγο.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κυρία Πρόεδρε.
      Κύριε συνάδελφε, όσον αφορά τη διάταξη για τους ιδιώτες τροποποιήθηκε. Καλό είναι να τη διαβάσετε και να δείτε τι περιλαμβάνει.
      Κυρίες και κύριοι συνάδελφοι, το σχέδιο νόμου που φέρνει σήμερα προς συζήτηση το Υπουργείο Ανάπτυξης σχετικά με τη σύσταση Υπηρεσίας Εποπτείας της Αγοράς αποτελεί τη συνέχεια μιας τεράστιας προσπάθειας που καταβάλλει η Κυβέρνηση τα τελευταία χρόνια προκειμένου να προστατεύσει τον καταναλωτή και να τιθασεύσει το θηρίο της ακρίβειας, γεγονός που σε καμμία περίπτωση δεν αποτελεί ελληνικό προνόμιο όπως πρεσβεύουν οι αγαπητοί συνάδελφοι του ΠΑ.ΣΟ.Κ. Αντίθετα ταλανίζει τις περισσότερες ανεπτυγμένες οικονομίες του κόσμου.
      Αγαπητοί συνάδελφοι, όλοι οι διεθνείς οικονομικοί οργανισμοί, ολόκληρη τη Ευρωπαϊκή Ένωση, όλα τα κράτη μέλη της συνομολογούν ότι το πρόβλημα της ακρίβειας είναι υπαρκτό και εξαιρετικά δύσκολο αφού πλήττει στο σύνολό τους τις εθνικές οικονομίες, πλήττει όχι μόνο τους οικονομικά ασθενέστερους αλλά και τα μεσαία οικονομικών στρώματα, πλήττει τις μικρομεσαίες επιχειρήσεις.
      Επομένως τα μέτρα που επεξεργάζονται οι ηγέτες έχουν συγκεκριμένη στόχευση δηλαδή στον περιορισμό της περαιτέρω τροφοδότησης του πληθωρισμού, στην προάσπιση της ανάπτυξης έτσι ώστε να δοθούν λύσεις για την καταπολέμηση της ακρίβειας και παράλληλα να μην προκληθεί έκρηξη της ανεργίας. Και βεβαίως την αποφυγή της μιας πιθανής δημοσιονομικής εκτροπής που θα αποδυναμώσει την οικονομία.
      Στο διά ταύτα όμως, που είμαστε. Θεσμοθετήσαμε τη Γενική Γραμματεία Καταναλωτή, θεσμός που έλειπε επί των ημερών της δικής σας διακυβέρνησης. Ξεχνάτε ότι σήμερα στο μητρώο της Γραμματείας είναι καταχωρημένες εβδομήντα καταναλωτικές οργανώσεις, οι οποίες επιχορηγούνται από το 2004 με πάνω από 700.000 ευρώ έτσι ώστε να μπορέσουμε να βοηθήσουμε μια καινούργια νοοτροπία συνειδητοποιημένου καταναλωτή.
	Θεσμοθετήσαμε το Συνήγορο του Καταναλωτή που λειτουργεί σήμερα με απόλυτη επιτυχία. Ενεργοποιήσαμε το Εθνικό Συμβούλιο Καταναλωτή, καθώς και το Ευρωπαϊκό Κέντρο Καταναλωτή. Προωθήσαμε το δίκτυο προστασίας του καταναλωτή στα δυτικά Βαλκάνια. Εφαρμόσαμε το ν. 3375/2005 -επιβολή κανόνων και αρχών για την εξυγίανση της λειτουργίας της αγοράς- και φυσικά το ν. 3587/2007 για την προστασία του καταναλωτή.
	Πού ήμασταν; Θα σας πω. Το 2003 τα βεβαιωμένα πρόστιμα που επιβάλατε σε επιχειρήσεις ήταν 60.000 ευρώ και οι έλεγχοι ήταν ελάχιστοι έως ανύπαρκτοι. Από το Μάρτιο του 2004 τα πρόστιμα που έχουν επιβληθεί ξεπερνούν τα 3.000.000 ευρώ –γιατί μιλήσατε για πρόστιμα τα οποία εισπράττουμε ή όχι- ενώ έχει ανασταλεί η λειτουργία πολλών επιχειρήσεων. Τα ονόματα αυτών των επιχειρήσεων δημοσιοποιούνται ανά τακτά χρονικά διαστήματα κι εκεί συμπεριλαμβάνονται και τράπεζες. 
      Από τον Αύγουστο του 2006 μόνο ο Ε.Φ.Ε.Τ. –και το τονίζω αυτό- επέβαλε κυρώσεις σε πάνω από εκατόν πενήντα πέντε επιχειρήσεις συνολικού ύψους 2.000.000 ευρώ. Το Μάρτιο του 2005 η Γενική Γραμματεία Καταναλωτή επέβαλε πρόστιμο σε επτά τράπεζες συνολικού ύψους 750.000 ευρώ. Τον περασμένο Οκτώβριο επιβλήθηκαν πρόστιμα ύψους 300.000 ευρώ σε δύο γνωστές αλυσίδες σούπερ μάρκετ για παραπλάνηση των καταναλωτών, ενώ δέκα εταιρείες που ανακοίνωσαν αυξήσεις χωρίς να έχουν κοστολόγια που να τις δικαιολογούν, τιμωρήθηκαν με συνολικά πρόστιμα πάνω από 1.000.000 ευρώ.
	Στο ίδιο διάστημα δεκαεπτά εταιρείες μετά από κοστολογικούς ελέγχους προχώρησαν σε ανάκληση των ανατιμήσεών τους –τα αποτελέσματα λέω- σε τρεις χιλιάδες διακόσιους έντεκα κωδικούς. Δεκατέσσερις εταιρείες προχώρησαν σε μείωση τιμών σε διακόσιους εβδομήντα κωδικούς, τέσσερις εταιρείες μείωσαν το ποσοστό αύξησης κάτω από το όριο του περσινού πληθωρισμού και τρεις «πάγωσαν» τις τιμές σε πεντακόσιους κωδικούς. 
	Κύριοι συνάδελφοι, μην ξεχνάτε επίσης ότι προκειμένου η Ελλάδα να ενταχθεί στην Ευρωζώνη, ακολουθούσατε μία εσφαλμένη και καταστροφική πολιτική που μείωσε σχεδόν κατά 20% την ανταγωνιστικότητα της ελληνικής οικονομίας. Αυτό δεν συνέβαλε στη διαμόρφωση της υπάρχουσας κατάστασης; Μήπως ξεχνάτε επίσης ότι για ένα μεγάλο χρονικό διάστημα κρατήσατε τη δραχμή ανατιμημένη; Σαν να μην έφτανε αυτό, ανατιμήσατε ξανά τη δραχμή. Από 357 δραχμές το ευρώ, μπήκαμε τελικά στην Ευρωζώνη με 340,75 δραχμές το ευρώ. Υποστηρίζετε λοιπόν ακόμη ότι αυτή η πολιτική σας δεν συνέβαλε καθόλου στην ύπαρξη της ακρίβειας η οποία μας ταλανίζει όλα αυτά τα χρόνια; 
	Κυρίες και κύριοι συνάδελφοι, ο βαθμός ευαισθησίας της Κυβέρνησης απέναντι στα θέματα προστασίας του καταναλωτή αλλά και απέναντι στην καταπολέμηση της ακρίβειας επιβεβαιώνεται καθημερινά και κανένας δεν μπορεί να το αμφισβητήσει. Με το παρόν νομοσχέδιο -το οποίο σημειώνω ότι προστίθεται στις θετικές δράσεις που έχουν ήδη ληφθεί από το Υπουργείο- στοχεύουμε στην πάταξη της κερδοσκοπίας αλλά και στην προστασία του καταναλωτή, στην επιβολή «φρένου» στην ασυδοσία της αγοράς και στο φαινόμενο της ακρίβειας στις τιμές αγαθών και υπηρεσιών, στη θεσμική κάλυψη αυτής της νεοσυσταθείσας ελεγκτικής υπηρεσίας. 	
	Κύριοι συνάδελφοι, με το νέο σχέδιο νόμου του Υπουργείου Ανάπτυξης προωθείται η σύσταση μιας ειδικής υπηρεσίας η οποία θα λειτουργεί στα πλαίσια του Υπουργείου με σκοπό να ελέγξει την αγορά και παράλληλα να επιτύχει τα επιδιωκόμενα αποτελέσματα, δηλαδή τα αποτελέσματα εκείνα που μέχρι σήμερα η ισχύουσα νομοθεσία δεν κατάφερε να καλύψει επαρκώς ή με απόλυτη επιτυχία.
	Ειδικότερα λοιπόν, η νέα υπηρεσία θα έχει τη δυνατότητα να συνεργάζεται με άλλες συναρμόδιες υπηρεσίες του δημοσίου τομέα, καθώς και με ανεξάρτητες διοικητικές αρχές, παραδείγματος χάριν την Επιτροπή Ανταγωνισμού. Θα μπορεί να επιβάλει κυρώσεις από 5.000 μέχρι 300.000 ευρώ, αλλά και να αποφασίζει για το κλείσιμο των επιχειρήσεων που παρανομούν. Θα παρακολουθεί τη λειτουργία του Παρατηρητηρίου Τιμών, θα συμβάλει προς την κατεύθυνση της ύπαρξης ενδιαφέροντος ένταξης στο μηχανισμό των υπαλλήλων άλλων υπηρεσιών του δημοσίου τομέα, αλλά θα συμβάλει και στον περιορισμό κρουσμάτων χρηματισμού. Θα διενεργεί ελέγχους σε χώρους παραγωγής, εισαγωγής, αποθήκευσης, διακίνησης ή μεταφοράς προϊόντων, καθώς και σε χώρους παροχής υπηρεσιών. Θα διενεργεί ελέγχους για την ύπαρξη ενδεικτικών πινακίδων, τιμοκαταλόγων και κάθε αναγκαίου για την ενημέρωση του καταναλωτή στοιχείου σχετικού με την ποιότητα, τη σύσταση, την προέλευση, την τιμή, τη μονάδα μέτρησης, καθώς και με τις παρεχόμενες υπηρεσίες. Θα διενεργεί ελέγχους για τον τρόπο διάθεσης και παράδοσης των προϊόντων και των υπηρεσιών ως προς την αναγραφή των προβλεπόμενων από τις ισχύουσες διατάξεις στοιχείων επί των παραστατικών αλλά και των εγγυήσεων που παρέχουν. Θα παραπέμπει επιχειρήσεις στις εισαγγελικές αρχές. Θα διενεργεί έρευνες για τα κοστολόγια των επιχειρήσεων, τις διαγραφόμενες τάσεις στην αγορά, τα μερίδια της αγοράς, αλλά και για τα οικονομικά στοιχεία των εταιρειών. Θα λαμβάνει οποιαδήποτε πληροφορία ή στοιχείο αφορά ή σχετίζεται με το έργο της, χωρίς να υπόκειται σε περιορισμούς απορρήτου. Θα λειτουργεί όλο το εικοσιτετράωρο και τις επτά μέρες της εβδομάδας.
	Κυρίες και κύριοι συνάδελφοι, το παρόν σχέδιο νόμου αποτελεί ένα σημαντικό βήμα προς τη διασφάλιση των συμφερόντων του καταναλωτή καθώς και προς τη διατήρηση των συνθηκών του υγιούς ανταγωνισμού, αλλά και της εύρυθμης λειτουργίας της αγοράς. Η Νέα Δημοκρατία έχει αποδείξει στα τεσσεράμισι χρόνια που μεσολάβησαν ότι με τις παρεμβάσεις της σέβεται τον πολίτη και έχει ως κέντρο της πολιτικής της τον άνθρωπο. Το νέο νομοσχέδιο αποδεικνύει ακόμη μία φορά του λόγου το αληθές και λειτουργεί ως θεματοφύλακας της αγοράς και του ανταγωνισμού. 
      Για το λόγο αυτό, κυρίες και κύριοι συνάδελφοι, θεωρώ ότι πρόκειται για μια πολύ σημαντική πρωτοβουλία την οποία πρέπει να στηρίξουμε και να υπερψηφίσουμε.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κουτσούκος έχει το λόγο.
	ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κυρία Πρόεδρε.
	Κυρίες και κύριοι συνάδελφοι, συζητάμε σήμερα για το νομοσχέδιο του Υπουργείου Ανάπτυξης για την Υπηρεσία Εποπτείας της Αγοράς. Το πρώτο ερώτημα που τίθεται είναι ποια είναι η ανάγκη, ποιος είναι ο λόγος για τον οποίο η Κυβέρνηση προχώρησε στη σύνταξη αυτού του νομοσχεδίου και το φέρνει εδώ σήμερα για να γίνει και νόμος του κράτους. 
	Νομίζω ότι ο κύριος και βασικός λόγος είναι διότι η κατάσταση στην αγορά έχει ξεφύγει, είναι παντελώς ανεξέλεγκτη. Η χώρα μας έχει καταστεί πλέον πρωταθλήτρια στην ακρίβεια. Αυτό το ομολογούν τα επίσημα στατιστικά στοιχεία, το συναντάει κάποιος περιδιαβαίνοντας τους δρόμους, μιλώντας με τους πολίτες, συζητώντας με τους ανθρώπους στις πόλεις και τα χωριά της πατρίδας μας.
	Το δεύτερο στοιχείο είναι ότι την ίδια ώρα που μια σειρά προϊόντων στα χέρια του παραγωγού ευτελίζεται σ’ ό,τι αφορά τις τιμές –και αναφέρομαι ειδικά στα αγροτικά προϊόντα όπου έχουμε μία πλήρη πτώση των τιμών και συρρίκνωση του αγροτικού εισοδήματος- αυτά τα ίδια προϊόντα πωλούνται πανάκριβα στις αγορές. Το συμπέρασμα είναι ότι οι μεσάζοντες και οι κερδοσκόποι είναι αυτοί που απομυζούν τον κόπο, τον ιδρώτα του Έλληνα αγρότη και το μεροκάματο του Έλληνα καταναλωτή.
	Βεβαίως δεν μπορεί κανένας να μην σημειώσει την εξής αντίφαση, κύριε Υπουργέ: Πώς είναι δυνατό να έχουμε μία τόσο μεγάλη έκρηξη του δείκτη τιμών καταναλωτή, μια ακρίβεια που μας κάνει την ακριβότερη χώρα της Ευρώπης, την ίδια ώρα που τα εισοδήματα σημειώνουν μία στασιμότητα, που εφαρμόζεται μία πολιτική λιτότητας, που πέφτει το βιοτικό επίπεδο; Αυτό δεν εξηγείται με τους νόμους της οικονομίας, δεν εξηγείται με όσα έχουν διδάξει οι κλασικοί οικονομολόγοι. Εξηγείται μόνο μ’ έναν τρόπο, ότι δηλαδή η Κυβέρνησή σας δημιούργησε τέτοιες συνθήκες ασυδοσίας στην αγορά που επέτρεψε σ’ όλα αυτά τα κυκλώματα των μεσαζόντων των καρτέλ να ελέγξουν την αγορά και να διαμορφώσουν τις τιμές μ’ έναν τέτοιο τρόπο που ωφελεί μόνο τη δική τους κερδοφορία.
	Το ερώτημα είναι πάρα πολύ απλό: Έχει ευθύνη η Κυβέρνηση γι’ αυτήν την κατάσταση; Προφανώς έχει. Οι μόνοι που δεν αναγνωρίζουν την ευθύνη τους και προσπαθούν να μεταθέσουν την ευθύνη στις προηγούμενες κυβερνήσεις είστε εσείς, κανένας άλλος, και αυτό αποδεικνύεται από τη χθεσινή σας επιχειρηματολογία. 
	Κύριε Υπουργέ, η Κυβέρνησή σας δεν ευθύνεται για το μήνυμα που έδωσε στη αγορά μόλις ανέλαβε τη διακυβέρνηση της χώρας; Ποιο ήταν το μήνυμα που έδωσε στην αγορά; Ότι μπορείτε, κύριοι, να είστε ασύδοτοι, ότι δεν πρόκειται να σας ελέγξει κανένας, ότι ασκείτε μία πολιτική η οποία ισοπεδώνει τους ελεγκτικούς θεσμούς, τις συνθήκες με βάση τις οποίες οι πολίτες μπορούν να ελέγχουν την πολιτική και την εκτελεστική εξουσία, ότι η διαφθορά στο δημόσιο βίο αποτελεί το καθημερινό παράδειγμα, ότι όποιος προλάβει κερδίζει σε βάρος του άλλου και του δημοσίου συμφέροντος και άρα νομιμοποιείστε κι εσείς να μετέρχεστε τις ίδιες μεθόδους.
         Το παράδειγμα του σκανδάλου στο καρτέλ του γάλακτος δεν αποτελεί το κλασικό παράδειγμα αυτής της πολιτικής του τι σήμα εκπέμπουμε στην αγορά; Και με την ευκαιρία που είστε εδώ θέλω να σας ρωτήσω, κύριε Υφυπουργέ. Αυτά τα περίφημα πρόστιμα που επιβάλλατε στις εταιρείες που εμπλέκονται στο καρτέλ του γάλακτος, εισπράχθηκαν ποτέ, για να δούμε εάν η πολιτική έχει μια στοιχειώδη αξιοπιστία ή η Κυβέρνησή σας μετέρχεται μόνο επικοινωνιακά τερτίπια για να κοροϊδεύει τον ελληνικό λαό. Και επίσης, η πολιτική που ενίσχυσε τις πολευθνικές και κλασικό παράδειγμα, επίσης, είναι η διεύρυνση του ωραρίου που έγινε κατ’ επιταγή των πολυεθνικών και των πολυκαταστημάτων, δεν ήταν ένα μήνυμα στην αγορά ότι η Κυβέρνηση ικανοποιεί τα κέφια της;
         Η απαξίωση των ελεγκτικών μηχανισμών της Επιτροπής Ανταγωνισμού, του Ε.Φ.Ε.Τ., των άλλων υπηρεσιών, δέκα έως δεκαπέντε υπηρεσίες διαθέτει περίπου το Υπουργείο σας, η ελληνική Κυβέρνηση, η ελληνική πολιτεία που θα μπορούσαν να ασκήσουν ελέγχους, να μην τις απαριθμήσω, δεν είναι γεγονός; Δεν τους υποβαθμίσατε; Δεν τους απαξιώσατε; Μέσα από τον κομματισμό, δεν περιθωριοποιήσατε άξια και ικανά στελέχη;
         Επίσης, σε όλη αυτήν την περίοδο της πενταετίας που είχαμε την έκρηξη των τιμών, ποια ήταν η πολιτική βούληση της Κυβέρνησης; Πού εμφανίστηκε; Με αποτέλεσμα σήμερα να σας ξεπερνά ο Εμπορικός Σύλλογος της Αθήνας, που παίρνει μια πρωτοβουλία και καλεί τους εμπόρους απέναντι σε μια κρίση στην αγορά, που έχει ταυτόχρονα το στοιχείο της μείωσης των εισοδημάτων και της ακρίβειας, να μειώσουν τις τιμές. Αυτός δεν είναι ρόλος μιας υπεύθυνης Κυβέρνησης, να πάρει πρωτοβουλίες; Να φωνάξει τους εμπλεκόμενους φορείς, να συζητήσει πολιτικές και με την πειθώ και δύναμη που έχει να τους υποχρεώσει να προχωρήσουν σε μειώσεις τιμών; 
         Βεβαίως, δείξατε και μια παντελή αδυναμία να εφαρμόσετε τους υπάρχοντες νόμους, για τις επιχειρήσεις που κάνουν κατάχρηση της θέσης τους στην αγορά, της δεσπόζουσας θέσης τους και αυτό δείχνει ότι το κράτος και η Κυβέρνηση είναι παρατηρητής των εξελίξεων.
         Αν υποθέσουμε ότι εσείς μέχρι σήμερα, τα πήγατε καλά -που δεν τα πήγατε και γι’ αυτό μιλάει η πραγματικότητα- και ότι, εν πάση περιπτώσει, η έγνοια σας είναι να βελτιώσετε την κατάσταση και να αυξήσετε τους ελέγχους στην αγορά, το νομοσχέδιο που φέρνετε σήμερα πιστεύετε ότι θα είναι αποτελεσματικό, ότι θα συντείνει δηλαδή στη βελτίωση της κατάστασης; 
         Θέλω να κάνω δύο βασικές παρατηρήσεις, επάνω σε αυτό. Οικοδομείτε έναν κεντρικό μηχανισμό, ελεγχόμενο από την πολιτική ηγεσία του Υπουργείου Ανάπτυξης. Η προσωπική μου άποψη είναι ότι αυτός ο μηχανισμός κεντρικά δομημένος, αντίγραφο ή κακέκτυπο άλλων γραφειοκρατικών μηχανισμών, δεν είναι σε θέση να φθάσει στην αγορά, να φθάσει στην ελληνική περιφέρεια. Κατά την άποψή μου, θα έπρεπε να ενισχύσετε τους περιφερειακούς μηχανισμούς και τις αποκεντρωμένες υπηρεσίες. Αλλά εάν υποθέσουμε ακόμη ότι είναι σωστός στη διάταξή του και στη συγκρότησή του, κύριε Υπουργέ και αγαπητοί συνάδελφοι, θα πρέπει να ξέρετε ότι το κλειδί στη λειτουργία και στην αποτελεσματικότητα του κάθε διοικητικού μηχανισμού, είναι η στελέχωσή του. Και γι’ αυτό δεν χρειάζεται κάποιος να έχει ειδικές γνώσεις γύρω από τη λειτουργία της Δημόσιας Διοίκησης, παρά να δει τις τελευταίες εξελίξεις γύρω από την επώαση των σκανδάλων στα περιβάλλοντα των πολιτικών και κομματικών στελεχών της Νέας Δημοκρατίας.
         Επίσης, θα πρέπει να σας έχει διδάξει και η πείρα, ότι η αναξιοκρατία είναι συνώνυμο της διαφθοράς στο δημόσιο. Από την ώρα που κάποιος μπαίνει στο δημόσιο, σε μια δημόσια υπηρεσία και ιδιαίτερα με ελεγκτικά καθήκοντα, έχοντας χρησιμοποιήσει πλάγιους τρόπους, έχοντας υπερπηδήσει άλλους αξιότερους από αυτόν υπαλλήλους, είναι βέβαιο ότι είναι επιρρεπής στις πιέσεις, είναι βέβαιο ότι θα υπακούσει στις εντολές της πολιτικής ηγεσίας, εάν και όταν χρειαστεί, είναι βέβαιο ότι ο ίδιος δεν αισθάνεται ότι πατάει δυνατά στα πόδια του, να ασκήσει τα καθήκοντα που του αναθέτει κάποιος και άρα είναι επιρρεπής στη συναλλαγή. Κατά συνέπεια, το πρόβλημα με το ζήτημα των προσλήψεων, όπως θεσμοθετείται, δεν είναι ότι εισάγετε την αναξιοκρατία και την κομματοκρατία σε έναν καινούργιο μηχανισμό. Είναι ότι τον καθιστάτε αναποτελεσματικό και «θερμοκήπιο» διαφθοράς.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Και τελειώνω με τούτο κυρία Πρόεδρε. Διαβάζω κύριε Υπουργέ, τη ρύθμιση που αναθέτετε σε ιδιώτες μια σειρά από τις λειτουργίες αυτού του Οργανισμού. Και για να πείσετε το Κοινοβούλιο ότι δεν υποκαθιστάτε αυτή τη διαδικασία του δημόσιου ελέγχου, έχετε και μια προσθήκη στη σχετική ρύθμιση που γράφει: «δεν θα ανατίθενται τα καθήκοντα». Μα, κύριε Υπουργέ, κανένας δεν θα μπορούσε να τους αναθέσει καθήκοντα δημόσιου λειτουργού, διότι υπάρχει το Σύνταγμα, υπάρχουν οι νόμοι του κράτους και θα προσέφευγε ο καθένας. Αλλά, υποψιαζόμαστε και αυτή είναι η πραγματικότητα, ότι αυτούς θα τους χρησιμοποιήσετε ως βοηθούς, ως όχημα πάνω στο οποίο θα βάλετε τον ιδιώτη να ελέγχει τους ιδιώτες. Το ερώτημά μου είναι μέχρι που θα φθάσει αυτή η Κυβέρνηση. Θα προσλάβει ιδιωτικούς δικαστικούς, θα προσλάβει ιδιωτικούς εφοριακούς; Μέχρι πού θα το φθάσει; Δηλαδή, αυτή η νεοφιλελεύθερη αντίληψη που τώρα τελευταία ξορκίζουν μερικά στελέχη της Νέας Δημοκρατίας και άκουσα χθές και τον Κοινοβουλευτικό σας Εκπρόσωπο να την ξορκίζει, φαίνεται ότι σας έχει ποτίσει βαθιά στο μεδούλι. Δεν μπορείτε να ξεφύγετε από αυτή. Με αυτή τη λογική κυβερνάτε τον τόπο και γι’ αυτό πάει από το κακό στο χειρότερο.
      Ευχαριστώ, κύριε Πρόεδρε και για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθήτριες και μαθητές και τρεις συνοδοί καθηγητές από το 1ο Γυμνάσιο Μελισσίων. 
      Η Βουλή τους καλωσορίζει.
      (Χειροκροτήματα απ΄όλες τις πτέρυγες της Βουλής)
      ΑΝΑΣΤΑΣΙΟΣ ΚΑΡΑΜΑΡΙΟΣ: Αν μου επιτρέπετε κύριε Πρόεδρε, για μια μικρή, διευκρινιστική παρατήρηση.
      ΠΡΟΕΔΡΕΥΩΝ (Φίλιππος Πετσάλνικος): Περί τίνος πρόκειται, κύριε Καραμάριε;
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, σχετικά με το άρθρο που είπε ο κύριος συνάδελφος, ότι υπάρχει η δυνατότητα να δίδονται κάποιες αρμοδιότητες σε ιδιώτες, βοηθώντας την υπηρεσία, θα ήθελα να προσθέσω το εξής, εάν φυσικά μου το επιτρέπετε και εσείς και να το ακούσει ο κ. Κουτσούκος. Γράφει η παράγραφος 17 «Σε περίπτωση μη επάρκειας του προσωπικού της παραγράφου 14 του παρόντος λόγω ασθένειας, άδειας ή απουσίας αυτού ή λόγω αυξημένων και επειγουσών αναγκών, επιτρέπεται με απόφαση του Υπουργού Οικονομικών, η απ’ ευθείας ανάθεση συγκεκριμένου έργου σε ειδικευμένους ιδιώτες που ασκούν κατ’ επάγγελμα παρόμοιες δραστηριότητες». Νόμος 2343 όταν συνεστήθη το Σ.Δ.Ο.Ε..
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τον έχω εδώ τον νόμο κύριε Καραμάριε.
      ΠΡΟΕΔΡΕΥΩΝ (Φίλιππος Πετσάλνικος): Κύριε Καραμάριε, δεν πρόκειται περί προτάσεως αλλαγής του άρθρου. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Όχι. 
      ΠΡΟΕΔΡΕΥΩΝ (Φίλιππος Πετσάλνικος): Ορθή ανάγνωση κάνατε;
      ΑΝΑΣΤΑΣΙΟΣ ΚΑΡΑΜΑΡΙΟΣ: Ναι.
      ΠΡΟΕΔΡΕΥΩΝ (Φίλιππος Πετσάλνικος): Εντάξει. Θα μπορούσε να αναφερθεί σε αυτό και ο κύριος Υφυπουργός.
      Τον λόγο έχει ο Βουλευτής του ΠΑ.ΣΟ.Κ. κ. Αναστάσιος Σιδηρόπουλος.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κυρίες και κύριοι συνάδελφοι, κύριε Υπουργέ, είναι βέβαιο ότι από τη συζήτηση αυτού του νομοσχεδίου έχετε περιέλθει σε εξαιρετικά δυσχερή και δυσάρεστη θέση. Περίτρανη απόδειξη είναι ότι χθες, παρακολουθώντας τη διαδικασία είδα ότι παρ’ όλη την κατακραυγή από το σύνολο της Αντιπολίτευσης, η μόνη στήριξη που είχατε ήταν τελικά από τους συνεργάτες σας. Οι μόνοι που χειροκροτούσαν μετά το τέλος της ομιλίας και της δικής σας και του Κοινοβουλευτικού Εκπροσώπου σας, ήταν οι συνεργάτες σας. Αυτό αποδεικνύει πολλά πράγματα. Αποδεικνύει δηλαδή, ότι η περίφημη ακρίβεια που είναι το υπ’ αριθμόν ένα οικονομικό και κοινωνικό πρόβλημα, σήμερα στην ελληνική κοινωνία, είναι απόρροια και αποτέλεσμα μιας φιλοσοφίας και μιας πολιτικής της δικής σας Κυβέρνησης. Πιστοί θιασώτες στην, υποτίθεται, ελεύθερη αγορά η οποία αυτορρυθμίζεται και τελικά θα δώσει φθηνότερα προϊόντα στο αγοραστικό κοινό, έφερε ακριβώς τα αντίθετα αποτελέσματα, αποτελέσματα που σήμερα τα βιώνουν οι πολίτες με έναν εξαιρετικά δυσάρεστο τρόπο.
      Έχουμε, λοιπόν, μια ακρίβεια η οποία καλπάζει, μια πρωτοφανή ασυδοσία και αισχροκέρδεια στην αγορά. Έχουμε και το Υπουργείο Ανάπτυξης που μέχρι πριν από λίγο καιρό αρνιόταν καν ότι υπάρχει ακρίβεια σ΄ αυτήν τη χώρα, αρνιόταν να πάρει μέτρα για να μπορέσει να παρέμβει, ως όφειλε, για να στηρίξει τα πενιχρά εισοδήματα, γιατί και η οικονομική πολιτική σας είναι σφιχτή, είναι πολιτική λιτότητας με αποτέλεσμα και τα εισοδήματα να είναι πενιχρά.
      Έχουμε, λοιπόν, τους αγρότες οι οποίοι βιώνουν μια δραματική κατάρρευση των τιμών σε όλα τα παραγόμενα αγροτικά προϊόντα. Έχουμε μια πρωτοφανή συρρίκνωση του αγροτικού εισοδήματος. Βλέπουμε τα σιτηρά να έχουν αυξηθεί στα 15 και 18 λεπτά, το καλαμπόκι στα 8 και 10 λεπτά και ούτε καν το αγοράζουν, το ρύζι αντίστοιχα, το ελαιόλαδο, τα βιομηχανικά ροδάκινα σε εξευτελιστικές τιμές και τόσο το Υπουργείο Αγροτικής Ανάπτυξης και Τροφίμων, αλλά και το Υπουργείο Ανάπτυξης να είναι ανήμπορο, αδύναμο έως ανίκανο να παρέμβει και να στηρίξει τόσο τους αγρότες όσο και τους καταναλωτές, οι οποίοι τελικά στο ράφι βρίσκουν σε εξαιρετικά υψηλότερες τιμές τα συγκεκριμένα προϊόντα. 
      Συνεπώς, έχουμε μια ασυδοσία των καρτέλ, όπως του καρτέλ του πετρελαίου. Σε όλη την Ευρωπαϊκή Ένωση οι τιμές πέφτουν και στην Ελλάδα παραμένουν σταθερές. Έχουμε τα καρτέλ των τραπεζών, όπου επιτρέψατε, πέντε χρόνια τώρα, μια προκλητική τοκογλυφία σε βάρος των δανειοληπτών, επιτρέψατε σήμερα στις τράπεζες να έχουν μια απίστευτη κερδοφορία και έρχεστε τώρα να τους επιβραβεύσετε, δίνοντάς τους από πάνω και τα 28.000.000.000 ευρώ, τα οποία δεν διασφαλίζετε εάν τελικά θα πάνε στον καταναλωτή, στο μικρομεσαίο, εάν θα πάνε, για να στηρίξουν και να ανακουφίσουν την οικογένεια.
      Έχουμε, λοιπόν, μια πολιτική, η οποία είναι προσδεμένη στη λογική του μεγάλου κεφαλαίου. Είστε υπηρέτες αυτού του κεφαλαίου. Δεν το λέω εγώ, αλλά ίσως δεν αντιληφθήκατε χθες ότι ο Κοινοβουλευτικός σας Εκπρόσωπος σάς «άδειασε» στην Αίθουσα. Τι σας είπε; Σας είπε ότι με μεγάλη καθυστέρηση παίρνετε μέτρα, πολύ νωρίτερα θα έπρεπε να τα πάρετε. Μάλιστα, μίλησε χθες για ένα νέο «κοινωνικό συμβόλαιο». Αυτό είπε ο Κοινοβουλευτικός Εκπρόσωπος της Νέας Δημοκρατίας. Πέντε χρόνια το «συμβόλαιο» που έχετε υπογράψει είναι με τους τραπεζίτες, με τους βιομήχανους, με τα καρτέλ. Τώρα ίσως θέλετε να υπογράψετε ένα νέο συμβόλαιο, αλλά ποιος να σας πιστέψει; Είναι πολύ αργά. Δεν ξέρω, βέβαια, εάν αυτό έχει να κάνει και με τα εσωκομματικά της Νέας Δημοκρατίας, με τη λαϊκή Δεξιά που θέλει να εμφανιστεί πιο φιλοκοινωνική ή εκτός εάν κατάλαβαν κάποιοι ότι το καράβι βουλιάζει και ο καθένας πλέον κοιτάζει να σώσει τον εαυτό του.
      Έτσι, λοιπόν, ερχόμαστε σ΄ ένα νομοσχέδιο, το οποίο τελικά τι λέει; Λέει ότι θα φέρει ένα νέο οργανισμό, ο οποίος ουσιαστικά θα δημιουργεί σύγχυση στις αρμοδιότητες, θα επικαλύπτει αυτές και βέβαια θα έχει αναφορά στο κέντρο, άρα θα είναι συγκεντρωτικός και μάλιστα στα χέρια του Υπουργού. Αντί, λοιπόν, να στηρίξετε τη Νομαρχιακή Αυτοδιοίκηση, η οποία είναι η μόνη, από ό,τι φαίνεται, αυτό το διάστημα που πραγματικά κάνει κάποιους ελέγχους, παρεμβαίνει στην αγορά, αντί να δώσετε ακόμη περισσότερο δυναμικό για να μπορέσει να κάνει καλύτερα τη δουλειά της, έρχεστε με ένα καθαρά ρουσφετολογικό νομοσχέδιο να κάνετε νέες προσλήψεις, να φορτώσετε στο ελληνικό κράτος άλλα 5.000.000 ευρώ στον προϋπολογισμό και όλα αυτά -αναρωτιέται κανείς- από μια Κυβέρνηση που μια από τις «σημαίες» της ήταν ότι θα περιορίσει το σπάταλο κράτος, θα εξοικονομήσει πόρους, θα ασκήσει κοινωνική πολιτική. 
      Όμως, φαίνεται ότι οι εκλογές δεν είναι μακριά. Και επειδή πολλά μεγαλοστελέχη της Νέας Δημοκρατίας προκάλεσαν με τον εύκολο πλουτισμό, τον προκλητικό πλουτισμό, τώρα ως αντιστάθμισμα προς τον κόσμο, όταν πάτε στην περιφέρεια και αντιδρά όπως αντιδρά, που σίγουρα δεν σας χειροκροτεί, αλλά το αντίθετο μάλιστα, αρχίζετε να μπαίνετε στη λογική των διορισμών ρουσφετολογικού χαρακτήρα, με αναξιοκρατικά χαρακτηριστικά, για να μπορέσετε να βολέψετε «ημέτερους» και να χρυσώσετε το χάπι. Όμως, κύριε Υπουργέ, δεν σας σώζει τίποτα. Το τεράστιο πρόβλημα της ακρίβειας, το οποίο έχετε δημιουργήσει και το οποίο δεν είχατε και δεν έχετε την πολιτική βούληση να αντιμετωπίσετε, είναι σε τόσο μεγάλη έκταση που δεν σώζεται με τίποτα η Κυβέρνηση της Νέας Δημοκρατίας. 
      Πριν από λίγους μήνες είδαμε τον Πρωθυπουργό της χώρας, ο οποίος έκανε επίσκεψη στο Υπουργείο Ανάπτυξης, να μας λέει το εξής αμίμητο: «Καταλαβαίνω, αντιλαμβάνομαι, έχω συναίσθηση του τι συμβαίνει και ότι πράγματι υπάρχει ακρίβεια». Χρειάστηκαν πέντε χρόνια, για να αντιληφθεί ο Πρωθυπουργός ότι σ’ αυτήν τη χώρα υπάρχει ακρίβεια! Αναρωτιέται ο πολίτης. Πόσους αιώνες θέλετε, για να λύσετε αυτό το πρόβλημα; 
      Προχθές, στην ομιλία σας στο Κοινοβούλιο, σας άκουσα και πραγματικά μπερδεύτηκα. Λέω, είναι ο Υπουργός Ανάπτυξης ή κάποιος ρεπόρτερ δημοσιογράφος; Εξαντλήσατε και αναλώσατε όλη την ομιλία σας, για να μας πείσετε μέσα από δημοσιογραφικά έντυπα ότι τελικά για όλα τα δεινά σ’ αυτήν τη χώρα φταίει το ΠΑ.ΣΟ.Κ. και εσείς, πέντε χρόνια μετά, έχετε κάνει το καθήκον σας στο ακέραιο και δεν έχετε καμμία ευθύνη. Μα, είναι δυνατόν Κυβέρνηση πέντε ετών να μην αναλαμβάνει και να μην αντιλαμβάνεται τις ευθύνες της; Είστε διπλά επικίνδυνοι για τον τόπο. 
      Λυπάμαι ειλικρινά, που προσπαθείτε συνεχώς με εμβαλωτικά νομοσχέδια να λύσετε ένα πρόβλημα το οποίο είναι καθαρά πρόβλημα πολιτικής βούλησης, την οποία δεν είχατε και δεν έχετε. Έχετε μια λάθος φιλοσοφία για τα ζητήματα της οικονομίας, της αγοράς και της ακρίβειας. Γι’ αυτό και δεν ξέρω, όπως είπε ο Κοινοβουλευτικός σας Εκπρόσωπος, εάν θα βρείτε –και σήμερα ίσως έχετε τη δυνατότητα να επιλέξετε το χρόνο- μέρα ή νύκτα για να φύγετε, αλλά σε λίγο διάστημα με την οργή και την αγανάκτηση που εισπράττετε από τους συνταξιούχους, τους εργαζόμενους, τους αγρότες, δεν θα έχετε αυτήν την πολυτέλεια, διότι ο κόσμος έχει βγει στους δρόμους, έχει ξεσηκωθεί. Με τα μεγάλα αντιλαϊκά, αντικοινωνικά και αντιαγροτικά μέτρα, τα οποία πήρατε όλα αυτά τα χρόνια, φέρατε απέναντί σας την πλειοψηφία του ελληνικού λαού και ήρθε η ώρα να εισπράξετε τα αποτελέσματα των επιλογών σας. 
      Ο τόπος χρειάζεται μια άλλη πολιτική, μια άλλη κυβέρνηση, μια αξιόπιστη, σοβαρή και υπεύθυνη κυβέρνηση που έχει σχέδιο, πρόταση και που μπορεί να δώσει ελπίδα, μέλλον και προοπτική στον τόπο, στο λαό και στους νέους ανθρώπους. Αυτή θα είναι το ΠΑ.ΣΟ.Κ. με Πρωθυπουργό τον Γιώργο Παπανδρέου. Είστε στο τέλος σας. Όσο νωρίτερα φύγετε ίσως να είναι και μια ελάχιστη προσφορά προς την πατρίδα.
      Γεια σας!
      (Χειροκροτήματα από την πτέρυγα του ΠΑ.ΣΟ.Κ.)
      ΑΝΑΣΤΑΣΙΟΣ ΚΑΡΑΜΑΡΙΟΣ: Γεια σας; 
      ΠΡΟΕΔΡΕΥΩΝ (Φίλιππος Πετσάλνικος): Το «γεια σας» μάλλον απευθυνόταν προς τους συναδέλφους της Νέας Δημοκρατίας, μάλλον στα μέλη της Κυβέρνησης.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν το καταλάβαμε έτσι εμείς, κύριε Πρόεδρε. Το καταλάβαμε ως προσβολή προς το Σώμα.
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει περίπτωση περί προσβολής με το «γεια σας», κύριε Υφυπουργέ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Έτσι το καταλάβαμε εμείς.
      ΠΡΟΕΔΡΕΥΩΝ (Φίλιππος Πετσάλνικος): Ο ομιλητής ολοκλήρωσε με το «γεια σας». Σε ποιον απευθυνόταν το «γεια σας» ο ίδιος θα ξέρει. Πιθανά να απευθυνόταν…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Το ερμηνεύσατε, όμως, εσείς και εγώ είπα ότι εμείς το καταλάβαμε ως προσβολή προς το Σώμα.
      ΠΡΟΕΔΡΕΥΩΝ (Φίλιππος Πετσάλνικος): Μπορούμε να ζητήσουμε τότε μια αυθεντική ερμηνεία για το σε ποιον απευθυνόταν το «γεια σας». 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Στον Υπουργό απευθύνθηκα. 
      ΠΡΟΕΔΡΕΥΩΝ (Φίλιππος Πετσάλνικος): Στον Υπουργό. Βλέπετε, ορθώς είχα…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν απευθυνθήκατε, απευθυνθήκατε προς το Σώμα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, να ζητάτε το λόγο από το Προεδρείο, σας παρακαλώ! 
      Το ίδιο ισχύει για όλους τους συναδέλφους και όσους συμμετέχουν σ’ αυτήν την Αίθουσα.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Να μην ερμηνεύετε, σας παρακαλώ πολύ!
      ΠΡΟΕΔΡΕΥΩΝ (Φίλιππος Πετσάλνικος): Να μην πετάγεστε! Αν θέλετε, να ζητήσετε το λόγο και να ασκήσετε κριτική και στο Προεδρείο. Καθίστε κάτω, σας παρακαλώ! Να ζητήσετε το λόγο και έχετε το δικαίωμα να ασκήσετε κριτική και στον τρόπο με τον οποίο διευθύνω τη συζήτηση. Καθίστε κάτω δεν έχετε το λόγο.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Αυτό σας ενόχλησε;
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, ανακοινώνεται προς το Σώμα ότι οι Υπουργοί Εξωτερικών, Οικονομίας και Οικονομικών, Ανάπτυξης και Αγροτικής Ανάπτυξης και Τροφίμων κατέθεσαν σχέδιο νόμου με τίτλο: «Κύρωση της Συμφωνίας-Πλαίσιο μεταξύ της Κυβέρνησης της Ελληνικής Δημοκρατίας και του Οργανισμού Τροφίμων και Γεωργίας των Ηνωμένων Εθνών (FAO) για συνεργασία στον τομέα της Επισιτιστικής Ασφάλειας». 
      Παραπέμπεται στην αρμόδια Διαρκή Επιτροπή.
      Το λόγο έχει ο Βουλευτής του ΠΑ.ΣΟ.Κ. κ. Χρήστος Χάϊδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, πέντε χρόνια τώρα η Κυβέρνηση της Νέας Δημοκρατίας διεπόμενη από τη νεοσυντηρητική πολιτική λογική του άκρατου ανταγωνισμού άφησε την αγορά ανεξέλεγκτη και τη μετέτρεψε σε απόλυτο κυρίαρχο των πάντων. Αυτό είχε ως αποτέλεσμα την διευκόλυνση των επιτήδειων να δράσουν ασύδοτα και να αισχροκερδήσουν, εφαρμόζοντας εναρμονισμένες πρακτικές, δημιουργώντας καρτέλ και διαμορφώνοντας τιμές των προϊόντων και των αγαθών όπως τους συνέφερε, αφού η αχαλίνωτη αγορά είναι καλός υπηρέτης, αλλά κακός αφέντης για την κοινωνία. Συμπίεση και ελαχιστοποίηση για τον παραγωγό, κατακόρυφη άνοδος για τον καταναλωτή, μεγέθυνση της διαφοράς για τα αγροτικά προϊόντα από το χωράφι στο ράφι έως και 2000%. Καταθέτω για τα Πρακτικά πίνακα, απ’ όπου σας διαβάζω. Γάλα 300%, σιτάρι 742%, ντομάτες 1100%, καλαμπόκι 2100%. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αποτέλεσμα; Φτώχεια, εξαθλίωση για το γεωργό και τον κτηνοτρόφο, λόγω της αύξησης και των καλλιεργητικών εξόδων από τη μια -έως 100% αυξήθηκαν τελευταία τα λιπάσματα- και καλπάζουσα ακρίβεια για την κοινωνία και τους πολίτες από την άλλη. Την ώρα που οι λίγοι και ισχυροί πολλαπλασιάζουν τα κέρδη τους με αυτόν τον κοινωνικά ανάλγητα τρόπο. Σας καταθέτω και άλλον πίνακα για τα Πρακτικά. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μόνο τέσσερις μεγάλες εταιρείες τροφίμων εξαπλασίασαν σχεδόν τα κέρδη τους, εις βάρος της κοινωνίας και των καταναλωτών, ενώ οι πολλοί και  αδύναμοι εξωθούνται στην ανέχεια και την αδυναμία πρόσβασης σε βασικά προς το ζην αγαθά. Η μείωση των μισθών, η αύξηση της ανεργίας, η φοροκαταιγίδα άμεσων και έμμεσων φόρων για τους εργαζόμενους και τους πολλούς τίναξε στον αέρα τους οικογενειακούς προϋπολογισμούς και τα νοικοκυριά δεν μπορούν να τα βγάλουν πέρα. Ακρίβεια που ταλανίζει το λαό σε όλους τους τομείς,  λόγω και της ιδιωτικοποίησης δημόσιων οργανισμών κοινής ωφέλειας, λόγω της απουσίας εξ αυτού επιχειρήσεως στρατηγικής σημασίας, για να κάνουν παρέμβαση. 
      Υπενθυμίζω τραπεζιτική αγορά. Τεράστια ψαλίδα μεταξύ επιτοκίων καταθέσεων και χορηγήσεων. Καταχρηστικοί όροι. Πού είναι η Εθνική Τράπεζα, μια τράπεζα του δημοσίου να παρέμβει, έτσι ώστε να καθορίσει τους όρους του παιχνιδιού; Έτσι το καλάθι της νοικοκυράς είναι το ακριβότερο στην Ευρώπη. 
      Καταθέτω για τα Πρακτικά τον πίνακα που το αποδεικνύει.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε πολλά προϊόντα είναι διπλάσιες οι τιμές στην Ελλάδα απ’ ό,τι στην Ευρώπη, ακόμη και όταν παράγονται εδώ και έτσι η ανέχεια προβάλλει απειλητική, ακόμη και για τα μεσαία εισοδήματα, για πρώτη φορά μετά από τρεις δεκαετίες. 
      Οι τιμές των εκατό έως διακοσίων βασικών καθημερινής χρήσης προϊόντων και αγαθών αυξάνονται καθημερινά, δημιουργώντας ένα βάρβαρο περιβάλλον ανεξέλεγκτης δράσης για τους λίγους που στο εσωτερικό του διαρρηγνύονται οι δεσμοί κοινωνικής συνοχής. Επτά στους δέκα Έλληνες θεωρούν την ακρίβεια, ως το μεγαλύτερο πρόβλημα της χώρας. 
      Καταθέτω τη δημοσκόπηση στα Πρακτικά, για να αποδείξω του λόγου το αληθές. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αν σε αυτά προστεθούν η αύξηση των ιδιωτικών δαπανών για την υγεία και την παιδεία, τα οποία επίσης η Κυβέρνηση τα αντιμετωπίζει, ως μέρος της αγοράς, διευκολύνοντας τους επιχειρηματίες να κερδίσουν, εις βάρος των πολιτών, με την απαξίωση των οικείων δημόσιων υπηρεσιών, τότε αντιλαμβάνεται κανείς το μέγεθος της απόγνωσης των οικογενειών που πλέον δεν μπορούν με τίποτε να τα βγάλουν πέρα. Αυξάνονται οι φόροι, μειώνονται τα εισοδήματα, αυξάνονται οι τιμές των αγαθών. Το καλάθι της νοικοκυράς πλέον είναι απλησίαστο γι’ αυτούς. 
      Καταθέτω τον πίνακα που αποδεικνύει του λόγου το αληθές. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Με αυτόν τον τρόπο, όμως, η Κυβέρνηση έδειξε και τον ταξικό της χαρακτήρα, γιατί μέσω της αγοράς αφαιρέθηκαν εισοδήματα και πλούτος από τους πολλούς και αδύναμους και μεταφέρθηκε, όπως προείπα, στους λίγους και ισχυρούς. Προσπαθώντας να δικαιολογηθεί η Κυβέρνηση για όλα αυτά που συμβαίνουν και προκαλούν τη μήνη και των δικών της ψηφοφόρων, χρησιμοποιεί αβάσιμους ισχυρισμούς και αστείες δικαιολογίες. Φταίει, λέει, η συμμετοχή στην Ευρωπαϊκή Ένωση και οι κανόνες του παγκόσμιου εργατικού εμπορίου. Αυτοί είναι υπαίτιοι για τις ανεξέλεγκτες εισαγωγές προϊόντων, τα οποία «βαφτίζονται» ελληνικά, για να αισχροκερδήσουν οι παρανομούντες, εις βάρος της εγχώριας παραγωγής; Αν είναι έτσι, γιατί δεν υπάρχει ανάλογη ακρίβεια στην Ευρώπη, όπως κατέδειξα με τον πίνακα που κατέθεσα; Γιατί εκεί η σχέση τιμής αγελαδινού γάλακτος, μεταξύ παραγωγού-καταναλωτή είναι 1 προς 2 και εδώ είναι 1 προς 4; Γιατί εκεί τα διακόσια γραμμάρια ελληνικής φέτας κάνει 1.40 ευρώ, ενώ εδώ που την παράγουμε κάνει 1.70; 
      Τώρα βρήκατε ως άλλοθι την παγκόσμια χρηματοπιστωτική κρίση. Όμως και αυτή την αντιμετωπίζετε διαφορετικά απ’ ό,τι στην Ευρώπη, τροφοδοτώντας έτσι την περαιτέρω γιγάντωση της ακρίβειας. Εκεί μειώνουν τους φόρους, αυξάνουν τα διαθέσιμα εισοδήματα των νοικοκυριών, ενισχύουν την παραγωγή και τονώνουν την αγορά. Εσείς εδώ κάνετε τα αντίθετα. Παίρνετε πάλι από τους πολλούς και τα χαρίζετε στους λίγους. Και για να ξεφύγετε από την οργή των πολιτών, για να παραπλανήσετε την κοινωνία, παίζετε με τις λέξεις και τους αριθμούς. Στα σαράντα ένα φτάσατε τα μέτρα για την ακρίβεια. Οι Έλληνες ξέρουν ότι καίγεται κανείς στα είκοσι ένα, άντε στα τριάντα ένα, αλλά εσείς κατορθώσατε να καείτε και στα σαράντα ένα. Πού το βρήκατε αυτό; Από τα «πυροτεχνήματα» που ρίξατε, λοιπόν, για να ξεγελάσετε τον κόσμο, καήκατε, αλλά «τσουρουφλίσατε» και αυτούς. 
      ΕΥΑΓΓΕΛΟΣ ΒΕΝΙΖΕΛΟΣ: Είναι αυτό που λένε, τραβάς από το τριάντα ένα. 
      ΧΡΗΣΤΟΣ ΧΑΪΔΟΣ: Κάηκαν στα σαράντα ένα, όμως, είπα. 
      Σήμερα με αυτό το σχέδιο νόμου πάλι λειτουργείτε επικοινωνιακά, για να ρίξετε στάχτη στα μάτια του κόσμου. Αφού εκθρέψατε, επί πέντε χρόνια, το τέρας της ακρίβειας, τώρα «παριστάνετε» τους τροπαιοφόρους που επιχειρείτε με την τρίαινα να το εξοντώσετε. Παρουσιάζεστε, ως Ρομπέν των αδυνάτων, αλλά είστε σερίφηδες των ισχυρών. Μη διαλαλείτε, λοιπόν, σάπια θέλγητρα. Ο πολιτικός πρέπει, όπως είπε και ο Αριστοτέλης, να επιδεικνύεται με τα έργα που κάνει και όχι με τα λόγια που λέει. 
      Το νομοσχέδιο που ήρθε καθυστερημένα δεν θα αντιμετωπίσει προβλήματα της αγοράς, γιατί δεν είναι παρά ένα συνονθύλευμα ευχών και επιθυμιών. Το μόνο που θα επιτύχετε με την καινούργια υπηρεσία που συστήνετε, είναι να τακτοποιήσετε ρουσφετολογικά διακόσια είκοσι πέντε δικά σας παιδιά, με τη συνέντευξη που παίρνει το 50% ή «υμετέρους» ιδιώτες, με το άρθρο 20 και να επιβαρύνετε τους φορολογούμενους με εκατομμύρια ευρώ επιπλέον. Εσείς δεν είστε που «βομβαρδίσατε» την Ανεξάρτητη Αρχή Ανταγωνισμού σε Επιτροπή; Εσείς δεν καταργήσατε το παρατηρητήριο τιμών, το οποίο τώρα το επαναφέρετε; Η υπηρεσία που συστήνετε, δεν είναι ένα συγκεντρωτικό όργανο που θα προκαλέσει τριβές με τις υπηρεσίες εμπορίου των Νομαρχιακών Αυτοδιοικήσεων της χώρας; 
      Κύριοι συνάδελφοι, για άλλη μια φορά η Κυβέρνηση δεν θα επιτύχει σε αυτά που επαγγέλλεται με το νομοσχέδιο, γιατί δεν έχει την πολιτική βούληση να το κάνει. Ο κόσμος το κατάλαβε αυτό και γυρίζει την πλάτη στη Νέα Δημοκρατία, στρέφοντας πάλι το βλέμμα στο ΠΑ.ΣΟ.Κ. και τον Πρόεδρό του. Με συγκεκριμένες, τεκμηριωμένες και εφαρμόσιμες προτάσεις, θα τιθασεύσει την ακρίβεια και θα οδηγήσει τη χώρα στην πρόοδο  προς όφελος όλων. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Αχιλλέας Κανταρτζής. 
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε.
      Διαβάζοντας κανένας την εισηγητική έκθεση του νομοσχεδίου, διαπιστώνει το εξής. Από τη μια η Κυβέρνηση κάνει μια προσπάθεια να ωραιοποιήσει, όσο αυτό, εν πάση περιπτώσει, είναι δυνατόν, τη σημερινή κατάσταση με κάποιες παραδοχές ότι εν πάση περιπτώσει είχαμε την προσαρμογή στους κανόνες της ελεύθερης αγοράς, είχαμε την κατάργηση του ελέγχου στις τιμές των προϊόντων, με εξαίρεση τα οπωροκηπευτικά, ότι πήγαμε να βάλουμε μια σειρά -αναφέρομαι τώρα στο πνεύμα της αιτιολογικής έκθεσης-  αλλά από την άλλη εκεί που πήγαινε να μπει η σειρά ήρθαν οι μεγάλες αυξήσεις στις τιμές των καυσίμων, οι διεθνείς τιμές στα πετρελαιοειδή, όπως επίσης και οι τιμές στα δημητριακά και δημιουργήθηκε το πρόβλημα της ακρίβειας. Αυτή λίγο-πολύ είναι η κατάσταση, η οποία περιγράφεται στην εισηγητική έκθεση του νομοσχεδίου, για να καταλήξει στο δια ταύτα. Ότι για να αντιμετωπίσουμε την κατάσταση αυτή, πρέπει να ελέγξουμε καλύτερα την αγορά, φτιάξε ακόμη μια επιτροπή, δημιούργησε ακόμη μια υπηρεσία, την Υπηρεσία Ελέγχου της Αγοράς! 
      Θα ήθελα, κύριε Υπουργέ, να μας πείτε τι θα κάνει αυτή η επιτροπή, τι θα κάνει αυτή η Υπηρεσία; Τι όπλα θα έχει στη διάθεσή της, για να μπορέσει να αντιμετωπίσει το κύμα ακρίβειας στην αγορά; Τίποτα. Εδώ έρχεται η ίδια η πραγματικότητα να μας δείξει ότι ο «βασιλιάς είναι γυμνός», επαναλαμβάνοντας τη γνωστή ρήση, η επιτροπή αυτή καμμία, μα, καμμία αρμοδιότητα δεν θα έχει να επιβάλει το παραμικρό πρόστιμο για αθέμιτο ανταγωνισμό, για κέρδη, για κερδοσκοπίες κ.λπ. Για πείτε μας, ποια είναι η κερδοσκοπία και ποιο είναι το κέρδος, όταν βλέπουμε επιχειρήσεις, επιχειρηματικές δραστηριότητες με κερδοφορία 50%, 60%, 70% ακόμη και 80%; Όλη αυτή η ιστορία της κερδοσκοπίας προϋποθέτει το κέρδος, προϋποθέτει την αναγνώριση της κερδοφορίας που είναι η κινητήρια δύναμη στο σημερινό κοινωνικό και οικονομικό σύστημα με την επιχειρηματική δραστηριότητα. Μπορεί συνεπώς να πάρει κανένα μέτρο; Τίποτε απολύτως. Υποτίθεται ότι ο ελεύθερος ανταγωνισμός θα έριχνε τις τιμές των  προϊόντων. Το αντίθετο ακριβώς έγινε. Οι τιμές, όχι μόνο δεν μειώθηκαν –και αναφέρομαι τώρα στην εμπειρία που υπάρχει στα δεκαεπτά, δεκαοκτώ χρόνια που έχει καταργηθεί και έστω αυτά τα λιγοστά όπλα που υπήρχαν στη διατίμηση- το αντίθετο ακριβώς έγινε, είχαμε αύξηση. Γιατί; Γιατί η ακρίβεια που πλήττει τα λαϊκά εισοδήματα δεν προέκυψε ξαφνικά και τυχαία. Εδώ έχουμε να κάνουμε μ΄ ένα συνδυασμό μέτρων, έχουμε να κάνουμε μ΄ ένα ολόκληρο πλέγμα μέτρων που τροφοδότησαν αυτή την πολιτική, τη μείωση, την αφαίρεση του λαϊκού εισοδήματος. Από τη μια μείωση της αγοραστικής δύναμης των εργαζομένων και από την άλλη τεράστια κερδοφορία των μεγάλων επιχειρηματικών ομίλων. Αυτοί είναι οι παράγοντες που πλήττουν σήμερα την ελληνική οικογένεια. Τι θα κάνετε για να αντιμετωπίσετε την κατάσταση αυτή;
      Για παράδειγμα, είχαμε τις ιδιωτικοποιήσεις και την απελευθέρωση στην κίνηση των κεφαλαίων στην ακτοπλοΐα, που εκτίναξε τα κέρδη των εισιτηρίων. Μήπως θα τα καταργήσετε; Είχαμε την απελευθέρωση στην κίνηση κεφαλαίων στις τράπεζες τα προηγούμενα χρόνια, όχι από τη δική σας Κυβέρνηση, αλλά και από τις προηγούμενες κυβερνήσεις του ΠΑ.ΣΟ.Κ. που δημιούργησαν όλο αυτό το χάσμα, τα επιτόκια καταθέσεων, χορηγήσεων, τη λεηλασία των δανειοληπτών αλλά και των καταθετών. Μήπως θα τα καταργήσετε; Είχαμε τις μεγάλες αυξήσεις που προήλθαν από την απελευθέρωση του τομέα της ενέργειας με πρώτο παράδειγμα τις υπέρογκες αυξήσεις που επιβλήθηκαν τα τελευταία χρόνια από τη Δ.Ε.Η. προκειμένου να δημιουργήσουν το έδαφος για να μπουν οι επιχειρηματικοί όμιλοι στον τομέα της ενέργειας. Μήπως θα σταματήσουν; Μήπως θα σταματήσουν οι μεγάλες αυξήσεις στις τηλεπικοινωνίες, θα σταματήσουν οι υπέρογκες αυξήσεις που δόθηκαν στους άλλους τομείς, όπου έγινε η απελευθέρωση στην κίνηση των κεφαλαίων; Όχι, βέβαια. Μήπως θα σταματήσει η λεηλασία των λαϊκών εισοδημάτων από την εμπορευματοποίηση της παιδείας, της υγείας, που προωθείται συστηματικά και από τη δική σας Κυβέρνηση, όπως και από τις προηγούμενες κυβερνήσεις του ΠΑ.ΣΟ.Κ.; Όχι, βέβαια. Τίποτε ακριβώς δεν θα αλλάξει.
      Λέτε ότι για τα αγροτικά προϊόντα είχαμε την αύξηση των διεθνών τιμών. Μας «ζάλισαν» πέρυσι το καλοκαίρι. Έχουμε μεγάλη αύξηση του πληθυσμού της γης και καταναλώνουν δημητριακά και άλλα τρόφιμα οι Κινέζοι, οι Ινδοί, οι Πακιστανοί και οι άλλες αναπτυσσόμενες χώρες και γι’ αυτό είχαμε την εκρηκτική αύξηση στις τιμές των δημητριακών και των άλλων αγροτικών προϊόντων. Τώρα που έπεσαν οι τιμές, σταμάτησαν να καταναλώνουν; Τώρα που οι παραγωγοί πουλάνε τσάμπα την παραγωγή τους –11 λεπτά έχει το καλαμπόκι- και μειώθηκαν οι τιμές στα σιτηρά και στα άλλα αγροτικά προϊόντα, μήπως σταμάτησαν να καταναλώνουν και να τρέφονται αυτοί οι πληθυσμοί της γης; 
      Επιπλέον και η κοροϊδία έχει τα όριά της. Σήμερα που μειώθηκαν οι τιμές παραγωγού, δεν πέρασαν φυσικά στους καταναλωτές. Τρεις, τέσσερις και πέντε ακόμα φορές πιο ακριβά αγοράζουν οι καταναλωτές τα προϊόντα στα ράφια του σούπερ-μάρκετ. 
      Όταν η Νέα Δημοκρατία ήταν στην αντιπολίτευση και κυβέρνηση ήταν το ΠΑ.ΣΟ.Κ., έκανε συνεχώς την κριτική, έκανε την επισήμανση ότι με την πολιτική σας απελευθερώσατε την αγορά, αφήσατε τη λεηλασία των λαϊκών εισοδημάτων και έχουμε τη συνεχή επιδείνωση της θέσεως των λαϊκών στρωμάτων.  Τώρα που είναι η  Νέα Δημοκρατία στην Κυβέρνηση και το ΠΑ.ΣΟ.Κ. στην Αντιπολίτευση αντιστράφηκαν οι ρόλοι. Τώρα ακούμε τα ίδια ακριβώς πράγματα από το ΠΑ.ΣΟ.Κ. χωρίς όμως, να εννοεί και να κάνει ή να προτείνει τίποτα το διαφορετικό. Απλώς έχουμε εναλλαγή των ρόλων. Τότε τις ιδιωτικοποιήσεις και την απελευθέρωση της αγοράς την έκανε το ΠΑ.ΣΟ.Κ. στον τομέα την ενέργειας, των τηλεπικοινωνιών, στο τραπεζικό σύστημα και στους άλλους τομείς, σήμερα τα κάνει η Κυβέρνηση της Νέας Δημοκρατίας. Τότε την εμπορευματοποίηση της παιδείας, της υγείας που επιβαρύνει τις τσέπες των λαϊκών στρωμάτων καθώς γίνονται ακριβές αυτές οι υπηρεσίες, την έκανε το ΠΑ.ΣΟ.Κ., σήμερα την κάνει η Κυβέρνηση της Νέας Δημοκρατίας. Τότε την υπογραφή στην Κοινή Αγροτική Πολιτική που καταδίκαζε τη μικρομεσαία αγροτιά την έβαζε το ΠΑ.ΣΟ.Κ., σήμερα τη βάζει η Νέα Δημοκρατία. Τότε την τιμή παρέμβασης στα σιτηρά για τα 10 λεπτά που άφησε ασύδοτους τους εμπόρους, την έβαλε το ΠΑ.ΣΟ.Κ., σήμερα την εφαρμόζει η Νέα Δημοκρατία. 
      Το ίδιο ανέξοδες επίσης είναι και οι διακηρύξεις του ΣΥ.ΡΙΖ.Α. για δήθεν ρυθμίσεις στο πλαίσιο των κανόνων της ελεύθερης αγοράς και της Ευρωπαϊκής Ένωσης. Ξαναζεσταμένο φαγητό! Το έχουμε δοκιμάσει τα προηγούμενα χρόνια και είδαμε την κατάληξή του, πού μας οδήγησε.
      Και τι δεν ακούσαμε όλα αυτά τα χρόνια, και τι διακηρύξεις δεν ακούσαμε. Ότι οι ιδιωτικοποιήσεις και η απελευθέρωση της αγοράς, ο ανταγωνισμός θα βελτίωναν την ποιότητα των υπηρεσιών, ότι θα έριχναν τις τιμές, ότι θα βελτίωναν τα εισοδήματα των λαϊκών στρωμάτων. Και όλα αυτά αποδείχθηκαν μια μεγάλη απάτη με άλφα κεφαλαίο.
      Ακούσαμε πολλές φορές ότι όλα αυτά είναι αποτέλεσμα των στρεβλώσεων του υγιούς ανταγωνισμού, όπως αναφέρεται και στην εισηγητική έκθεση και επαναλήφθηκε σε όλους τους τόνους. Η πραγματικότητα όμως, είναι εντελώς αντίθετη. Ο ελεύθερος ανταγωνισμός οδήγησε στην εμφάνιση και τη γιγάντωση όλων αυτών των μεγάλων επιχειρήσεων, όλων αυτών των καρτέλ που κυριαρχούν σήμερα σε όλους τους τομείς στα τρόφιμα, στο λιανικό εμπόριο, στα καύσιμα και στους άλλους τομείς της παραγωγικής δραστηριότητας και των υπηρεσιών. 
      Και δεν ξεπετάχτηκαν φυσικά σ΄ ένα – δύο χρόνια. Είναι αποτέλεσμα του ανελέητου ανταγωνισμού αλλά και της απλόχερης ενίσχυσης, που υπήρχε όλα αυτά τα χρόνια και από τη σημερινή Κυβέρνηση και από την προηγούμενη κυβέρνηση, των μεγάλων επιχειρηματικών ομίλων. Επενδυτικά κίνητρα; Φορολογικά κίνητρα; Με όλους τους τρόπους, με όλα τα μέσα χρηματοδοτήθηκαν. Παράδειγμα, από τα κονδύλια που προβλέπονταν στο Γ΄ Κοινοτικό Πλαίσιο Στήριξης για τη μεταποίηση των αγροτικών προϊόντων, το 90% των χρημάτων κατευθύνθηκε στους μεγάλους επιχειρηματικούς ομίλους και μόνο το 10% πήγε στους συνεταιρισμούς. Να, πώς ξεφύτρωσαν τα μονοπώλια και το καρτέλ στο γάλα και σε όλα αυτά τα οποία επαναλαμβάνω έγιναν με τις «ευλογίες» και της σημερινής και της προηγούμενης κυβέρνησης. 
      Ένα πράγμα είναι φανερό. Οι εργαζόμενοι πρέπει να βγάλουν συμπεράσματα, να αρνηθούν και να αντιπαλέψουν τη διαρκή μείωση των πραγματικών τους εισοδημάτων. Τώρα επικαλούνται την κρίση που δεν ήρθε ακόμα στη χώρα μας. Παλαιότερα όμως, και όταν είχαμε ανάπτυξη, πάλι στις πλάτες των εργαζόμενων έπεφταν τα βάρη. Οι εργαζόμενοι σε κανέναν δεν χρωστάνε. Αντίθετα, τους  χρωστάνε. Αυτοί πλήρωσαν την ανάπτυξη, αυτοί σήμερα καλούνται να πληρώσουν και την κρίση. 
      Γι’ αυτό, το Κομμουνιστικό Κόμμα Ελλάδας προβάλλει και στηρίζει αιτήματα για μέτρα άμεσης ανακούφισης των λαϊκών στρωμάτων και των δανειοληπτών -έχουμε καταθέσει αναλυτικές προτάσεις- των ανέργων, των συνταξιούχων και των άλλων λαϊκών στρωμάτων, μέτρα στήριξης του λαϊκού εισοδήματος με μείωση στα τιμολόγια της Δ.Ε.Η., του Ο.Τ.Ε., στα τιμολόγια ύδρευσης και αποχέτευσης, με κατάργηση του Φ.Π.Α. στα είδη λαϊκής κατανάλωσης, στο πετρέλαιο θέρμανσης, στο πετρέλαιο κίνησης, με κατάργηση των διοδίων που επιβλήθηκαν με τις υπογραφές και των δύο κομμάτων στις εθνικές οδούς. Να φορολογηθεί το κεφάλαιο, να πληρώσει το κεφάλαιο και όχι οι εργαζόμενοι. Το αντίθετο, οι εργαζόμενοι πρέπει να διεκδικήσουν ουσιαστικές αυξήσεις στους μισθούς, στα ημερομίσθια, 1.400 ευρώ κατώτερο μισθό, 1.120 επίδομα των ανέργων, 1.120 κατώτερη σύνταξη. Πλούτος υπάρχει για να ικανοποιηθούν όλα αυτά τα αιτήματα και απόδειξη είναι η μεγάλη ευκολία που βρέθηκαν αμέσως τα χρήματα για να ενισχυθούν οι τράπεζες και οι άλλες μεγάλες επιχειρήσεις, τόσο στη χώρα μας όσο και στην Ευρωπαϊκή Ένωση.
      Επαναλαμβάνουμε ότι οι εργαζόμενοι δεν χρωστάνε. Τους χρωστάνε. Γι’ αυτό πρέπει να διεκδικήσουν ουσιαστικά μέτρα ανακούφισης αλλά και με την πάλη τους να ανοίξουν το δρόμο στις ριζικές αλλαγές που έχει ο τόπος μας. 
      Σας ευχαριστώ.
      ΗΛΙΑΣ ΦΩΤΙΑΔΗΣ: Τελικά, ποιο είναι το μεγάλο κεφάλαιο, δεν μας είπατε. 
      ΑΧΙΛΛΕΑΣ ΚΑΝΤΑΡΤΖΗΣ: Κύριε συνάδελφε …
      ΠΡΟΕΔΡΕΥΩΝ (Φίλιππος Πετσάλνικος): Κύριε Φωτιάδη, έχει ολοκληρώσει την τοποθέτησή του ο κ. Κανταρτζής. Θέτετε ερώτημα, κάνετε διακοπές, χωρίς μάλιστα να ζητάτε και το λόγο αφού έχει ολοκληρώσει ο κ. Κανταρτζής.
      ΗΛΙΑΣ ΦΩΤΙΑΔΗΣ: Χίλια συγγνώμη για τη διακοπή, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Εσείς είστε άψογος εδώ σε κάθε διαδικασία.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης. 
      ΗΛΙΑΣ ΦΩΤΙΑΔΗΣ: Ο οποίος γιορτάζει και σήμερα.
      ΠΡΟΕΔΡΕΥΩΝ (Φίλιππος Πετσάλνικος): Γιορτάζει ο κ. Ροντούλης;
      ΑΣΤΕΡΙΟΣ ΡΟΝΤΟΥΛΗΣ: Βεβαίως. 
      ΠΡΟΕΔΡΕΥΩΝ (Φίλιππος Πετσάλνικος): Τότε,  τα χρόνια μας πολλά, κύριε Ροντούλη, και σε όσους και όσες γιορτάζουν σήμερα. 
      Ορίστε, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε και κύριε συνάδελφε για τις ευχές.
      Κύριε Υφυπουργέ, έχω συναντηθεί με πολλές επιτροπές αγελαδοτρόφων και ακούω το όνομα «Βλάχος» συνέχεια. Αναφέρονται στον Υφυπουργό. Θέλω ξεκάθαρα να μου δώσετε μία απάντηση τώρα που είμαστε ενώπιος ενωπίω. Εγώ θα σας δώσω και όλο μου το χρόνο. Δεν με ενδιαφέρει καθόλου γιατί εδώ δεν είναι ζήτημα να κάνουμε ατελείωτους μονολόγους αλλά να βγαίνει και ένα θετικό για τον πολίτη. Υπάρχει συζήτηση εν εξελίξει στο Υπουργείο Ανάπτυξης, υπάρχει πρόθεση να αυξηθεί ο χρόνος της ζωής του φρέσκου αγελαδινού γάλακτος στις έξι ή επτά ημέρες; Εγώ θα πιστέψω ό,τι θα μου πει τώρα ο Υφυπουργός. Ναι ή όχι; Για να πω ότι, κύριε υπάρχει μία παραφιλολογία και δεν υπάρχει τέτοιο πράγμα. Περιμένω, κύριε Υφυπουργέ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν είναι αυτή η διαδικασία. 
      ΠΡΟΕΔΡΕΥΩΝ (Φίλιππος Πετσάλνικος): Θα σας απαντήσει μετά, όταν θέλει ο κύριος Υφυπουργός. Θα έρθει η σειρά του να μιλήσει.
      ΑΣΤΕΡΙΟΣ ΡΟΝΤΟΥΛΗΣ: Να απαντήσει όμως. Εγώ βλέπετε, κύριε Πρόεδρε, όλο το χρόνο μου του τον δίνω.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μπορώ να απαντήσω τώρα; 
      ΑΣΤΕΡΙΟΣ ΡΟΝΤΟΥΛΗΣ: Ναι ή όχι; Υπάρχει; 
      ΠΡΟΕΔΡΕΥΩΝ (Φίλιππος Πετσάλνικος): Εξαρτάται από εσάς κύριε Υφυπουργέ αν θέλετε να δώσετε τώρα μία απάντηση. Θα κρατηθεί ο χρόνος του κ. Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Ναι, δεν έχω πρόβλημα εγώ.
      ΠΡΟΕΔΡΕΥΩΝ (Φίλιππος Πετσάλνικος): Αν θέλετε, κύριε Υφυπουργέ, μπορείτε να δώσετε τώρα μία απάντηση.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Όχι, δεν υπάρχει καμμιά τέτοια σκέψη. Εξάλλου, όπως ξέρετε κυκλοφορεί στην αγορά γάλα μακράς διαρκείας που έχει είκοσι ημέρες. Δεν είναι αυτός ο στόχος μας και σίγουρα δεν θα κάναμε ποτέ τίποτα, ανεξάρτητα αν το λέτε εσείς ή όχι, χωρίς τη σύμφωνη γνώμη του Υπουργείου Αγροτικής Ανάπτυξης και Τροφίμων που είναι το άμεσα εποπτεύον των συνεταιρισμών και των παραγωγών. Και απορώ γιατί το φέρνετε έτσι. Από μας δεν έχει ακουστεί ποτέ και μου λέτε ότι όλοι το συζητάνε; 
      ΑΣΤΕΡΙΟΣ ΡΟΝΤΟΥΛΗΣ: Καλά, εσείς τα δημοσιεύματα, δεν τα βλέπετε; Μην το χαλάτε τώρα. Είπατε ότι δεν υπάρχει τέτοια σκέψη. Τελείωσε. Άρα, να μην υπάρχει τέτοια ανησυχία. Τέρμα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, τοποθετήθηκε ο κύριος Υφυπουργός. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Είναι η πρώτη φορά όμως που γίνεται επίσημο ερώτημα. Όταν, λοιπόν, υπάρχει τόσο μεγάλη αγωνία, το συζητούν τόσο πολύ, όλοι αναφέρουν το όνομα «Βλάχος» –δεν ξέρω αν το «Βλάχος» είναι με μικρό ή με κεφαλαίο, τι εννοούν- θα μπορούσε κάποιος να απευθυνθεί στο Υπουργείο να πάρει την απάντηση. 
    ΑΣΤΕΡΙΟΣ ΡΟΝΤΟΥΛΗΣ: Καλώς. Είναι σαφέστατη η απάντηση που δίνετε, κύριε Υφυπουργέ και ιδιαιτέρως ικανοποιητική.
    Δεχθήκαμε επίσης, αγαπητοί συνάδελφοι, πυρά από τον ειδικό αγορητή του Κομμουνιστικού Κόμματος, για τη θέση του Λαϊκού Ορθόδοξου Συναγερμού στο ζήτημα της μετανάστευσης, για τις θέσεις μας πάνω στο οξύ μεταναστευτικό πρόβλημα που αντιμετωπίζει όχι μόνο η Ελλάδα, αλλά και άλλες ευρωπαϊκές χώρες.
    Για να μην υπάρξει παρανόηση, πρώτον και κύριον δεν είναι δυνατόν οι Έλληνες να αναπτύξουν μία ρατσιστική συμπεριφορά κατά μεταναστών. Δεν είναι δυνατόν να γίνει αυτό. Δεν είναι δυνατόν να υπάρξει μία τέτοια ρατσιστική συμπεριφορά στο DNA του Έλληνα, γιατί υπήρξαμε επί σειρά ετών ένα έθνος μεταναστών. Όμως, είναι άλλο πράγμα η νόμιμη μετανάστευση και άλλο πράγμα η λαθρομετανάστευση. Διότι θα πρέπει να πω σε κάποιους κυρίους που το παίζουν και προστάτες δήθεν της εργατικής και αγροτικής τάξης, να απαντήσουν στο εξής ερώτημα. Γνωρίζουν ότι για κάθε δύο λαθρομετανάστες –τονίζω το «λαθρό»- χάνουν τη δουλειά τους πέντε Έλληνες; Αυτά που λένε να πάνε να τα πούνε στον οικοδόμο που δεν μπορεί να βρει δουλειά, να τα πούνε στον ανειδίκευτο εργάτη που έχει συντριβεί κάτω από το πλήγμα της λαθρομετανάστευσης, να το πουν στον εργάτη γης που επίσης δεν μπορεί να βρει εργασία.
    Άρα, λοιπόν, είναι ωραία να το παίζουμε όλοι προστάτες της εργατικής τάξης, των αγροτών κ.λπ. και να μεμφόμεθα την εκάστοτε Κυβέρνηση για την ακρίβεια, για την ανεργία και όλα αυτά και από την άλλη πλευρά να το παίζουμε προστάτες ταυτόχρονα και να κηδόμεθα για την τύχη των λαθρομεταναστών. Διότι εγώ ξέρω κάτι το απλό αγαπητοί συνάδελφοι. Σε μία οικογένεια το ψωμί θα το μοιράσω πρώτα στα παιδιά μου και αν μείνει και περίσσευμα θα το δώσω και αλλού. Λογικά πράγματα, έντιμα και με αξιοπρέπεια θέτουμε τις θέσεις μας. Άρα, να σταματήσει αυτή η παραφιλολογία για τις θέσεις του Λαϊκού Ορθόδοξου Συναγερμού σε σχέση με το οξύ πρόβλημα της μετανάστευσης.
    Επίσης, ακούω από κάποιους να βομβαρδίζουν την Κυβέρνηση καιρό τώρα, με τη λέξη «διατίμηση», ωσάν να έχουν βρει τη Λυδία Λίθο για τη λύση του προβλήματος της ακρίβειας. Μα, δεν μπορούν να κατανοήσουν ότι το ζήτημα δεν είναι η διατίμηση; Η διατίμηση θα φέρει μεγαλύτερα προβλήματα από αυτά που θα επιλύσει. Άλλωστε δοκιμάστηκε κατ’ επανάληψη και απέτυχε. Αλλού, λοιπόν, θα πρέπει να τοποθετήσουμε τη βάση του προβληματισμού μας. 
    Κύριε Υφυπουργέ, εγώ θέλω να σας πω το εξής. Επωμίζεστε ένα βάρος που δεν σας ανήκει. Να σας πω γιατί; Διότι με τέτοιους μισθούς και τέτοιες συντάξεις οποιεσδήποτε τιμές βλέπει ο Έλληνας στην αγορά, λέει ότι είναι ακριβές. Πάει να  βγάλει από τη «μύγα ξίγκι» για να μπορέσει να ανταπεξέλθει. Άρα, λοιπόν, εγώ κατανοώ ότι το πρόβλημα θα πρέπει να το μοιραστείτε και με το Υπουργείο Οικονομίας και Οικονομικών. Δυστυχώς, το επωμίζεστε, μέρες τώρα, καθ’ ολοκληρίαν εσείς. Αλλά με τέτοιο επίπεδο μισθών και συντάξεων το πρόβλημα θα συνεχίζεται και θα διαιωνίζεται.
    Ακούω όμως και μία άλλη κριτική που διατυπώνετε και οδηγεί σε παράνοια. Ποια είναι η κριτική που σας ασκούν; Ότι είστε νεοφιλελεύθεροι, φιλελεύθεροι κ.λπ.. Λάθος, κύριε Υφυπουργέ. Το μεγαλύτερο κράτος από όλα τα κράτη που συμμετέχουν στην Ευρωζώνη, το έχει η Ελλάδα. Δηλαδή η υψίστη μορφή κρατισμού, προστατευτισμού βρίσκεται στην Ελλάδα και έχω πάρα πολλά να πω γι’ αυτό. Για τα τιμολόγια των Δ.Ε.Κ.Ο., από πού να αρχίσω και πού να τελειώσω; Από την υψηλή φορολογία; Από τα 10.000.000.000 που είπατε ότι θα εξοικονομήσετε από την επανίδρυση του κράτους και δεν έγινε τίποτα; Η λύση είναι να δημιουργήσουμε ένα εύκαμπτο, ευέλικτο,  μικρό, αποτελεσματικό, εποπτικό κράτος. Δυστυχώς, ο δημόσιος τομέας στην Ελλάδα παραμένει διογκωμένος και εκεί είναι ένα μεγάλο πρόβλημα. 
    Βεβαίως, κύριε Υφυπουργέ, ξέρετε ότι δύο είναι οι πληγές του Φαραώ για τον Έλληνα σήμερα, που επιβαρύνουν το φαινόμενο της ακρίβειας. Τα ποσά που φεύγουν από την τσέπη του Έλληνα για δαπάνες παιδείας και τα ποσά που φεύγουν από την τσέπη του Έλληνα για δαπάνες υγείας.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε, τελειώνω.
    Μια το έφερε ο λόγος περί υγείας, κύριε Υφυπουργέ, πρέπει να δώσετε μία απάντηση για το τι θα γίνει με τα απογευματινά ιατρεία των νοσοκομείων. Διότι έχετε καταργήσει τον ειδικό λογαριασμό για τα απογευματινά ιατρεία, με αποτέλεσμα να μην υπάρχει ένα εναλλακτικό σχέδιο δράσης και έτσι να υπάρχει πρόβλημα. Κινδυνεύουν τα απογευματινά ιατρεία που εξυπηρετούν χιλιάδες κόσμο, ένα σωστό μέτρο, κύριε Υπουργέ, να κλείσουν. Τι θα σημάνει αυτό για την τσέπη του Έλληνα; Εκτός και αν θέλετε να στρέψετε τον Έλληνα αλλού χωρίς να ενδιαφέρεστε για την τσέπη του.
    Με την τοποθέτησή μου αυτή θέλω να πω ότι το θέμα της ακρίβειας δεν είναι μόνο θέμα κοστολογικών ελέγχων, τιμοληψιών κ.λπ.. Είναι ένα ευρύτερο πρόβλημα. Πρέπει να δούμε πώς λειτουργεί το κράτος, πώς λειτουργεί η παιδεία, πώς λειτουργεί η υγεία. Πρέπει να δούμε εάν υπάρχουν θύλακες που τελούν ακόμα υπό καθεστώς προστατευτισμού στην αγορά. Και αφού τα δούμε όλα αυτά και επιλύσουμε κάποια εξ αυτών, τότε θα μειωθεί και η πίεση πάνω στο πορτοφόλι του Έλληνα. 
    Και τέλος –ολοκληρώνω, κύριε Πρόεδρε και σας ευχαριστώ για την ανοχή σας προκαταβολικά- κύριε Υφυπουργέ, ετοιμάζονται οι χώρες της Ευρωπαϊκής Ένωσης να συγκροτήσουν πακέτα κοινωνικών παροχών για να ανταπεξέλθουν στην κρίση. Σας ερωτώ. Πώς θα συγκροτηθεί ένα τέτοιο πακέτο κοινωνικών παροχών από την πλευρά της Ελληνικής Κυβέρνησης, τη στιγμή που το δημόσιο χρέος έχει φτάσει στο 105%; Ξέρετε πόσα δίνει ο κ. Αλογοσκούφης για να εξυπηρετήσει τα χρεολύσια που έχουν λήξει; Δίνει 45.000.000.000 ετησίως. Ξέρετε πόσο δίνει ο κ. Αλογοσκούφης για να εξυπηρετήσει τους τόκους; Δίνει 12.000.000.000 ετησίως. Ξέρετε πόσα εδίδοντο για την εξυπηρέτηση των τόκων το 2006; Ετησίως 9.500.000.000. Τώρα φτάσαμε στα 12.000.000.000 και καλπάζει συνεχώς το δημόσιο χρέος. Θα μας πνίξει το δημόσιο χρέος, κύριε Υφυπουργέ. Εάν δεν βρούμε μία λύση σ΄ αυτό το ζήτημα ούτε κοινωνικά πακέτα θα υπάρχουν, ούτε θα δει «άσπρη» μέρα στο ζήτημα της ακρίβειας ο Έλληνας, διότι η φορολογία θα επιπίπτει επί δικαίων και αδίκων, προκειμένου να πέφτουν όλα αυτά τα χρήματα στη χοάνη του δημοσίου χρέους.
    Άρα,  λοιπόν, εάν δεν φτιάξουμε το κράτος μας ευέλικτο, αν δεν κοιτάξουμε να χαλιναγωγήσουμε το δημόσιο χρέος και τα ελλείμματά μας, λύση και στο θέμα της ακρίβειας δεν θα βρεθεί.
    Ευχαριστώ πολύ. 
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Αθανάσιος Μωραϊτης.
    ΑΘΑΝΑΣΙΟΣ ΜΩΡΑΙΤΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, πιστεύω ότι ο καθένας σ΄ αυτήν την Αίθουσα αντιλαμβάνεται μία ιδεολογική και πολιτική σύγχυση που βασανίζει, τυραννά τα μέλη της Κυβέρνησης, αλλά και την Κοινοβουλευτική Ομάδα της Νέας Δημοκρατίας. 
    Αυτό το οποίο βλέπουμε τις τελευταίες  ημέρες είναι μία μάχη –θα έλεγα- μεταξύ μίας λαϊκής Δεξιάς και μίας νεοφιλελεύθερης, όπου ο ένας πολλές φορές εγκαλεί τον άλλον για το αν θα έπρεπε τα μέτρα να παρθούν νωρίτερα και αν θα πρέπει να γίνει ένα νέο κοινωνικό συμβόλαιο, γιατί αυτά ακούσαμε χθες. 
    Θέλω όμως, να πω το εξής. Αυτό δεν είναι καθόλου τυχαίο. Και δεν είναι τυχαίο αγαπητοί συνάδελφοι, γιατί υπηρετήσατε ένα μοντέλο το οποίο καταρρέει στον κόσμο σήμερα και εσείς, χωρίς να έχετε τα μάτια σας και τα αυτιά σας ανοικτά και να δείτε τι ξημερώνει αύριο, κάθεστε καθηλωμένοι σε αυτά που υπηρετήσατε με λάθος τρόπο και σήμερα δυστυχώς, πληρώνει ο ελληνικός λαός τις επιλογές σας και τις πολιτικές σας.
     Εμείς κάναμε ένα λάθος και το κάναμε στην αρχή της διακυβέρνησής σας και μιλούσαμε τότε συχνά για μια Δεξιά διακυβέρνηση και όλα αυτά και σας καταγγέλλαμε. Θέλω να πω, όμως, ότι τελικά δεν είστε Δεξιοί, είστε αδέξιοι και αυτό φαίνεται και στο μεγάλο θέμα της ακρίβειας, το οποίο σήμερα γονατίζει τα ελληνικά νοικοκυριά, τους Έλληνες πολίτες και δημιουργεί μεγάλα προβλήματα στην πραγματική οικονομία της χώρας.
     Τι μας λέγατε, κύριε Υπουργέ, όταν εμείς εδώ και πάρα πολλούς μήνες σας θέταμε το θέμα και σας παρουσιάζαμε και τα στοιχεία ότι υπάρχει μεγάλη ακρίβεια, δεν κάνετε τίποτα, ότι έχουν καταρρεύσει οι μηχανισμοί, ότι δεν έχετε την πολιτική βούληση να παρέμβετε σ’ αυτό το θέμα; Η απάντησή σας ήταν ότι δεν υπάρχει ακρίβεια. Όταν εμείς και οι άλλες πολιτικές δυνάμεις επανήλθαμε επί του θέματος και βλέπαμε και βλέπατε σιγά-σιγά το τι γίνεται στην αγορά και τι περνάει ο Έλληνας καταναλωτής, μας είπατε ότι φταίει το ευρώ. Αμέσως μετά ακούσαμε για τις μεγάλες ευθύνες του ΠΑ.ΣΟ.Κ.. Μετά από τέσσερα χρόνια διακυβέρνησης δικής σας, για το θέμα της ακρίβεια ακούσαμε ότι και γι’ αυτό φταίει το ΠΑ.ΣΟ.Κ.! Μετά ξαφνικά έφταιγαν οι καταναλωτές, διότι είμαστε σε μία χώρα μας είπατε που δεν υπάρχει καταναλωτική συνείδηση και όλα αυτά τα τραγελαφικά και καταλήξατε βεβαίως να μας πείτε στο τέλος ότι είναι η διεθνής κρίση, δυστυχώς, που ήρθε και αλλάζει τα δεδομένα. 
     Αυτό το οποίο θέλω να σας πω όμως είναι ότι τα μηνύματα της αγοράς, των καταναλωτών «έμπαιναν» από τη μία πόρτα του Υπουργείου και δυστυχώς έβγαιναν από την άλλη. Επιλέξατε να παίξετε ένα κρυφτό με την τραγική πραγματικότητα. Σήμερα, όμως, υπάρχουν στοιχεία τα οποία σας διαψεύδουν, τα στοιχεία του Ο.Α.Σ.Α. τα οποία –πιστεύω- σε καμμία περίπτωση δεν θα διαψεύσετε. Τι μας λένε αυτά τα στοιχεία σήμερα; Ότι η Ελλάδα διαθέτει το δεύτερο πιο ακριβό καλάθι τροφίμων στην Ευρώπη, ότι η Ελλάδα το τρίτο πιο ακριβό καλάθι καταναλωτικών προϊόντων στην Ευρωπαϊκή Ένωση, ότι η Ελλάδα διαθέτει το έβδομο υψηλότερο ενεργειακό καλάθι στην Ευρώπη των είκοσι επτά, ενώ στην βενζίνη είναι η έκτη χώρα στην Ευρωπαϊκή Ένωση. Αυτά είναι τα επιτεύγματά σας. Αυτά είναι τα ρεκόρ, τα οποία έφεραν οι πολιτικές σας και όλα αυτά τα οποία έχετε κάνει το τελευταίο διάστημα.
     Αυτό το οποίο θέλω να πω όμως, αγαπητοί συνάδελφοι, είναι ότι η αγοραστική δύναμη των καταναλωτών στη χώρα μας σήμερα έχει επιστρέψει στα επίπεδα του 1980. Έχουμε να κάνουμε με μία πρωτοφανή λεηλασία σε μία διπλή κατεύθυνση, μία λεηλασία και εις βάρος των καταναλωτών, αλλά και εις βάρος των παραγωγών. Πρόσφατα είδαν το φως της δημοσιότητας τα στοιχεία της ΓΕΣΑΣΕ για τις τιμές παραγωγού το 2008 που μειώθηκαν και μάλιστα θα έλεγα ότι όχι απλά μειώθηκαν, κατέρρευσαν. Ρύζι 32% μείωση, σιτηρά 35%, στο καλαμπόκι 40% μείωση, στα γαλακτοκομικά 10% στο αγελαδινό και 12% στο πρόβειο γάλα. Τι έχουμε όμως; Σύμφωνα με τα επίσημα στοιχεία της δικής σας Εθνικής Στατιστικής Υπηρεσίας, την ίδια ώρα στο τελικό προϊόν έχουμε αύξηση στο ρύζι στο 11%, στο αλεύρι στο 13%, στα ζυμαρικά στο 18%, στα γαλακτοκομικά στο 4% και έχει ο Θεός! Αλλά επιτρέψτε μου να πω ότι ο Θεός μπορεί να έχει, αλλά ο καταναλωτής δεν έχει. 
     Και βεβαίως, κανείς δεν μπορεί να ξεχάσει τις μεγάλες τυμπανοκρουσίες, τα μεγάλα λόγια που πράγματι, πολλοί μπορεί να πίστεψαν ότι τα σαράντα ένα μέτρα που ανακοινώσατε κατά της ακρίβειας ίσως φέρνουν κάποια λύση. Σαράντα ένα μέτρα, πολλά δελτία Τύπου, προπαγανδιστικά φυλλάδια και θέλω να σας θέσω, κύριε Υπουργέ, ένα ερώτημα. Όλα αυτά τα μέτρα και όλες αυτές οι πολιτικές σας μπορείτε να μας πείτε σήμερα ποιο είναι το αποτέλεσμα το οποίο έφεραν στη χώρα μας όσον αφορά την πάταξη της ακρίβειας; Κανένα. Όλα τα στοιχεία, τα οποία έχουμε και έχετε στα χέρια σας, αλλά πάνω από όλα τα στοιχεία που βιώνει και βλέπει ο Έλληνας καταναλωτής είναι πολύ χειρότερα. Είκοσι τοις εκατό πάνω οι τιμές και το κόστος στο καλάθι του ελληνικού νοικοκυριού από την ημέρα των μέτρων και των ανακοινώσεών σας. Αυτή είναι η θλιβερή πραγματικότητα. 
     Ακριβώς αυτά τα πράγματα συμβαίνουν στη χώρα μας σήμερα και εσείς επιμένετε ακόμα με μία γραφειοκρατική λογική, φτιάχνοντας νέες υπηρεσίες, λες και δεν είχαμε νόμους, αρχές και υπηρεσίες να προστατεύσουν τον Έλληνα καταναλωτή. Αυτό το οποίο δεν είχατε, κύριε Υπουργέ, είναι την πολιτική βούληση, τη στιγμή που κατέρρευσαν όλοι οι μηχανισμοί ελέγχου, να προστατεύσετε τον Έλληνα καταναλωτή, την αγορά μας και την οικονομία μας. Όλα αυτά δεν τα είχατε, γι’ αυτό σήμερα φτάσαμε σ’ αυτό το σημείο. 
     Βεβαίως, καταλαβαίνουμε και τη μεγάλη αγωνία σας για τη σύσταση αυτής της υπηρεσίας. Έχουμε διακόσιες είκοσι πέντε αδιαφανείς προσλήψεις, επιτρέψτε μου να πω, τύπου Αγροφυλακής δυστυχώς. Στην Ελλάδα του 2008, τη στιγμή που νέοι άνθρωποι σ’ αυτήν τη χώρα με πτυχία, μεταπτυχιακά, διδακτορικά μεταναστεύουν για να βρουν εργασία, σε μία χώρα που εμείς, ο πολιτικός κόσμος, καλούμαστε να περιφρουρήσουμε και να προστατεύσουμε το κύρος της πολιτικής, αυτήν τη στιγμή πάτε με τις διακόσιες είκοσι πέντε αυτές προσλήψεις από το «παράθυρο» να δημιουργήσετε ένα μεγάλο θέμα, βεβαίως χωρίς να δίνετε ένα ρόλο στη Νομαρχιακή Αυτοδιοίκηση και εκεί πέρα φαίνεται αν πράγματι πιστεύετε στην αποκέντρωση ή όχι, που είναι οι μόνοι οι οποίοι κάνουν έλεγχο σήμερα, γιατί θα μπορούσατε να στηρίξετε τη Νομαρχιακή Αυτοδιοίκηση, αλλά δεν το κάνετε. Το Παρατηρητήριο Τιμών το επαναφέρετε που για ακατανόητους λόγους το είχατε εξαφανίσει τελευταία. Εγώ θέλω να πιστεύω και ελπίζω ότι το Παρατηρητήριο Τιμών θα λειτουργήσει.
     Θέλω, όμως, να έρθω σε ένα θέμα, το οποίο αφορά μία τροπολογία στο εν λόγω νομοσχέδιό σας, κύριε Υπουργέ, το Ιχθυοκαλλιεργητικό Κέντρο Αχελώου, το ΙΧΘΥ.Κ.Α.. Το ΙΧΘΥ.Κ.Α. ιδρύθηκε το 1985 με κύριο στόχο την ανάπτυξη της τεχνολογίας για την ιχθυοκαλλιέργεια, αλλά και τη διαμόρφωση στρατηγικών διαχείρισης της παράκτιας ζώνης. Πράγματι, όταν δημιουργήθηκε το ΙΧΘΥ.Κ.Α., είχαν μπει και υψηλοί στόχοι, ήμασταν σε μια δεκαετία που η χώρα μας έπρεπε να κάνει πολλά βήματα στο χώρο της έρευνας και πράγματι ήταν πολλοί αυτοί οι οποίοι επένδυσαν τότε, εκείνη τη δεκαετία, στον τομέα των ιχθυοκαλλιεργειών. Όταν μιλάμε γι’ αυτόν τον τομέα, δεν θα πρέπει να παραβλέπουμε ότι είναι στους πρώτους εξαγωγικούς τομείς σήμερα στη χώρα μας και ένας τομέας αρκετά δυναμικός, βέβαια στο πλαίσιο μιας ευρύτερης κρίσης που περιλαμβάνει και τις ιχθυοκαλλιέργειες σήμερα. 
     Έρχεται, λοιπόν, μία τροπολογία και εγώ πιστεύω ότι έχετε όλη τη καλή διάθεση αυτό το θέμα του ΙΧΘΥ.Κ.Α. να το λήξετε. Έρχεται, όμως, μία τροπολογία σήμερα η οποία ανοίγει ένα παράθυρο σ΄ έναν ιδιώτη αύριο, σ΄ έναν στρατηγικό επενδυτή, θα έλεγα εγώ, στο ΙΧΘΥ.Κ.Α., όταν πριν κάποιες μέρες ήσασταν εσείς που ξεκινήσατε τη διαδικασία του άρθρου 44, όπου πάει στο ΕΛ.ΚΕ.Θ.Ε. και σήμερα μπαίνει ένα ερώτημα. Τι θα γίνει τελικά και ποια είναι η στρατηγική σας; Εγώ θέλω να μάθω. Και επειδή το ΙΧΘΥ.Κ.Α. είναι στην περιοχή μου, είναι σε μία ευαίσθητη περιοχή, στο Νομό Αιτωλοακαρνανίας, θέλω να ξεκαθαρίσετε σήμερα, κύριε Υπουργέ, ποιες είναι οι διαθέσεις σας, ποιος είναι ο ξεκάθαρος στόχος αυτών των δύο διαφορετικών κινήσεων, θα έλεγα εγώ, τη στιγμή που θα μπορούσαμε να κάνουμε μία θεσμική διαβούλευση, το Επιμελητήριο, η Νομαρχία, η Ένωση Μεσολογγίου, ο Δήμος, να καθίσουμε σ΄ ένα τραπέζι όλοι μαζί –εγώ σας προσκαλώ γι’ αυτό το τραπέζι και πιστεύω ότι δεν θα είστε αντίθετος- να δούμε πώς μπορούμε να δώσουμε έναν άλλο ρόλο στο ΙΧΘΥ.Κ.Α.. 
     Βεβαίως, μαζί με όλα αυτά δεν μπορώ να ξεχάσω κάτι που είναι πάρα πολύ σημαντικό, τους δεκαεπτά εργαζόμενους σήμερα στο ΙΧΘΥΚΑ, με τους οποίους δυστυχώς δεν έχετε ασχοληθεί καθόλου στα πέντε χρόνια της διακυβέρνησή σας. Δέκα μήνες να πληρωθούν τη μια φορά, δεκαπέντε την άλλη, έξι και όλα αυτά. Εκτιμώ ότι είναι κρίμα να παίζουμε με τις τύχες αυτών των ανθρώπων, με την εργασία τους και σήμερα να βρίσκονται κάτω από αυτό το αβέβαιο εργασιακό καθεστώς. Πιστεύω ότι οφείλουμε σ’ αυτήν την κρίση που περνάει η χώρα να λάβουμε πρωτοβουλίες, ώστε να μπορέσουμε να λύσουμε αυτό το μεγάλο θέμα και με τους εργαζόμενους στο ΙΧΘΥ.Κ.Α..
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε. 
      ΑΘΑΝΑΣΙΟΣ ΜΩΡΑΙΤΗΣ: Κλείνω, κύριε Πρόεδρε, λέγοντας ότι, αν θέλει η Κυβέρνηση να δώσει ένα τέλος σ’ αυτά τα οποία βιώνουμε τελευταία, το μόνο που πρέπει να κάνει είναι να επιδείξει πολιτική βούληση. Επιτρέψτε μου να πω, κύριε Υπουργέ, ότι μηχανισμοί υπάρχουν. Απλά πρέπει αυτούς τους μηχανισμούς ελέγχου να τους περιφρουρήσουμε, να τους στηρίξουμε και να μην τους αφήσουμε έρμαια λανθασμένων πολιτικών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στους χώρους του Μεγάρου της Βουλής σαράντα τέσσερις μαθήτριες και μαθητές και τέσσερις συνοδοί-καθηγητές από το 3ο Γενικό Λύκειο Νέας Σμύρνης. Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Τώρα το λόγο έχει ο Βουλευτής του ΠΑ.ΣΟ.Κ. κ. Τσετίν Μάντατζη.
      ΤΣΕΤΙΝ ΜΑΝΤΑΤΖΗ:  Ευχαριστώ, κύριε Πρόεδρε.
      Κυρίες και κύριοι συνάδελφοι, αφού φτάσαμε να αγοράζουμε το φρέσκο γάλα μέχρι 1,5 ευρώ, το ένα κιλό ψωμί μέχρι 2 ευρώ, τον μαϊντανό μέχρι 50 λεπτά και ένα κιλό λάδι μέχρι 8 ευρώ. Αφού η τιμή του πετρελαίου στη χώρα μας πέφτει αργά και βασανιστικά. Αφού το πετρέλαιο θέρμανσης έχει κολλήσει στα 65 λεπτά και αφού φτάσαμε να πληρώνουμε τη Δ.Ε.Η. χρυσάφι, η Κυβέρνηση αποφάσισε να ελέγξει την αγορά. Συστήνει, μάλιστα, γι’ αυτό μια νέα Υπηρεσία Εποπτείας της Αγοράς. Μηχανισμοί όμως, υπάρχουν. Αλλά υπολειτουργούν. Θεσμικό πλαίσιο, επίσης υπάρχει, αλλά δεν εφαρμόζεται. 
      Αυτό, λοιπόν, που λείπει είναι η πολιτική βούληση. Και αυτό σας επισημαίνετε σε όλους τους τόνους, από όλους τους συναδέλφους και από όλους τους αρμόδιους φορείς. Εσείς, όμως, ή δεν αντιλαμβάνεστε τι συμβαίνει γύρω σας ή αποποιείστε την πολιτική ευθύνη για ό,τι συμβαίνει.
      Και για να ρίξετε στάχτη στα μάτια του κόσμου, που έχει φτάσει στα όρια των αντοχών του, τι κάνετε; Δημιουργείτε μια ακόμα υπηρεσία, που προστίθεται στον ήδη υφιστάμενο πολυδαίδαλο μηχανισμό ελέγχου της αγοράς. Μέχρι, ωστόσο, να υλοποιήσετε το μηχανισμό αυτό και να το θέσετε σε λειτουργία, χρειάζεται πολύς χρόνος. Μπορεί στην Κυβέρνησή σας να υπάρχουν κάποιοι που πιστεύουν ότι διαθέτουν άπειρο πολιτικό χρόνο. Σας πληροφορώ, όμως, ότι οι πολίτες ούτε χρόνο διαθέτουν ούτε την υπομονή ούτε την οικονομική άνεση για να ανεχτούν τους πειραματισμούς σας. Γιατί το πρόβλημα είναι εδώ και είναι επιτακτικό. Σταματήστε να διαθέτετε, λοιπόν, χρόνο και φαιά ουσία για αν δικαιολογήσετε την κατάσταση που εσείς οι ίδιοι έχετε δημιουργήσει. Σταματήστε να εφευρίσκετε δικαιολογίες, ότι φταίει το κακό ΠΑ.ΣΟ.Κ., ότι φταίει το «κακό» ευρώ ή η διεθνής κρίση. Ματαιοπονείτε.
      Κυρίες και κύριοι συνάδελφοι της Συμπολίτευσης, η ακρίβεια στην αγορά έχει λίγους θύτες και πολλά θύματα. Είναι τα καρτέλ και οι μεσάζοντες που δρουν ασύδοτα και ανενόχλητα. Πάρτε επιτέλους μέτρα για να σταματήσετε τη δράση τους. Ενισχύστε την Επιτροπή Ανταγωνισμού. Δημιουργείστε αυτόνομη υπηρεσία αντιμετώπισης των καρτέλ στο πλαίσιο της Επιτροπής Ανταγωνισμού, όπως προτείνει το ΠΑ.ΣΟ.Κ.. Βάλτε πιο σκληρά πρόστιμα.
      Στους θύτες ανήκουν, επίσης, τα ολιγοπώλια και τα μονοπώλια που δημιουργούν συνθήκες ασφυξίας στην αγορά. Θύτες είναι και οι τράπεζες. Εσείς βέβαια, έχετε καταφέρει να μετατρέψετε και την κυβέρνηση σε θύτη. Δεν είναι θύτης μια κυβέρνηση όταν αυξάνει τα τιμολόγια της Δ.Ε.Η. μέσα μόνο σε ένα χρόνο κατά 15%; Όταν ομολογώντας την αδυναμία της να ελέγξει το παραεμπόριο στα καύσιμα, φτάνει σε σημείο να καλεί τους καταναλωτές να πληρώσουν τα σπασμένα; Όταν μόλις λίγους μήνες πριν συζητούσε περαιτέρω αύξηση του Φ.Π.Α.; Όταν αυξάνει τον ειδικό φόρο στο πετρέλαιο; Όταν καταργεί το αφορολόγητο όριο στους ελεύθερους επαγγελματίες;
      Αυτή είναι η Κυβέρνηση της Νέας Δημοκρατίας. Μια Κυβέρνηση που εξαντλείται σε μηνύματα, προτροπές και εκκλήσεις προς αυτούς που λειτουργώντας ανεξέλεγκτα ταρακουνούν συθέμελα την ελληνική οικονομία και την κοινωνία.
      Κυρίες και κύριοι συνάδελφοι, τα θύματα της αλόγιστης λειτουργίας της αγοράς και της αισχροκέρδειας είναι πάρα πολλά. Είναι η νοικοκυρά θύμα, είναι και ο παραγωγός, ο αγρότης και ο κτηνοτρόφος. Θύματα είναι και τα συνεταιριστικά εργοστάσια του νομού μου -στο Νομό Ξάνθης- και φυσικά και οι εργαζόμενοί τους. 
      Το χρέος, ως Βουλευτής της Ξάνθης, ενός νομού που πλήττεται από την ανεργία, ενός νομού που μαραζώνει από την οικονομική κρίση, επιτάσσει να αναφερθώ και στην τροπολογία που κατατίθεται από τα συναρμόδια Υπουργεία και αφορά τους εργαζομένους στη «ΣΕΒΑΘ» και τη «ΣΕΠΕΚ». Η «ΣΕΒΑΘ» και η ΣΕΠΕΚ ακολουθούν την ίδια μοίρα που επιφύλαξε για τα συνεταιριστικά εργοστάσια και τους εργαζομένους σε αυτά αυτή η Κυβέρνηση. Και αναρωτιέμαι αν οι Υπουργοί και τα στελέχη θα εκδηλώσουν την ίδια προθυμία να είναι παρόντες όταν θα μπαίνει το λουκέτο στα εργοστάσια. Την ίδια επιθυμία που εκδηλώνουν όταν πρόκειται να κοπεί η κορδέλα ενός νέου έργου. Θα πρέπει, όμως, να είστε παρόντες, κύριοι της Νέας Δημοκρατίας. Να βάλετε εσείς, κύριε Υπουργέ, το λουκέτο. Γιατί αυτό είναι και το μοναδικό σας έργο στο νομό.
      Κυρίες και κύριοι, η κατάθεση αυτής της τροπολογίας είχε προαναγγελθεί από το Υπουργείο Αγροτικής Ανάπτυξης. Υπήρξε μάλιστα η διαβεβαίωση ότι θα ήταν αντικείμενο διαβούλευσης κατ’ αρχάς με τους εργαζομένους και κατά δεύτερον με τους φορείς της τοπικής κοινωνίας. Ουδεμία όμως διαβούλευση υπήρξε. Δεν έκαναν καν τον κόπο να καταθέσουν την τροπολογία στην αρμόδια επιτροπή προκειμένου να συζητηθεί. Αυτή τη διαβούλευση ήθελε η Κυβέρνηση; Αυτή την κοινωνική συναίνεση επιθυμούσε; Θα μου πείτε, βέβαια, ότι ο διάλογος δεν υπήρξε μέχρι τώρα το δυνατό σημείο αυτής της Κυβέρνησης. Έτσι, λοιπόν, φτάσαμε, την τελευταία στιγμή στην Ολομέλεια, να μιλάμε προ τετελεσμένων. 
      Κυρίες και κύριοι, με την τροπολογία αυτή διασφαλίζονται τα εργασιακά και ασφαλιστικά δικαιώματα των εργαζομένων. Κανείς -και σίγουρα όχι εγώ-, δεν προτίθεται να χρησιμοποιήσει ένα τέτοιο θέμα, για μικροκομματικούς λόγους, για να κάνει αντιπολίτευση για την αντιπολίτευση. Γι’ αυτό σας καταθέτω ευθύς εξ αρχής ότι θα υπερψηφίσω την τροπολογία. Θα την υπερψηφίσω, γιατί υπάρχουν άνθρωποι που έχουν περάσει τη μισή τους ζωή εργαζόμενοι σ’ αυτά τα εργοστάσια. Εργαζόμενοι που σήμερα είναι σαράντα πέντε, πενήντα χρονών. Εργαζόμενοι που μετά από είκοσι και τριάντα χρόνια δουλειάς και λίγα χρόνια πριν τη συνταξιοδότησή τους, κινδυνεύουν να μείνουν στο δρόμο. Κανείς δεν προτίθεται να παίξει ούτε με το μέλλον των ίδιων και των οικογενειών τους. Όμως δεν προτίθεται κανείς -και σίγουρα όχι εγώ- να δώσει άλλοθι στα παλαιοκομματικά παιχνίδια κάποιων. Συμμέτοχος και συνένοχος αυτών που χρησιμοποίησαν τα συνεταιριστικά για να βολέψουν κολλητούς και «ημέτερους» δεν προτίθεμαι ούτε εγώ ούτε κανείς από τους Ξανθιώτες να γίνει. Και για να γίνω πιο σαφής.
      Απευθύνω μια έκκληση στον αρμόδιο Υπουργό. Έστω τώρα, την ύστατη στιγμή δώστε στη δημοσιότητα τους καταλόγους με τους εργαζομένους στα συνεταιριστικά. Για να μάθουν όλοι οι Ξανθιώτες, πόσοι είναι εκείνοι που πραγματικά πρέπει να μπουν στο σχέδιο και πόσοι είναι εκείνοι που προσελήφθησαν από το 2004 και μετά. Πόσοι, δηλαδή, κολλητοί και «ημέτεροι» θα μπουν από το «παράθυρο» στο δημόσιο; Πόσοι, παράλληλα με αυτούς που το έχουν πραγματική ανάγκη θα «βολευτούν»; Σας προκαλώ. Δώστε τα στοιχεία έστω τώρα. Έχετε, κύριε Υπουργέ, κάποια πειστική απάντηση γιατί σε μια εταιρεία, όπως η «ΣΕΒΑΘ», που υπολειτουργεί τα τελευταία χρόνια, γίνονταν προσλήψεις; Σε τι χρειαζόταν το νέο προσωπικό σε μια εταιρεία που κατέρρεε; Την εύρυθμη λειτουργία του εργοστασίου εξυπηρετούσαν ή τα ρουσφέτια και τις κομματικές σας δεσμεύσεις; Φέρετε, λοιπόν, τα στοιχεία για να δούμε επιτέλους πόσοι εντάσσονται στην πρώτη κατηγορία και πόσοι στη δεύτερη.
      Και κάτι ακόμα. Πείτε, επιτέλους, στους εργαζομένους και στους Ξανθιώτες πού πήγαν τα λεφτά από τα δάνεια που δόθηκαν στα συνεταιριστικά εργοστάσια. Δόθηκαν για να καλύψουν τα οφειλόμενα, δόθηκαν για την εύρυθμη λειτουργία τους ή κατέληξαν σε κάποιες τσέπες; Όσο δεν δίνετε τους ισολογισμούς των εταιρειών τόσο εντείνεται η καχυποψία για το πού κατέληξαν τα λεφτά. 
      Στο σημείο αυτό θα ήθελα να κάνω κάποιες παρατηρήσεις που αφορούν στα επί μέρους άρθρα. Θα πρέπει να υπάρξει σαφής πρόβλεψη στο άρθρο 1 για το χρόνο που οι φορείς της Τοπικής Αυτοδιοίκησης υποχρεούνται να εντάξουν στα προγράμματά τους το εν λόγω προσωπικό. Ο χρονικός αυτός προσδιορισμός είναι απαραίτητος αλλιώς το «πότε» της μετάβασης θα είναι απροσδιόριστο.
      Επίσης, θα πρέπει να υπάρξει σαφής πρόβλεψη ότι η κοινή υπουργική απόφαση θα επιδοθεί εντός δύο μηνών από την κατάρτιση των πινάκων από την περιφέρεια. Με το συγκεκριμένο χρονικό προσδιορισμό θα αποφευχθεί το ενδεχόμενο οι εργαζόμενοι να γίνουν όμηροι της περιφέρειας και των Υπουργείων.
      Επίσης, η αιτιολογική έκθεση που συνοδεύει τη συγκεκριμένη τροπολογία αποτελεί μνημείο πολιτικού εμπαιγμού. Στην έκθεση γίνεται λόγος για τις αιτίες που οδήγησαν σ’ αυτήν την κατάσταση τις εταιρείες.  Μεταξύ άλλων αναφέρεται η έλλειψη πρώτης ύλης για την παραγωγική διαδικασία.
      Μα ποιον κοροϊδεύετε εδώ. Οι αγρότες, που θα διοχέτευαν την παραγωγή τους, όταν η «ΣΕΒΑΘ» υπολειτουργούσε;
      Η Κυβέρνηση της Νέας Δημοκρατίας με την αντιαγροτική της πολιτική, οδήγησε μια δυναμική καλλιέργεια του νομού στην πλήρη απαξίωση;
      Και, τέλος πάντων, η «ΣΕΒΑΘ» διέθετε και σύστημα μεταποίησης και συσκευασίας προϊόντων πατάτας και άλλων κηπευτικών. Τι έγινε, λοιπόν; Σταμάτησαν να καλλιεργούνται και πατάτες και κηπευτικά;
      Από τους λόγους που οδήγησαν στο κλείσιμο των εργοστασίων λείπει ο πιο σημαντικός.
      Δεν αναφέρετε ότι ήταν η αντιαναπτυξιακή, αντιαγροτική, αντικοινωνική πολιτική μιας επικίνδυνα ανίκανης κυβέρνησης, που οδήγησε τα εργοστάσια σε λουκέτο.
      Κυρίες και κύριοι συνάδελφοι της Συμπολίτευσης, πού πήγαν οι δεσμεύσεις σας ότι εργοστάσια δεν θα έκλειναν; Πού πήγαν οι διαβεβαιώσεις; Τι έγινε το αναπτυξιακό σχέδιο που ετοίμαζε η Κυβέρνηση και διαφήμιζε ο Υπουργός;
      Απευθύνομαι στον κύριο Πρωθυπουργό και στους αρμόδιους Υπουργούς της Κυβέρνησης.
      Η Ξάνθη μαραζώνει. Ο νομός βουλιάζει στην ανεργία 3,5% και πάνω.
      Ο φαύλος κύκλος που ανοίξατε στον παραγωγικό και κοινωνικό ιστό του τόπου, δεν είναι εύκολο πλέον να κλείσει.
      Τέσσερα μόλις χρόνια της Νέας Δημοκρατίας στη διακυβέρνηση του τόπου, και ήταν αρκετά για να κάνουν στάχτη τριάντα τρία χρόνια λειτουργίας της «ΣΕΒΑΘ» και άλλα τόσο χρόνια λειτουργίας της «ΣΕΠΕΚ».
      Ήταν αρκετά για να φέρουν έναν ολόκληρο νομό σε αυτήν την κατάσταση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Νικόλαος Ζωΐδης.
      ΝΙΚΟΛΑΟΣ ΖΩΪΔΗΣ: Κυρία και κύριοι συνάδελφοι, κύριε Υπουργέ, σημειολογικά ίσως θα μπορούσαμε να συμφωνήσουμε μαζί σας για την αναγκαιότητα κατάθεσης αυτού του σχεδίου νόμου. Η κατάθεση αποδεικνύει την αναγκαιότητα λήψης μέτρων για την εύρυθμη λειτουργία της αγοράς, επειδή είναι πλέον παραδεκτό ότι σημειώνονται τεράστιες αυξήσεις των προϊόντων. Έχει αποδειχθεί και είναι κοινός τόπος η αδυναμία της Κυβέρνησης να αντιμετωπίσει και προπάντων να προλάβει τα προβλήματα, επιβάλλοντας κυρίως μέτρα καταστολής, χωρίς αντιμετώπιση των γενεσιουργών αιτίων. Δεν λειτουργεί ο ανταγωνισμός. Η Επιτροπή Ανταγωνισμού έχει τα προβλήματα και μία πλημμελή λειτουργία. Έχουν αναλυθεί πιστεύω από τους συναδέλφους και δεν χρειάζεται να τα επαναλάβω. Και θεσμοθετούνται διατάξεις ελλιπείς και μονίμως προκαλείται σύγχυση στην αγορά. Παρά, λοιπόν, την παραδοχή ότι κάτι πρέπει να γίνει και αυτό που εσείς κάνετε είναι η κατάθεση του νομοσχεδίου για τα παραπάνω, εμείς, όσον αφορά την ουσία, διαφωνούμε και καταψηφίζουμε. Διότι η θεσμοθέτηση ενός νέου φορέα της Υπηρεσίας Ελέγχων της Αγοράς έχει τα εξής γενικά χαρακτηριστικά.
      Χαρακτηρίζεται από τη δυνατότητα, για να μην πω τη βεβαιότητα πρόσληψης και επιλογής υμετέρων και σαφώς επιβαρύνεται ο προϋπολογισμός, δημιουργούνται νέες θέσεις πολιτικών προϊσταμένων, ειδικός γραμματέας και σύμβουλοι και η νέα υπηρεσία χαρακτηρίζεται και θα επιτείνει τις στρεβλώσεις στην αγορά με επί μέρους προβλέψεις όπως, άκουσον άκουσον, εισαγωγή ιδιωτών στο ελεγκτικό έργο του δημοσίου. Και διευκρινίσατε ότι δεν θα τους ανατίθενται, αλλά θα τους «χορηγούνται». Εν πάση περιπτώσει, μια λεκτική διαδικασία η οποία προφανώς δεν είναι δυνατόν να καλύψει το αίσθημα που έχουμε όλοι ότι θα παρεισφρήσουν ιδιώτες οι οποίοι θα εξυπηρετήσουν συμφέροντα που μόνο την εύρυθμη λειτουργία της αγοράς δεν θα εξυπηρετήσουν.
      Δημιουργούνται αμφιβολίες ως προς την αξιοκρατική στελέχωση της νέας υπηρεσίας, δεδομένου ότι προβλέπεται η γνωστή συνέντευξη, η «γαλάζια συνέντευξη» όπως πλέον έχει καθιερωθεί ως όρος με ό,τι αυτό συνεπάγεται στην επιλογή των προσώπων που θα κληθούν να στελεχώσουν τη νέα υπηρεσία. Βλέπουμε νέους αρνητικούς όρους για τους εργαζόμενους του Υπουργείου και των εμπλεκομένων υπηρεσιών στη διαδικασία ελέγχων της αγοράς που θα δημιουργηθούν με τη νέα υπηρεσία έτσι όπως αυτή δομείται. Και βέβαια δεν είναι δυνατόν να αποδεχθούμε έστω και ως δυνατότητα με υπουργική απόφαση αυτό που προβλέπεται, δηλαδή να ιδρυθούν διευθύνσεις στις περιφέρειες, πράγμα που πιστεύω ότι θα πρέπει να λεχθεί και ως προς τη συνταγματικότητά του. 
      Επίσης, δεν ορίζεται σαφώς η αρμοδιότητα της υπηρεσίας όσον αφορά τον ανταγωνισμό. Ποια θα είναι τα αποτελέσματα όλων αυτών των τεκταινομένων που θα προκύψουν από τη λειτουργία της νέας αγοράς; Το βέβαιο είναι ότι επέρχεται διάσπαση μεταξύ υπηρεσιών αγορανομικών ελέγχων και αγορανομικής πολιτικής, που θα οδηγήσει σε αδυναμία διαμόρφωσης οποιασδήποτε πολιτικής επί της αγοράς. Ουσιαστικά δεν δημιουργείται αποτελεσματικός μηχανισμός κρατικού παρεμβατισμού σε περιπτώσεις ακραίας αισχροκέρδειας. Και χρησιμοποιώ, κύριε Υπουργέ, τη λέξη αισχροκέρδεια διότι γίνεται μία πέραν των ορίων χρήση του όρου κερδοσκοπία. Το εμπόριο αποσκοπεί στο κέρδος. Δεν μιλούμε γι΄ αυτό. Μιλούμε για περιπτώσεις αισχροκέρδειας. Να προσέξουμε λίγο την ορολογία έτσι όπως την χρησιμοποιούμε, αν θέλουμε να κυριολεκτούμε. 
      Επίσης, το παρόν σχέδιο νόμου και η νέα υπηρεσία δεν εισάγει καμμία καινοτομία επίτευξης της ομαλής λειτουργίας της αγοράς. Και με τις προβλεπόμενες διατάξεις οδηγούμεθα σε περαιτέρω ενδυνάμωση ενός συγκεντρωτικού κράτους με αντίστοιχη αποδυνάμωση των περιφερειακών αυτοδιοικητικών αρχών και ιδίως του θεσμού της Νομαρχιακής Αυτοδιοίκησης.
      Αυτός είναι ο λόγος που σαφώς και κατηγορηματικώς ο Πρόεδρος της Ε.Ν.Α.Ε. ο κ. Δράκος κατά την ακρόασή του στην επιτροπή μας και με γραπτό υπόμνημα κατέθεσε την αντίθεση των Νομαρχιακών Αυτοδιοικήσεων στη λειτουργία της νέας υπηρεσίας. Αυτός είναι ο λόγος που ο Νομάρχης Πειραιά μάς απέστειλε ένα υπόμνημα και ένα δελτίο Τύπου που μόνο κραυγή αγωνίας δεν μπορεί να χαρακτηριστεί για το τι θα γίνει από εδώ και πέρα, όσον αφορά τη λειτουργία των αντίστοιχων υπηρεσιών των Νομαρχιακών Αυτοδιοικήσεων. 
      Κύριε Υπουργέ, μιλάτε για συνεργασία των διαφόρων φορέων που έχουν περίπου αντίστοιχες αρμοδιότητες. Διαβάζω και θα καταθέσω στα Πρακτικά ένα έγγραφο του Υπουργείου που φέρει την υπογραφή του τμηματάρχου με εντολή Υπουργού, του κ. Μπιλίκα, με ημερομηνία 22-10-2008. 
      Και τώρα ακόμα που δεν είναι σε λειτουργία η υπηρεσία που παίρνει επάνω της το βάρος όσον αφορά τη διενέργεια των ελέγχων, όσον αφορά την επιβολή μέτρων για την εύρυθμη λειτουργία της αγοράς. Και τώρα ακόμα λοιπόν, πρόσφατα 22 Οκτωβρίου κατ’ εντολή σας όπως λέει το έγγραφο, κύριε Υπουργέ. Διαβάζω το κείμενο «σας πληροφορούμε ότι σύμφωνα με το άρθρο 39 παράγραφος 2 του ν. 2218/94, Φ.Ε.Κ. 90, οι Υπηρεσίες Εμπορίου των Νομαρχιακών Αυτοδιοικήσεων δεν ανήκουν στον Υπουργείο Ανάπτυξης (Γενική Γραμματεία Εμπορίου Γενική Γραμματεία Καταναλωτή)». Και μέχρι εδώ καλά «κατόπιν τούτου το Υπουργείο Ανάπτυξης, Γενική Γραμματεία Εμπορίου και η Γενική Γραμματεία Καταναλωτή δεν είναι αρμόδιο για οποιοδήποτε θέμα που αφορά τις Διευθύνσεις Εμπορίου των Νομαρχιακών Αυτοδιοικήσεων», που σημαίνει «κόψτε το λαιμό σας». 
      (Στο σημείο αυτό ο Βουλευτής κ. Νικόλαος Ζωίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Και αν οι Νομαρχιακές Αυτοδιοικήσεις ήταν στελεχωμένες σωστά, εάν είχαν τη δυνατότητα να παίξουν το θεσμικό τους ρόλο, τότε θα μπορούσαμε να πούμε ότι εν πάση περιπτώσει Αυτοδιοίκηση είστε, άλλο πράγμα είστε εσείς. Εσείς, όμως, οι ίδιοι λέτε ότι θα μετατάξετε υπαλλήλους και ότι η συνεργασία θα είναι στενή μεταξύ της νέας υπηρεσίας και των Νομαρχιακών Αυτοδιοικήσεων. Κακά τα ψέματα, έχουμε πικρή πείρα. Όποιοι φορείς στήθηκαν σε κεντρικό επίπεδο, δεν έχουν καμμία σχέση με την κατάσταση που διαμορφώνεται στην περιφέρεια. Υπενθυμίζω τον Ε.Φ.Ε.Τ., υπενθυμίζω, μιας και είναι εδώ ο φίλος Υπουργός Αγροτικής Ανάπτυξης, τις νέες μονάδες που στήσατε όσον αφορά τη γεωργία.
	Στη Ρόδο νοικιάσατε ένα οίκημα και εγκαταστάθηκαν μέσα έξι άτομα, τέσσερις γεωπόνοι, ένας κτηνίατρος και ένας διοικητικός υπάλληλος και δεν έχουν σηκώσει ακόμα το μολύβι, γιατί ακόμα περιμένουν να τους ανατεθούν καθήκοντα. Παράλληλα, οι Διευθύνσεις Αγροτικής Ανάπτυξης –τουλάχιστον για τη Ρόδο που μπορώ να ξέρω- έχουν περιέλθει σε πλήρη αδράνεια. Το να στήνουμε κεντρικές δομές και να απορρυθμίζουμε τη λειτουργία των περιφερειακών δομών δεν νομίζω ότι βοηθάει στην επίλυση των προβλημάτων. 
      Εν πάση περιπτώσει, κύριοι Υπουργοί, εμπιστευθείτε την Αυτοδιοίκηση. Αυτή είναι πιο κοντά στον πολίτη, αυτή είναι καθημερινά αντιμέτωπη με τα προβλήματα των πολιτών. Αυτοί, αν θέλουν και αν στελεχωθούν σωστά, μπορούν να βοηθήσουν να επιλυθούν προβλήματα, μπορούν να βοηθήσουν τους κατοίκους της περιφέρειας να ζήσουν καλύτερα. 
	Απόδειξη όλων αυτών, που λέω, είναι οι επιφυλάξεις φορέων που μακράν πολιτικής σκοπιμότητας έχουν εκφράσει σαφείς αντιρρήσεις. Επιφυλάχθηκε η ΓΕ.Σ.Ε.Β.Ε., επιφυλάχθηκε η Γ.Σ.Ε.Ε., επιφυλάχθηκαν και οι υπάλληλοι του Υφυπουργείου Εμπορίου όσον αφορά τη χρησιμότητα και την αποτελεσματικότητα του νόμου που θέλουμε να ψηφίσουμε σήμερα. 
	Το ΠΑ.ΣΟ.Κ. έχει κάνει προτάσεις και όσον αφορά συγκεκριμένες παρεμβάσεις στην αγορά και όσον αφορά την επίδειξη καλής θέλησης και παραδειγματισμού από την Κυβέρνηση και όσον αφορά τα κρατικά τιμολόγια και όσον αφορά τις παρεμβάσεις στις τράπεζες και όσον αφορά τη σωστή λειτουργία και την εξορθολογισμένη διαδικασία που πρέπει να ακολουθεί η Επιτροπή Ανταγωνισμού. Αν θέλετε, ακούστε τις, αν δεν θέλετε, το πολιτικό τίμημα θα είναι δικό σας, κύριε Υπουργέ.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Ευάγγελος Βενιζέλος.
	ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, το νομοσχέδιο που συζητείται είναι η «γέφυρα» που συνδέει την εγχώρια -υφιστάμενη εδώ και πάρα πολύ καιρό- όψη της κρίσης με τη διεθνή όψη της οικονομικής κρίσης. Πάντα λέγαμε ότι η χώρα βρίσκεται υπό συνθήκες κρίσης λόγω της κυβερνητικής πολιτικής και της αδυναμίας της Κυβέρνησης να ελέγξει την ακρίβεια, την αισχροκέρδεια κυρίως στην αγορά, πολύ πριν καταστεί κοινή συνείδηση στην Ευρώπη και ιδίως στην Ελλάδα το μέγεθος και το βάθος της διεθνούς οικονομικής κρίσης. 
      Το γεγονός ότι τώρα η Κυβέρνηση εισηγείται ένα νομοσχέδιο που εξήγγειλε πριν από μήνες στο πλαίσιο των δήθεν μέτρων για την αντιμετώπιση της ακρίβειας, χωρίς να λαμβάνει υπ΄όψιν τα νέα δεδομένα που δημιούργησε η διεθνής οικονομική κρίση, δείχνει πως η Κυβέρνηση δεν «θεραπεύεται», δείχνει πως πάντα πάσχει από διαφορά φάσης, από αδυναμία αντίληψης και παρακολούθησης των καταστάσεων. Δεν μπορεί να διαχειριστεί την κρίση μια Κυβέρνηση που χάνει το ρυθμό των εξελίξεων.
	Η ακρίβεια είναι πια μία μόνιμη, διαρθρωτική κατάσταση στην ελληνική αγορά και με τη μορφή της αισχροκέρδειας και με τη μορφή της «καρτελοποίησης» μεγάλων και κρίσιμων τομέων της αγοράς. Και ιδίως εκεί όπου πάσχει το εισόδημα του χαμηλού και μεσαίου νοικοκυριού, εκεί όπου διαμορφώνεται ο πραγματικός, υψηλός πληθωρισμός του φτωχού και του μεσαίου εισοδήματος. Αλλά η ακρίβεια είναι πάντα και μία σχέση ανάμεσα στο εισόδημα και τις τιμές. Η εισοδηματική ανεπάρκεια και η εισοδηματική ανισότητα δημιουργούν την αίσθηση της ακρίβειας, γιατί για τα μεγάλα εισοδήματα δεν υπάρχει το βάρος της ακρίβειας, όπως υπάρχει για τα μικρά και μεσαία εισοδήματα. 
      Η Κυβέρνηση εξακολουθεί μια ρητορική η οποία στην πραγματικότητα δεν θα έχει ποτέ κανένα αποτέλεσμα, γιατί δεν αντιλαμβάνεται ότι πάνω στο παλιό και μόνιμο δυστυχώς πρόβλημα της ακρίβειας ως αισχροκέρδειας έρχεται τώρα και «ακουμπά» ένα πολύ πιο έντονο πρόβλημα ακρίβειας ως εισοδηματικής ανεπάρκειας και ανισότητας, γιατί ο κόσμος νιώθει να απειλείται το εισόδημα ακόμα και των μεσαίων στρωμάτων. 
      Αυτή η διάχυτη αγωνία των μεσαίων στρωμάτων, που είναι ο «κορμός» της ελληνικής κοινωνίας, είναι που δημιουργεί το τεράστιο πολιτικό πρόβλημα στη χώρα, την έλλειψη πολιτικής εμπιστοσύνης. Ο κόσμος δεν πιστεύει πια πως μπορεί το πολιτικό σύστημα, όπως το εκφράζει ο κ. Καραμανλής και η Κυβέρνησή του, να διαχειριστεί την κρίση, να πάρει τις αναγκαίες πρωτοβουλίες, να εμπνεύσει εμπιστοσύνη, να καλύψει μ’ ένα πλεόνασμα πολιτικής εμπιστοσύνης και πολιτικών πρωτοβουλιών το έλλειμμα οικονομικής εμπιστοσύνης που υπάρχει και διεθνώς και στη χώρα.
	Το λέω αυτό γιατί το πρόβλημα της αγοράς δυστυχώς τώρα δεν είναι μόνο η ακρίβεια. Το πρόβλημα της αγοράς τώρα είναι και η έλλειψη ζήτησης, η μείωση της κατανάλωσης. Είναι ένα τεράστιο πρόβλημα που το αντιμετωπίζει η πραγματικότητα του λιανικού εμπορίου και το αντιμετωπίζουν πάρα πολλοί κλάδοι των υπηρεσιών. Το πρόβλημα αυτό συνδέεται άμεσα με την αδυναμία της Κυβέρνησης να πάρει μέτρα για να αντιμετωπιστεί το πρόβλημα της ρευστότητας κυρίως των μικρών και μεσαίων επιχειρήσεων, αλλά και πολλών μεγάλων επιχειρήσεων, άρα και για να αντιμετωπιστεί η απειλή για τη μείωση της απασχόλησης, η απειλή για την αύξηση της ανεργίας. 
	Πώς είναι δυνατόν, τη στιγμή που σ’ όλον τον κόσμο αναζητούνται πολιτικές κεϊνσιανές, πολιτικές τόνωσης της ζήτησης, πολιτικές τόνωσης των επενδύσεων και κυρίως των δημοσίων επενδύσεων, η Κυβέρνηση να εμφανίζεται στη Βουλή με τέτοιου είδους «κολοβές» και πρόχειρες ρυθμίσεις και μ’ έναν προϋπολογισμό που είναι η αποθέωση του εικονικού και ανεφάρμοστου προϋπολογισμού. Με έναν προϋπολογισμό κλασικής, συντηρητικής, μονεταριστικής αντίληψης, μ’ έναν προϋπολογισμό από την αρχή μέχρι το τέλος ψευδή, που διέπεται από ένα δημοσιονομικό άγχος, από το άγχος της απόκρυψης των πραγματικών μακροοικονομικών και δημοσιονομικών δεδομένων, από ένα άγχος συγκάλυψης των δημοσιονομικών προβλημάτων της χώρας. Και ταυτόχρονα να εμφανίζεται μ’ έναν προϋπολογισμό που είναι προκλητικά αντιαναπτυξιακός, με μείωση των δημοσίων επενδύσεων, σε μία εποχή όπου όλοι αναζητούν αύξηση των επενδύσεων, χρηματοδότηση, ρευστότητα; 
	Η «κωμωδία» δε, σε σχέση με τις τράπεζες και το τραπεζικό σύστημα, δυστυχώς συνεχίζεται και μετά την ψήφιση του περιβόητου νομοσχεδίου και τη μετατροπή του σε νόμο του κράτους. Ο κ. Αλογοσκούφης εκλιπαρούσε και διαπραγματευόταν με το τραπεζικό σύστημα χωρίς να μπορεί να επιβάλει μία λύση και χωρίς να μπορεί να μετατρέψει ένα σχέδιο για τη στήριξη των τραπεζών και για τη διασφάλιση της διατραπεζικής ρευστότητας σε σχέδιο για την προστασία της πραγματικής οικονομίας, των νοικοκυριών και των επιχειρήσεων, σ’ ένα σχέδιο για τη διασφάλιση των αναγκαίων κεφαλαίων για επενδύσεις, αλλά και των αναγκαίων κεφαλαίων κίνησης των μικρών και μεσαίων επιχειρήσεων. Αυτό το «θέατρο του παραλόγου» συνεχίζεται και τώρα, πάρα την ψήφιση του νομοσχεδίου. 
      Παρ’ ότι υπάρχει νόμος και ο Υπουργός Οικονομίας και Οικονομικών και δυστυχώς ο Διοικητής της Τράπεζας της Ελλάδος απειλούν, παρακαλούν, κάνουν δηλώσεις σε σχέση με τις τράπεζες, αντί επιτέλους η Τράπεζα της Ελλάδος να πει για κάθε εμπορική τράπεζα ποια είναι η κατάστασή της και ποιες είναι οι υποχρεώσεις της, ποιος είναι ο βαθμός έκθεσης σε κινδύνους στις γειτονικές μας χώρες, ποια είναι τα προβλήματα που έχει σε σχέση με το χαρτοφυλάκιό της, πού υπάρχουν ενέχυρα μετοχών έναντι δανείων που έχουν χορηγηθεί σε εταιρείες που τώρα έχουν μειωμένη κεφαλαιοποίηση, γιατί έχουν πέσει οι μετοχές σ’ όλα τα χρηματιστήρια του κόσμου, πού υπάρχει πρόβλημα ανανέωσης ομολογιακών δανείων των τραπεζών, τι πρέπει να κάνει κάθε τράπεζα για την κεφαλαιακή της επάρκεια, για το χαρτοφυλάκιό της, για την αναλογία χορηγήσεων προς καταθέσεις. 
      Γιατί δεν μας το λέει αυτό η Κυβέρνηση, γιατί δεν μας το λέει αυτό η Τράπεζα της Ελλάδος και γιατί έστω και τώρα δεν έρχεται η Κυβέρνηση να προσθέσει στη ρύθμιση που ψήφισε την προηγούμενη εβδομάδα με το νομοσχέδιο που θα ψηφιστεί σήμερα το βράδυ τις αναγκαίες εγγυήσεις, ώστε το σχέδιο στήριξης των τραπεζών να μετατραπεί εν μέρει τουλάχιστον σε σχέδιο στήριξης της πραγματικής οικονομίας, στήριξης της ρευστότητας των επιχειρήσεων, στήριξης της ζήτησης, στήριξης της οικοδομής μέσω των στεγαστικών δανείων;
      Φέρνετε μία τροποποίηση για το Ταμείο Εγγυοδοσίας Μικρών Και Πολύ Μικρών Επιχειρήσεων. Σας το είπα και στο νομοσχέδιο για τις τράπεζες και το επαναλαμβάνω. Έπρεπε στο άρθρο 5 του νόμου για την ενίσχυση του τραπεζικού συστήματος να μην υπάρχει μια απλή ευχή ότι κάποια από τα κονδύλια που διατίθενται, ιδίως από τα 8.000.000.000 σε ομόλογα του δημοσίου, να διατεθούν με «ανταγωνιστικούς» όρους για στεγαστικά δάνεια και δάνεια προς μικρές και μεσαίες επιχειρήσεις, αλλά έπρεπε προϋπόθεση για την παροχή των εγγυήσεων του ελληνικού δημοσίου, για τη χορήγηση των ομολόγων του ελληνικού δημοσίου, για την ενίσχυση της ρευστότητας των τραπεζών, να είναι η υπογραφή σύμβασης με τον Οργανισμό Εργατικής Κατοικίας για τα στεγαστικά δάνεια ώστε να υπάρξει και πιστωτική επέκταση φέτος στα στεγαστικά δάνεια. Να μπορούν να εξυπηρετηθούν παλιά, να μπορούν να χορηγηθούν καινούργια δάνεια, να κινηθεί η αγορά στην κατοικία, η αγορά στην οικοδομή, που είναι η ατμομηχανή της ελληνικής οικονομίας. Και έπρεπε να υπάρχει και ειδική παράγραφος, ώστε όλος ο μηχανισμός του Ταμείου Εγγυοδοσίας Μικρών Και Πολύ Μικρών Επιχειρήσεων να συνδεθεί με το σχέδιο στήριξης του τραπεζικού συστήματος, έτσι ώστε πραγματικά να ωφεληθεί η πραγματική οικονομία, η απασχόληση, η τοπική οικονομία, η ανάπτυξη. 
      Δεν μπορεί η Κυβέρνηση του κ. Καραμανλή να αντιμετωπίσει ούτε συμπτωματολογικά, συγκυριακά την κρίση, ενώ άλλες κυβερνήσεις στην Ευρώπη αντιμετωπίζουν την κρίση με μεγάλες πολιτικές πρωτοβουλίες, έχουν τον έλεγχο των καταστάσεων. Αποδεικνύεται έτσι η σημασία της πολιτικής αποφασιστικότητας του πολιτικού βολονταρισμού, γιατί οι πολίτες και οι αγορές βλέπουν ότι δεν υπάρχει ούτε αυτορρύθμιση των αγορών ούτε ελπίδα αυτοΐασης του οικονομικού συστήματος. Θέλουν παρέμβαση του κράτους και των διεθνών οργανισμών, δηλαδή των διακρατικών οργανισμών. Και στην Ελλάδα τίποτα: Αμηχανία, αδυναμία, αναποτελεσματικότητα. Άλλες κυβερνήσεις δίπλα στα συγκυριακά μέτρα αντιμετώπισης της κρίσης αναλαμβάνουν πρωτοβουλίες, ώστε να διασφαλιστεί η εθνική τους ανταγωνιστικότητα την επομένη της κρίσης, σε δύο χρόνια. Εμείς ούτε τέτοια μέτρα παίρνουμε ώστε να διαφυλάξουμε την εθνική ανταγωνιστικότητα, να την ενισχύσουμε, να διαμορφώσουμε συνθήκες κάλυψης του παραγωγικού ελλείμματος της χώρας και φυσικά ούτε μέτρα ενίσχυσης των χαμηλών εισοδημάτων βλέπουμε να υλοποιούνται. Ο ίδιος ο Ο.Ο.Σ.Α. λέει τώρα ότι πρέπει να πάνε επιταγές στα χαμηλά εισοδήματα προκειμένου να ενισχυθεί η ζήτηση, η κατανάλωση.
      Μα, οι συνταγές είναι τόσο προφανείς, τόσο κλασικές, είναι αυτονόητα κάποια πράγματα και μόνο η Κυβέρνηση του κ. Καραμανλή φαίνεται να αντιστέκεται ανεπαρκής και ανίκανη και να σέρνεται πίσω από τις ευρωπαϊκές πρωτοβουλίες. Γιατί εδώ εμφανίζεται το παράδοξο η Ευρωπαϊκή Επιτροπή ή οι ίδιες οι τράπεζες να παίρνουν για τους δικούς τους λόγους πρωτοβουλίες, που η ελληνική Κυβέρνηση ούτε τις διανοήθηκε ούτε τις ανέλαβε. Κι ενώ σας λέμε τι πρέπει να γίνει και σας παρακινούμε, εσείς παραμένετε πεισματωμένοι σε μια τυπική, γραφειοκρατική προσέγγιση των θεμάτων. Τώρα αντιμετωπίζετε το πρόβλημα της αγοράς και της ακρίβειας σαν να βρισκόμαστε ένα χρόνο πριν, διότι, αυτή η συζήτηση που γίνεται για το νομοσχέδιό σας, κύριε Υπουργέ, είναι μια συζήτηση που είχε γίνει κατ’ επανάληψη, είχε γίνει πολλές φορές στην Αίθουσα αυτή, άσχετα από το διεθνή κρίση. Δεν έπρεπε αυτό το συγκλονιστικό γεγονός που διαμορφώνει νέα συμφραζόμενα, νέες ανάγκες να έχει περιληφθεί στο νέο νομοσχέδιο και να φέρετε ένα σχέδιο για την αντιμετώπιση της κρίσης στην αγορά; Γιατί δεν είναι μόνο η κρίση του τραπεζικού συστήματος. Είναι η κρίση της αγοράς, την οποία την βιώνουν οι έμποροι, την βιώνουν οι μικροί επιχειρηματίες, την βιώνει και ο καταναλωτής, ο οποίος βλέπει ότι πρέπει να περιορίσει το επίπεδο της ζωής του.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Βενιζέλο, τελειώνετε.
      ΕΥΑΓΓΕΛΟΣ ΒΕΝΙΖΕΛΟΣ: Αυτό λοιπόν είναι η μεγάλη πολιτική αδυναμία της Κυβέρνησης.
      Σας καλώ έστω και τώρα, έστω και την υστάτη στιγμή μέχρι την απογευματινή συνεδρίαση, να συνδέσετε τις ρυθμίσεις του νομοσχεδίου της προηγούμενης εβδομάδας με τις ρυθμίσεις για το Ταμείο Εγγυοδοσίας Μικρών Και Πολύ Μικρών Επιχειρήσεων για τη ρευστότητα των επιχειρήσεων και με τις ρυθμίσεις για τα στεγαστικά δάνεια μέσω του Οργανισμού Εργατικής Κατοικίας. Και να μεταφέρετε, κύριε Υφυπουργέ, και στον Υπουργό σας και στον Υπουργό Οικονομίας και στον Πρωθυπουργό την πραγματικότητα αυτή, την οποία σας την εντόπισαν όλοι οι Βουλευτές της Αντιπολίτευσης, ο εισηγητής μας και όλοι οι αγορητές. Δεν μπορείτε να αντιμετωπίζετε με τέτοια αυταρέσκεια και αδιαφορία, δηλαδή με τέτοια ανικανότητα, τη συγκυρία που έχει διαμορφωθεί. Είστε κατώτεροι των περιστάσεων. Εάν δεν μπορείτε να κάνετε κάτι, πείτε το για να ληφθεί αυτό υπ΄όψιν στην επιμέτρηση της πολιτικής ποινής που θα σας επιβάλει ο ελληνικός λαός. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Άδωνις Γεωργιάδης. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, θα πάρω λίγο τη σκυτάλη από την ομιλία του προλαλήσαντος κ. Βενιζέλου για να επεκτείνω λίγο τη σκέψη επί των συγκεκριμένων σημείων, τα οποία με προβληματίζουν πάρα πολύ.
      Όσον αφορά τη διαχείριση της οικονομίας και σε ένα νομοσχέδιο που έχει να κάνει με την αντιμετώπιση της ακρίβειας, ένα νομοσχέδιο κατ’ εξοχήν οικονομικό στην πραγματικότητα, έχει σημασία μεγάλη όχι μόνο το τι θέλεις να κάνεις αλλά και το σε ποια συγκυρία το κάνεις, διότι άλλη είναι η απόφαση σε ένα οικονομικό κλίμα άλφα άλλη είναι η απόφαση σε ένα οικονομικό κλίμα βήτα. 
      Άρα, λοιπόν, άνθρωποι που ασχολούνται με διεθνείς οικονομίες πρέπει να έχουν τις κεραίες τους ανοικτές και να είναι έτοιμοι, να αναπροσαρμόζουν την πολιτική τους ανά πάσα στιγμή με βάση το νέο περιβάλλον το οποίο ζούμε.
      Εσείς ο ίδιος -γιατί πάντα θέλω να λέω και το καλό, δεν μ΄αρέσει να ασκώ μόνο κριτική, κύριε Υφυπουργέ- εσείς ο ίδιος δώσατε ένα καλό παράδειγμα. Πήρατε πολύ νωρίτερα τις δειγματοληπτικές τιμές των σχολικών ειδών, τις ανακοινώσατε στην έναρξη της σχολικής περιόδου και μ’ αυτή σας την κίνηση συμβάλατε αποφασιστικά στο να μην αυξηθούν οι τιμές των σχολικών ειδών. Αυτό είναι ένα παράδειγμα που εμένα ως γονέα με εντυπωσίασε, διότι το παρακολούθησα, όπου πράγματι το ότι δράσατε προληπτικά και μέσα στη συγκυρία σας έδωσε πόντους και επιτυχία. Κι έρχεστε σήμερα εδώ και παρουσιάζετε ένα νομοσχέδιο το οποίο προφανώς το γράψατε τουλάχιστον ένα χρόνο πριν. Αυτό το είχατε στο συρτάρι σας ένα χρόνο. Απόδειξη. Γράφετε στην αιτιολογική έκθεση του νομοσχεδίου. «Ενώ το κόστος μεταφοράς αγαθών έχει αυξηθεί». 
      Κύριε Υφυπουργέ, έχει μάθει η Κυβέρνηση της Νέας Δημοκρατίας ότι από το Μάιο μέχρι σήμερα ο δείκτης που μετράει τα ναύλα του ξηρού φορτίου έχει πέσει από τις 12.500 μονάδες στις 800; Έχετε πληροφορηθεί στην Κυβέρνηση ότι το κόστος μεταφοράς αγαθών έχει πέσει στο 1/100 από αυτό που ήταν πριν έξι μήνες; 
      Μιλάτε παρακάτω για το πετρέλαιο και το τοποθετείτε γύρω στα 130 δολάρια το βαρέλι. Χθες είχε 55 δολάρια το βαρέλι. Μα, καλά, αυτός που έγραφε την αιτιολογική έκθεση δεν θα έπρεπε να σας προστατεύσει και να ξέρει αυτά που ισχύουν σήμερα; Μας φέρνετε στοιχεία πριν από έξι μήνες;
      Αυτό και μόνο δείχνει ότι για να προχωρήσουμε στην κατ’ άρθρο συζήτηση αυτού του νομοσχεδίου πρέπει να αποφασίσουμε. Θέλουμε να φέρνουμε στην ελληνική Βουλή σοβαρά νομοσχέδια ή ασόβαρα; Γιατί επαναλαμβάνω ότι όταν μιλάμε για στοιχεία άλλων ετών, όσον αφορά την οικονομία να πάμε και στην εποχή του Περικλέους να σας πω πώς ήταν τα τάλαντα και τα δημοσιονομικά της Αθηναϊκής Συμμαχίας. 
      Εμείς καταψηφίζουμε όλα τα άρθρα και τα καταψηφίζουμε όλα γιατί πιστεύουμε ότι αυτό το νομοσχέδιο γίνεται καθαρά για επικοινωνιακούς λόγους. Θα ξοδέψετε εκ νέου πολλά χρήματα του Έλληνα φορολογούμενου, θα ταλαιπωρήσετε πάρα πολλούς συμπολίτες μας με μια τιτάνια γραφειοκρατία στα σχετικά άρθρα για τις διαδοχικές φωτοτυπίες όλων των στοιχείων, που είπε και ο εισηγητής μας, που αφορούν κάθε μικρομεσαία επιχείρηση, θα ταλαιπωρήσετε κόσμο χωρίς επί της ουσίας να λύσετε ούτε ένα πρόβλημα, γιατί η πηγή του προβλήματος, κύριε Υφυπουργέ, είναι ότι δυστυχώς στην Ελλάδα δεν έχουμε καταλάβει ότι πρέπει να αντιμετωπίζουμε την οικονομία καθαρά, δηλαδή σοβαρά. Και υπάρχουν δύο τρόποι για να αντιμετωπίσεις την ακρίβεια σε μια οικονομία. 
      Ο ένας τρόπος είναι ο τρόπος που επικαλείται η Αριστερά και που είναι ο κεντρικός σχεδιασμός της οικονομίας, ο απόλυτος έλεγχος της οικονομίας, να έχουμε διατίμηση, ποσοστώσεις, αυστηρό αγορανομικό έλεγχο, να έχουμε στην ουσία παρεμπόδιση της εμπορικής δραστηριότητας. Αυτός ο δρόμος οδήγησε στη χρεοκοπία. Ξέρουμε πού οδηγεί. Μην κάνουμε μαθήματα ιδεολογικά. Κατέρρευσαν και ακόμα χρωστούν.
      Ο άλλος δρόμος, που είναι ο δρόμος της ελευθέρας οικονομίας, της αναπτύξεως της εμπορικής δραστηριότητας, της ιδιωτικής πρωτοβουλίας, αυτό που λέμε ελευθέρα οικονομία, σημαίνει ότι αφήνουμε την εμπορική δραστηριότητα να εκτυλίσσεται, πιστεύουμε στις ατομικές ικανότητες των ανθρώπων, επενδύουμε στο επιχειρηματικό όραμα που έχουν.
       Προσέξτε, όμως, την ειδοποιό διαφορά. Ελεύθερη αγορά δεν σημαίνει ασύδοτη αγορά. Κύριε Υπουργέ, θέλω λίγο την προσοχή σας. Ελεύθερη αγορά δεν σημαίνει ασύδοτη αγορά. Προσέξτε γιατί. Θα σας φέρω ένα παράδειγμα. Στις Ηνωμένες Πολιτείες Αμερικής η μεγαλύτερη εταιρεία ηλεκτρονικών του κόσμου, η «MICROSOFT», προσπάθησε πριν από μερικά χρόνια να διασυνδέσει τα Windows, τα λεγόμενα «παράθυρα» που έχουμε όλοι στους υπολογιστές μας, με την πρόσβαση στο διαδίκτυο. Προσπάθησε, δηλαδή, να εγκαταστήσει ένα ηλεκτρονικό μονοπώλιο στις Ηνωμένες Πολιτείες Αμερικής. Όχι μόνο το αμερικανικό κράτος παρενέβη και την παρεμπόδισε, όχι μόνο επέβαλε αυστηρότατα πρόστιμα, αλλά ανάγκασε την εταιρεία να σπάσει τη δραστηριότητα σε δύο διαφορετικές εταιρείες με δικαστική απειλή ότι αν δεν το έκανε εντός συγκεκριμένου χρονικού ορίζοντος, θα έκλεινε την «MICROSOFT».
      Θέλετε να σας πω πώς αντιμετώπισε η Κυβέρνησή σας τη «MICROSOFT», την ίδια εταιρεία; Λες και ήμασταν οι ιθαγενείς της ανταρσίας του Μπάουντι. Ήρθε η «MICROSOFT» εδώ και μας έδωσε μια συμφωνία. Όπως την είχε φωτοτυπία από τα αγγλικά, τη μεταφράσαμε στα ελληνικά, τη φέραμε στο ελληνικό Κοινοβούλιο, παράνομη ούσα για την ελληνική νομοθεσία στην πραγματικότητα. Αυτή είναι η διαφορά ενός κράτους οπαδού της ελευθέρας οικονομίας, που σέβεται το ρόλο του ως κράτους και ενός κράτους που λέει ότι είναι οπαδός της ελεύθερης οικονομίας, αλλά στην ουσία είναι ένα κράτος απόν.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Σας είπε ο εισηγητής μας το παράδειγμα της μπίρας. Εγώ, ξέρετε, αυτόν τον κύριο της Βεργίνας τον έχω ακούσει να μιλάει στο «Real News» του κ. Χατζηνικολάου, στο «ALTER», στον «ALPHA». Βγαίνει ένας επώνυμος επιχειρηματίας και λέει «έχω πέσει θύμα καρτέλ» και ουδείς συγκινείται στην Ελλάδα. Αυτό είναι το κράτος που ονειρευτήκατε; Γι’ αυτό κάνατε εκλογικό αγώνα για να κυβερνήσετε;
      Εγώ περίμενα, όταν άκουγα τις εκπομπές ότι την άλλη μέρα θα είχατε καλέσει την «Αθηναϊκή Ζυθοποιία» –η οποία στην ουσία κατηγορείτο- και να πείτε «έλα εδώ, κύριε, εδώ σε κατηγορεί ο άλλος ότι τον βγάλατε από την αγορά με αθέμιτο τρόπο». Αυτό έκαναν οι Αμερικανοί στη «MICROSOFT» εντός είκοσι τεσσάρων ωρών. Δεν περιμένουν πότε θα ξημερώσει η ώρα του εισαγγελέα. Επεμβαίνει η Κυβέρνηση. Αυτό θα πει καταπολεμώ την ακρίβεια. Γιατί σας άκουσα, κύριε Υπουργέ, σε μία εκπομπή στη ΝΕΤ, όπου είπατε το εξής αμίμητο: Όταν ήρθε η συζήτηση στα καρτέλ, είπατε εσείς ο ίδιος «τα βρήκαμε από την εποχή του ΠΑ.ΣΟ.Κ.». Τι είδους επιχείρημα είναι ότι «βρήκαμε τα καρτέλ από την εποχή του ΠΑ.ΣΟ.Κ.»; Η φιλοδοξία σας ήταν να συντηρήσετε αυτά που έκανε το ΠΑ.ΣΟ.Κ. ή να τα αλλάξετε;
      Άρα, λοιπόν, επί της ουσίας εμείς καταψηφίζουμε, γιατί πιστεύουμε ακράδαντα ότι αυτό θα προσθέσει γραφειοκρατία, έξοδα, χωρίς να έχει όφελος. Εάν θέλετε να υπάρχει όφελος στις τιμές, στην αγορά και στην ακρίβεια, θα πρέπει να παρέμβετε παραδειγματικά, αποφασιστικά, για να καταλάβουν οι μεγάλες εταιρείες ότι η Ελλάς έπαψε να είναι μπανανία. Όταν θα το καταλάβουν αυτό, θα πέσουν οι τιμές.
      Έρχομαι από ένα ταξίδι που έκανα με την Επιτροπή Αποδήμου Ελληνισμού στις Ηνωμένες Πολιτείες Αμερικής. Πρέπει να σας πω ότι το μέσο κόστος ζωής που πληρώνει ο Έλληνας πολίτης είναι το διπλάσιο από αυτό που πληρώνει κάποιος στη Νέα Υόρκη. Είναι απίστευτο να το ζει κάποιος, ότι για τα ίδια πράγματα που πας στην Ελλάδα και πληρώνεις τα διπλάσια χρήματα, στη Νέα Υόρκη πληρώνεις τα μισά για τις ίδιες μάρκες, για τα ίδια αγαθά. Αυτό είναι το δείγμα της αποτυχίας σας. Πώς γίνεται τα ίδια αγαθά να είναι εκεί στο 50% και εδώ να είναι 100% πάνω; Αυτό πρέπει να σας προβληματίσει. Και αυτό δεν λύνεται με νομοσχέδια για λόγους εσωτερικής κατανάλωσης, για να παίξετε πέντε λεπτά στο δελτίο ειδήσεων των 20.00΄.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
      Κύριε Υπουργέ, θα μπορούσα να πω επιγραμματικά, ακούγοντας και τους προηγούμενους Βουλευτές που μίλησαν, για το νομοσχέδιό σας ότι ήρθε στη σκέψη μου πως «εδώ καράβια χάνονται, βαρκούλες αρμενίζουν». Αυτό λέει το νομοσχέδιό σας. Μη σας πω ότι δεν είναι ούτε καν βαρκούλες, ιστιoσανίδες wind surfing για μερικούς που έχουν ιδιαίτερες ικανότητες και ιδιαίτερη οικονομική επιφάνεια, γιατί δεν καταλαβαίνω σε τι βοηθά την κατάσταση της αγοράς εν μέσω αυτής της οικονομικής κρίσης που στενάζει η αγορά. Οι άνθρωποι της αγοράς είναι σε απόγνωση και δεν καταλαβαίνω τι μηνύματα, τι εμπνεύσεις ή ενισχύσεις δίνει αυτό το νομοσχέδιο. Πέρα από αυτά που θα πούμε εμείς, εσείς τι θα μπορούσατε να πείτε; Γιατί εγώ νομίζω ότι δημιουργείται ένα γραφειοκρατικό αλαλούμ και -λυπάμαι που θα το πω- μία ελαφρώς φαιδρή ή όχι μόνο ελαφρώς φαιδρή κατάσταση.
      Σύμφωνα με το άρθρο 1 συστήνεται ένας ενιαίος διοικητικός τομέας με αντικείμενο επικαλυπτόμενο από τις υπηρεσίες της Γενικής Γραμματείας Εμπορίου, η οποία ναι μεν ουσιαστικά αποψιλώνεται από εξουσίες, τυπικά όμως διατηρεί τις υφιστάμενες υπηρεσίες, οι οποίες επίσης θα εξακολουθούν να διαθέτουν αρμοδιότητα, να ασκούν αγορανομική πολιτική. 
      Εάν είστε Κυβέρνηση, που πιστεύω πως αυτό πλέον είναι απίθανο, προβλέπω ότι σε λίγο θα βγείτε να μας πείτε ότι για την ακρίβεια της αγοράς φταίει η γραφειοκρατία. Όμως, ο ελληνικός λαός γνωρίζει πολύ καλά ότι από σκοπιμότητα και μόνο αποφασίσατε τη σύσταση του ενιαίου διοικητικού τομέα και όχι για να τιθασεύσετε την αγορά. Επαναλαμβάνω ότι μόνο το ότι ο Ειδικός Γραμματέας έχει τον πρώτο και ουσιαστικά μόνο λόγο του ποιος θα πληρώνει και τι, φθάνει για να καταλάβουμε όλοι τι συμβαίνει και τι θέλετε να κάνετε με αυτό το νομοσχέδιο.
      Στο άρθρο 3 επιτείνεται ακόμα περισσότερο το γραφειοκρατικό αδιέξοδο. Είναι βέβαιο ότι θα ανακύψει επικάλυψη αρμοδιοτήτων μεταξύ της νέας υπηρεσίας και των υπηρεσιών εμπορίου στις Νομαρχιακές Αυτοδιοικήσεις, που ελέγχουν επίσης την αγορά. Αντί, λοιπόν, να ενισχύσετε αυτές τις υπηρεσίες, να πάρετε όπου και αν χρειάζεται, όπως σας ζητούν όλες οι Νομαρχιακές Αυτοδιοικήσεις, προσωπικό, προβλέπετε τη σύσταση νέας υπηρεσίας σε κάθε γενική γραμματεία περιφέρειας με παράλληλες και ανάλογες αρμοδιότητες. 
      Και δεν φθάνει αυτό. Ο νέος διοικητικός φορέας θα έχει υπέρογκο κόστος –το είπα και χθες, το επαναλαμβάνω και σήμερα- για τον Έλληνα φορολογούμενο με εξαιρετικά αμφίβολο αντίκρισμα. Διαβάζοντας κανείς την έκθεση του Γενικού Λογιστηρίου του Κράτους διαπιστώνει ότι θα μας κοστίζει ο κούκος αηδόνι!
      Επειδή, κύριε Υπουργέ, είστε άνθρωπος της αγοράς, όπως και ο αρμόδιος Υπουργός, τι περιμένετε να εισπράξετε –γιατί αυτά είναι ανταποδοτικά- από τη λειτουργία αυτού του ενιαίου φορέα που νομοθετείτε σήμερα; Ποια θα είναι τα κέρδη για τη λειτουργία της αγοράς; Γιατί, πέραν του να προσλάβετε τα «γαλάζια» παιδιά, πέραν του ότι δίνετε το δικαίωμα στον ειδικό γραμματέα να συνάπτει συμφωνίες με ιδιώτες με υπέρογκα ποσά, πέραν του ότι στην έκθεση του Γενικού Λογιστηρίου του Κράτους στο υπέρογκο ποσό που λέω δεν αναφέρονται οι υπερωρίες και τα έξοδα μεταφοράς και διακίνησης των υπαλλήλων, κάτι που σημαίνει ότι ανεβαίνει ακόμη περισσότερο το κέρδος, οφείλετε να μας πείτε εδώ για ποιο πράγμα θα υπάρχει αυτή η επιτροπή, γιατί δίνετε αρμοδιότητες στον Υπουργό που δεν θα ελέγχονται, δεν θα υπάρχει επανέλεγχος, θα ορίζονται ή όχι πρόστιμα από τον ειδικό γραμματέα, χωρίς κανείς να μπορεί να ελέγξει ή να δει πώς και γιατί επιβάλλονται ή και δεν επιβάλλονται. 
      Οι συμβάσεις με ιδιώτες –το τονίζω- είναι αγνώστου ύψους, γενικώς και αορίστως γι’ αυτήν την υποβοήθηση του έργου της υπηρεσίας. Θέλω, λοιπόν, να μας πείτε -σας το ζήτησα και χθες- τι κρύβεται πίσω απ’ αυτήν τη διάταξη, τι θέλετε να καταφέρετε, εκτός από αυτό που αρχίζουμε εμείς να υποψιαζόμαστε, ότι ανοίγετε μία κερκόπορτα, ώστε να μπορούν οι ιδιώτες να συμμετέχουν στην εποπτεία της αγοράς. Δηλαδή, θα χρυσοπληρώνετε ιδιώτες με υπέρογκα ποσά, για να ελέγχουν άλλους ιδιώτες. 
      Κύριε Υπουργέ, επαναλαμβάνω –και θα περιμένω την τοποθέτησή σας- ότι περιμένω να μας πείτε τι θα αποκομίσετε, ποια οφέλη δηλαδή, για την αγορά με αυτό το νομοσχέδιό σας. Γιατί μέχρι τώρα έχουμε μόνο αόριστα πράγματα και τίποτα θετικό.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε  Υφυπουργέ, πραγματικά είστε ένας αξιόλογος κοινοβουλευτικός και μου είστε πολύ συμπαθής, αλλά συναισθάνομαι τη μοναξιά σας, συναισθάνομαι το πόσο μόνο σας έχει αφήσει το κόμμα σας στην προάσπιση αυτού του νομοσχεδίου. Μου θυμίζει μέρες του 2003 όταν σε νομοσχέδιο του ΠΑ.ΣΟ.Κ. μιλούσαν δύο Βουλευτές του ΠΑ.ΣΟ.Κ. και δέκα Βουλευτές της Νέας Δημοκρατίας. Εδώ φθάσατε στο σημείο να ομιλούν πέντε Βουλευτές της Νέας Δημοκρατίας, δεκαεπτά του ΠΑ.ΣΟ.Κ. και επτά των μικροτέρων κομμάτων. Αυτό ήταν το όλο background της χθεσινής και σημερινής ημέρας γύρω από τη συζήτηση αυτού του νομοσχεδίου.
      Το νομοσχέδιο αυτό καθ’ εαυτό κατά βάση δεν προσθέτει τίποτε στο σκοπό για τον οποίο εσείς το καταθέσατε, τίποτε ως προς το θέμα του να προστατεύσει τον καταναλωτή από την ακρίβεια που καλπάζει στην αγορά. Και χώρια από αυτό δημιουργείται ένα βαρύ και δυσκίνητο κράτος, ένα κράτος που έρχεται να προστεθεί στα ανελαστικά έξοδα που πληρώνει ο ελληνικός λαός. Αντί να έχουμε ένα κράτος μικρό και ευέλικτο, ένα κράτος ελεγκτικό, εποπτικό, δημιουργούμε υπηρεσίες  επί υπηρεσιών. 
      Σας λέω λοιπόν: Τι ίσχυε στην αγορά, αν εξαιρέσουμε τον Υφυπουργό Ανάπτυξης, με αρμοδιότητα ελέγχου της αγοράς; Υπήρχαν άλλες επτά υπηρεσίες. Έρχεσθε λοιπόν εσείς, στα πέντε χρόνια τα οποία κυβερνάτε τον τόπο και προσθέτετε άλλες οκτώ υπηρεσίες. Δηλαδή, κάνουμε ένα κράτος με επιπλέον οκτώ υπηρεσίες, βαρύ και δυσκίνητο, ένα κράτος στο οποίο η μία υπηρεσία με την άλλη έρχεται πολλές φορές σε αντίθεση, αντί να λειτουργεί υπέρ του πολίτη, υπέρ του καταναλωτή, υπέρ του να δημιουργείται ανταγωνισμός στην αγορά κάτω από υγιείς κανόνες.
      Θεωρώ λοιπόν ότι το νομοσχέδιο αυτό δεν προσθέτει τίποτε για το σκοπό και για τον τίτλο τον οποίο του βάλατε «Υπηρεσία Εποπτείας Αγοράς και άλλες διατάξεις».
      Έρχομαι τώρα στα επί μέρους.  Θεωρώ, κύριε  Υπουργέ, ότι μετά την υπόδειξή μας στα άρθρα 2 και 19, πήρατε τουλάχιστον τις αρμοδιότητες από τον ειδικό γραμματέα, τον οποίο ορίζει το νομοσχέδιο αυτό, ως προς το ζήτημα του να μην έχει αυτός το αποκλειστικό δικαίωμα στο να εισηγείται πού θα υπάρχει κοστολόγηση και το να εισηγείται ποιοι ιδιώτες θα προσληφθούν για τους ελέγχους της αγοράς. Την πρώτη αρμοδιότητα την αφήσατε και στις υπηρεσίες. Το δέχομαι, σωστά, γιατί σας το υποδείξαμε και κατά βάση ακούσατε τις υποδείξεις μας. Το άλλο το αφήνετε στον Υπουργό. Όμως, το άλλο που αφήνετε στον Υπουργό είναι η μεγάλη πόρτα απ’ όπου για τις ελλείψεις, ως προς το θέμα των ελέγχων, μπορεί τον οποιονδήποτε ιδιώτη να τον παίρνει ο Υπουργός «τσιμπητό» και να τον βάζει έξω από τον υπηρεσιακό έλεγχο, για ελέγχους της αγοράς. Δηλαδή, είχαμε τις εταιρείες είσπραξης εσόδων ή υπενθύμισης πληρωμών δόσεων, δανείων από τις τράπεζες, τώρα θα έχουμε και τις υπηρεσίες  των ιδιωτών για τους ελέγχους. Αυτό δεν μπορώ να το καταλάβω όταν δεν μπει σε μία γενικότερη φιλοσοφία λειτουργίας το κράτος. Αποσπασματικά δεν γίνεται. Μόνο για ρουσφέτι σε ορισμένους θα μπορούσα να το πω.
      Έρχομαι τώρα στα θέματα των τροπολογιών. Κατά βάση, ως προς το θέμα του Ταμείου Εγγυοδοσίας των Μικρών Επιχειρήσεων, κάνετε αναδιαρθρώσεις σε αυτό το ταμείο, αλλά το σκοπό για τον οποίο πρέπει να ενισχυθεί, δεν τον ενισχύετε. Σε αυτήν την τεράστια κρίση της αγοράς, όπως σας είπε και ο κ. Βενιζέλος, όπως σας είπε ο εισηγητής μας, όπως σας είπε ο Κοινοβουλευτικός μας Εκπρόσωπος κ. Χρυσοχοΐδης, που πρέπει να δημιουργήσουμε ρευστότητα, που μέσα από τη ρευστότητα θα μπορέσουν οι επιχειρήσεις να κρατηθούν, αλλά να γυρίσει και χρήμα στην αγορά, εσείς σε αυτό το σημείο δεν κάνετε τίποτα.
      Αφήστε που στην έκθεση την οποία κάνατε και την υπουργική απόφαση για το νόμο που ψηφίσαμε για τη ρευστότητα στις τράπεζες, μόνο το 0,1 του δείκτη είναι η αξιολόγηση των τραπεζών ως προς το θέμα τού πόσα στεγαστικά δάνεια έδωσαν και πόσα δάνεια έδωσαν στις μικρομεσαίες επιχειρήσεις. Το 0,5 του δείκτη γκρος, πηγαίνει ουσιαστικά στη μεγέθυνση των τραπεζών. Το 0,4 του δείκτη πηγαίνει ως προς το ζήτημα της ρευστότητας και των ιδίων κεφαλαίων των τραπεζών. Είναι σαν να λέτε στις τράπεζες «καλώς δεν δίνετε στεγαστικά, καλώς δεν ενισχύετε τις μικρομεσαίες επιχειρήσεις». Εγώ, την τροπολογία αυτή, παρ’ όλο που το πρώτο σκέλος της είναι θετικό, την καταψηφίζω μόνο και μόνο γιατί δεν ενισχύεται το Τ.Ε.Μ.Π.Ε.. 
      Έρχομαι στην τροπολογία του Υπουργείου Αγροτικής Ανάπτυξης και Τροφίμων. Εγώ θα την ψηφίσω αυτήν την τροπολογία γιατί είναι εργαζόμενοι στο νομό μου. Θέλω να ξεκαθαρίσω όμως ότι η τροπολογία αυτή είναι σταγόνα στον ωκεανό των απολύσεων σε όλη την Ελλάδα. Είναι χαριστική και μονόπλευρη μόνο σε ένα κομμάτι εργαζομένων που απολύονται, γιατί κλείνουν οι επιχειρήσεις τους και θα τη χαρακτήριζα ρουσφετολογική για ένα και μόνο λόγο: Πείτε μου, από τους εργαζόμενους οι οποίοι είναι να βγουν στη σύνταξη –σαράντα τέσσερις τον αριθμό για τις δύο επιχειρήσεις- και μπαίνουν σε ειδικό πρόγραμμα, πόσοι προσελήφθησαν μετά το 2005; Και από τους εργαζόμενους που πάνε με αυτόν τον τρόπο στις υπηρεσίες  της Περιφέρειας και των Νομαρχιών της Ανατολικής Μακεδονίας και Θράκης, τους ενενήντα, πόσοι προσληφθήκανε μετά το 2005; 
      Ενώ οι επιχειρήσεις πήγαιναν προς κλείσιμο, έβγαιναν σε σύνταξη κάποιοι, με προγράμματα και από πίσω, ενώ οι επιχειρήσεις έπρεπε να έχουν άλλον τρόπο για να μπορέσουν να έχουν έσοδα, να είναι ανταγωνιστικές, προσελάμβαναν υπαλλήλους. Προσελάμβαναν υπαλλήλους  με μία κακή διαχείριση. 
      Έρχομαι τώρα στην ανακοίνωση της Π.Α.Σ.Κ.Ε. του Νομού Ξάνθης. Οι ογδόντα εργαζόμενοι της «VERTICAL» που απολύθηκαν, τι θα γίνουν; Της «GROUPAL», που οι μισοί έχουν βγει σε διαθεσιμότητα; Σαράντα κάνουν δεκαπέντε ημέρες δουλειά και σαράντα κάνουν τις επόμενες δεκαπέντε ημέρες. Η «INTRACOM» κλείνει. Είκοσι εργαζόμενοι. Η «ΦΩΝΗ ΤΗΣ ΑΜΕΡΙΚΗΣ» έκλεισε. Σαράντα εργαζόμενοι. «ΠΛΑΣΤΙΚΑ ΘΡΑΚΗΣ», αρχίζει και απολύει.
      Σας ερωτώ λοιπόν: Γι’ αυτούς τους εργαζόμενους υπάρχει άλλος θεός; Αυτοί οι εργαζόμενοι δεν μπορούν να ενταχθούν σε κάποιο πρόγραμμα ώστε να μπορέσουν να οδηγηθούν και αυτοί κάτω από τη σκέπη ενός προγράμματος;
      Παρ’ όλο που ψηφίζω την τροπολογία αυτή, θεωρώ ότι είναι τροπολογία στοχευμένη ρουσφετολογικά.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε  Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, θέλω και εγώ να καταθέσω τη συνηγορία μου για ένα πολύ σημαντικό νομοσχέδιο που σήμερα συζητείται στη Βουλή, το νομοσχέδιο για τη δημιουργία υπηρεσίας εποπτείας της αγοράς, ένα νομοσχέδιο που είναι εξαιρετικά επίκαιρο, ένα νομοσχέδιο που έρχεται σε μία δύσκολη ώρα για τη διεθνή οικονομία, για την ευρωπαϊκή οικονομία, αλλά και για τη χώρα μας, όπου οι κραδασμοί από την παγκόσμια οικονομική κρίση είναι πολύ σημαντικό ότι είναι πολύ μικρότεροι απ’ ό,τι άλλων χωρών της Ευρωπαϊκής Ένωσης και όπου όλοι αντιλαμβανόμαστε ότι πρέπει να εντατικοποιηθούν οι έλεγχοι στην ελληνική αγορά, έτσι ώστε και ο πληθωρισμός να μειωθεί και η ακρίβεια να παταχθεί. 
      Συμφωνούμε όλοι και είμαστε υπέρ της ελεύθερης αγοράς. Όταν μιλούμε όμως για ελεύθερη αγορά, δεν εννοούμε την ασυδοσία στην αγορά. Μιλούμε για κάτι εντελώς διαφορετικό. Γι’ αυτό πολύ σωστά το Υπουργείο Ανάπτυξης καταθέτει το νομοσχέδιο αυτό και πιστεύουμε ότι θα αποτελέσει ένα αποτελεσματικό εργαλείο για να εντατικοποιηθούν και να γίνουν πιο αποτελεσματικοί οι  έλεγχοι στην αγορά. 
      Θέλω, όμως, παράλληλα με το νομοσχέδιο να μιλήσω γι’ αυτήν την τροπολογία του Υπουργείου Αγροτικής Ανάπτυξης και Τροφίμων, του Υπουργείου Οικονομίας, του Υπουργείου Εργασίας, του Υπουργείου Ανάπτυξης και του Υπουργείου Εσωτερικών. 
      Θεωρώ, κύριε συνάδελφε, ότι δεν ανταποκρίνεται στην πραγματικότητα αυτό που λέτε περί ρουσφετολογικής τροπολογίας, διότι όλοι όσοι μπαίνουν σε αυτό το ειδικό πρόγραμμα που αναφέρεται στις δύο κρατικοσυνεταιριστικές εταιρείες, όσοι μπαίνουν στο πρόγραμμα συνταξιοδότησης προσελήφθησαν όλοι πριν από το 2004 και μάλιστα προσελήφθησαν όχι με Α.Σ.Ε.Π., αλλά όπως γνωρίζετε πολύ καλά. Δεύτερον, αυτοί που πηγαίνουν στις υπηρεσίες της περιφέρειας τα 2/3 και περισσότεροι προσελήφθησαν και αυτοί πριν από το 2004. Κατά συνέπεια να μη μιλούμε για ρουσφετολογική τροπολογία.
      Και να πούμε μία αλήθεια; Αυτή η τροπολογία οδηγεί σε ανάπτυξη, διότι απεγκλωβίζει παραγωγικούς πόρους του τόπου μας, της πατρίδας μας και της δικής σας και της δικής μας, που ήταν εγκλωβισμένοι, που απορροφούσαν πολύ μεγάλα χρηματικά ποσά, τα οποία κρατούσαμε από την ανάπτυξη του τόπου. Με τον τρόπο αυτόν πλέον μπαίνουν οι βάσεις για νέες επενδύσεις, για ανάπτυξη, για μείωση της ανεργίας στην περιοχή μας. 
      Και βέβαια ξέρετε πολύ καλά και εγώ και εσείς και όλοι ότι η ζωή των ανθρώπων και η ζωή των επιχειρήσεων διαγράφει έναν κύκλο. Όσο για τις εταιρείες αυτές που προσέφεραν στον τόπο, που τις δημιούργησε ο μεγαλύτερος συνεταιριστής που πέρασε από τον τόπο μας, ο Αλέξανδρος Μπαλτατζής ήταν η προσφορά τους πολύ μεγάλη. Όμως φτάσαμε στο τέλος. Πρέπει να το καταλάβουμε. Και μαζί με τη διασφάλιση των εργαζομένων, παράλληλα δίνεται η δυνατότητα να γίνουν νέες επενδύσεις στον τόπο, όπως είπα προηγουμένως.
      Για τα υπόλοιπα που είπατε, ναι, υπάρχει θέμα. Σε κάποιες επιχειρήσεις μειώνεται η απασχόληση, δημιουργείται ανεργία. Παράλληλα όμως πρέπει να σας επισημάνω ότι γίνονται και νέες επενδύσεις και εκσυγχρονισμού και δημιουργίας νέων επιχειρήσεων και στην Ξάνθη και σε όλη την Ελλάδα και ότι μέσα από τις προσπάθειες και τις παρεμβάσεις που γίνονται και στον αγροτικό τομέα, δίνεται η δυνατότητα να αναπτυχθούν υποδομές, να μπουν οι βάσεις για νέες καλλιέργειες. Και ξέρετε πολύ καλά ότι σύντομα εγκαινιάζουμε συσκευαστήρια, διαλογητήρια στον τόπο μας, έτσι ώστε να έχουμε πολλαπλασιαστικά αποτελέσματα και στην αγορά και στην απασχόληση και στην ανάπτυξη.
      Χαίρομαι πραγματικά που συμφωνείτε μαζί μας, που ψηφίζετε την τροπολογία θεωρώντας ότι και διασφάλιση των εργαζομένων έχουμε με την τροπολογία αυτή και ανάπτυξη στον τόπο μας διαμορφώνουμε και δημιουργούμε.
      Και θα ήθελα, κυρία Πρόεδρε, να προσθέσω δύο σημεία στην τροπολογία, που είναι και απαίτηση των εργαζομένων.  
      ΠΡΟΕΔΡΕΥΟΥΣΑ (΄Ελσα Παπαδημητρίου): Θα μιλήσετε τώρα για την τροπολογία; 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θα τα κλείσω και τελειώνω. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Αυτά τα δύο σημεία, εντάξει.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Στην πρώτη παράγραφο και στην τέταρτη σειρά διαγράφεται η φράση «έως και τις 30-11-2008» -είχε γίνει νωρίτερα η τροπολογία- και τίθεται αντ’ αυτής η φράση «κατά τη διάρκεια της θέσης τους σε εκκαθάριση». 
      Στην πρώτη παράγραφο του ίδιου άρθρου, δωδέκατη σειρά διαγράφεται η φράση «στο άρθρο 25 του ν. 2738/99» και τίθεται αντ’ αυτής η φράση «στο άρθρο 225 του ν. 3463/06» και επίσης προστίθεται στο τέλος αυτής η φράση «εντός μηνός από τη δημοσίευση του παρόντος». 
      ΠΡΟΕΔΡΕΥΟΥΣΑ (΄Ελσα Παπαδημητρίου): Παρακαλώ να κατατεθούν στα Πρακτικά τα έγγραφα. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Βεβαίως. 
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να φωτογραφηθεί η σελίδα 173)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Νικητιάδης έχει το λόγο.
      ΓΕΩΡΓΙΟΣ ΝΙΚΗΤΙΑΔΗΣ: Είμαι ο τελευταίος.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο προτελευταίος. Υπάρχει και προτασσόμενη δευτερολογία.
      Κύριε Νικητιάδη, μου επιτρέπετε μια και δεν αργήσατε, να κάνω μία ανακοίνωση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τρεις συνοδοί καθηγητές από το 3ο Γενικό Λύκειο Νέας Σμύρνης. Είναι το δεύτερο σημερινό γκρουπ. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Παρακαλώ, κύριε συνάδελφε, έχετε το λόγο.
      ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κυρία Πρόεδρε.
      Κύριοι Υπουργοί, κυρίες και κύριοι συνάδελφοι, άκουσα τον προλαλήσαντα Υπουργό να αναφέρεται σε επίκαιρο νομοσχέδιο και πραγματικά υποψιάζομαι ότι δεν έχετε διαβάσει την αιτιολογική έκθεση, διότι θεωρώ ότι το νομοσχέδιο αυτό ξεπεράστηκε από το χρόνο. Σας ξεπέρασαν τα γεγονότα, κύριοι Υπουργοί, διότι η αιτιολογική έκθεση, επί της οποίας βασίζεται αυτό το νομοσχέδιο, αναφέρεται στην αυξημένη ζήτηση δημητριακών στην Αίγυπτο, στην Αλγερία, στη Λιβύη, στην Τυνησία και στην άνοδο των τιμών, αναφέρεται στην αυξημένη άνοδο στις τιμές στις Ηνωμένες Πολιτείες και στο σχέδιο για να αυξηθούν οι καλλιέργειες,  κάνει ολόκληρη ανάλυση στην Ευρώπη σε σχέση με τα δημητριακά και πουθενά δεν υπάρχει η παγκόσμια κρίση. Άρα πώς το θεώρησε ο προλαλήσας Υπουργός επίκαιρο και πώς αυτό το νομοσχέδιο μπορεί να είναι επίκαιρο, εγώ δεν μπορώ να το παρακολουθήσω.
      Είναι βέβαια προφανές, κυρίες και κύριοι συνάδελφοι, ότι κάθε νομοσχέδιο που έρχεται προκειμένου να βοηθήσει στην εύρυθμη λειτουργία της αγοράς, κάθε νομοσχέδιο που έρχεται προκειμένου να ελεγχθεί η ακρίβεια, είναι ένα σημαντικό νομοσχέδιο και έτσι θα πρέπει να το αντιμετωπίσουμε. Όμως θα επικαλεστώ τον τοποθετηθέντα εδώ Βουλευτή της Νέας Δημοκρατίας κ. Παυλίδη, ο οποίος, κύριε Υπουργέ, προκειμένου να καταδείξει την αναγκαιότητα, επιτέλους, να υπάρχει έλεγχος στην αγορά, αναφέρθηκε στο ότι θα πρέπει πέρα από τις νομαρχίες να επεκταθεί και στα επαρχεία η υπηρεσία εκείνη που θα μπορεί να προβαίνει σε αυτούς τους ελέγχους. Με αφορμή αυτό, για να καταδείξει το χάλι με διακριτικό τρόπο και για να καταδείξει τον τρόπο που αντιμετωπίζετε τα νησιά, σας ανέφερε ένα γεγονός που έλαβε, κυρίες και κύριοι συνάδελφοι, χώρα χθες, ένα γεγονός πρωτάκουστο. Και θα το επαναλάβω για να δείτε τον τρόπο που προσεγγίζει τα νησιά η Κυβέρνηση που μας κυβερνά σήμερα. 
      Ο κ. Παυλίδης, κατήγγειλε ότι χθες ήταν έτοιμο, πακεταρισμένο ένα άγαλμα για να μεταφερθεί στην Κάλυμνο. Πρόκειται για την κόρη της Καλύμνου. Αυτό το άγαλμα ξαφνικά ο Υπουργός Πολιτισμού έδωσε εντολή να μη μεταφερθεί στην Κάλυμνο.
      Κυρίες και κύριοι συνάδελφοι, αυτήν τη στιγμή βοά η Κάλυμνος –εγώ ήδη κατέθεσα επίκαιρη ερώτηση για το θέμα- διότι ο Υφυπουργός της Κυβέρνησης κ. Βαληνάκης, όπως λέγεται, παρενέβη για να μη δρέψει της δόξης της μεταφοράς του αγάλματος ο κ. Παυλίδης. Ακούστε λειτουργία για τα νησιά μας. Ευτυχώς ο μόνος αθώος σ’ αυτήν την ιστορία είναι ο  κ. Καραμάριος, που είναι εδώ, και ο οποίος δεν ασχολήθηκε με το άγαλμα. 
      Αυτά όμως θα τα συζητήσουμε στην επίκαιρη ερώτηση που έχω καταθέσει. Απλώς το καταγράφω επειδή έγινε αναφορά από τον κ. Παυλίδη εδώ και θεώρησα υποχρέωσή μου να αναφερθώ και εγώ.
      Να επανέλθουμε όμως στο συζητούμενο νομοσχέδιο.
      Κύριε Υπουργέ, πεποίθησή μου είναι ότι κάνετε μία αναδιάταξη των διευθύνσεων με ένα τεράστιο κόστος πρόσληψης διακοσίων ατόμων και με μια τοποθέτηση ενός γενικού γραμματέα. Προσπάθησα να δω τι παραπάνω θα κάνει από όσα θα έπρεπε να κάνει το Υπουργείο σας για τον έλεγχο της αγοράς με αυτό το νομοσχέδιο αυτή η ειδική γραμματεία και δεν είδα πουθενά να προστίθεται κάτι παραπάνω. Απλώς προστίθεται η σύγχυση των αρμοδιοτήτων, διότι –σας ρώτησα και στην επιτροπή γι’ αυτό το θέμα- δεν ξέρουμε τι θα γίνεται όταν θα ελέγχουν οι υπάλληλοι της νομαρχίας την αγορά και θα καταλήγουν σε ένα πόρισμα και την επόμενη ημέρα πάνε οι υπάλληλοι αυτής της Ειδικής Γραμματείας και κάνουν τον ίδιο έλεγχο και καταλήξουν σε διαφορετικό πόρισμα. 
      Όπως επίσης δεν ξέρουμε τι θα γίνει, τριπλή σύγχυση, όταν θα κάνετε τις διευθύνσεις στις περιφέρειες -και τοποθετήθηκα και γι’ αυτό το θέμα στην επιτροπή- και θα έχουμε πια Διεύθυνση Ελέγχου στην περιφέρεια, Διεύθυνση Ελέγχου στη νομαρχία, Ειδική Γραμματεία και άλλες δεκατέσσερις υπηρεσίες που ανέφερε ο κ. Κεγκέρογλου στην τοποθέτησή του σήμερα. Βρείτε εσείς άκρη για το πώς επιτέλους θα ελέγξουμε αυτήν την αγορά. 
      Και για να ολοκληρώσω σε σχέση με το αρχικό σκέλος, σας είπα, κύριε Υπουργέ, ότι ένα νομοσχέδιο που έρχεται με πέντε άρθρα επί της ουσίας και με δεκαοκτώ επί της διαδικασίας, φοβάμαι ότι δεν μπορεί να είναι ένα επιτυχές νομοσχέδιο. Εμείς βέβαια -αυτό είναι απολύτως βέβαιο και έτσι τοποθετήθηκαν όλοι οι συνάδελφοι του ΠΑ.ΣΟ.Κ.- θα θέλαμε πραγματικά να υπάρξει ένα όργανο που επιτέλους να ελέγξει την αγορά και να ελέγξει και την ακρίβεια. Μακάρι, το ευχόμαστε. Δεν το ελπίζουμε και σε κάθε περίπτωση πολύ γρήγορα θα  υπάρξουν άλλα όργανα από αυτά που θα δημιουργηθούν, με το ΠΑ.ΣΟ.Κ., ώστε να γίνει αυτός ο έλεγχος. 
      Επί των άρθρων πολύ γρήγορα, στο άρθρο 4 παράγραφος γ’, κύριε Υπουργέ, λέτε ότι τα όργανα αυτά ελέγχου της νέας υπηρεσίας θα μπορούν να ζητούν στοιχεία -και ορθώς- από τους ελεγχόμενους, τα οποία όμως οι ελεγχόμενοι οφείλουν να δώσουν εντός πέντε ή δεκαπέντε ημερών από τότε που θα διαταχθεί ο έλεγχος. Και εγώ σας λέω, λοιπόν, τώρα: Το επόμενο άρθρο προβλέπει πρόστιμα από 5.000 έως 300.000 ευρώ για τέτοιου είδους παραβάσεις. Προσέξτε τώρα δύναμη που θα έχει αυτός ο υπάλληλος αυτής της υπηρεσίας. Θα έρχεται …
      ΑΝΑΣΤΑΣΙΟΣ ΚΑΡΑΜΑΡΙΟΣ : Τροποποιήθηκε.
      ΓΕΩΡΓΙΟΣ ΝΙΚΗΤΙΑΔΗΣ:  Τροποποιήθηκε, μου λέει ο κ. Καραμάριος, εγώ δεν έχω δει ότι τροποποιήθηκε σε ό,τι αφορά τον τρόπο που θα ελέγχεται και λέω το εξής: Κατ’ αρχάς, αφορά μια παράβαση ή θα μπορεί ο υπάλληλος να πηγαίνει και να λέει: «Θέλω αυτά τα τιμολόγια από το 1963 έως το 2005, αυτά τα βιβλία από τότε μέχρι τότε», στοιχεία δηλαδή που ο ελεγχόμενος μπορεί να χρειαστεί και ένα μήνα και δύο μήνες για να τα βρει και να τα φέρει στον υπάλληλο. Θα έχει, λοιπόν, δικαίωμα ο υπάλληλος και καταλαβαίνετε τι μπορεί να συμβαίνει και δεν το υπονοώ, αναφέρω σαφέστατα την προοπτική αυτός ο υπάλληλος να εκβιάζει τον ελεγχόμενο, θα μπορεί, λοιπόν, αυτός ο υπάλληλος να ρίξει πέντε διαφορετικά πρόστιμα των 300.000, ενάμισι εκατομμύριο, θα πρέπει ο ελεγχόμενος να καταθέσει 20% όταν θα πάει στο δημόσιο ταμείο και βρείτε εσείς άκρη από αυτή την ιστορία με τον ασύδοτο υπάλληλο. 
      Στο άρθρο 7 που αναφέρεται στο γραφείο του ειδικού γραμματέα, δεν υπάρχει πουθενά κάποια περιγραφή τι είναι αυτό το γραφείο.  Επειδή το χρησιμοποιείτε ως όργανο, από ποιους θα αποτελείται αυτό το γραφείο του Ειδικού Γραμματέα, έτσι ώστε να γνωρίζουμε  και εμείς αυτό το όργανο τι ακριβώς θα  κάνει και με ποιους θα το κάνει;
      Και τέλος στο άρθρο 13, που αναφέρεστε στα διακόσια άτομα, να μην αναφερθούμε στις διαδικασίες, τα είπαν όλα οι συνάδελφοι, όμως σε αυτά τα διακόσια άτομα, έχετε και νομικούς, έχετε και οικονομολόγους, έχετε και κοστολόγους, έχετε και διοικητικούς, έχετε και μηχανογράφους. Τι τους θέλετε και τους είκοσι πέντε πρόσθετους επιστήμονες προκειμένου να βοηθήσουν το έργο; 
      Και τέλος κλείνω, κυρία Πρόεδρε. Φέρνετε την τελευταία στιγμή μια τροπολογία για τις ενδοομιλικές συναλλαγές πάρα πολύ σημαντική. Εμείς δεν πήραμε χαμπάρι πότε ήρθε αυτή η τροπολογία. Είναι της τελευταίας ημέρας. Οφείλατε με πολύ μεγαλύτερη σοβαρότητα να αντιμετωπίσετε ένα θέμα όπως οι ενδοομιλικές συναλλαγές. Κατά συνέπεια, εμείς δεν μπορούμε να συναινέσουμε στην ψήφιση ούτε κατ’ άρθρον αυτού του νομοσχεδίου και σας ευχαριστώ που με ακούσατε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Και εγώ ευχαριστώ, κύριε συνάδελφε. 
      Το λόγο  έχει ο κ. Χρίστος Βερελής για τέσσερα λεπτά, προτασσόμενη δευτερολογία. 
      ΧΡΙΣΤΟΣ ΒΕΡΕΛΗΣ: Ευχαριστώ, κυρία Πρόεδρε. 
      Παίρνω το λόγο, αγαπητή κυρία Πρόεδρε και κύριε Υπουργέ, για να θέσω ένα θέμα που αφορά τις ιχθυοκαλλιέργειες. Υπάρχει το ΙΧΘΥ.Κ.Α.. Είναι ένα μικρό ερευνητικό κέντρο, το οποίο έγινε επειδή ο Αναστάσιος Πεπονής, ο οποίος συνέβαλε στην ίδρυσή του έβλεπε ήδη από τις αρχές της δεκαετίας του ΄80 ότι θα έπρεπε να υπάρξει μία προσπάθεια στήριξης ενός κλάδου ο οποίος υποσχόταν πολλά και αυτό έγινε στην πορεία. Ο κλάδος των ιχθυοκαλλιεργειών είναι ένας κλάδος ο οποίος έχει ένα εξαιρετικό δυναμισμό, παρά τις πολύ μεγάλες δυσκολίες που έχει η αγορά το διάστημα αυτό, που φέρνει δεκάδες εκατομμύρια ευρώ συνάλλαγμα και που είναι στις πολύ υψηλές θέσεις στους παραγωγούς αλιευμάτων καλλιέργειας. 
      Βλέπω, λοιπόν, τώρα ότι με πολύ μεγάλη ευκολία, χωρίς προσπάθεια, αποφασίζει η Κυβέρνηση να το δώσει, για να γίνει τι; Για να γίνει άλλος ένας σταθμός παραγωγής, όχι έρευνας. Και σκέπτομαι: Έγιναν προσπάθειες πριν φτάσουμε σ' αυτό; Κλήθηκαν οι άνθρωποι οι οποίοι έχουν τις μονάδες ιχθυοκαλλιέργειας να τους γίνει μία πρόταση,  προκειμένου να γίνει μία συνεργασία και μία συγχρηματοδότηση ενός ερευνητικού κέντρου που δεν υπάρχουν στην πατρίδα μας, που είναι ένας κλάδος ο οποίος έχει τη δυνατότητα να προσφέρει πολύ περισσότερα στο μέλλον; Έτσι αβασάνιστα φτάσαμε σε ένα σημείο να το κλείσουμε, προκειμένου να απαλλαγούμε από ένα πρόβλημα; Και το πρόβλημα δημιουργείται, όπως συνολικά είναι τα προβλήματα της έρευνας στη χώρα μας, διότι τα θέματα τα ερευνητικά αντιμετωπίζονται εδώ από την Κυβέρνηση με μία λογική: συντηρούμε μόνο πληρώνοντας τους μισθούς, τίποτα άλλο. Και για το λόγο αυτό έχει πέσει η χρηματοδότηση στην  έρευνα τα τελευταία χρόνια, τη στιγμή κατά την οποία όλες οι χώρες του κόσμου, ιδιαίτερα οι ευρωπαϊκές χώρες, αντιλαμβάνονται ότι πρέπει να επενδύσουν στην οργάνωση της γνώσης και της δυνατότητας του επιστημονικού δυναμικού τους. 
      Εμείς, κύριε Υπουργέ, είμαστε μία χώρα που στα χαρτιά είμαστε σοφοί. Έχουμε χιλιάδες μεταπτυχιακούς, εκατοντάδες διδάκτορες κάθε χρόνο, οι οποίοι βγαίνουν. Εβδομήντα χιλιάδες άτομα έκαναν αίτηση για να μπούν σε μεταπτυχιακά τμήματα. Τι να το κάνουμε αυτό, όταν η ερευνητική παραγωγή τείνει προς το μηδέν; Και η πράξη αυτή που αφορά το ΙΧΘΥ.Κ.Α., που είναι σε μια περιοχή η οποία έχει τις περισσότερες ιχθυοκαλλιέργειες σε όλη τη χώρα, στην περιοχή του Νεοχωρίου στα παράλια της Αιτωλοακαρνανίας. Με πολύ μεγάλη άνεση και χωρίς βασανισμό, η Κυβέρνηση αυτήν τη στιγμή για να κάνει μια παραγωγή ακόμα κάποιος ο οποίος, ενδεχομένως, να ενδιαφερθεί ή ήδη ενδιαφέρεται, δεν το γνωρίζω. Θεωρώ ότι θα πρέπει η Κυβέρνηση να το σκεφτεί πάλι το πράγμα αυτό, να βρει λύσεις. Υπάρχουν λύσεις οι οποίες προτάθηκαν και από άλλους συναδέλφους. Εγώ θεωρώ ότι η συνεργασία με τους ιχθυοπαραγωγούς και  με το ΕΛ.Κ.Ε.Θ.Ε. ενδεχομένως είναι κάτι το οποίο θα μπορούσε να αποδώσει. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ και για τη συντομία. 
      Κύριε Υπουργέ, θέλετε να ακούσετε τις δευτερολογίες των εισηγητών δεκαπέντε-είκοσι λεπτά και μετά να μιλήσετε ή θέλετε να μιλήσετε τώρα;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ό,τι θέλετε. Δεν έχω πρόβλημα. Να ακούσω τις δευτερολογίες. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Γκατζής που έχει ζητήσει πρώτος το λόγο. Δεν είναι υποχρεωτικό να δευτερολογήσετε. Όποιος θέλει.
      ΝΙΚΟΛΑΟΣ ΓΚΑΤΖΗΣ: Εγώ το δήλωσα ότι θέλω να μιλήσω ξανά, κυρία Πρόεδρε,  και συμφωνήσαμε με τον κ. Σούρλα, για τις τροπολογίες. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Θέλω και εγώ να μιλήσω. Σύμφωνα με τον Κανονισμό…
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γκατζής ήρθε στην Έδρα και με παρεκάλεσε, κύριε συνάδελφε. Τον ξέρω τον Κανονισμό. Διευκολύνετε ένα συνάδελφός σας ενός μικρού κόμματος που προφανώς έχει και κάποια άλλη δουλειά, για να είμαι σαφής. 
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, για το νομοσχέδιο τα έχουμε πει κατ’ επανάληψη. Έρχομαι να συζητήσω τώρα για τις τροπολογίες. Είναι τέσσερις τροπολογίες. Οι τρείς μάλιστα δεν ήρθαν στην επιτροπή και είναι σοβαρές. Θα μπορούσε η μία τουλάχιστον να αποτελέσει και νομοσχέδιο. 
      ΠΡΟΕΔΡΕΥΟΥΣΑ (Έλσα Παπαδημητρίου): Οι τροπολογίες είναι τρεις.
      ΝΙΚΟΛΑΟΣ ΓΚΑΤΖΗΣ: Ναι, αναφέρομαι στην 365/40 που αφορά την  Βαρβάκειο αγορά και το ΙΧΘΥ.Κ.Α..
      ΠΡΟΕΔΡΕΥΟΥΣΑ (Έλσα Παπαδημητρίου):  Τα της Βαρβακείου είναι ήδη ενσωματωμένα στο νομοσχέδιο, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, για την πρώτη παράγραφο που αναφέρεστε ουσιαστικά στην Βαρβάκειο αγορά κ.λπ, οι προτάσεις που κάνετε δεν μας βρίσκουν αντίθετους. Όμως, έχετε την κακή συνήθεια και εσείς και οι προηγούμενες κυβερνήσεις να βάζετε μέσα σε μία τροπολογία διατάξεις διάφορες που έχουν διαφορετικό αντικείμενο και που μας αναγκάζουν, σύμφωνα με τη δεύτερη τροπολογία που έχετε, με τη δεύτερη πρότασή σας  που αφορά τελικά το ερευνητικό κέντρο στον Αχελώο, μας αναγκάζετε να το καταψηφίσουμε ολόκληρο και ήμασταν συγκεκριμένοι.
      Κατ’ αρχάς δε συμφωνούμε με την απόφαση αυτή που οδηγεί στην πλήρη ιδιωτικοποίηση του ερευνητικού κέντρου αυτού. Πρόκειται για ένα ερευνητικό κέντρο, το μοναδικό θα έλεγα, που βρίσκεται σε τέτοια δομή και με τέτοια διοίκηση με τον έλεγχο του δημοσίου και του ευρύτερου δημόσιου τομέα αφ’ ενός και αφ’ ετέρου το έχουν ανάγκη οι ψαράδες. Φαίνεται δεν τους πολυλαμβάνετε υπ΄όψιν γιατί και μέσα στο νομοσχέδιο ενώ μιλάτε για τα τρόφιμα τα οπωροκηπευτικά και τις παιδικές τροφές έχετε έξω τα ψάρια. 
      Λέμε λοιπόν, ότι αυτή η διεύρυνση των δυνατοτήτων να δίνει μετοχές και στους ιδιώτες θα οδηγήσει με μαθηματική ακρίβεια, όπως έχουμε προηγούμενα τέτοια γεγονότα, σε μία μονάδα ιχθυοκαλλιέργειας κάτω από ιδιωτικά καθαρώς κριτήρια και θα χάσει ότι ακριβώς σήμερα προσδίδει στην έρευνα και ειδικά στον τομέα των ψαριών, της καλλιέργειας και της αλιείας. Και ξέρετε ότι από την αλιεία ζουν εκατοντάδες χιλιάδες οικογένειες γιατί δεν είναι μόνο οι ψαράδες είναι και οι βιοτεχνίες και τα συναφή επαγγέλματα. 
      Μας αναγκάζετε, λοιπόν, να καταψηφίσουμε αυτή την τροπολογία παρ’ όλο που στεκόμαστε θετικά στην πρώτη διάταξη.
      Έρχομαι τώρα στην τροπολογία 41375 για τη συνεταιριστική οργάνωση Σ.Ε.Β.Α.Θ., η οποία ασχολείται πέρα από τη βιομηχανική ανάπτυξη της Θράκης αφορά την εμπορία και παραγωγή κρέατος. Εδώ υπάρχουν πολλές νάρκες. Η πρώτη είναι αυτή που λέει ότι όσοι συμπληρώνουν δικαίωμα σύνταξης μέχρι 31 Δεκεμβρίου θα μπορέσουν να ενταχθούν σ’ ένα πρόγραμμα για να συνταξιοδοτηθούν.
      Το πρόγραμμα εδώ τι λέει; Ότι θα παίρνουν το 80% του μισθού που δεν θα ξεπερνάει τα 1.000 ευρώ. Έσβησαν το 1.500 και παρέμεινε το 1.000. Το πρόγραμμα αυτό θα διαρκέσει πενήντα τρεις μήνες. Εμείς λέμε, κύριε Υπουργέ, αν και είμαστε ενάντια στο να κλείσει αυτή τη επιχείρηση, εφόσον το έχετε αποφασίσει ότι πρέπει να εξασφαλιστούν όλα τα δικαιώματα εργασιακά, οικονομικά, ασφαλιστικά των εργαζομένων. 
      (Στο σημείο αυτό κτυπάει το κουδούνι λήξης της ομιλίας του κυρίου Βουλευτή)
      Κυρία Πρόεδρε, είχαμε τη διαβεβαίωση του κ. Σούρλα ότι θα έχουμε άνεση χρόνου για την ομιλία μας. 
      ΠΡΟΕΔΡΕΥΟΥΣΑ (Έλσα Παπαδημητρίου): Πόσο χρόνο θέλετε;
      ΝΙΚΟΛΑΟΣ ΓΚΑΤΖΗΣ: Δεν ξέρω, κυρία Πρόεδρε, έχω ακόμα δύο τροπολογίες εκτός απ’ αυτήν. Ο Προεδρεύων το πρωί, κ. Σούρλας, είπε ότι θα έχουμε απεριόριστο χρόνο. 
      ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, κύριε συνάδελφε, αποκλείεται να είπε απεριόριστο χρόνο. Μίλησε για άνεση. Που σημαίνει όταν έχετε τέσσερα λεπτά θα γίνουν έξι. Γιατί ακολουθούν κι άλλοι συνάδελφοι.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μου επιτρέπετε; Με την άδεια και του κ. Γκατζή. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει μία διαδικασία στον Κανονισμό της Βουλής για τη συζήτηση των τροπολογιών. Αν μεν αναφέρονται σε άρθρο του νομοσχεδίου συζητούνται κατά τη συζήτηση των συγκεκριμένων άρθρων. Αν είναι αυτοτελείς τροπολογίες συζητούνται εάν είναι σχετικές με το νομοσχέδιο και προστίθενται ως άρθρα. Αν είναι άσχετες δεν συζητούνται. 
      Η πρακτική την οποία ακολουθήσαμε στις προηγούμενες περιόδους της Βουλής είναι εάν συμφωνούν όλα τα κόμματα, όλες οι πλευρές –μπορεί να υπάρχει μια έκτακτη περίπτωση- τότε συζητούμε μια άσχετη με το νομοσχέδιο τροπολογία, άλλως δεν τη συζητούμε. Το τονίζω αυτό διότι επανειλημμένως έχω λάβει το λόγο σχετικά με αυτό το θέμα.
      Ας μου επιτρέψει ο κύριος συνάδελφος να του πως ότι δεν είναι υπόθεση των κυβερνήσεων των προηγουμένων ή των παρουσών ή τον επομένων, είναι ημών αυτών των Βουλευτών και του Προεδρείου της Βουλής. Και επί των προηγουμένων κυβερνήσεων απόπειρα συζήτησης ασχέτων τροπολογιών σαφώς υπήρξε. Αλλά επιμένω –διότι με αφορά και προσωπικά- ότι συζήτηση, μετά το 2001 που τροποποιήσαμε Σύνταγμα και Κανονισμό της Βουλής, άσχετης τροπολογίας προς το νομοσχέδιο δεν έγινε εκτός εάν υπήρχε συγκατάθεση όλων των πλευρών είτε συμφωνούσαν είτε όχι μ’ αυτήν.
      Κατά συνέπεια και εδώ πρέπει να συζητήσουμε μία προς μία τις τροπολογίες, να λάβει κάθε Βουλευτής το λόγο επί μιας εκάστης των τροπολογιών και κάποτε να σταματήσει αυτή η συλλήβδην και αθρόως συζήτηση των τροπολογιών διότι αυτό παραβιάζει τις διατάξεις του Συντάγματος για το νομοθετικό έργο της Βουλής και ευτελίζει τη Βουλή στα μάτια του ελληνικού λαού, όταν δεν ξέρει η Βουλή τι εψήφισε. Αυτή είναι η πραγματικότητα.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, με συγχωρείτε, με όλο το σεβασμό που σας έχω. Γνωρίζετε ότι και εγώ είμαι παλιά και ξέρω τι γινόταν και τι γίνεται.
      Το πρωί δεν ήμουν στην Έδρα και η συνεννόηση βάσει των Πρακτικών που μου έδωσαν αφορά όλα τα κόμματα και ανακοινώθηκε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν κακίζω επιτρέψτε μου, ούτε εσάς ούτε τον προηγούμενο επί της Έδρας Πρόεδρο.
      ΠΡΟΕΔΡΕΥΟΥΣΑ (Έλσα Παπαδημητρίου): Η συνεννόηση αφορά όλα τα κόμματα. 
      ΑΠΟΣΤΟΛΟΣ ΚΑΚΛΑΜΑΝΗΣ: Αναφέρομαι σε κάποια πράγματα τα οποία θα πρέπει κάποτε να τα σεβαστούμε. Εγώ άκουσα τον κ. Γκατζή να λέει ότι μόνο μία τροπολογία είναι σχετική με το νομοσχέδιο. Αυτό σημαίνει ότι δεν συναινεί να συζητηθούν μη σχετικές τροπολογίες. Εάν όμως τα κόμματα συνήναισαν δεν θα επιμείνω. 
      ΠΡΟΕΔΡΕΥΟΥΣΑ (Έλσα Παπαδημητρίου): Μιλάτε για ένα θέμα μη υφιστάμενο. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έχω πρόβλημα μαζί σας, εφόσον έχουν συμφωνήσει τα κόμματα.
      ΠΡΟΕΔΡΕΥΟΥΣΑ (Έλσα Παπαδημητρίου): Απλούστατα ο κ. Σούρλας είπε «θα έχετε κάποια άνεση» και είναι η πρώτη φορά που όντως ο φίλτατός μου κ. Γκατζής την άνεση τη θέλει να είναι διπλασιασμός του χρόνου και περισσότερο.
      ΑΠΟΣΤΟΛΟΣ ΚΑΚΛΑΜΑΝΗΣ: Σας λέω, λοιπόν, ότι τα κόμματα μπορεί να συμφωνήσουν αν μία άσχετη τροπολογία θα συζητηθεί.
      ΠΡΟΕΔΡΕΥΟΥΣΑ (Έλσα Παπαδημητρίου): Συμφώνησαν.
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά κανείς δεν μπορεί να συναποφασίσει ότι ο κάθε Βουλευτής που θα θέλει να πάρει το λόγο επί μιας τροπολογίας δεν θα πάρει το λόγο όπως ορίζει ο Κανονισμός. Το συλλήβδην αυτό, έστω κι αν κατ’ ανοχή το κάναμε μέχρι τώρα, κάποτε πρέπει να το σταματήσουμε γιατί τώρα όπως γνωρίζετε -διότι έχετε πείρα– τα νομοσχέδια μέσα σε δεκαπέντε μέρες κατατίθενται, συζητούνται στις επιτροπές, ψηφίζονται εδώ και πάνε στην Εφημερίδα της Κυβερνήσεως. Δεν έχουμε λόγο πλέον να σωρεύουμε σε ένα νομοσχέδιο ένα σωρό άσχετα θέματα ώστε και οι ερμηνευτές και οι εφαρμοστές του δικαίου να μη βρίσκουν άκρη. Είναι κάτι τόσο σωστό και φανερό ώστε από την επόμενη εβδομάδα και να σταματήσουμε αυτή την ιστορία. Ο κ. Γκατζής θέλει να μιλήσει για όλες τις τροπολογίες, αλλά πριν προχωρήσουμε ας αποφασίζουμε αν όντως άσχετες τροπολογίες θα τις συζητήσουμε. Αν όλοι αποφασίζουμε τότε μία προς μία οι τροπολογίες να συζητούνται. Ας γίνει σήμερα ό,τι αποφασίσατε, αλλά κάποτε να το σταματήσουμε αυτό. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γκατζή, συνεχίστε. Σας δίνω άλλα τέσσερα λεπτά.
      ΝΙΚΟΛΑΟΣ ΓΚΑΤΖΗΣ: Δεν θα με φτάσουν, κυρία Πρόεδρε, θα πάρω και τριτολογία. Εφόσον έτσι το θέλετε, γιατί είχαμε και απογευματινή συνεδρίαση και εσείς τα στριμώχνετε. 
      ΠΡΟΕΔΡΕΥΟΥΣΑ (Έλσα Παπαδημητρίου): Πού τη βρήκατε τη τριτολογία; Έχετε τέσσερα λεπτά.
      ΝΙΚΟΛΑΟΣ ΓΚΑΤΖΗΣ: Δικαιούμαι περισσότερο. Έχετε τρεις τροπολογίες εκτός επιτροπής. Κάθε μία τέσσερα λεπτά. Μίλησα για τη μία, απομένουν οι επόμενες. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε ήδη μιλήσει τρία λεπτά, παρενέβη ο πρώην Πρόεδρος της Βουλής κ. Κακλαμάνης, τώρα σας ξαναδίνω άλλα τέσσερα λεπτά. Και αρχίζετε τώρα.
      ΝΙΚΟΛΑΟΣ ΓΚΑΤΖΗΣ: Ο κ. Σούρλας είπε ότι θα τελειώσουμε άνετα την τοποθέτησή μας και για τις δευτερολογίες.
      ΠΡΟΕΔΡΕΥΟΥΣΑ (Έλσα Παπαδημητρίου): Μη ξαναρχίζετε σας παρακαλώ. Το άνετα είναι υπέρβαση κάποιου ποσοστού ενός χρόνου.
      ΝΙΚΟΛΑΟΣ ΓΚΑΤΖΗΣ: Έτσι το λέμε τώρα. 
      Στην πρώτη παράγραφο λέτε κύριε Υπουργέ για αυτούς τους συνταξιούχους ότι αυτή η πρόσθετη συνταξιοδότηση που θα γίνει μέχρι το 2012 θα ενταχθούν σε ένα πρόγραμμα και θα παίρνουν το 80% των αμοιβών και δεν θα ξεπερνά τα 1000 ευρώ. Στην τροπολογία έλεγε 1500. Εμείς λέμε ότι δεν μπορεί να έχουμε τέτοιους περιορισμούς σε οικονομικά, κοινωνικά, συνταξιοδοτικά δικαιώματα των εργαζομένων. Μέχρι που να βγουν στη σύνταξη να αμείβονται και να παίρνουν όλα τα μισθολογικά διοικητικά και άλλα δικαιώματα που είχαν μέχρι σήμερα. Δηλαδή όλες τις αποδοχές και τα ασφαλιστικά.
      Είναι και η δεύτερη κατηγορία των ενενήντα εργαζομένων. Με αυτούς τι κάνετε; Λέτε να κάνει αίτηση αφού κλείσει η επιχείρηση σε δυο μήνες, και μετά από δύο μήνες αποφασίζει η περιφέρεια αν θα τους προσλάβει και που θα τους εντάξει. Και λέω, αν κλείσει η επιχείρηση σε αυτούς τους τέσσερις μήνες θα πληρώνονται; Θα ισχύσει αναδρομικά η πληρωμή; Εμείς λέμε να ισχύσει αν συμβεί κάτι τέτοιο.
      Έρχεστε όμως στην παράγραφο 3 και λέτε ότι η μεταφορά του προσωπικού γίνεται με κοινή υπουργική απόφαση. Γιατί να υπάρχει κοινή υπουργική απόφαση και να μην ισχύσει ο νόμος. Θέλουμε να διαγραφεί αυτό.
      Επίσης, θα θέλαμε, κύριε Υπουργέ, οι μεταθέσεις αυτές να γίνουν εντός του νομού. Γιατί η ανατολική Μακεδονία και Θράκη είναι τόσο μεγάλη έκταση. Αν στείλετε τον άλλον τελικά στον Έβρο είναι σίγουρο ότι δεν θα πάει. Και εδώ θα γίνει ένας εκβιασμός. 
      Επίσης, λέει ότι με κοινή υπουργική απόφαση καταργείται η αυτοδίκαια προσωποπαγής θέση. Εμείς λέμε όχι. Μόνο όταν συνταξιοδοτείται, τότε μόνο να καταργείται η προσωποπαγής αυτή θέση.
      Είμαστε ενάντια στο κλείσιμο, η μεταφορά να γίνει με τους ίδιους μισθολογικούς κανόνες που ισχύουν σήμερα, να είναι εντός του νομού και να μην υπάρχει δικαίωμα με υπουργική απόφαση να καταργείται η προσωποπαγής θέση.
      Έρχομαι τώρα στην τροπολογία 42376. Εδώ αναφέρεται μια απόφαση της Ευρωπαϊκής Επιτροπής που μιλάει για τη ενιαία εσωτερική αγορά της Ευρώπης, σαν να είναι μια εθνική αγορά. Έτσι φυσικά λειτουργεί. Και παίρνει ορισμένα μέτρα σχετικά με τον καθορισμό μεταβίβασης και στις συναλλαγές που έχουν μεταξύ τους οι επιχειρήσεις μέσα στο ίδιο κράτος. Λέει ότι δεν μπορούν να έχουν πλεονεκτήματα από ό,τι ισχύει στις μεταξύ σχέσεων εταιριών του κράτους του οποίου εδρεύουν και οι άλλες εταιρίες.
      Το πρώτο είναι θετικό γιατί επιβάλλει κάποια φορολογικά μέτρα. Στο δεύτερο, όμως, ουσιαστικά με το εγγειοδοτικό ταμείο είναι τελείως απαγορευτικό για τους μικρούς επιχειρηματίες. Λέτε να έχει κεφάλαιο κίνησης για τα τρία χρόνια και για να πάρει τις 350.000 ευρώ. Να έχει ένα τζίρο ο οποίος να του επιτρέπει με βάση τους όρους που βάζει το καταστατικό να πάρει το δάνειο. Παίρνει η τράπεζα το 80% και το ταμείο το 80% ως εγγυητής, μειώνει το επιτόκιο θέλει να το πάει στο 1% όμως οι όροι που μπαίνουν τόσο για το ύψος του τζίρου όσο και για τη χρονική διάρκεια για να είναι κερδοφόρα η επιχείρηση δεν επιτρέπει στις μικρές επιχειρήσεις και απόδειξη είναι ότι μέχρι σήμερα δεν τις ευνόησε. Είναι μέτρα για τους μεγάλους. Η τράπεζα μπορεί επίσης να βάζει υποθήκη ενώ λέει ρητά απαγορεύεται, αλλά αν έχει μια πρώτη υποθήκη ο έμπορος που ζητάει το δάνειο τότε μπορεί να μπει και δεύτερη και στην κατοικία του. Εμείς είμαστε αντίθετοι.
      Για το Κτηματολόγιο θα πω ότι είναι γεγονός ότι υπάρχουν εκατομμύρια ίσως λαθεμένες διατυπώσεις και εντοπίσεις και εγγραφές των οικοπέδων, αυτό είναι γεγονός. Έχουμε πάρει τα μηνύματα ότι δεν γίνεται σωστά. Οι περιπτώσεις, όμως, που φέρνει εδώ η Κυβέρνηση και λέει να καταργηθεί η συγκατάβαση του δημοσίου για να λύνονται γρήγορα αυτές οι πρόδηλες περιπτώσεις σφαλμάτων και να διορθώνονται απευθείας με το διευθυντή, εμάς δεν μας βρίσκουν σύμφωνους.
      Ιδιαίτερα σήμερα σε μία περίοδο  που ξέρουμε τι γίνεται με τα κτήματα του δημοσίου, τι γίνεται με το Βατοπέδι, τι γίνεται στην Κρήτη, τι γίνεται εδώ, τι γίνεται εκεί. Είμαστε αντίθετοι, το δημόσιο δεν πρέπει να αλλοτριώσει τα δικαιώματά του και να λέει τη γνώμη του εάν αυτό το ακίνητο είναι δικό του το διεκδικεί κ.λπ..
      Καταψηφίζουμε όλες τις τροπολογίες.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Υπουργός Περιβάλλοντος, Χωροταξίας και Δημοσίων Έργων έχει το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος Χωροταξίας και Δημοσίων Έργων): Κύριοι συνάδελφοι, κατά τη διαδικασία της κτηματογράφησης γίνονται αρκετές φορές λάθη, σφάλματα στην αρχική εγγραφή. Επομένως, υπάρχει ανάγκη διόρθωσης αυτών των σφαλμάτων. Με το παλαιότερο καθεστώς ότι σφάλματα και να ήταν αυτά στην αρχική εγγραφή, για να επιλυθούν ακολουθούσαν τη δικαστική διαδικασία. Και μάλιστα, την πιο αυστηρή δικαστική διαδικασία, με αποτέλεσμα να ταλαιπωρούνται οι πολίτες, και τα δικαστήρια. 
      Με το νόμο που ψηφίσαμε εδώ στη Βουλή το 2006, το ν. 3481 κάναμε μία σοβαρή προσπάθεια να αλλάξουμε αυτό το καθεστώς της διόρθωσης των σφαλμάτων των αρχικών εγγραφών και μάλιστα η απόφαση ήταν προς δύο κατευθύνσεις. Πρώτον, επεκτείναμε και εξειδικεύσαμε την έννοια του προδήλου σφάλματος και δίναμε τη δυνατότητα στον προϊστάμενο του κτηματολογικού γραφείου να αποφανθεί και να διορθώσει αυτό το σφάλμα, αντί να αποφασίζουν τα δικαστήρια.
      Δεύτερο, σε εγγραφές που ήταν με την ένδειξη «άγνωστος ιδιοκτήτης» όταν δηλαδή υπάρχει ένα δικαίωμα και δεν εμφανίζεται κάποιος να δηλώσει ότι είναι δικό του, τότε εγγράφεται ως αγνώστου ιδιοκτήτη. Δώσαμε τη δυνατότητα υπό ορισμένες προϋποθέσεις να αντιμετωπίζεται ως πρόδηλο σφάλμα δηλαδή από τον διευθυντή του κτηματολογικού γραφείου και στις άλλες περιπτώσεις που δεν υπάρχουν αυτές οι προϋποθέσεις, πράγματι να γίνονται διά της δικαστικής οδού, αλλά με την εκούσια δικαιοδοσία. Είδαμε, όμως, στην πράξη ότι τελικώς επειδή για τη διόρθωση των προδήλων σφαλμάτων απαιτείται η συναίνεση του δημοσίου το οποίο, εν πάση περιπτώσει, σπανίως έδινε αυτή τη συναίνεση, με αποτέλεσμα όλες οι περιπτώσεις και των προδήλων σφαλμάτων αλλά και των εγγραφών με ένδειξη «αγνώστου ιδιοκτήτη» να πηγαίνουν στα δικαστήρια. Δεδομένου δε, ότι υπάρχει μικρός αριθμός των κτηματολογικών δικαστών και πληθώρα τέτοιων περιπτώσεων, η ταλαιπωρία ήταν τεράστια για τον πολίτη για τα δικαστήρια και τελικώς εμποδίζονταν το έργο του Κτηματολογίου.
      Για αυτό το λόγο, με την τροπολογία αυτή ερχόμαστε και λέμε σε ποιες περιπτώσεις δεν χρειάζεται η συναίνεση του δημοσίου. Και απαντώ κατ’ αρχάς στον κ. Γκατζή. Με την τροπολογία αυτή δεν καταργείται η συναίνεση του δημοσίου για οικόπεδα και εκτάσεις. Αυτό που φοβάστε δεν γίνεται. Η συναίνεση του δημοσίου καταργείται σε τρεις περιπτώσεις.
      Μία είναι αν το σφάλμα εγγραφής αναφέρεται σε δικαίωμα διαμερίσματος πολυκατοικίας.
      Δεύτερη, είναι αν προέρχεται από παραχώρηση του δημοσίου ή νομικών προσώπων δημοσίου δικαίου που τα παραχώρησε το δημόσιο. Δεν μπορεί εκ των υστέρων να έρθει και να πει δεν δίνω τη συναίνεσή μου.
      Και η τρίτη περίπτωση είναι, όταν υπάρχει ένας τίτλος ιδιοκτησίας και κάποιο ακίνητο αυτού του τίτλου έχει δηλωθεί σωστά αλλά όμως έγινε το σφάλμα να μην δηλωθεί και το άλλο ακίνητο ή κάποιο άλλο ακίνητο που περιλαμβανόταν στον ίδιο τίτλο, τότε λέμε σε αυτήν την περίπτωση δεν χρειάζεται η συναίνεση του δημοσίου.
Δηλαδή απλούστατα σε μία κληρονομιά, παραδείγματος χάριν, κάποιος κληρονομεί δύο διαμερίσματα και δηλώνει το ένα. Εμείς το αποδεχόμαστε αυτό διότι έχει όλα τα στοιχεία, όμως στην κληρονομιά είναι αποδεδειγμένο από τον τίτλο που έχει ότι έχει και το δεύτερο. Όταν έρχεται λοιπόν το δεύτερο να το εγγράψει διότι για τον α΄ ή β΄ λόγο δεν έκανε αυτήν την εγγραφή, θα είναι λάθος να ζητάμε τη συναίνεση του δημοσίου και να ταλαιπωρείται ο άνθρωπος στα δικαστήρια και να μην προχωράμε κι εμείς στην κτηματογράφηση, αλλά να ταλαιπωρούνται και τα δικαστήρια. Αυτή είναι η τροπολογία.
	Θέλω να σημειώσω εδώ και να τονίσω ότι δύο συνάδελφοί μας, ο κ. Λοβέρδος του ΠΑ.ΣΟ.Κ. και ο κ. Κουβέλης του Συνασπισμού, ετοίμασαν μία κοινή τροπολογία και επικοινώνησαν μαζί μου. Εμείς λάβαμε υπ΄όψιν αυτήν την τροπολογία αλλά κάναμε ορισμένες αλλαγές, πάντως και η δική τους ήταν προς την κατεύθυνση αντιμετώπισης αυτού του προβλήματος το οποίο ταλαιπωρεί πολύ μεγάλο αριθμό ανθρώπων οι οποίοι έκαναν κάποια λάθη κατά την αρχική εγγραφή.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
	ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία Πρόεδρε, θα ήθελα να μου κάνει μία διευκρίνιση ο κύριος Υπουργός.
	ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε συνάδελφε.
	ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, στις περιπτώσεις που είναι κληρονομιές, όπως είπατε, στην περίπτωση που ένας συγκληρονόμος δεν δηλώσει το μερίδιό του, συμπεριλαμβάνεται στην τροπολογία αυτή;
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, περιλαμβάνεται.
	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κακλαμάνης έχει το λόγο.
	ΑΠΟΣΤΟΛΟΣ ΚΑΚΛΑΜΑΝΗΣ: Είναι δύσκολο για τον κύριο Υπουργό –είναι μια εμπειρία μου αυτή από το παρελθόν- να συμφωνήσει επί αντιθέτου προς τη δική του άποψη που διατυπώνεται εδώ. Μάλιστα σε ανάλογη συζήτηση στο παρελθόν μου έλεγε ότι του έχω κάνει ψυχογράφημα. Επειδή είμαστε εδώ πέρα τρεις, σχεδόν τέσσερις δεκαετίες και οι δυο μας, δικαιούμαι να πω –αν και μη ειδικός- ότι φοβάμαι ότι δεν έχω πέσει έξω σ’ αυτό το σημείο. 
      Γι’ αυτό, λοιπόν, εγώ δεν θα τονίσω την άποψη που έχω τόσο όσο τη θερμότατη παράκληση που υποβάλλω δι’ υμών, κυρία Πρόεδρε, στον κύριο Υπουργό, του οποίου αναγνωρίζω τη φιλοδοξία να προχωρήσει μια υπόθεση δύο σχεδόν αιώνων, την υπόθεση του Κτηματολογίου. Θέλω να τον παρακαλέσω θερμότατα. 
      Η πορεία που ακολουθείται μέχρι τώρα σ’ αυτήν τη μεγάλη υπόθεση είναι διαχρονικώς λανθασμένη. Δυστυχώς ξεκίνησε το 1987 πάλι με την επιβληθείσα και τότε άποψη του Υπουργείου του οποίου προΐσταστε τώρα, κύριε Υπουργέ, ότι η υπόθεση του Κτηματολογίου είναι υπόθεση τοπογράφων, σχεδιαστών, αρχιτεκτόνων, μηχανικών, ενώ η υπόθεση του Κτηματολογίου είναι κατ΄εξοχήν νομική υπόθεση. Είναι υπόθεση όλων όσων προανέφερα σ’ ό,τι αφορά το τεχνικό μέρος, αλλά χωρίς την άμεση εμπλοκή μέχρι την τελευταία κατά το δυνατόν λεπτομέρεια ανθρώπων που μπορούν να προβλέψουν τις εμπλοκές στο μέλλον, δεν μπορεί να ολοκληρωθεί αυτή η υπόθεση. Ας είναι αυτή η μέρα και θα καταγραφεί αυτό στα Πρακτικά. Εύχομαι να μην δικαιωθώ.
	Αυτήν τη στιγμή υπάρχει βία, πρωτοφανής βιασύνη να τελειώσει σύντομα η υπόθεση αυτή. Εκεί, κύριε Υπουργέ, γίνεται ένα ακόμα λάθος το οποίο η ίδια η κοινωνία το έχει προσλάβει όχι προς την κατεύθυνση που εσείς ίσως επιδιώκετε, δηλαδή να πιεστούν οι πάντες να προσκομίσουν ό,τι στοιχεία έχουν για να ολοκληρωθεί η υπόθεση. Το έχει προσλάβει -ίσως να μην έχει άδικο λόγω των ποσών τα οποία έχουν αποφασιστεί- ως μία ακόμα ευκαιρία ταμειακών περισσότερο τακτοποιήσεων. 
      Σας λέω το εξής: Εσείς, απ’ ό,τι γνωρίζω, όπως κι εγώ, έχουμε μία καταγωγή από ακρότατα όρια της ελληνικής υπαίθρου. Γνωρίζετε άριστα ότι οι ιδιοκτησίες στην ύπαιθρο είναι από πάππου προς πάππου, όπως λέμε. Είχαμε κάνει προ ετών μία διανομή με τ’ αδέλφια μου και είχε καθένας μας το ένα τεσσαρακοστό πέμπτο με διάφορα άλλα πρωτοξάδελφα, δευτεροξάδελφα ενός μη καλλιεργήσιμου πλέον, άλλοτε αγροτεμαχίου που έχει λογγώσει τώρα και που θα έπρεπε και αυτό να καταγραφεί για συναισθηματικούς κυρίως λόγους. 
      Λέτε σ’ όλον αυτόν τον κόσμο, κύριε Υπουργέ, κάτι αδύνατον, ότι πρέπει να συγκεντρώσει όλα αυτά τα στοιχεία που χρειάζονται, αν δεν έκανε αυτό που έπρεπε να κάνει μέσα στις νόμιμες προθεσμίες, ότι θα πρέπει τώρα εκπροθέσμως να καταβάλει αυτό το ποσόν, το ελάχιστο ασφαλώς για τις περιπτώσεις που εγώ ως παράδειγμα ανέφερα. Αυτό όμως είναι ένα πρόβλημα. Σας λέω ότι θα υπάρξει σημαντικό ποσοστό –εσείς έχετε τα στοιχεία και μπορείτε να μας τα πείτε- της ελληνικής γης –μιλάω για αστικές ή ημιαστικές περιοχές- που δεν θα καταγραφεί διότι σ’ ό,τι αφορά την αγροτική γη, δεν ξέρω σε πόσες δεκαετίες θα καταστεί δυνατό να γίνει κτηματογράφηση. Εδώ με ακούτε λίγοι μεν συνάδελφοι, αλλά δεν είστε από το Παρίσι, είστε από την ελληνική επαρχία και τα ξέρετε αυτά. 
      Τι κάνετε σήμερα, κύριε Υπουργέ; Εγώ τώρα διάβασα την τροπολογία σας. Οι δύο συνάδελφοι στους οποίους αναφερθήκατε -είναι έγκριτοι νομικοί και οι δύο- δεν είναι παρόντες. Πολύ σωστά είπατε ότι δεν είναι αυτό που σας έδωσαν, αλλά ότι περίπου αυτό εκφράζει. Πιστεύω ότι έχετε τη δύναμη να αντιμετωπίζετε σοβαρά ζητήματα. Κάντε ένα μικρό στοπ. Μην συνεχίζετε -διότι δεν είναι η πρώτη φορά στο θέμα του Κτηματολογίου- να νομοθετείτε εμβαλωματικώς. Έχετε προτάσεις από τους υποθηκοφύλακες οι οποίοι έχουν τεθεί επί ποδός πριν ολοκληρωθεί όλη αυτή η διαδικασία. Συζητήστε τες. Συζητήστε με νομικούς οι οποίοι έχουν πείρα εφαρμογής του εμπραγμάτου δικαίου. Πολλοί από μας μπορεί να μιλάμε αλλά μπορεί να μην είμαστε πλήρως σε θέση να γνωρίζουμε τις προεκτάσεις που έχει όχι μόνο ο κώδικας σ’ ό,τι αφορά το κληρονομικό, το εμπράγματο και το Αστικό Δίκαιο, αλλά και διάφορες άλλες διατάξεις που αφορούν τα του δημοσίου. 
      Ποιος γνώριζε, κυρία Πρόεδρε, μέχρι την περίφημη υπόθεση του Βατοπεδίου, ότι από το 1938 υπάρχει η νομοθεσία που υποχρεώνει; Αυτό λέει εδώ ο Υπουργός και έχει δίκιο στην πρώτη σκέψη του.
      Όποιος έχει να κάνει με ενδεχόμενα δικαιώματα του δημοσίου πρέπει να απευθυνθεί στην Κτηματική Εταιρεία του Δημοσίου, σε αυτούς τους εμπειρογνώμονες των οποίων τις γνωμοδοτήσεις απεδέχθησαν οι προϊστάμενοι της υπηρεσίας αυτής Υφυπουργοί.
      Εγώ, ερευνώντας, βρήκα ότι από το 2000 -διότι δυστυχώς δεν τηρούν καν στοιχεία για να ξέρουμε τι γίνεται όλα αυτά τα χρόνια, αν χάνει το δημόσιο ή κερδίζει την περιουσία του- από το 2000 μέχρι σήμερα έχουν εκδοθεί περί τις επτακόσιες τέτοιες γνωμοδοτήσεις της επιτροπής αυτής εμπειρογνωμόνων από τις οποίες μόνο δύο δεν έγιναν αποδεκτές από τους αρμόδιους Υφυπουργούς. Γι’ αυτό και εγώ, λέω, Δούκας, Δρυς ,Φωτιάδης δεν έχουν…Οι ανταλλαγές πρέπει να μας απασχολήσουν.
      Εδώ, λοιπόν, ξέρετε έχει δίκιο ο Υπουργός στην πρώτη σκέψη του, ότι η διαδικασία όπως έχει νομοθετηθεί μέχρι τώρα και προφανώς κατά κάποιον, πρόχειρο τρόπο -όπως νομοθετούμε και αυτή τη στιγμή, νομοθετήθηκε- ουσιαστικά παρέπεμπε εκεί. 
      Τι ζητώ, λοιπόν, εγώ από εσάς κύριε Υπουργέ και δεν θα είναι αυτό μείωση του κύρους σας, κ.λπ.. Κάντε δεκαπέντε-είκοσι μέρες μια στάση αυτής όλης της διαδικασίας. Φωνάξτε όχι τους προέδρους των συλλόγων, όποιους είναι σε θέση και έχει ο κάθε σύλλογος εδώ του Λεκανοπεδίου ή αυτοί οι εκπρόσωποι των υποθηκοφυλάκων ή του Υπουργείου Δικαιοσύνης ή κάποιους δικαστές στα τμήματα εμπραγμάτου και κληρονομικού δικαίου και πέστε τους «Προχωρεί καλά αυτή η ιστορία του Κτηματολογίου;». Δεν προχωρεί καλά, κύριε Υπουργέ και θα είναι κρίμα μια υπόθεση την οποία έχετε και εσείς δικαίως, φιλοδοξίες σας θεμιτές, έχετε τοποθετήσει και όλοι επιθυμούμε, επιτέλους, να υπάρξει το Κτηματολόγιο στη χώρα, θα είναι κρίμα να σκοντάψει στο μέλλον, διότι όταν θα γεμίσουν τα πινάκια όχι της εκουσίας δικαιοδοσίας απλώς, τα πινάκια των αντιδικιών, των διεκδικητικών αγωγών, των αγωγών καταλλήλων κληρονόμων,  κληρονομουμένων, τότε θα αναγκαστεί η όποια κυβέρνηση είναι να έρθει να πει «επαναφέρεται εν ισχύ το προ της ενάρξεως της διαδικασίας αυτής καθεστώς». 
      Να μην είμαι κακός προφήτης, αλλά, κυρία Πρόεδρε, αυτό θα συμβεί εάν συνεχίσουμε όπως αυτή τη στιγμή. Φέρνει ο Υπουργός μια τροπολογία, την ενσωματώνουμε. Θα έρθουν οι υπηρεσίες μεθαύριο, θα πουν ότι ξέρετε υπάρχει πρόβλημα, άλλη τροπολογία. Δεν προχωρεί μία τόσο μεγάλη πραγματικά εθνική υπόθεση όπως είναι το Κτηματολόγιο. Και δεν είναι λύση αυτά τα πρόστιμα τα οποία λέτε. Αντίθετα, μπορείτε να πείτε για ένα εξάμηνο παρατείνονται αυτές οι προθεσμίες και στο μεταξύ να συζητήσετε και να λάβετε οριστικές αποφάσεις τις οποίες η Βουλή να συζητήσει, όχι παρουσία πέντε-έξι Βουλευτών, αλλά να συζητήσει αφού προπαρασκευαστούν οι πάντες πάνω σε αυτό το αντικείμενο και τις λύσεις που πρέπει να δοθούν. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχω τον πειρασμό ως έχουσα ασχοληθεί με το Κτηματολόγιο, να σας βεβαιώσω ειλικρινέστατα…
      ΑΠΟΣΤΟΛΟΣ ΚΑΚΛΑΜΑΝΗΣ: Σεις ξέρετε πολύ καλύτερα.
      ΠΡΟΕΔΡΕΥΟΥΣΑ (Έλσα Παπαδημητρίου): …ότι είναι θεαματική η βελτίωση επί κ. Σουφλιά.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έχω αντίρρηση. 
      ΠΡΟΕΔΡΕΥΟΥΣΑ (Έλσα Παπαδημητρίου): Είναι θεαματική και πρέπει να το αναγνωρίσετε. 
      Κύριε Υπουργέ, θα μιλήσετε τώρα;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, νομίζω ότι ο κύριος συνάδελφος έχει να πει κάτι. Ας ομιλήσει και θα απαντήσω συνολικά σε όλους.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, όπως τελικά ακολουθείται η πρακτική, δευτερομιλία και τροπολογίες έτσι θα μιλήσουμε, αν και υπάρχει θέμα και το έθεσα εγώ από χθες. 
      Κατά τη συζήτηση και επί των άρθρων, κυρία Πρόεδρε, διαφάνηκε η αδυναμία της Κυβέρνησης να δει τις προτάσεις, τις απόψεις που έχουν κατατεθεί από τους φορείς, κατατέθηκαν από την Αντιπολίτευση προκειμένου αυτό το νομοσχέδιο ή να βελτιωθεί ριζικά ή να παρθεί πίσω και με ουσιαστική διαβούλευση να έρθει ένα νέο. 
      ΑΝΑΣΤΑΣΙΟΣ ΚΑΡΙΠΙΔΗΣ: Επί της τροπολογίας ομιλούμε, κυρία Πρόεδρε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν καταλάβατε, κύριε συνάδελφε. Δευτερομιλία είναι.
      ΠΡΟΕΔΡΕΥΟΥΣΑ (Έλσα Παπαδημητρίου): Καλώς ήρθατε στην Αίθουσα! Σας παρακαλώ! Έχει αποφασισθεί. 
      ΑΝΑΣΤΑΣΙΟΣ ΚΑΡΙΠΙΔΗΣ: Το «καλώς ήλθατε» όχι σε εμένα, κυρία Πρόεδρε. Εγώ ήμουν στην Αίθουσα.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ. Συνεχίστε, κύριε Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Οι τροπολογίες έπονται. 
      Εν πάση περιπτώσει, έχουμε στα χέρια μας σήμερα και την έκθεση της Ο.Κ.Ε., η οποία και αυτή εκφράζει τις σοβαρές επιφυλάξεις για την αποτελεσματικότητα αυτού του  νομοσχεδίου.
      Αναφέρει συγκεκριμένα. «Το νομοσχέδιο περιέχει διατάξεις οι οποίες δεν είναι ιδιαίτερα σαφείς και πιθανόν να οδηγήσουν σε προβληματική λειτουργία της υπηρεσίας και αδυναμία εκπλήρωσης της αποστολής της. Παρατηρούνται παραλείψεις ως προς τη θωράκιση της νέας υπηρεσίας ενάντια στην εμφάνιση φαινομένων διαφθοράς». Αναφέρει παρακάτω ότι «Είναι προφανής η αλληλοεπικάλυψη αρμοδιοτήτων με άλλες υπηρεσίες, γεγονός που θα έχει αρνητικές συνέπειες για την αποτελεσματικότητα και την εύρυθμη λειτουργία της Δημόσιας Διοίκησης αλλά και στη δραστηριότητα των επιχειρήσεων. Τέλος, υπάρχουν διατάξεις που λόγω της ασάφειάς τους, ενδεχομένως, θα πλήξουν την επιχειρηματική δραστηριότητα. Οικονομική και Κοινωνική Επιτροπή». 
      Έχω όμως και ένα δελτίο Τύπου από την Ομοσπονδία Συλλόγων Υπαλλήλων του Υπουργείου Εμπορίου και τον Ενιαίο Σύλλογο του Υπουργείου που πραγματικά αναφέρει και εδώ σοβαρές αντιρρήσεις που υπάρχουν και όχι απλά επιφυλάξεις, αλλά βεβαιότητα για την αποτυχία αυτής της υπηρεσίας.
      Λέει σε κάποιο σημείο: «Είναι ξεκάθαρο ότι πολιτική βούληση  για τη συγκράτηση των τιμών δεν υπάρχει γιατί η ουσιαστική παρέμβαση στην αγορά απαιτεί σύγκρουση με συγκεκριμένα οικονομικά συμφέροντα και συγκεκριμένες πολιτικές. Οι εκπρόσωποι των εργαζομένων στη Γενική Γραμματεία Εμπορίου, ανέπτυξαν τις προτάσεις για θεσμικές αλλαγές, αλλά καμμία από αυτές δεν υιοθετήθηκε από την πολιτική ηγεσία του Υπουργείου. Οι εργαζόμενοι στη Γενική Γραμματεία δεν αποδέχονται την απαξίωση που τους επιφυλάσσει η πολιτική ηγεσία και απορρίπτουν το οργανωτικό σχήμα, γιατί το μόνο ζήτημα που ρυθμίζει με συνέπεια είναι οι προσλήψεις ημετέρων». Και τέλος, αναφέρει ότι «Απαξιώνει τους εργαζόμενους, επιτρέπει την παραδιοίκηση. Χειροπιαστά παραδείγματα για τον τρόπο που θα λειτουργήσει το νέο οργανωτικό σχήμα είναι τα πρόσφατα κρούσματα παραδιοίκησης που εκπορεύονται από την ίδια την πολιτική ηγεσία και εκφράζονται από τους συμβούλους της σε θέματα αγοράς».
      Αυτές οι απόψεις των φορέων, που μαζί με την πολιτική ηγεσία θα έπρεπε να έχουν ένα κοινό πλαίσιο δράσης για την αποτελεσματικότητα, δεν υπάρχει. Και αυτό σημαίνει ότι όχι μόνο διαβούλευση δεν έγινε, αλλά έχουμε τελείως αντίθετες απόψεις.
      Κλείνοντας, σε σχέση με το νομοσχέδιο, θα πω για άλλη μια φορά ότι ας έλθει νομοσχέδιο για την ενίσχυση της λειτουργίας της Επιτροπής Ανταγωνισμού με βάση τις προτάσεις που σας καταθέσαμε σήμερα, για να κάνουμε πράγματι ένα βήμα σοβαρό. 
      Σε σχέση τώρα με τις τροπολογίες. Κατ’ αρχάς, γι’ αυτήν που ήδη ενσωματώθηκε, για τη λειτουργία της αγοράς, θα πρέπει να πω ότι είχε έλθει και πάλι παλαιότερα τροπολογία αλλά δεν έλυσε το πρόβλημα. Θα πρέπει να βρεθεί μια ευρύτερη ρύθμιση, προκειμένου να αντιμετωπισθεί αυτό το πρόβλημα. 
      Σε σχέση με το δεύτερο κομμάτι της ίδιας τροπολογίας…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, με συγχωρείτε. Πόσο χρόνο νομίζετε πως έχετε; Μιλάτε έξι λεπτά. Είπατε «κλείνοντας» εγώ έσβησα τον χρόνο και εσείς ξαναρχίζετε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, έκανα δευτερολογία τέσσερα λεπτά και τώρα μπαίνω στις τροπολογίες. 
      ΜΙΧΑΛΗΣ ΧΡΥΣΟΧΟΪΔΗΣ: Κυρία Πρόεδρε, εάν μου επιτρέπετε.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ.
      ΜΙΧΑΛΗΣ ΧΡΥΣΟΧΟΪΔΗΣ: Με τη συναίνεσή μας, κυρία Πρόεδρε, καταλύουμε τη διαδικασία. Τώρα, μας στερείτε και τον λόγο. Σας παρακαλώ πάρα πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Σας δίνω 50%, κύριε Χρυσοχοϊδη.
      ΜΙΧΑΛΗΣ ΧΡΥΣΟΧΟΪΔΗΣ: Σας παρακαλώ. Όπως ξέρετε, θα έπρεπε να κλείσουμε τη διαδικασία του νομοσχεδίου και μετά να πάμε στις τροπολογίες. Παρ’ όλα αυτά αυτή τη στιγμή γίνεται μικτή διαδικασία. 
      ΠΡΟΕΔΡΕΥΟΥΣΑ (Έλσα Παπαδημητρίου): Τώρα, γνωρίζουμε ποιοι αποφασίσατε. Δεν σας είδα να στεναχωρηθείτε καθόλου για την απόφαση.
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν πήραμε τέτοια απόφαση. Το Προεδρείο την πήρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κάνετε μεγάλο λάθος. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Όχι εσείς. 
      ΠΡΟΕΔΡΕΥΟΥΣΑ (Έλσα Παπαδημητρίου): Πρέπει να μάθετε μερικά πράγματα να τα σεβόμαστε. Εγώ κάθομαι μέχρι τις έξι εάν θέλετε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Εμείς ξέρουμε ότι δικαιούμαστε πρωτομιλία, δευτερομιλία και τοποθέτηση στις τροπολογίες. Αυτό γνωρίζουμε. Και επί της αρχής και επί των άρθρων. Κόπηκε η δευτερολογία χθες…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κακλαμάνη, ακούτε; Μόλις τελειώσει η διαδικασία, μπορείτε να κάνετε μια ενημέρωση στο συνάδελφο;
      ΒΑΣΙΛΕΙΟΣ ΚΕΓΚΕΡΟΓΛΟΥ: Σε εμένα να κάνει ενημέρωση;
      ΑΠΟΣΤΟΛΟΣ ΚΑΚΛΑΜΑΝΗΣ: Εάν μου επιτρέπει ο συνάδελφος, μπορώ να πω κάτι και μετά να συνεχίσει. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Βεβαίως, κύριε Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Κακλαμάνη, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Μπορώ να πω απλούστατα το εξής: Είμεθα όλοι εν αταξία. Κατ’ αρχάς, χωρίς τη συναίνεση…
      ΠΡΟΕΔΡΕΥΟΥΣΑ (Έλσα Παπαδημητρίου): Εδόθη η συναίνεση.
      ΑΠΟΣΤΟΛΟΣ ΚΑΚΛΑΜΑΝΗΣ: Χωρίς τη συναίνεση οποιουδήποτε πολίτη, δεν μπορεί κανείς να του αφαιρέσει ένα δικαίωμα. Εδώ, λοιπόν, χωρίς τη συναίνεση του Βουλευτή, εγώ –και λυπάμαι που αναφέρομαι συνέχεια στην Προεδρία μου- ρωτούσα εάν συναινεί το Σώμα. Θυμάμαι ότι υπήρχαν δυο συνάδελφοι του ΠΑ.ΣΟ.Κ. -οι παλαιότεροι θα τους θυμούνται- που έλεγαν «εγώ δεν συμφωνώ». Και έλεγα «αφού δεν συμφωνεί κάποιος, δεν μπορούμε να του στερήσουμε το λόγο». 
      ΠΡΟΕΔΡΕΥΟΥΣΑ (Έλσα Παπαδημητρίου): Μην ξανανοίξουμε την ίδια κουβέντα. Συνεφωνήθη 1.000.000%. 
      Έχετε δυο λεπτά, κύριε Κεγκέρογλου, που κάνει το χρόνο σας 100%.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
      Για το κομμάτι που αφορά το ΙΧΘΥ.Κ.Α., συμφωνούμε με τις τοποθετήσεις που έγιναν από τον κ. Βερελή και τον κ. Μωραΐτη. Το ΙΧΘΥ.Κ.Α. πρέπει να ενταχθεί με κάποια διαδικασία στο ΕΛ.ΚΕ.Θ.Ε.. Ξαναδείτε το θέμα. Νομίζω ότι με διαβούλευση θα βρείτε άκρη.
      Για το θέμα που αφορά τις «Σ.Ε.Β.Α.Θ.» και τις Ε.ΠΕ.Κ., υπάρχουν πλείστα παραδείγματα που είναι ακριβώς στην ίδια μοίρα. Εάν δεν είναι ρουσφετολογική, είναι φωτογραφική. Υπάρχουν σε πάρα πολλές επιχειρήσεις συνεταιριστικές, ιδιωτικές ή δημόσιες τα ίδια προβλήματα. 
      Ως προς το αντικείμενο και το προϊόν που λέει ότι εξέλειπε, θα σας πω ότι αυτό το προϊόν που εξέλειπε, μετά την αλλαγή του Κανονισμού, είναι η σταφίδα πλέον. Και σταφίδα σημαίνει επεξεργασία, σταφιδεργοστάσια, σημαίνει εργάτες που έχουν βρεθεί στο δρόμο. Έχουμε κάνει κατ’ επανάληψη παρεμβάσεις, για να γίνει ένα τέτοιο πρόγραμμα και δεν έχει γίνει. Θεωρώ ότι πρέπει να πάρετε πίσω αυτήν τη τροπολογία και να έρθει μια συνολική που να αντιμετωπίζει το πρόβλημα για όλες τις περιπτώσεις, συνεταιριστικές ή δημόσιες, που να αφορά την κατάσταση. Θεωρώ ότι αυτή η τροπολογία δεν μπορεί να ψηφιστεί, διότι δεν παρίσταται ο Υπουργός, εκτός εάν έρθει κατά την ώρα της ψηφοφορίας.
      ΑΝΑΣΤΑΣΙΟΣ ΚΑΡΑΜΑΡΙΟΣ: Ήρθε και μίλησε ο Υπουργός.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο Υπουργός Αγροτικής Ανάπτυξης, που είναι δική του. Όχι, δεν ήρθε και έφυγε. Αφήστε τα αυτά. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Εισηγήθηκε την τροπολογία.
      ΒΑΣΙΛΕΙΟΣ ΚΕΓΚΕΡΟΓΛΟΥ: Την ώρα της ψηφοφορίας πρέπει να είναι εδώ. Εάν δεν είναι, δεν μπορεί να μπει σε ψηφοφορία. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Αναπληροί άλλος Υπουργός.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κλείνω, με …
      ΠΡΟΕΔΡΕΥΟΥΣΑ (Έλσα Παπαδημητρίου): Θα μας πείτε για το άρθρο του Κανονισμού…
      ΑΝΑΣΤΑΣΙΟΣ ΚΑΡΑΜΑΡΙΟΣ: Ποιο είναι το άρθρο, επιτέλους;
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν έβαλα εγώ θέμα… 
      ΠΡΟΕΔΡΕΥΟΥΣΑ (Έλσα Παπαδημητρίου): … που προβλέπει ότι στην ψηφοφορία πρέπει να είναι όλη η Κυβέρνηση εδώ; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Εννοείται ότι εγώ θέτω πολιτικά το θέμα και πιστεύω ότι έπρεπε να υπάρξει αυτός ο σεβασμός. Σε μια τροπολογία που καταθέτει, πρέπει να μας ακούσει, μήπως δεχθεί κάποια συμπλήρωση. Αυτό θεωρώ ότι έπρεπε να γίνει.
      Σχετικά με την τροπολογία για το Κτηματολόγιο, ήδη έχει μιλήσει ο κύριος Πρόεδρος. 
      Θα ήθελα να πω μια κουβέντα για την τελευταία τροπολογία, που αφορά τις ενδοομιλικές συναλλαγές και το Τ.Ε.Μ.Π.Μ.Ε.. Εδώ τι γίνεται; Συρράπτουμε δυο διαφορετικά πράγματα στην ίδια τροπολογία. Και επειδή η πρώτη θα μπορούσε να γίνει δεκτή, αλλά στη δεύτερη υπάρχουν θέματα που χρειάζονται συζήτηση, δεν μπορεί να παρασχεθεί αυτή η εξουσιοδότηση στον Υπουργό Ανάπτυξης για να κάνει τα πάντα στο Τ.Ε.Μ.Π.Μ.Ε. ,χωρίς νομοθετικές ρυθμίσεις. Πέρα από τη θετική ρύθμιση για τη σύνθεση του συμβουλίου και τη μείωση του ποσοστού που κρατά για την εξασφάλιση, τα άλλα δεν μπορούν να μας καλύψουν, για να ψηφίσουμε συνολικά αυτή την τροπολογία, παρ΄ότι υπάρχουν θετικές διατάξεις μέσα σ΄ αυτήν.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Καραμάριος, προκειμένου να δευτερολογήσει.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, μπορώ να απαντήσω στα θέματα της τροπολογίας, στα οποία έγινε αναφορά από τον κ. Κακλαμάνη;
      ΑΝΑΣΤΑΣΙΟΣ ΚΑΡΑΜΑΡΙΟΣ: Θα συνηγορήσω και εγώ για την τροπολογία, κύριε Υπουργέ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καραμάριε, επιτρέπετε να απαντήσει ο Υπουργός; 
      ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριε Κακλαμάνη, παλιοί εμείς εδώ στη Βουλή, πρέπει να πω ότι έχετε απόλυτα δίκιο, ότι η κτηματογράφηση δεν είναι αντικείμενο που πρέπει να περιοριστεί μόνο σε τοπογράφους μηχανικούς. Είναι ένα τεράστιο έργο με πάρα πολλές παραμέτρους και βεβαίως, πολύ σωστά λέτε ότι πρέπει να λάβουμε κυρίως και τη νομική παράμετρο.
    Πρέπει να σας πω ότι ο ν.3461, που ψηφίστηκε εδώ στη Βουλή το 2006, ήταν ένας νόμος με πληρότητα, ο οποίος συζητήθηκε με όλους, με το Τ.Ε.Ε., με τον Πανελλήνιο Δικηγορικό Σύλλογο, με τους υποθηκοφύλακες, με τους συμβολαιογράφους. Υπήρχε συναίνεση όλων για το ν.3461. 
    Τώρα, και η τροπολογία αυτή, επίσης, συζητήθηκε με τους υποθηκοφύλακες, με το Τεχνικό Επιμελητήριο, με τους συμβολαιογράφους και τους δικηγόρους. Ζήτησα να υπάρχει στο Κτηματολόγιο μια μόνιμη επιτροπή, η οποία να έχει αυτή τη σύνθεση. Να μην είναι μόνο τοπογράφοι και μηχανικοί, αλλά να είναι και εκπρόσωπος του δικηγορικού συλλόγου, των συμβολαιογράφων και των υποθηκοφυλάκων. Ό,τι, δηλαδή, έρχεται για συζήτηση είναι αποτέλεσμα συζητήσεων, διαβούλευσης με όλους αυτούς τους φορείς. 
    Δεν νομοθετούμε αποσπασματικά και εμβαλωματικά. Μέχρι στιγμής για το Κτηματολόγιο έφερα ένα νόμο το ν.3461 και η πρώτη τροπολογία που φέρνω είναι αυτή. Αυτή η τροπολογία έρχεται, διότι είδαμε καθ’ οδόν, στην πράξη, ότι δεν δίνει το δημόσιο τη συναίνεση. Δεν περιμέναμε να μην δίνει το δημόσιο τη συναίνεση σε απλά σφάλματα κάποιας δήλωσης. Δίδεται, λοιπόν, διότι υπάρχουν αυτά τα προβλήματα για τον άγνωστο ιδιοκτήτη. Γι’ αυτό, λοιπόν, έρχεται αυτή η τροπολογία και λύνει ένα σωρό προβλήματα και απλοποιεί διαδικασίες. 
    Το εζήτησαν, είπα, κύριοι συνάδελφοι, ο κ. Λοβέρδος και ο κ. Κουβέλης. Είπα ότι έγινε κάποια αλλαγή. Η αλλαγή είναι προς την εξής κατεύθυνση και μπορείτε να το ελέγξετε και να σας στείλω την τροπολογία που μου έφεραν, οι κύριοι συνάδελφοι. Είχε μια ευρύτητα η τροπολογία των συναδέλφων στα αντικείμενα που δεν χρειαζόταν η συναίνεση του δημοσίου. Και εμείς την περιορίσαμε. Βάσει, παραδείγματος χάριν, της τροπολογίας τους δεν χρειαζόταν συναίνεση και για οικόπεδα. Είναι αυτό που τόνισε και ο κ. Γκατζής. Οπότε πηγαίναμε σε άλλη κλίμακα. Εμείς το περιορίσαμε. Πάντως υπάρχει ταύτιση στο μέγιστο μέρος.
    Σε ό,τι αφορά τα αγροτικά μας, όπως είπατε, καταγόμαστε και οι δυο από χωριά μικρά και ακραία και πρέπει να σας πω ότι για τα τέλη, τα οποία καταβάλλονται από τους αγρότες, όσα αγροτεμάχια και να έχουν, θα πληρώσουν μόνο δυο φορές. Διότι δεν μπορεί, εάν σε ένα χωριό δεν έχει γίνει η τακτοποίηση εκεί των κτημάτων, ο ανάδοχος να έρχεται, να έχει πέντε χωραφάκια και να πληρώνει πέντε φορές επί τριάντα πέντε ευρώ. Υπάρχει αυτή η μέριμνα. 
    Σε ό,τι αφορά το θέμα της κτηματογράφησης, θα ήθελα να πω ότι μ’ αυτή την κτηματογράφηση που κάνουμε τώρα, η οποία είναι πάρα πολύ μεγάλη και δύσκολο έργο, τα 2/3 του πληθυσμού στο τέλος του 2010 και στις αρχές του 2011, που θα τελειώσουμε, θα είναι εντάξει με το Κτηματολόγιο. 
    Υπάρχει, από εκεί και πέρα, το μεγάλο ερώτημα περί της αγροτικής γης. Το έχω πει πολλές φορές εδώ στη Βουλή, ότι εκείνο θα δυσκολευτεί αφάνταστα να προχωρήσει. Εάν στηριχθούμε και στηριζόμαστε σ’ αυτήν την ιστορία περί των δασικών εκτάσεων βάσει της αεροφωτογραφίας του 1945, η δική μου πρόβλεψη είναι ότι δεν πρόκειται να τελειώσει ποτέ στις αγροτικές εκτάσεις το Κτηματολόγιο. Διότι από το 1945 μέχρι σήμερα έγιναν τεράστιες αλλαγές. Μάλιστα, είχα πει στη Βουλή ότι ακόμη και εδώ στην Αθήνα δήμοι ολόκληροι με την αεροφωτογραφία του 1945 ήταν δάσος και έγιναν οικοδομές, οικισμοί, δήμοι. Δεν μπορούμε να το συζητάμε.
    Ύστερα, ξέρουμε όλοι ότι μετά υπήρχε μια εποχή ανακατωμένη με τον εμφύλιο πόλεμο, με το 1950, με τον κόσμο που μετακινούνταν στο εσωτερικό της Ελλάδας ή έφευγε στο εξωτερικό, που προσπαθούσε να επιβιώσει και έκανε εκχερσώσεις μεγάλης αγροτικής γης, για να μπορεί να επιβιώσει.
      Αυτά δεν μπορούμε να τα παραβλέπουμε και να στηριζόμαστε σε μία απόφαση του Συμβουλίου της Επικρατείας, ότι αναφέρεται στο 1945. Και εν πάση περιπτώσει, το Σύνταγμα ψηφίστηκε το 1974. Με ποια συλλογιστική το Συμβούλιο της Επικρατείας είπε το 1945 και δεν είπε το 1960, λόγου χάριν, που και τότε υπήρχαν αεροφωτογραφίες σε όλη την Ελλάδα; Και επί των ημερών σας, ο κ. Τζουμάκας είχε φέρει νόμο εδώ και σωστά είχε φέρει ότι έπρεπε να λαμβάνεται υπόψη το 1960. Σήμερα ο νόμος τον οποίο δέχεται το Συμβούλιο της Επικρατείας, λέει «θα πάτε με τις αεροφωτογραφίες του 1945, αλλά αν δεν είναι ευκρινείς μπορεί να πάτε και με τις αεροφωτογραφίες του 1960». Κι αντιλαμβάνεστε, εσείς, κύριε Πρόεδρε, τι γίνεται και από πού εξαρτάται η ευκρίνεια των αεροφωτογραφιών. 
      Δεν θέλω να πω τίποτε άλλο, αλλά πιστεύω και επαναλαμβάνω ότι η κτηματογράφηση πάει πάρα πολύ καλά. Μ’ αυτή την κτηματογράφηση –τώρα τελείωσαν οι εγγραφές- πρέπει να σας πω ότι τα αποτελέσματα είναι ότι πλησιάζει περίπου στο 100% η εγγραφή δικαιωμάτων. Δηλαδή, είναι στο 98% και. Ελαχιστότατοι είναι οι πολίτες που δεν έκαναν τις δηλώσεις τους. Ξέρετε ποιοι υστέρησαν στις δηλώσεις, κύριε Πρόεδρε; Τα νομικά πρόσωπα δημοσίου δικαίου, οι τράπεζες, οι δήμοι κ.ο.κ..
      Εν πάση περιπτώσει, είναι μία  τροπολογία η οποία προέκυψε από την εφαρμογή στην πράξη του ν. 3461. Είναι απαραίτητη και εκείνο που κάνει είναι να διευκολύνει τη διόρθωση των σφαλμάτων, να μην ταλαιπωρούνται χιλιάδες άνθρωποι, να μην ταλαιπωρούνται τα δικαστήρια και να προχωρήσουμε και την κτηματογράφηση. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα μαθήτριες και μαθητές και δύο συνοδοί-δάσκαλοι από το 2ο  Δημοτικό Σχολείο Λαμίας.
      Η Βουλή τους καλωσορίζει. Να είστε καλά. 
      (Χειροκροτήματα από όλες τις πτέρυγες της Βουλής)
       ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, θα ήθελα να μου επιτρέψει ο Υπουργός, εάν μπορεί να με παρακολουθήσει, να πω ότι αυτό το θέμα και οι όποιες διαφωνίες έχετε με το Συμβούλιο της Επικρατείας, δεν αφορούν την υπόθεση του Κτηματολογίου, διότι το Κτηματολόγιο αφορά ιδιοκτησίες. Το εάν οι ιδιοκτησίες αυτές έχουν δασικό ή όχι χαρακτήρα, είναι άλλο θέμα. Κατά συνέπεια, κακώς συγχέετε το ζήτημα αυτής της διαφωνίας που έχετε με τη νομολογία του Συμβουλίου της Επικρατείας με το ζήτημα του Κτηματολογίου, το οποίο καταγράφει ιδιοκτησίες. Τώρα, αν αυτές οι ιδιοκτησίες είναι αστικές, αγροτικές, χορτολιβαδικές, δασικές, είναι άλλου παπά ευαγγέλιο και όχι του Κτηματολογίου. Προφανώς είναι …
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μπορώ να σας διακόψω, κύριε Πρόεδρε, για να βοηθήσω το συλλογισμό σας; 
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαρίστως, αρκεί να τελειώσουμε το θέμα  μας.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτό που θα πω ισχύει στη Θεσσαλία και σε όλη τη βόρεια Ελλάδα. Δεν ξέρω τι γίνεται στην Πελοπόννησο. Βεβαίως αφορά ιδιοκτησίες, αλλά εκείνη την εποχή πάρα πολλές εκτάσεις, που σήμερα είναι χωράφια, ήταν δασικές εκτάσεις. Είχε την ιδιοκτησία αλλά ήταν δασική έκταση. Πήγε, λοιπόν, στην δεκαετία του ‘50, και το εκχέρσωσε, διότι είπαμε ότι έπρεπε να επιβιώσει αυτός ο ελληνικός λαός. Τώρα λοιπόν, στο Κτηματολόγιο, πώς θα το γράψουμε; Αυτό είναι το πρόβλημα. Θα το γράψουμε ως αγροτική έκταση; Ως δασική έκταση; Πώς θα το γράψουμε; 
      ΑΠΟΣΤΟΛΟΣ ΚΑΚΛΑΜΑΝΗΣ: Θα σας πω, κύριε Υπουργέ.
      ΠΡΟΕΔΡΕΥΟΥΣΑ (Έλσα Παπαδημητρίου): Μήπως σας ενοχλώ που προεδρεύω;
      ΑΠΟΣΤΟΛΟΣ ΚΑΚΛΑΜΑΝΗΣ: Ίσως θα σας βοηθήσει η σκέψη αυτή, κύριε Υπουργέ. Είναι και αυτό ένα μείζον θέμα διότι σύμφωνα με τις διατάξεις του νόμου σας όταν προσέρχεται ο ενδιαφερόμενος στο γραφείο κτηματογράφησης, θα πρέπει να έχει όλα εκείνα τα στοιχεία που θα προσδιορίζουν την ιδιοκτησία του. Εσείς, εάν δεν συνεχίζετε να επείγεστε για την ολοκλήρωση, θα έχετε τη δυνατότητα και αυτό το θέμα να το αντιμετωπίσετε λυσιτελώς και οριστικώς. Τώρα, πλείστοι όσοι πολίτες εμπλέκονται με αυτήν την διχοστασία που υπάρχει, διότι σωστά λέτε ότι το Συμβούλιο της Επικρατείας λέει αυτό, αλλά η πραγματικότητα είναι άλλη, σωστά είπατε και σας λέω εγώ ότι στην Ηλιούπολη, σε περιοχή που υποτίθεται ότι είναι δασική έκταση, έχουν κτιστεί πια πολυκατοικίες. Να, που έχετε δίκιο εδώ σε κάτι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επαναλαμβάνω, αυτά τα ζητήματα δεν λύνονται αποσπασματικά, εμβαλωματικά. Η υπόθεση αυτή θα έχει πολλά προβλήματα στο μέλλον και θα είναι άδικο –σας μιλώ ειλικρινέστατα- και για τη δική σας διάθεση και πρόθεση και προσπάθεια, αυτό το μεγάλο θέμα να τιναχθεί στον αέρα στο μέλλον. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Στο δεύτερο τμήμα της τροπολογίας σας που λέτε αν σε μία πολυκατοικία έχει δηλωθεί το τάδε αντί του τάδε διαμερίσματος, προκύπτει από τη σύσταση οριζοντίου ιδιοκτησίας, από τα χιλιοστά ποιο είναι, δεν θα υπάρξει πρόβλημα προφανώς. 
      Στην άλλη περίπτωση που λέτε αν έχει μεν παραχωρητήριο και σας λέω, πείτε στο Γραμματικό ότι κάποιος είχε πάρει παραχωρητήριο, αλλά δήλωσαν την ιδιοκτησία του κάποιοι από αυτούς που έχουν κτίσει ήδη εκεί -και όπως είδατε στην υπόθεση του Βατοπεδίου δόθηκε από το δημόσιο ως περιουσία του στη μονή- υπάρχουν πλείστα όσα ζητήματα δηλαδή. Σας λέω με απόλυτη ειλικρίνεια, το τονίζω, και θετική διάθεση …
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, σας παρακαλώ! Δεν είναι δυνατόν!
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω, κυρία Πρόεδρε, έχετε δίκιο.
      ΠΡΟΕΔΡΕΥΟΥΣΑ (Έλσα Παπαδημητρίου): Θέλω να μου πείτε μετά αν θα το επιτρέπατε εσείς …
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω κυρία Πρόεδρε, και αναγνωρίζω ότι έχετε δίκιο, αλλά πιστεύω ότι θα αναγνωρίζετε κι εσείς ότι κάνω μια προσπάθεια, με κάποια στοιχεία, να είναι ουσιαστική η δουλειά μας.
      Σας λέω, λοιπόν, τούτο, κύριε Υπουργέ. Όταν σε τελική ανάλυση όλο αυτό τον κόσμο τον παραπέμπατε πράγματι σε αυτές τις επιτροπές, με τις οποίες υπήρξε και η εμπλοκή του περίφημου σκανδάλου, προσπαθείτε από εκεί όντος να απεμπλέξετε, αλλά δεν θα συμβεί αυτό. Αυτές οι υπηρεσίες, αυτές οι επιτροπές, όπως συνέβη –το τονίζω- πριν ληφθεί η περίφημη απόφαση παραίτησης του δημοσίου από τη δίκη, από κει και πέρα αρχίζουν οι ευθύνες Δούκα, Μπασιάκου, όλων μέχρι εκεί που είχαν μία γνωμοδότηση και καλή τη πίστη, όπως συνέβαινε μέχρι τότε, την υπέγραφαν είτε ο Δρυς, είτε ο Φωτιάδης είτε στην πρώτη φάση, αν δεν είχε ιδέα του πράγματος, ο Δούκας, τέτοιες, λοιπόν, αποφάσεις θα έχετε και στο μέλλον και κάποιοι θα ψάχνουν εάν υπήρξε καταδολίευση των συμφερόντων του δημοσίου ή όχι. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με αν θέλετε. Βλέπω ότι επιμένετε να την περάσετε. Το προέβλεψα αυτό άλλωστε, είπα ότι είναι δύσκολο και γι’ αυτό προσπάθησα με όλα αυτά τα καλά λόγια μήπως και αλλάξω τη διάθεσή σας. Δεν το κατόρθωσα. Γυρίζοντας, όμως, στο Υπουργείο, πείτε «για ελάτε, εδώ  ο Κακλαμάνης προβλέπει δεινά, μήπως έχει και λίγο δίκιο;». 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, σας παρακαλώ! Θα σας φωνάξω να προεδρεύσετε!
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Για δύο λεπτά, κύριε Υπουργέ. Θα εξαντλήσω την αυστηρότητά μου σε εσάς. 
      ΝΙΚΟΛΑΟΣ ΓΚΑΤΖΗΣ: Έλεος, κυρία Πρόεδρε!
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ζητώ συγγνώμη, αλλά τριάντα πέντε χρόνια τώρα, όταν ήταν Υπουργός ο κ. Κακλαμάνης έκλεινε εκείνος τη συζήτηση, μεταξύ μας. Τώρα που είμαι Υπουργός εγώ, πρέπει να την κλείσω εγώ. Νομίζω ότι είναι μία συνήθεια την οποία προβλέπει και ο Κανονισμός. Θα πω δύο κουβέντες. 
      Πρώτον, με την τροπολογία δεν προσπαθώ να λύσω το μεγάλο πρόβλημα των αεροφωτογραφιών. Και εν πάση περιπτώσει κάνω την εξής δήλωση στη Βουλή, την έχω ξανακάνει, αλλά να την ξαναπώ. Αν δεν υπάρχει συναίνεση των κομμάτων, αυτό δεν θα λυθεί. Εάν δεν λυθεί αυτό, υποκρινόμαστε όλοι και δεν τακτοποιούνται πολλά πράγματα, όχι μόνον το θέμα της κτηματογράφησης, αλλά το θέμα και της κυριότητας.
      Διότι επί των δασικών εκτάσεων –εσείς τα ξέρετε καλύτερα από εμάς- από το νόμο υπάρχει μαχητό τεκμήριο κυριότητας του δημοσίου. Όταν είναι χωράφι, δεν υπάρχει. Δηλαδή τα προβλήματα που έχει σήμερα ο αγροτικός κόσμος είναι τεράστια και εμείς δεν μπορούμε να πάρουμε μία απόφαση διότι ελήφθη κάποια απόφαση για τις αεροφωτογραφίες του 1945. Αυτό δεν μπορώ να το λύσω εγώ ούτε είναι αντικείμενο της τροπολογίας. Είναι αντικείμενο συναίνεσης των κομμάτων.
      Και εκείνο που πρέπει να πω είναι πως δεν πρέπει να κρυβόμαστε πίσω από το δάκτυλό μας. Πρέπει να δοθεί λύση σ’ αυτό το πρόβλημα. Πώς θα δοθεί λύση; Όταν αποφασίσουν τα κόμματα να δουν πραγματικά την αλήθεια. 
      Η τροπολογία έχει συγκεκριμένα πράγματα, αναφέρεται σε συγκεκριμένα προβλήματα τα οποία είδαμε καθ’ οδόν. Λύνει αυτά τα προβλήματα, λύνει τα προβλήματα των πολιτών, αντιμετωπίζει τα προβλήματα που αντιμετωπίζουν τα δικαστήρια.
      Ξαναδηλώνω ότι εμείς δεν ζητάμε με την τροπολογία να μην υπάρχει συναίνεση του δημοσίου για οικόπεδα και εκτάσεις, ακριβώς για να προστατευθούμε απ’ όλες αυτές τις περιπτώσεις. Είναι αυτά τα οποία είναι αληθοφανή και αληθινά. Όπως είπατε, σε μία πολυκατοικία έρχεται ο άλλος και σου λέει: «Έχω συμβόλαιο. Έχω αυτό, πάρ’ το. Δεν το δήλωσα για τον άλφα ή βήτα λόγο, διότι ήμουν άρρωστος ή διότι έγραψα στα παλιά μου τα παπούτσια αυτή τη διαδικασία.» Πρέπει να ταλαιπωρείται στο δικαστήριο για να μπορέσει να εγγραφεί; Λέμε όχι, διότι το δημόσιο είναι αυτό που ξέρουμε όλοι. Και στα πλέον απλά πράγματα ο δημόσιος υπάλληλος αποφεύγει να βάλει την υπογραφή του. Διότι σου λέει: μήπως κρύβεται τίποτα από πίσω;
      Αυτή είναι όλη η τροπολογία. Σας παρακαλώ να την ψηφίσετε διότι διευκολύνει πάρα πολύ.
      ΠΡΟΕΔΡΕΥΟΥΣΑ  (Έλσα Παπαδημητρίου): Ευχαριστώ πάρα πολύ. Υπάρχει μία δευτερολογία.
      Ορίστε, κύριε Καραμάριε, έχετε το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Θα ξεκινήσω από το θέμα των τροπολογιών διότι το πρωί πράγματι συμφωνήθηκε –και έχετε δίκιο- να συζητηθούν μαζί με τα άρθρα και οι τροπολογίες. Ο ομιλών αυτήν τη στιγμή βλέπει το θέμα αυτό αφ’ υψηλού –ας μου επιτραπεί η έκφραση- διότι εμείς, όπως ξέρετε, στη Ρόδο και στην Κω έχουμε κτηματολόγιο…
      ΑΠΟΣΤΟΛΟΣ ΚΑΚΛΑΜΑΝΗΣ: Είστε τυχεροί εσείς που είχατε ιταλική κατοχή. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Και γελάω καμιά φορά, κύριε Πρόεδρε, διότι χρόνια εδώ μέσα που μιλάνε για το κτηματολόγιο έλεγα: «μακάρι να τελειώσει κάποτε».
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ έφυγαν οι Ιταλοί..
      ΠΡΟΕΔΡΕΥΟΥΣΑ  (Έλσα Παπαδημητρίου): Κύριοι συνάδελφοι, σας παρακαλώ να τελειώνουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Μα δεν έκανα τίποτα, κυρία Πρόεδρε. Γιατί διαμαρτύρεσθε;
      ΑΝΑΣΤΑΣΙΟΣ ΚΑΡΑΜΑΡΙΟΣ: Έχει δίκιο, κυρία Πρόεδρε. Συνεχίζω εγώ.
      ΠΡΟΕΔΡΕΥΟΥΣΑ  (Έλσα Παπαδημητρίου): Ποιος δεν έκανε;
      ΑΠΟΣΤΟΛΟΣ ΚΑΚΛΑΜΑΝΗΣ: Διαμαρτύρεσθε σε μένα.
      ΠΡΟΕΔΡΕΥΟΥΣΑ  (Έλσα Παπαδημητρίου): Όχι μόνο σε εσάς. Είπα «κύριοι συνάδελφοι». Μην παρεμβαίνετε να τελειώσουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Μα δεν ακούτε τη συζήτηση που γίνεται.
      ΠΡΟΕΔΡΕΥΟΥΣΑ  (Έλσα Παπαδημητρίου): Συζήτηση κάνουμε;
      ΑΠΟΣΤΟΛΟΣ ΚΑΚΛΑΜΑΝΗΣ: Είπα ότι είχαν τους Ιταλούς. Ένα αστείο είπα. Δεν είναι λόγος αυτός για να φωνάζετε.
      ΠΡΟΕΔΡΕΥΟΥΣΑ  (Έλσα Παπαδημητρίου): Θα σας στείλω κάποιες δισκέτες, κύριε Πρόεδρε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Θέλω να καταλήξω ότι εμείς που έχουμε τον κτηματολογικό κανονισμό μέχρι και σήμερα, τα ίδια τα άρθρα του κτηματολογικού κανονισμού επιτρέπουν και διορθώσεις. Επομένως η τροπολογία του κυρίου Υπουργού η οποία προστίθεται στην ήδη υπάρχουσα νομοθεσία ως μια υποπαράγραφος νομίζω πως είναι προς τη σωστή κατεύθυνση και ότι κάτι λύνει. Αν αύριο βρεθούν και άλλα σφάλματα, θα διορθωθούν.
      Σε ό,τι αφορά τις άλλες τροπολογίες, κατά την άποψή μας πρέπει να γίνουν δεκτές. 
      Σε ό,τι αφορά την τροπολογία του Υπουργού Αγροτικής Ανάπτυξης –και απορώ γιατί έγινε τέτοιο πρόβλημα- ήρθε ο Υπουργός και ανέπτυξε την τροπολογία του. Ο παριστάμενος Υπουργός ο οποίος είναι και ο κύριος Υπουργός του κυρίου νομοσχεδίου νομίζω ότι κατά τον Κανονισμό αναπληροί πλήρως την απουσία του Υπουργού. Και μόνο η αιτιολογία η οποία λέει ότι επί σειρά ετών ήτο ζημιογόνος η λειτουργία της εταιρείας και η αδυναμία εξυπηρέτησης των δανείων, φτάνει. Γιατί μην σας ενθυμίσω τώρα όλους τους συνεταιρισμούς που έχουν διαλυθεί στην Ελλάδα από το 1980 έως το 2000.
      Σε ό,τι αφορά τα άρθρα για να είμαι επιγραμματικός.
      Όσον αφορά το άρθρο 3, κύριε Υπουργέ, που ελέχθη εδώ από συνάδελφο ότι με την έκδοση του προεδρικού διατάγματος μπορεί να γίνει ανακαθορισμός κατ’ αρμοδιότητα, κατά τόπον ή καθ’ ύλην, θέλω να σας επιστήσω την προσοχή σας ότι η επαρχία με «ι»  έχει καταργηθεί σαν διοικητική μονάδα και διατηρήθηκε το επαρχείο με «ει» για λόγους ιστορικούς. 
      Άρα λοιπόν, όταν θα πρέπει να κάνετε την τροποποίηση αυτήν, την έκδοση του προεδρικού διατάγματος –πράγματι πρέπει στα επαρχεία που υφίστανται σήμερα, να συσταθούν κάποιες υπηρεσίες που να διευκολύνουν το έργο σας- να λάβετε υπ’ όψιν ότι πρέπει να τροποποιηθεί  και ο υπάρχων νόμος των αρμοδιοτήτων των Νομαρχιακών Αυτοδιοικήσεων όπου δυστυχώς από τότε έχει καταργηθεί η επαρχία σαν διοικητική μονάδα του κράτους.
      Σε ό,τι αφορά το άρθρο 14, για το οποίο πολύς λόγος έγινε πάλι από τους κυρίους συναδέλφους, θα σας έλεγα ότι για τη λέξη τεστ που αναφέρατε, για την αξιολόγηση, σας παραπέμπω στον ίδιο νόμο, το ν. 2343 στο σχετικό άρθρο του ΣΔΟΕ που λέει ότι με αποφάσεις του Υπουργού Οικονομικών που δημοσιεύονται στην Εφημερίδα της Κυβερνήσεως ορίζονται οι συντελεστές βαρύτητας των παραπάνω ειδικών προσόντων που θα προσληφθούν και του τεστ αξιολόγησης των υποψηφίων. Μην έρχεστε σήμερα, λοιπόν, να μας πείτε ότι εμείς βάζουμε συνέντευξη και ότι είναι πρωτοφανή αυτά για εσάς.
      Θέλω να καταλήξω, λοιπόν, και να επιστήσω την προσοχή σας στο εξής: Επειδή ο συνάδελφος κ. Νικητιάδης –θα μπορούσα να ζητήσω επί προσωπικού, αλλά δεν το έκανα- είπε ότι δύο συνάδελφοί μας ερίζουν ποιος θα πάρει το άγαλμα της Καλύμνου στη Κάλυμνο. Δεν υπάρχει αμφιβολία ότι και εγώ συμφωνώ απόλυτα να πάει το άγαλμα εκεί αλλά δεν έφτασα στο σημείο όπου έφτασαν δυστυχώς οι συνάδελφοί μου.
      Θέλω, λοιπόν, να καταλήξω γιατί μου «έφαγαν» ένα λεπτό με τη συζήτηση. Όλες οι διορθώσεις οι φραστικές, οι λεκτικές και οι νομοτεχνικές βελτιώσεις που έγιναν από τον κύριο Υπουργό, δεν ελήφθησαν υπ’ όψιν από πολλούς συναδέλφους της Αντιπολίτευσης σήμερα που αγόρευαν με έτοιμη ομιλία και δεν αντελήφθησαν ότι πολλά πράγματα έχουν διορθωθεί με τέτοιον τρόπο που νομίζω ότι όλο το νομοσχέδιο σαν σύμπλεγμα άρθρων είναι προς τη σωστή κατεύθυνση.
      Ευχαριστώ πολύ.
      ΠΡΟΕΔΡΕΥΟΥΣΑ  (Έλσα Παπαδημητρίου): Κύριε Χρυσοχοΐδη, έχετε το λόγο.
      ΜΙΧΑΗΛ ΧΡΥΣΟΧΟΪΔΗΣ: Κυρία Πρόεδρε, ολοκληρώσαμε τη συζήτηση σε ένα νομοσχέδιο για το οποίο ελπίζω να κατάλαβε η Κυβέρνηση και το αρμόδιο Υπουργείο ότι δεν μπορεί να επενδύει σε πολύ μεγάλες προσδοκίες για την επίλυση των μεγάλων προβλημάτων της αγοράς. Γιατί το ζητούμενο τελικώς απέναντι στα αδιέξοδα δεν είναι η δημιουργία μιας ακόμη υπηρεσίας αλλά η εφαρμογή εκείνων των κανόνων και εκείνων των νόμων και ταυτόχρονα η επιβολή εκείνης της πολιτικής βούλησης που θα αναγκάσει όλους εκείνους οι οποίοι αντιλαμβάνονται την αγορά ως ένα χώρο χωρίς κανόνες, να πειστούν και να πειθαναγκαστούν να λειτουργήσουν σωστά.
      Σήμερα θα ψηφιστεί ο νόμος και από τη στιγμή που θα αρχίσει να εφαρμόζεται, αν κάποια στιγμή εφαρμοστούν οι διατάξεις αυτής της νομοτεχνικής διαδικασίας την οποία υποστήκαμε δυο μέρες τώρα, πιστεύω ότι θα υπάρξουν μια σειρά από καινούργια προβλήματα στην αγορά  τα οποία δεν πρόκειται να επιλύσουν το ζητούμενο. Και το ζητούμενο, κυρία Πρόεδρε, είναι να καταπολεμηθούν τα ολιγοπώλια και τα μονοπώλια τα οποία ασκούν καταχρηστικές συμπεριφορές, έχουν εναρμονισμένες πρακτικές, δημιουργούν το φαινόμενο της ακρίβειας το οποίο είναι μοναδικό στη χώρα.
      Θα σας, έλεγα κύριε Υπουργέ, να κάνετε μία επίσκεψη μέσα από την ηλεκτρονική διαδικασία, τον ηλεκτρονικό δρόμο των site σε διάφορες χώρες για να δείτε πώς συμπεριφέρθηκαν οι οικονομίες και οι αγορές των χωρών αυτών κατά τη διαδικασία της αύξησης τιμών προϊόντων, αγαθών και υπηρεσιών τα τελευταία δύο χρόνια. Να δείτε με ποιο τρόπο λειτούργησαν οι αγορές αυτές και πώς λειτούργησαν οι δικές μας αγορές και στη συνέχεια να δείτε γιατί οι αγορές εκεί αντέδρασαν με ένα διαφορετικό τρόπο απ’ ό,τι η δική μας αγορά. Και μάλιστα σε μεγάλο βαθμό υπάρχουν οι ίδιες πολυεθνικές επιχειρήσεις που δρουν και εδώ και σε άλλες χώρες της Ευρώπης. Και βλέπει κανείς το φαινόμενο μια πολυεθνική επιχείρηση εδώ να πουλά τα προϊόντα της 30% ακριβότερα απ’ ό,τι τα πουλά σε κάποια άλλη ευρωπαϊκή χώρα.
      ΝΙΚΟΛΑΟΣ ΓΚΑΤΖΗΣ: Με διπλάσιο μισθό.
      ΜΙΧΑΗΛ ΧΡΥΣΟΧΟΪΔΗΣ: Με 40% τουλάχιστον στους μισθούς παραπάνω, εισοδήματα, και εσείς να είστε παρατηρητές και να κάνετε διάφορα επικοινωνιακά τρικ, να λέτε ότι κάνετε ελέγχους, να λέτε ότι καταπολεμάτε την ακρίβεια με τα σαράντα ένα μέτρα κ.ο.κ. Αυτά είναι…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, μου χρωστάτε και τρία λεπτά από χθες.
      Ευχαριστώ.
      Έλεγα, λοιπόν, ότι αυτά τα φαινόμενα τα οποία είναι μοναδικά στη χώρα γίνονται υπό τα όμματά σας, είστε παρατηρητές, πολιτικά δεν έχετε ούτε την ενάργεια, ούτε την πρωτοβουλία να πάρετε αποφάσεις και να καταπολεμήσετε τα φαινόμενα αυτά. Τι έπρεπε να κάνετε; Έπρεπε να οργανώσετε καλύτερα αυτό που υπάρχει σήμερα και το οποίο προβλέπει ο νόμος σε όλες τις χώρες της Ευρώπης. Υπάρχει η Επιτροπή Ανταγωνισμού. Αυτή είναι η αρμόδια αρχή για την ορθή εφαρμογή του ανταγωνισμού και την καταπολέμηση των στρεβλώσεων. Δεν το κάνατε αυτό. Η επιτροπή αυτήν τη στιγμή δεν λειτουργεί όπως πρέπει, παρά  το γεγονός ότι αυξήσατε το προσωπικό. Η παραγωγικότητά της είναι υποπολλαπλάσια σε σχέση με την παλαιότερη σύνθεσή της και το λιγότερο προσωπικό. Έχω δώσει και στοιχεία μάλιστα συγκεκριμένα στη δημοσιότητα, όπως ξέρετε, παρ’ όλα αυτά, αντί να ενισχύσουμε την υφιστάμενη αρχή, αντί να δημιουργήσουμε προϋποθέσεις ώστε να καταπολεμήσουμε τα φαινόμενα, δημιουργούμε μια νέα υπηρεσία.
      Νομίζω ότι αυτό που πρέπει να κάνετε εν πάση περιπτώσει επειδή ζούμε μια βαθιά κρίση, κύριε  Υπουργέ, αυτό που πρέπει να κάνετε είναι να δείτε λίγο να υπάρξει μια ηρεμία στην αγορά. Χθες το βράδυ ο κ. Παναγιωτόπουλος εδώ είπε ότι θα μειώσουν οι έμποροι τις τιμές τους. Αυτά βεβαίως δεν έχουν καμμιά σχέση με την πραγματικότητα. Αυτά τα λένε διάφοροι οι οποίοι θέλουν να αναστατώνουν την αγορά. Σήμερα βγήκαν οι έμποροι και κάνουν ανακοινώσεις απέναντι σε μια αγορά η οποία υφίσταται τόσα προβλήματα, έχει μια μεγάλη πτώση, μια μεγάλη κάμψη στη ζήτηση, έρχονται και διάφοροι άλλοι οι οποίοι αναστατώνουν περαιτέρω την ελληνική αγορά και μάλιστα εν όψει Χριστουγέννων, όπου τώρα περιμένουν οι έμποροι, οι καταστηματάρχες να εισπράξουν ένα μεγάλο μέρος του εισοδήματός τους από όλον τον χρόνο. Λοιπόν, σας παρακαλώ πάρα πολύ -να επαναλάβω τα αυτονόητα- να επιβάλετε τα νόμιμα τα οποία εσείς οι ίδιοι ψηφίσατε.
      Τώρα σχετικά με τις τροπολογίες, εγώ αναρωτιέμαι, αν σας έρθουν πολλές χιλιάδες βιοτέχνες και επιχειρηματίες, τον Τ.Ε.Μ.Π.Μ.Ε. θα τους ικανοποιήσει όλους; Έχετε τόσα πολλά χρήματα; Φοβούμαι δηλαδή ότι όλη αυτή η διαδικασία έχει έναν χαρακτήρα επικοινωνιακό πάλι και ζητάει μάλιστα εξουσιοδότηση ο Υπουργός  να κανονίσει τα του Τ.Ε.Μ.Π.Μ.Ε. με δικές του αποφάσεις. Εμείς απαντάμε όχι, διότι το Τ.Ε.Μ.Π.Μ.Ε. το έχετε τόσα χρόνια και δεν το λειτουργήσατε. Τώρα θυμήθηκε ο Υπουργός ότι υπάρχει το Τ.Ε.Μ.Π.Μ.Ε.. Αλλά θα δούμε πού θα βρείτε τους πόρους για να ικανοποιήσετε ανάγκες. Εκείνο που έχει σημασία είναι το εξής: το χρήμα στην Ελλάδα είναι ακριβότερο, για να μιλάμε επί των γεγονότων και αυτών που ζούμε καθημερινά και ζει η ελληνική επιχειρηματική τάξη. Το χρήμα, λοιπόν, είναι ακριβότερο, επειδή όπως ισχυρίζονται οι τράπεζες δίνουν περισσότερα λεφτά για να αγοράσουν χρήμα, δηλαδή τόκους, επιτόκια καταθέσεων, έχουμε επιτόκια χορηγήσεων αυξημένα, έχουμε ακριβό χρήμα στην Ελλάδα και δυσεύρετο. Όλα αυτά που κάνατε πριν από λίγες μέρες δεν πρόκειται να αποδώσουν στην πραγματική οικονομία γιατί δεν έχετε σχέδιο εξόδου από την κρίση ούτε για την ανάπτυξη της χώρας. 
      Άρα, λοιπόν, να αναμένουμε το επόμενο διάστημα με παρατηρητές πάλι εσάς μια μεγάλη ζημιά στην επιχειρηματικότητα, στο τζίρο των επιχειρήσεων, στην απασχόληση και βεβαίως στα δημόσια έσοδα, όπως σας αφορά και πιο άμεσα.
      Σε ό,τι αφορά το θέμα της Ξάνθης, κοιτάξτε, το έχουμε ξαναδεί το έργο πάρα πολλές φορές. Θα σας έλεγα ότι δεν τιμάει και την πολιτική όλη αυτή η διαδικασία, δεν τιμάει την πολιτική. Έρχεται ο κ. Κοντός εδώ, φέρνει για τις δικές του επιχειρήσεις τις οποίες θεωρεί μάλλον δικές του κάποιες ρυθμίσεις και από εκεί και πέρα λέει εδώ η Π.Α.Σ.Κ.Ε. της Ξάνθης ότι του χρόνου η ανεργία στην Ξάνθη θα είναι 30%. Υπάρχουν επιχειρήσεις πολύ συγκεκριμένες, ανέφερε ο κ. Σγουρίδης, επώνυμες που απολύουν κόσμο και βέβαια γι’ αυτούς δεν υπάρχουν ρυθμίσεις. Και εγώ σας ρωτάω. Για τα κλωστήρια τι ρυθμίσεις έχουν γίνει; Αυτοί που έχουν υποστεί ζημιές, οι εργαζόμενοι; Και μια σειρά άλλες. Λοιπόν, δεν λύνονται έτσι τα προβλήματα. Επιτέλους, ας κάνουμε κάτι που να τιμάμε και τη δική μας την αποστολή ως πολιτικοί.
      Και τέλος, σε ό,τι αφορά το Κτηματολόγιο, έγινε μια μεγάλη κουβέντα εδώ. Νομίζω πάλι ότι επιχειρείτε με μπαλώματα, με εμβαλωματικές λύσεις. Εμείς δεν συμφωνούμε σε αυτού του είδους τις λύσεις. Επιμένουμε ότι χρειάζονται λύσεις με τη συμφωνία και τη συναίνεση και την προσπάθεια όλων μας. Ας τσακωθούμε εδώ μέσα, αρκεί να βρούμε μια λύση. Πιστεύω ότι απαιτούνται λύσεις σοβαρές στα μεγάλα εθνικά ζητήματα.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, την εκπρόσωπο του ΣΥ.ΡΙΖ.Α., κυρία Αμμανατίδου-Πασχαλίδου, να πάρει το λόγο για τέσσερα λεπτά.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κυρία Πρόεδρε.
      Όσον αφορά το νομοσχέδιο, το έχουμε καταψηφίσει και επί της αρχής και επί των άρθρων. Να μην τα ξαναπώ. Δεν θεωρώ ότι θα λύσει το πρόβλημα του ελέγχου της αγοράς.
      Τώρα, πιο μπροστά έγινε μια εκτενέστατη κουβέντα εδώ, κυρία Πρόεδρε, και μεταξύ του πρώην Προέδρου της Βουλής και του κυρίου Υπουργού και εγώ έχω την αίσθηση ότι μάλωναν για κάτι που οι ίδιοι τους ευθύνονται, εννοώ όχι σε προσωπικό επίπεδο, αλλά τα δύο κόμματα, Νέα Δημοκρατία και ΠΑ.ΣΟ.Κ.. Για την έλλειψη ενός δασολογίου και ενός κτηματολογίου που εδώ και πάρα πολλά χρόνια έπρεπε να είχε γίνει και σήμερα ερχόμαστε και λέμε για τις αεροφωτογραφίες. Δεν θέλω να επεκταθώ άλλο σε αυτό, αλλά σίγουρα υπάρχουν εδώ πέρα οι ευθύνες των προηγούμενων κυβερνήσεων για την κατάσταση τη σημερινή που έχει να κάνει με όλα τα σκάνδαλα και όχι μόνον του Βατοπεδίου, αλλά πολύ περισσότερο κάθε μέρα βλέπουν το φως της δημοσιότητας και έχουν σχέση με τον δημόσιο πλούτο.
      Τις δύο τις τροπολογίες θα τις κάνουμε αποδεκτές, αν και στο Ταμείο Εγγυοδοσίας έχουμε κάποιες αντιρρήσεις, αλλά θα σταθώ στην τροπολογία Σ.Ε.Β.Α.Θ.-Σ.Ε.Π.Ε.Κ.. Η Σ.Ε.Β.Α.Θ. και η Σ.Ε.Π.Ε.Κ. τελούν υπό εκκαθάριση. Όντως εδώ πέρα πάτε να περάσετε μια τροπολογία να κάνετε κάποιο πιθανόν πασάλειμμα. Με συγχωρείτε που το λέω, κύριε  Υπουργέ, αλλά έτσι το θεωρώ. Βάζετε εδώ στο άρθρο 3 «Μεταφορά του προσωπικού γίνεται με την κοινή υπουργική απόφαση», σαφέστατα θέλουμε να είναι άμεσα με το νόμο, γιατί στο τέλος θα την κάνετε εσείς αποδεκτή, αλλά σίγουρα θα πρέπει να είναι στο νομό διαμονής του κάθε εργαζόμενου.
      Λέτε στο νούμερο 4 ότι το μεταφερόμενο προσωπικό εντάσσεται σε μισθολογικά κλιμάκια της οικείας εκπαιδευτικής βαθμίδας με βάση το συνολικό χρόνο υπηρεσίας που διανύθηκε στην κάθε μία από τις δύο εταιρείες. Τι εννοείτε εδώ; Τι γίνεται αν είχε το προσωπικό πιο μπροστά προϋπηρεσία αλλού; Αυτή προσμετράται; Και το λέω αυτό διότι έχουμε τέτοια περιστατικά στην ΕΡΤ, στους πρώην συμβασιούχους, για τους οποίους δεν είχε προσμετρηθεί η προϋπηρεσία πριν από την Ε.Ρ.Τ.. 
      Μέσα πάλι στην ίδια τροπολογία λέτε τους λόγους που είναι υπό εκκαθάριση, γιατί λέτε ότι δεν είναι βιώσιμες οι επιχειρήσεις. Φυσικά. Πώς θα είναι βιώσιμες οι επιχειρήσεις; Υπάρχει έλλειψη πρώτης ύλης για την παραγωγική τους διαδικασία. Μα, έχουμε καταλάβει ότι υπάρχει ερημοποίηση της υπαίθρου, τη στιγμή που το κόστος παραγωγής είναι τεράστιο και οι αγρότες και οι κτηνοτρόφοι αφήνουν συνεχώς την ύπαιθρο; Δεν έχουν διέξοδο. Είναι τεράστιο το κόστος παραγωγής, δεν μπορούν να επιβιώσουν, οπότε έχουμε το αποτέλεσμα να μην υπάρχει πρώτη ύλη γι’ αυτά τα εργοστάσια. Δεν προσδιορίζεται πού και πότε θα καλυφθούν οι αποζημιώσεις των απολυμένων και το ερώτημα που προκύπτει είναι γιατί δεν προωθείται και ανάλογη ρύθμιση και για άλλες Ε.Α.Σ., όπως είναι η Ομοσπονδία Θεσσαλονίκης που βρίσκεται επίσης σε καθεστώς εκκαθάρισης; 
     Επίσης θα ήθελα να εξηγήσετε γιατί δεν έχουν καταβληθεί οι αποζημιώσεις στην Ε.E.Α.Σ.Θ. παρ’ ότι έχουν απολυθεί οι εργαζόμενοι εδώ και τέσσερα χρόνια. Και πώς εξηγείτε το γεγονός ότι οι εργαζόμενοι στην Ε.E.Α.Σ.Θ. με σύμβαση αορίστου χρόνου δεν έχουν τα ίδια δικαιώματα με τις δύο παραπάνω συνεταιριστικές οργανώσεις, χωρίς να θέλω να θίξω τις δύο αυτές οργανώσεις.
      Άρα οφείλετε ως Κυβέρνηση να προχωρήσετε σε μία ρύθμιση το ταχύτερο δυνατόν για όλες τις εκκρεμότητες συμπεριλαμβανομένης και της Ε.Ε.Α.Σ.Θ. βέβαια αλλά και όσων συνεταιριστικών οργανώσεων τελούν υπό εκκαθάριση ή άλλων επιχειρήσεων ώστε να υπάρχει μία ισοτιμία και μία δικαιοσύνη.
     Σαφέστατα καταψηφίζουμε τη συγκεκριμένη τροπολογία. Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Τελευταίος ομιλητής ο κ. Πολατίδης ο οποίος έχει το λόγο.
      ΗΛΙΑΣ ΠΟΛΑΤΙΔΗΣ:  Ευχαριστώ, κυρία Πρόεδρε.
      Ως προς τα άρθρα του νομοσχεδίου τα καταψηφίζουμε όλα.
      Σχετικά με τις τροπολογίες την σχετική με την Κτηματολόγιο την θεωρούμε σωστή και την ψηφίζουμε διότι θα μειώσει και το βάρος των δικαστηρίων.
      Επίσης, ψηφίζουμε  και αυτή που είναι για τη Δημοτική Αγορά των Αθηνών και το Ιχθυοκαλλιεργητικό Κέντρο. 
      ΑΝΑΣΤΑΣΙΟΣ ΚΑΡΑΜΑΡΙΟΣ:  Η τροπολογία αυτή έχει ενσωματωθεί σε άρθρο. Επομένως ψηφίζεται το σχετικό άρθρο. ΄Ετσι δεν είναι;
      ΗΛΙΑΣ ΠΟΛΑΤΙΔΗΣ: Ναι, έχετε δίκιο, συνεπώς, ψηφίζουμε αυτό το άρθρο.
      Σχετικά με την τροπολογία για την Σ.Ε.Β.Α.Θ. και τη Σ.Ε.Π.Ε.Κ. για κοινωνικούς λόγους συμφωνούμε, άρα πρέπει να εκφράσουμε μία βαθύτατη ιδεολογική αντίρρηση επί του θέματος του κλεισίματος των επιχειρήσεων. Δηλαδή, κλείνουμε τις επιχειρήσεις και θεωρούμε ότι το μόνο θέμα που προκύπτει είναι αν οι εργαζόμενοι οι οποίοι είναι κοντά στη σύνταξη θα τοποθετηθούν στο δημόσιο, σε δήμους στη συγκεκριμένη περίπτωση, για ένα ορισμένο χρονικό διάστημα. Το θέμα δεν είναι αυτό. Το πρόβλημα είναι ότι αυτοί που κάποτε θα εντάσσονταν μέσα στην επιχείρηση εάν συνέχιζε να λειτουργεί η συγκεκριμένη επιχείρηση, δεν θα μπορέσουν τώρα να βρουν δουλειά.
      Ήρθε εδώ και ο κύριος Υπουργός Γεωργίας και μας είπε ότι έχει τελειώσει ο κύκλος ζωής των επιχειρήσεων. Από πότε τα χοιρινά και η σάλτσα ή τα άλλα προϊόντα που παρήγαγε η Σ.Ε.Β.Α.Θ. έπαψαν να υπάρχουν στην ελληνική αγορά. Έχει γίνει μήπως η Ελλάδα μουσουλμανική χώρα και δεν καταναλώνει χοιρινό κρέας; Βέβαια, σύμφωνα με την πολιτική σας μπορεί να το θέλετε, αλλά μέχρι στιγμής δεν έχει συμβεί.
      Το πρόβλημα, λοιπόν, είναι ότι υπάρχει κοινωνική ανάγκη αλλά διαφωνούμε με αυτού του είδους την ευθανασία επιχειρήσεων. Το έχουμε ξαναπεί σ’ αυτήν την Αίθουσα ότι ναι μεν η ευθανασία μπορεί να είναι πιο ομαλή σε σχέση με ένα βίαιο θάνατο αλλά το τελικό αποτέλεσμα είναι το ίδιο και το βάρος που θα υπάρξει στην οικονομία από την καταστροφή των παραγωγικών δομών θα είναι πάρα πολύ σοβαρό. Δεν έχετε λάβει υπ’ όψιν τις συνθήκες της οικονομικής κρίσης που βρισκόμαστε. Παρόμοιες τροπολογίες έρχονταν πριν από ένα διάστημα και μας λέγατε για την αγορά, για την αυτορρύθμιση κ.λπ. Βλέπουμε τεράστιες οικονομικές δυνάμεις να αμφισβητούν αυτό το μοντέλο του κλεισίματος όποιας επιχειρήσεως δεν μπορεί να έχει κέρδη. Τη λέξη «κέρδη» τη βάζω εντός εισαγωγικών γιατί προφανώς μια επιχείρηση που προσφέρει πάρα πολλά στην οικονομία και ειδικά σε μια ευαίσθητη περιοχή όπως είναι η Ξάνθη, δεν κλείνει. 
      Ψηφίζεται αυτή η τροπολογία.
      Για την τροπολογία που είναι με τους κανόνες τεκμηρίωσης των ενδοομιλικών συναλλαγών και του Τ.Ε.Μ.Π.Μ.Ε., θεωρώ ότι είναι πάρα πολύ σημαντική και ότι πρέπει να έρθει ως ένα χωριστό νομοσχέδιο.  Πολύ λίγο αναφέρθηκαν συνάδελφοι στη συγκεκριμένη τροπολογία όταν αποτελεί το βασικό μηχανισμό, τον οποίο περιέγραψα στην ομιλία μου επί της αρχής. Αυτό ακριβώς που πάει να προλάβει η τροπολογία αυτή ως προς τον τομέα των ενδοομιλικών συναλλαγών είναι αυτός ακριβώς ο τρόπος με τον οποίο  εξασφαλίζουν οι εταιρείες να πωλούν με πολύ χαμηλές τιμές τα προϊόντα στη Γερμανία και πανάκριβα στην Ελλάδα. Αυτό δεν αντιμετωπίζεται με μία τροπολογία που έρχεται στο πόδι γι’ αυτό την καταψηφίζουμε διότι θεωρούμε ότι πρέπει να είναι αντικείμενο ξεχωριστού νομοσχεδίου που θα έχει πολύ μεγαλύτερες επιπτώσεις στην πάταξη του φαινομένου της ακρίβειας απ’ ότι έχει αυτό το νομοσχέδιο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος  Υπουργός έχει το λόγο για να κλείσει τη συζήτηση.
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου):  Πόση ώρα θα χρειαστείτε;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θα προσπαθήσω να είμαι όσο γίνεται πιο σύντομος.
     Θα ξεκινήσω, κυρίες και κύριοι συνάδελφοι, με τις τροπολογίες. Δεν έχω τίποτα να προσθέσω στα όσα είπαν και ο κ. Σουφλιάς και ο κ. Κοντός για τις τροπολογίες που υποστήριξαν έχοντας και την αρμοδιότητα. 
     Θα έρθω στην τρίτη τροπολογία την υπ’ αριθμό 376 σχετικά με την τεκμηρίωση τιμών και το Τ.Ε.Μ.Π.Μ.Ε. για να σας δώσω κάποιες φραστικές βελτιώσεις, τις οποίες θα διαβάσω και θα καταθέσω για τα Πρακτικά: 
     «Η τροπολογία με γενικό αριθμό 376 και ειδικό αριθμό 42, που κατατέθηκε στο σχέδιο νόμου, στο δεύτερο άρθρο, στην παρ. 3 που προσθέτει στη διάταξη του άρθρου 7 του ν. 3066/2002 νέα παράγραφο 4 οι λέξεις «οργανωτική δομή, στην κατανομή αρμοδιοτήτων» αντικαθίστανται με τις λέξεις «διάρθρωση των υπηρεσιών». 
     (Στο σημείο αυτό ο Υφυπουργός Ανάπτυξης κ. Βλάχος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
     (Να φωτογραφηθεί η σελίδα 243)
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δύο κουβέντες γι’ αυτήν την τροπολογία. Πρόθεση του Υπουργείου Ανάπτυξης είναι με αυτές τις ρυθμίσεις να λύσει διάφορα οργανωτικά κυρίως θέματα που θα διευκολύνουν το Υπουργείο και το Ταμείο μικρών και πολύ μικρών επιχειρήσεων να ανταποκριθεί ιδιαίτερα αυτή την κρίσιμη στιγμή στον ρόλο του και ο ρόλος του για εμάς είναι η στήριξη της μικρής και πολύ μικρής επιχείρησης. Αυτός είναι ο στόχος μας και αυτό προσπαθούμε να κάνουμε. Τίποτα περισσότερο, τίποτα λιγότερο. Ό,τι άλλο ακούστηκε νομίζω ότι είναι υπερβολή.
     Στέκομαι λίγο στους κανόνες τεκμηρίωσης τιμών ενδοομιλικών συναλλαγών. Εγώ θα περίμενα αυτήν την τροπολογία να την στηρίξουν όλα τα κόμματα αφού όλοι παρατηρείτε ότι υπάρχουν διαφορές στις τιμές στη χώρα μας από άλλες του εξωτερικού. Εμείς με αυτήν την τροπολογία λέμε ότι υποχρεώνουμε όλες εκείνες τις επιχειρήσεις που λειτουργούν εντός ομίλων όταν θα ανακοινώνουν τιμές εδώ να είναι υποχρεωμένες να τεκμηριώνουν την τιμή που φέρνουν στην Ελλάδα με βάση τα στοιχεία που υπάρχουν σε άλλες χώρες. Μόνο έτσι θα κλείσει η ψαλίδα και θα τελειώσει μια για πάντα αυτό το φαινόμενο των διαφορετικών τιμών στην πατρίδα μας και σε άλλες χώρες της Ευρωπαϊκής Ένωσης. Αυτό το κάνουμε πράξη. Ήταν ένα κενό το οποίο υπήρχε και δεν υπήρχε από χθες, υπήρχε από προχθές και λύνεται σήμερα. Αυτό νομίζω πρέπει να μας καλύπτει όλους και θα έλεγα ότι πρέπει να συμφωνήσουμε.
     ΄Ερχομαι λίγο στην τροπολογία που έχει ενσωματωθεί για τη Βαρβάκειο και το «ΙΧΘΥ.Κ.Α. Α.Ε.». Την τροπολογία αυτή για τη Βαρβάκειο την έχουμε φέρει και στο παρελθόν και απεσύρθη επειδή ο Κοινοβουλευτικός Εκπρόσωπος του ΠΑ.ΣΟ.Κ. επέμενε ότι το ποσοστό είναι υψηλό κ.λπ. Και τότε και τώρα εμείς είχαμε τη σύμφωνη γνώμη όλων των εμπλεκομένων φορέων. Δηλαδή των δύο συνδέσμων της Βαρβακείου αγοράς, της Κεντρικής Αγοράς Αθηνών όπως λέγεται καλύτερα και βεβαίως την ομόφωνη απόφαση του δημοτικού συμβουλίου.
     Εμείς αν θέλετε να το πω πολύ απλά διαδικαστικά φέρνουμε αυτήν την τροπολογία. Αφορά τους επαγγελματίες και το Δήμο Αθηναίων που ουσιαστικά είναι ο ιδιοκτήτης αυτών των καταστημάτων. Αυτό λέγαμε και τότε, αυτό λέμε και σήμερα, και ουσιαστικά έρχεται ομόφωνα.
     Έρχομαι λίγο στο «ΙΧΘΥΚ.Α.». Το «ΙΧΘΥΚ.Α.» προφανώς δεν κάνει όλα εκείνα για τα οποία δημιουργήθηκε. 
      Και όσοι συνάδελφοι σήμερα απ’ την περιοχή της Αιτωλοακαρνανίας πήραν το λόγο, το γνωρίζουν. Προ πολλού δεν έχει κάνει έρευνα. Έχει καταντήσει να είναι ένας τρύπιος κουμπαράς για τα ελληνικό δημόσιο. Σπαταλώνται τολμώ να πω πολλά χρήματα κάθε χρόνο, με αποτέλεσμα μηδέν.
      Εμείς, λοιπόν, είπαμε μ’ αυτήn την τροπολογία να αναζητήσουμε δυνατότητες για να συνεχίσει αυτό το κέντρο να υπάρχει. Αλλιώς αν κάποιος καθίσει κάτω με κλασικά αριθμητικούς υπολογισμούς, πρέπει να πει ότι πρέπει να κλείσει. Επειδή δεν θέλουμε να κλείσει πολιτικά –αυτό είναι πολιτική προσέγγιση- λέμε να εξετάσουμε και το ενδεχόμενο συνεργασίας με ιδιώτες. 
      Αυτό νομίζω ότι βρίσκει σύμφωνους και τον οικείο δήμο και τη νομαρχία και όλους τους φορείς με τους οποίους έχουμε μιλήσει. Θέλω, όμως, εδώ να εξηγηθούμε για να ξέρουμε τι ευθύνη αναλαμβάνει ο καθένας. Εμείς δεν θα ήμασταν αντίθετοι αν η τοπική κοινωνία έκανε μία πρόταση αξιοποίησης αυτού του κέντρου. Αλλά αυτή η πρόταση, κύριοι συνάδελφοι του ΠΑ.ΣΟ.Κ., δεν ήρθε ποτέ και από κανέναν. Κανείς δεν θέλει να αναλάβει τίποτα. Θέλουν όλοι να μην κλείσει, αλλά δεν μας λένε τι πρέπει να γίνει. Και πώς να μη σπαταλώνται χρήματα. Και βεβαίως όποια λύση και να δοθεί θέλουμε να διαβεβαιώσουμε τη Βουλή ότι δεν πρόκειται να μείνει κάποιος από τους εργαζόμενους στο πουθενά. Μέλημά μας είναι οι εργαζόμενοι αυτοί είτε με εθελούσια είτε να παραμείνουν είτε να μεταταχθούν αν γίνεται σε δήμο ή νομαρχία και συμφωνεί και ο δήμος και η νομαρχία, σε κάθε περίπτωση να μη μείνει στο πουθενά. Και δεν εξετάζουμε πώς προσελήφθησαν αυτοί οι οποίοι δεν χρειάζονταν και είναι καμιά εικοσαριά και προφανώς για τους συναδέλφους του ΠΑ.ΣΟ.Κ. να πω, όπως και στην Ξάνθη, και αυτοί δεν προσελήφθησαν με Α.Σ.Ε.Π.. Κατά καιρούς προσετέθησαν εκεί και αυτή τη στιγμή ψαρεύουν στη γύρω περιοχή.
      Μην επανερχόμαστε σ’ αυτό. Εμείς κοιτάζουμε αυτό να νοικοκυρευτεί, να αξιοποιηθεί, να συνεχίσει να λειτουργεί γιατί είναι χρήσιμο για την τοπική κοινωνία και για την περιοχή και σ’ αυτήν την κατεύθυνση πραγματικά ακούμε κι όποια πρόταση υπάρξει που μακάρι να υπάρξει, και θέλουμε και τη σύμφωνη γνώμη ει δυνατόν και όλων των πλευρών της Βουλής.
      Και να πω και κάτι ακόμα. Ξέρετε ότι Πρόεδρος του «ΙΧΘΥ.Κ.Α.» είναι ένας εξαίρετος επιστήμονας ο οποίος έχει διοριστεί από την κυβέρνηση του ΠΑ.ΣΟ.Κ., και διατηρήθηκε. Δεν τον αλλάξαμε. Εμείς δεν έχουμε να μοιράσουμε τίποτα. Όπως δεν έχει αλλάξει και ο Πρόεδρος του ΕΛ.ΚΕ.Θ.Ε.. Το γνωρίζετε. Δεν έχουμε να μοιράσουμε τίποτα με τους ανθρώπους που κάνουν καλά τη δουλειά τους. Όμως, πρέπει να ξέρετε ότι η πολιτική ηγεσία του Υπουργείου Ανάπτυξης καταθέτει την ίδια αγωνία που βγάζει και ο Πρόεδρος του ΙΧΘΥ.Κ.Α. και του ΕΛ.ΚΕ.Θ.Ε.. Συνεννοηθείτε, όλα αυτά που λέω μπορούν να διασταυρωθούν, για να δείτε ότι λέμε απόλυτα την αλήθεια.
      Τώρα έρχομαι στο νομοσχέδιο. Είπα και στην πρωτολογία μου ότι γίνεται μία μεγάλη προσπάθεια για θωράκιση της αγοράς. Παίρνονται διάφορα μέτρα. Δεν ισχυριστήκαμε ποτέ ότι ό,τι είπαμε είναι το σωστό, δεν μπορεί κάτι άλλο να γίνει. Γι’ αυτό είπαμε από την πρώτη στιγμή εάν οποιαδήποτε πολιτική δύναμη έχει να προσθέσει κάτι επιπλέον, να το κάνουμε. Περιμένουμε κάτι πολύ-πολύ συγκεκριμένο. Δυστυχώς, δεν ακούγεται. Μας λέτε ότι έχετε προτάσεις, ότι έχετε απόψεις, μας λέτε ότι ετοιμάζεστε να κυβερνήσετε, αλλά κάτι συγκεκριμένο δεν λέτε. Όμως, εμείς πρέπει να διαχειριστούμε μια κρίσιμη στιγμή, ένα πρόβλημα που υπάρχει. Γι’ αυτό, λοιπόν, αλλάζουμε το θεσμικό πλαίσιο και ένα από τα βασικά μέτρα ήταν και αυτή η τεκμηρίωση των ενδοομιτικών τιμών σχέσεων και πολλά άλλα τα οποία έχουμε πει σ’ αυτή τη δέσμη μέτρων. 
      Ουσιαστικά πρέπει να πω ότι τα μέτρα που περιμένουμε να αποδώσουν και αποδίδουν σιγά-σιγά στην αγορά έχουν υλοποιηθεί, είναι σε εξέλιξη. Βλέπετε ότι το κλίμα είναι εντελώς διαφορετικό είτε θέλετε να το παραδεχθείτε είτε όχι. Βλέπετε ότι έχει επέλθει ηρεμία στην αγορά, βλέπετε ότι έχει σταματήσει ο όποιος ρυθμός αυξήσεων υπήρχε. Όλα αυτά δεν ήρθαν από το πουθενά. Βλέπετε ότι κάθε δεκαπέντε ημέρες βγάζουμε δελτίο με ανακλήσεις τιμών. Οι ανακλήσεις τιμών γιατί γίνονται; Είναι διότι γίνονται έλεγχοι στα κοστολογικά τους στοιχεία, δεν τεκμηριώνονται από αυτά και αναγκάζονται από τα πράγματα να τις πάρουν πίσω. Εμείς δεν στεκόμαστε σ’ αυτό που κάποιες πολιτικές δυνάμεις είπαν: μα καλά τι μπορείτε να κάνετε; Μπορείτε να τους επιβάλετε πόσο θα πουλήσουν; Βεβαίως δεν μπορούμε να τους επιβάλουμε πόσο θα πουλήσουν, αφού δεν είναι διατιμημένα προϊόντα μπορούμε όμως να τους ελέγξουμε. Μπορούμε να δούμε τα ποσοστά κέρδους. Μπορούμε να ενημερώσουμε τις καταναλωτικές οργανώσεις. Μπορούμε να ζητήσουμε εξηγήσεις. Και να είστε σίγουροι όλοι ότι κανείς είτε είναι λιανέμπορος είτε είναι παραγωγός δεν έχει το ανάστημα να σταθεί απέναντι σ’ αυτά τα ποσοστά ή αν θέλετε σ’ αυτές τις πρακτικές, σ’ αυτές τις εμπορικές πολιτικές. Γιατί δεν μπορεί να νιώθει ότι έχει την κοινωνία απέναντί του.  Αυτό προσπαθούμε να κάνουμε και για να το πετύχουμε αυτό λέμε ότι θέλουμε ένα «εργαλείο» το οποίο πρέπει να κάνει ελέγχους.
      Υπήρξαν διάφορες προτάσεις και ακούσαμε κάποια σημαντικά πράγματα τα οποία είπαν οι φορείς και κατά τη συζήτηση στην επιτροπή, όπως επίσης ακούσαμε και κάποια πολύ σημαντικά σημεία που μας επεσήμανε και ο σύλλογος εργαζομένων. Δεν ήταν ποτέ στις προθέσεις μας αυτό να είναι ένα ξεχωριστό κομμάτι μέσα στο Υπουργείο. Θέλουμε να είναι ξεχωριστό από πλευράς αρμοδιοτήτων των τριών τομέων ευθύνης του, αλλά όχι κάτι διαφορετικό και προπαντός ποτέ δεν διανοηθήκαμε ότι μπορούν να υπάρχουν εργαζόμενοι δύο κατηγοριών.  Γι’ αυτό και πήραμε πίσω τους είκοσι πέντε ειδικούς συμβούλους. Ενσωματώσαμε τον αριθμό αυτό στο σύνολο που προβλέπαμε γιατί πραγματικά δεν θέλουμε να υπάρχει διαφοροποίηση. 
      Προβλέπονται τρεις διευθύνσεις οι οποίες θα λειτουργούν όπως λειτουργεί όλο το Υπουργείο. Εάν υπάρχει ειδικός γραμματέας, ένα πολιτικό πρόσωπο και στο τέλος τέλος δεν καταλαβαίνω γιατί υπάρχει αυτή η έκπληξη, δεν υπάρχει πολιτική ευθύνη για ότι γίνεται στο Υπουργείο; Έτσι κι αλλιώς, δεν έχει τη δυνατότητα ο Υφυπουργός, ο Υπουργός να ορίσει έναν ειδικό γραμματέα που να προΐσταται μιας συγκεκριμένης υπηρεσίας που έτσι κι αλλιώς έχει την ευθύνη; Πρέπει να δώσει εξηγήσεις στην κοινωνία; Δεν καταλαβαίνω τι πάμε να κρύψουμε. Αποσαφηνίσαμε κι αυτό που λέγαμε για τις εντολές γιατί και πάλι δεν ήταν στις προθέσεις μας αυτός να είναι ο άνθρωπος που θα αποφασίζει για όλα. Είναι συλλογική η προσπάθεια, θα ενσωματωθεί στη Γενική Γραμματεία Εμπορίου υπό τον αρμόδιο, τον έχοντα την ευθύνη Υφυπουργό, του Τομέα Εμπορίου του Υπουργείου Ανάπτυξης. Αυτή ήταν η προσέγγισή μας, σ’ αυτή επιμένουμε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, κλείσατε τα δώδεκα λεπτά, παρακαλώ.
      ΓΕΩΡΓΙΟΣ ΒΛΑΧΟΣ: Κυρία Πρόεδρε, έχω μιλήσει για όλο το νομοσχέδιο δεκαοκτώ λεπτά. Υπολογίστε μου τι χρόνο έχω. Δεκαοκτώ λεπτά μίλησα χθες. Ο κ. Πετσάλνικος στο δέκατο ένατο λεπτό χτυπούσε το κουδούνι. Δεν έχω ούτε δευτερολογία ούτε έχω μιλήσει στις τροπολογίες.
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε οκτώ λεπτά για την πρωτολογία και τρία όποτε ζητήσετε το λόγο. 
      Το πρόβλημά μου είναι, αν επιτρέπετε να το πω, ότι θα πρέπει να προεδρεύσω εντός δύο λεπτών της Ευρωπαϊκής Επιτροπής. 
      Παρακαλώ συνεχίστε.
      ΓΕΩΡΓΙΟΣ ΒΛΑΧΟΣ: Εγώ προσπαθώ να λύσουμε εδώ τα δικά μας θέματα.
      Έλεγα ότι θα δώσουμε προτεραιότητα στις μετατάξεις, στις αποσπάσεις και εφόσον υπάρξουν κενά τότε θα μιλήσουμε για προσλήψεις. Κι αυτό θα το δείτε όταν το κάνουμε πράξη στο επόμενο διάστημα. Δεν θα ξεκινήσουμε προσλήψεις. Δεν είναι αυτή η προσέγγισή μας. Οι προσλήψεις είναι λύση ανάγκης προκειμένου να δουλέψει αυτός ο μηχανισμός. Αν υπάρξουν μετατάξεις, αν υπάρξουν αποσπάσεις θα ξεκινήσουμε μ’ αυτό. Κι αυτό θα το θυμηθείτε γιατί τις επόμενες εβδομάδες θα γίνει πράξη.
      Έρχομαι σ’ ένα άλλο σημείο το οποίο επισημάνθηκε από αρκετούς ομιλητές, κυρίως του ΠΑ.ΣΟ.Κ.. Μας είπαν ότι αναθέτουμε ελεγκτικό έργο σε ιδιώτες. Αυτό δεν το είπαμε ποτέ. Κατ’ αρχάς είπαμε ότι μόνο βοηθητικά μπορεί να υπάρχουν, αλλά νομίζαμε ότι στην Αίθουσα αυτό ακούστηκε για πρώτη φορά. Να θυμίσω λοιπόν, ότι το 1995 το ΠΑ.ΣΟ.Κ. με το ν. 2343, έδινε αρμοδιότητα φορολογικού ελέγχου σε ιδιώτες με πλήρη δικαιώματα ελεγκτή στον ιδιώτη. Και εσείς μας λέτε σήμερα ότι το ακούτε για πρώτη φορά. Την έκπληξή σας δεν κατανοώ. Έχω το νόμο εδώ. Τι λέει ακριβώς ο νόμος:
«Σε περίπτωση μη επάρκειας του προσωπικού της παραγράφου 14 του παρόντος λόγω ασθένειας, άδειας ή απουσίας αυτού ή λόγω αυξημένων και επειγουσών αναγκών, επιτρέπεται με απόφαση του Υπουργού Οικονομικών η απευθείας ανάθεση συγκεκριμένου έργου σε ειδικευμένους ιδιώτες που ασκούν κατ’ επάγγελμα παρόμοιες δραστηριότητες». Τι σχέση έχει αυτό που κάνατε εσείς τότε με αυτό που λέμε εμείς σήμερα; Αντί να δώσετε εξηγήσεις γι’ αυτό, ζητάτε και τα ρέστα από μας που κάνουμε μια προσέγγιση η οποία στο τέλος-τέλος δεν ξέρουμε και αν θα χρειαστεί. Την προβλέπουμε μεν επικουρικά, αλλά δεν ξέρουμε αν θα χρειαστεί. 
	Έρχομαι σ’ ένα ακόμα σημείο που θεωρώ σημαντικό. Είπατε προχθές ότι υπάρχουν συναρμοδιότητες, ότι θα υπάρξει μπλέξιμο με τις Νομαρχίες. Εμείς ξεκαθαρίζουμε ότι είναι εντελώς διαφορετικές οι αρμοδιότητες των Νομαρχιών και διαφορετικές αυτής της υπηρεσίας. Είπαμε ότι μπορεί να δημιουργηθεί και σε περιφερειακές διευθύνσεις και μιλάμε κυρίως για τη βόρεια Ελλάδα. Θα σας θυμίσω όμως τι λέγατε το Μάιο. Εγώ πραγματικά λέω ότι βασίστηκα σ’ αυτά. Μου είπαν συνάδελφοι του ΠΑ.ΣΟ.Κ. –δεν θα πω τα ονόματα γιατί δεν έχει νόημα- ότι τα πρόστιμα δεν θα πρέπει να αποσαφηνίζονται από τους νομάρχες διότι ως αιρετοί –κι εγώ υπήρξα αιρετός- δεχόμαστε πιέσεις. Μία συνάδελφος το είπε. Δεύτερη συνάδελφος: μπαίνει ξανά μία πελατειακή λογική. Θα αποφασίζει ο νομάρχης ποιο θα είναι το πρόστιμο και αν θα το δίνει; Τρίτος συνάδελφος: χαίρομαι –λέει- διότι άλλαξε. Είναι πλέον υποχρεωτική η εισήγηση που γίνεται προς το νομάρχη, διαφορετικά θα είχαμε προϊόν ανταλλαγής στην όλη διαδικασία. Άλλος συνάδελφος από τη μεριά του Κ.Κ.Ε.: τα φαινόμενα συναλλαγής και των πελατειακών σχέσεων…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, δεκαέξι λεπτά μιλάτε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Να πω για τον κύριο Σιδηρόπουλο…
      ΠΡΟΕΔΡΕΥΟΥΣΑ (Έλσα Παπαδημητρίου): Είναι καταγεγραμμένο το τι είπε ο κάθε Βουλευτής. Θα απαντήσετε στον καθένα;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τελειώνω, κυρία Πρόεδρε. Καταλαβαίνω ότι μπορεί να επείγεστε εσείς, αλλά εν πάση περιπτώσει πρέπει να δώσουμε κάποιες εξηγήσεις.
      ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, οκτώ λεπτά έχετε και σας επέτρεψα δεκαέξι.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν έχω οκτώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ποιος σας το είπε ότι δεν έχετε;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Χρωστάω δευτερολογία, πρωτολογία…
      ΠΡΟΕΔΡΕΥΟΥΣΑ (Έλσα Παπαδημητρίου): Πού τη χρωστάτε;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν έχω μιλήσει, δεν την έχω χρησιμοποιήσει.
	ΝΙΚΟΛΑΟΣ ΓΚΑΤΖΗΣ: Για πρωτολογία μιλήσατε δεκαοκτώ λεπτά.
      ΠΡΟΕΔΡΕΥΟΥΣΑ (Έλσα Παπαδημητρίου): Προσθαφαιρέσεις και χρέη δεν υπάρχουν. Ολοκληρώστε, κύριε Υπουργέ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Εν πάση περιπτώσει, κλείνω. Καταλαβαίνω ότι κάποια πράγματα ενοχλούν, είναι αλήθεια. Σας θυμίζω τι είπατε το Μάιο. Ενοχλούν και αυτά.
      Εμείς, λοιπόν, εδώ πέρα δεν ήλθαμε να διεκδικήσουμε το αλάθητο. Ήλθαμε να πούμε ότι κάνουμε με εντιμότητα μια προσπάθεια και σ’ αυτήν την προσπάθεια θέλουμε ο καθένας, κάθε πολιτική δύναμη, να συμβάλει όπως μπορεί. Αν αναγκάστηκα χθες να ανατρέξω σε παλαιότερα δημοσιεύματα, το έκανα γιατί βλέπω κάποιους συναδέλφους να έρχονται και να γίνονται τιμητές. Δεν θέλω να μιλάμε για το χθες, δεν θέλω να μιλάμε για το προχθές, αλλά μην έρχεστε εδώ πέρα και παριστάνετε τους ανήξερους ότι για πρώτη φορά σ’ αυτόν τον τόπο συνέβησαν κάποια πράγματα. Θα έλεγα εποικοδομητικά όλοι, όσο μπορείτε από κει που είστε, να συμβάλετε για να αντιμετωπίσουμε προβλήματα της αγοράς. Η κοινωνία μας κρίνει όλους, όχι μόνον την Κυβέρνηση αλλά και την Αντιπολίτευση, από την υπευθυνότητα του πολιτικού μας λόγου. Πιστεύω ότι αυτή η κρίση θα πρέπει να μας ενδιαφέρει όλους.
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
      Κυρίες και κύριοι συνάδελφοι, κηρύσσεται περαιωμένη η συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης «Υπηρεσία Εποπτείας Αγοράς και άλλες διατάξεις» και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 21 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 23 έγινε δεκτό ως έχει κατά πλειοψηφία. Το άρθρο 23 είναι η ενσωματωμένη τροπολογία της Βαρβακείου Αγοράς.
      Ερωτάται το Σώμα: Γίνεται δεκτή η τροπολογία με γενικό αριθμό 375 και ειδικό 41 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η τροπολογία με γενικό αριθμό 375 και ειδικό 41 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως άρθρο 24 και άρθρο 25.
      Ερωτάται το Σώμα: Γίνεται δεκτή η τροπολογία με γενικό αριθμό 376 και ειδικό 42 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η τροπολογία με γενικό αριθμό 376 και ειδικό 42 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως άρθρο 26 και άρθρο 27.
      Ερωτάται το Σώμα: Γίνεται δεκτή η τροπολογία του κυρίου Σουφλιά με γενικό αριθμό 378 και ειδικό 43;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η τροπολογία με γενικό αριθμό 378 και ειδικό 43 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρον.
      Εισερχόμαστε στην ψήφιση του ακροτελεύτιου άρθρου του νομοσχεδίου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Ανάπτυξης: «Υπηρεσία Εποπτείας Αγοράς και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.08΄ λύεται η συνεδρίαση για σήμερα ημέρα Τετάρτη 26 Νοεμβρίου 2008 και ώρα 18.00΄ με αντικείμενο εργασιών του Σώματος: ειδική συνεδρίαση της Ολομέλειας της Βουλής προς τιμή των Ελλήνων Παραολυμπιονικών των Παραολυμπιακών Αγώνων του 2008, σύμφωνα με την ειδική ημερήσια διάταξη που έχει διανεμηθεί.
      Ο ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
