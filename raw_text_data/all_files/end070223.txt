ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΠΕ

Παρασκευή 23 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Α. Φούσα, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Λύκειο Ιεράπετρας και το 2ο Γυμνάσιο Λέρου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 26 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με τις ελλείψεις προσωπικού στα Δικαστήρια της Ζακύνθου κ.λπ., σελ.
ii. σχετικά με την περιβαλλοντική πολιτική της Κυβέρνησης, σελ.
iii. σχετικά με τις καθυστερήσεις στην ενσωμάτωση οδηγιών για τις ηλεκτρονικές επικοινωνίες, την ευρυζωνικότητα κ.λπ., σελ.
β) Προς τον Υπουργό Αγροτικής Ανάπτυξης και Τροφίμων:
i. σχετικά με τον υπολογισμό του έτους 2006 για τα δικαιώματα του καθεστώτος της ενιαίας ενίσχυσης των ζαχαρότευτλων για τους τευτλοκαλλιεργητές του Νομού ‘Εβρου κ.λπ., σελ.
ii. σχετικά με τη προώθηση και αξιοποίηση της ελληνικής παραγωγής ενεργειακών φυτών κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων που αντιμετωπίζουν οι γιατροί που εργάζονται στα πλοία κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με την αποπεράτωση των Νοσοκομείων Κατερίνης, Κέρκυρας και Αγρινίου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
i. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Περί κυρώσεως αποφάσεων υπαγωγής επενδυτικών σχεδίων στο άρθρο 9 του ν. 3299/2004 «Κίνητρα Ιδιωτικών Επενδύσεων για την οικονομική ανάπτυξη και την περιφερειακή σύγκλιση» και άλλες διατάξεις», σελ.
ii. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργού Επικρατείας «Καταχώριση δημοσιευμάτων των φορέων του δημοσίου στον περιφερειακό και τοπικό Τύπο και άλλες διατάξεις», σελ.
2. Κατάθεση Σχεδίου Νόμου:
Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εξωτερικών και Απασχόλησης και Κοινωνικής Προστασίας, κατέθεσαν σχέδιο νόμου: «Κύρωση της Συμφωνίας περί της εφαρμογής του άρθρου 16 της Συμφωνίας της ‘Εδρας της Τράπεζας Εμπορίου και Ανάπτυξης του Ευξείνου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΑΡΙΓΟΣ Δ., σελ.
ΓΙΑΝΝΟΠΟΥΛΟΣ Α., σελ.
ΚΟΝΤΟΣ Α., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΙΑΠΗΣ Μ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΕΛΑΚΗ Ε., σελ.
ΠΑΠΑΛΗΓΟΥΡΑΣ Α., σελ.
ΡΟΒΛΙΑΣ Κ., σελ.
ΣΟΥΦΛΙΑΣ Γ., σελ.
ΤΣΙΟΓΚΑΣ Δ., σελ.

Β. Επί της Επερώτησης:
ΒΑΡΒΙΤΣΙΩΤΗΣ Μ., σελ.
ΒΕΡΕΛΗΣ Χ., σελ.
ΓΙΑΝΝΟΠΟΥΛΟΣ Α., σελ.
ΓΚΕΡΕΚΟΥ Α., σελ.
ΛΕΒΕΝΤΗΣ Α., σελ.
ΜΑΚΡΥΠΙΔΗΣ Α., σελ.
ΜΩΡΑΙΤΗΣ Α., σελ.
ΝΑΣΙΩΚΑΣ Ε., σελ.
ΠΑΠΑΓΕΩΡΓΙΟΥ Α., σελ.
ΠΑΥΛΙΔΗΣ Α., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΠΕ΄
      Παρασκευή 23 Φεβρουαρίου 2007
      
      Αθήνα, σήμερα στις 23 Φεβρουαρίου 2007, ημέρα Παρασκευή και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22/02/2007 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΠΔ' συνεδριάσεώς του, της Πέμπτης 22 Φεβρουαρίου 2007.)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Δημήτριο Βαρβαρίγο, Βουλευτή Ζακύνθου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Έπαρχος Ελασσόνας ζητεί την ίδρυση και λειτουργία τομέα Ε.Κ.Α.Β. με έδρα την πόλη της Ελασσόνας.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Δημοτικό Διαμέρισμα Μονής του Δήμου Δρυμαλίας Νάξου ζητεί οικονομική ενίσχυση για την εξασφάλιση της στέγασης του Τοπικού Διαμερίσματος και του αγροτικού ιατρείου.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη συνέχιση των απογευματινών δρομολογίων Τρίτης και Πέμπτης από Θήρα προς Σύρο, της εταιρείας «BLUE STAR FERRIES».
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος του Τοπικού Συμβουλίου του Δημοτικού Διαμερίσματος του Δήμου Δρυμαλίας  Κυκλάδων ζητεί τη χρηματοδότηση έργου για την αντιμετώπιση της λειψυδρίας που αντιμετωπίζει η Πυροσβεστική Υπηρεσία Νάξου.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος του Τοπικού Συμβουλίου του Δημοτικού Διαμερίσματος Κορώνου του Δήμου Δρυμαλίας Κυκλάδων  ζητεί την άμεση εκτέλεση έργων ύδρευσης για τα χωριά της Κόρωνος και Μέσης του Δήμου Δρυμαλίας Κυκλάδων.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση δρομολόγηση άλλου πλοίου στην γραμμή που εκτελούσε το ΕΓ – ΟΓ ROMILDA.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σερίφου ζητεί την απομάκρυνση σκάφους από το λιμάνι του νησιού.
8) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Δημοτική Παράταξη «Συνεργασία Πολιτών Θρακομακεδόνων Ανανέωση  και Συνέχεια» ζητεί τη λήψη μέτρων αποσυμφόρησης της Λεωφόρου Κύμης και την κατασκευή κάθετων συνδετήριων δρόμων με το Μενίδι Αττικής.
9) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ένωση Απόστρατων Αξιωματικών Αεροπορίας ζητεί τη θέσπιση ενιαίου μισθολογίου  για τους απόστρατους  και τους ένστολους στρατιωτικούς.
10)  Οι Βουλευτές Ξάνθης και Β΄ Πειραιώς κύριοι ΠΑΝΑΓΙΩΤΗΣ ΣΓΟΥΡΙΔΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Ένωση Απόστρατων Αξιωματικών Αεροπορίας ζητεί τη θέσπιση ενιαίου μισθολογίου  για τους απόστρατους  και τους ένστολους στρατιωτικούς.
11)  Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ένωση Τεχνικών Πολεμικής Αεροπορίας «Α. ΜΩΡΑΪΤΗΣ» ζητεί την ένταξη των μελών του στα βαρέα και ανθυγιεινά επαγγέλματα κ.λπ..
12)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα με το οποίο καταγγέλλεται το σύστημα καθαριότητας του ΥΕΝ.
13)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα με το οποίο καταγγέλλεται το σύστημα προμηθειών σε αναλώσιμα του Υ.Ε.Ν..
14)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πολιτιστικός Σύλλογος Σίβας Μαλεβυζίου Ηρακλείου ζητεί οικονομική ενίσχυση για την αναπαλαίωση κτιρίου.
15)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα το οποίο αναφέρεται στην καθυστέρηση συγκρότησης νέων ΝΕΧΩΠ.
16)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Ζαγοράς ζητεί τη στελέχωση της Δημόσιας Ιστορικής Βιβλιοθήκης Ζαγοράς.
17)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Μπαλαμπάνης Ευάγγελος ζητεί την άρση της κατάσχεσης του σκάφους του.
18)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Γαβριήλ Δημουλάς, Ξενοδόχος, ζητεί τη χρηματοδότηση του επενδυτικού σχεδίου της επιχείρησής του.
19)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Σκιάθου ζητεί να καλυφθούν οι οργανικές θέσεις διδακτικού προσωπικού στα σχολεία της Σκιάθου.
20)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Βορειοηπειρωτών Μαγνησίας ζητεί την απρόσκοπτη χορήγηση της Αγροτικής Σύνταξης στους Έλληνες Βορειοηπειρώτες που ζουν στη Βόρειο Ήπειρο.
21)  Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Βόλου ζητεί την υποστήριξη του εγχειρήματος  της αναβίωσης της αργοναυτικής εκστρατείας με το πλοίο Αργώ.
22)  Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ και ο Γ΄ Αντιπρόεδρος της Βουλής και Β’ Πειραιώς και ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία ο Δήμος Πετρούπολης Αττικής ζητεί να διασφαλιστεί ο δασικός χαρακτήρας του Ποικίλου Όρους.
23)  Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Δήμος Ψυχικού Αττικής ζητεί να μη γίνει καμία αλλαγή χρήσης γης στο Ψυχικό.
24)  Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε δημοσίευμα εφημερίδας με το οποίο ζητείται η στελέχωση και μεταστέγαση του γραφείου Ε.Ο.Τ. στο Νομό Χανίων.
25)  Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Πλατανιά Χανίων ζητεί την παραχώρηση του Αεροδρομίου του Μάλεμε για την ανάπτυξη δραστηριοτήτων ήπιας  μορφής και την αξιοποίησή του ως αεροδρόμιο ελαφρών αεροσκαφών.
26)  Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμαρχος Πλατανιά Χανίων ζητεί την αναβάθμιση του Αστυνομικού Σταθμού Πλατανιά σε Αστυνομικό Τμήμα.
27)  Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Απόστρατων Αξιωματικών Αεροπορίας ζητεί να μη γίνει αποσύνδεση του μισθολογίου των αποστράτων από αυτό των ενστόλων.
28)  Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί να περιέλθει σε δημόσια χρήση το κτήμα ΦΙΞ του Δήμου Ηρακλείου Αττικής.
29)  Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Πανελλήνιο Συντονιστικό Όργανο Συλλόγων Εργαζομένων «Βοήθεια στο Σπίτι» ζητεί τη διασφάλιση της συνέχισης λειτουργίας των δομών αυτών και μετά τον Ιούνιο του 2007.
30)  Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί τη λήψη μέτρων για την πρόληψη των ακρωτηριασμών από σακχαρώδη διαβήτη.
31)  Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Δήμος Ψυχικού ζητεί την ανάκληση των αποφάσεων που αφορούν στην αλλαγή χρήσης γης στα έχοντα πρόσωπα επί της Λ. Κηφισίας ακίνητα του Ο.Τ. 74.
32)  Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί την κατασκευή οικισμού εργατικών κατοικιών στην Ελασσόνα.
33)  Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί την ανέγερση βρεφονηπιακού σταθμού στην πόλη της Ελασσόνας.
34)  Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο κ. Βούλτσιος Ηλίας ζητεί τη χορήγηση συμπληρωματικής σύνταξης από τον Ο.Γ.Α..
35)  Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Σύλλογος Σπουδαστών Παραρτήματος Πύργου του Τ.Ε.Ι. Πάτρας ζητεί τη στελέχωση της γραμματείας του εν λόγω Παραρτήματος ΤΕΙ με μόνιμο προσωπικό.
36)  Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Αγελαδοτροφικός Σύλλογος Νομού Ηλείας ζητεί την τήρηση της νομιμότητας από τους εμπλεκόμενους στην παραγωγική διαδικασία του γάλακτος.
37)  Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Σύλλογος Μηχανικών και Εργοληπτών ΔΕ Αιγιαλείας ζητεί τη στελέχωση της Πολεοδομίας Αιγίου Αχαΐας.
38)  Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Σύλλογος Γονέων και Κηδεμόνων του Ιδρύματος Πατρών «ΜΕΡΙΜΝΑ» υποβάλλει τις απόψεις του όσον αφορά στην πιθανή δημοσιοποίηση του Ιδρύματος.
39)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τους όρους διάσωσης και έρευνας στο Αιγαίο.
40)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με προαγωγές αξιωματικών από το Στρατιωτικό Συμβούλιο.
41)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του εγκριθούν θέσεις απόκτησης εργασιακής εμπειρίας.
42)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί να ενταχθεί ο Δήμος Σητείας στο πρόγραμμα STAGE του Ο.Α.Ε.Δ..
43)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία του Νοσοκομείου Σητείας.
44)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί να της εγκριθούν θέσεις απόκτησης εργασιακής εμπειρίας.
45)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί τη χρηματοδότηση της ολοκλήρωσης κατασκευής παραδοσιακής ταβέρνας στην περιοχή της Κοινότητας Μιλάτου.
46)  Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία καπνοπαραγωγοί των Νομών Φθιώτιδας, Καρδίτσας, Αιτωλ/νίας και Πέλλας ζητούν την ελαχιστοποίηση της φορολόγησης του βιολογικού καπνού κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 3010/15-1-07 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 554/23-1-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Ντόλιος, σας πληροφορούμε ότι αρμόδια να απαντήσουν είναι τα συνερωτώμενα Υπουργεία Εσωτερικών Δημόσιας Διοίκησης και Αποκέντρωσης και Απασχόλησης και Κοινωνικής Προστασίας.
Ο Υπουργός
Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    2. Στην με αριθμό 3033/12-1-07 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 563/23-1-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ. 1015/18-01-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κ.κ. Ν. Γκατζή, Τ. Τσιόγκα.
Ο Υπουργός
Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 2798/8-1-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Β-149/25-1-07 έγγραφο από τον Yπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2798/8-1-2007 που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη, σας διαβιβάζουμε με το με αριθμό 470/17.1.2007 έγγραφο του Οργανισμού Αστικών Συγκοινωνιών Θεσσαλονίκης (Ο.Α.Σ.Θ.), με συνημμένο πίνακα δρομολογίων, με το οποίο παρέχονται στοιχεία και πληροφορίες, για το θιγόμενο με αυτή θέμα
Ο Υπουργός
ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
	4. Στην με αριθμό 1828/30-11-06 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/105/12-12-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1828/30.11.06 ερώτησης του Βουλευτή κ. Παναγιώτη Αντωνακόπουλου, και σύμφωνα με τα στοιχεία που έθεσε υπόψη μας η αρμόδια για την περιοχή Ζ' Εφορεία Προϊστορικών και Κλασικών Αρχαιοτήτων, σας πληροφορούμε ότι:
      1. Η κα Γκολφίνου Γεωργία προσελήφθη ως φύλακας αρχαιοτήτων από 15-6-1995 έως 15-10-1995, προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τους θερινούς μήνες. Προσλήφθηκε εκ νέου ως φύλακας αρχαιοτήτων από 30-3-1999 μέχρι30-6-1999 για τους ίδιους λόγους που αναφέρονται παραπάνω. Επαναπροσλήφθηκε από 5-6-2004 μέχρι 5-11-2004, από 8-5-2006 μέχρι 9-9-2006 για κάλυψη υπηρεσιακών αναγκών σε φυλακτικό προσωπικό Μουσείων και Αρχαιολογικού Χώρου Ολυμπίας λόγω της αυξημένης τουριστικής κίνησης. Στη συνέχεια ανανεώθηκε η σύμβαση της από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων.
      2. Ο κ. Κράππας Χαρίλαος προσλήφθηκε ως φύλακας αρχαιοτήτων από 9-52006 έως 8-9-2006, προκειμένου να καλυφθούν οι ανάγκες φύλαξης Μουσείου και Αρχαιολογικού Χώρου λόγω της αυξημένης τουριστικής κίνησης που παρατηρείται κατά τους θερινούς μήνες. Στη συνέχεια ανανεώθηκε η σύμβασή του ως φύλακας εργοταξιακών εγκαταστάσεων από 9-9-2006 μέχρι 31-10-2006 καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων.
      3. Η κα Παρασκευοπούλου Μαρία προσελήφθη ως φύλακας αρχαιοτήτων από 9-5-2006 μέχρι 8-9-2006, προκειμένου να καλυφθούν υπηρεσιακές ανάγκες σε εποχικό προσωπικό, λόγω της αυξημένης τουριστικής κίνησης σε Μουσεία και Αρχαιολογικούς Χώρους. Στη συνέχεια ανανεώθηκε η σύμβασή της ως φύλακας εργοταξιακών εγκαταστάσεων από 9-9-2006 μέχρι 31-10-2006 καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση.
      4. Η κα Κιτσοπούλου Χρυσούλα προσελήφθη ως φύλακας αρχαιοτήτων από 1-5-2002 μέχρι 30-9-2002, προκειμένου να αντιμετωπιστούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης κατά τους θερινούς μήνες. Προσλήφθηκε εκ νέου από 5-6-2004 έως 5-11-2004, ως φύλακας αρχαιοτήτων προκειμένου να αντιμετωπιστούν ανάγκες της υπηρεσίας σε εποχικό προσωπικό λόγω της αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας Μουσείων και Αρχαιολογικών Χώρων. Επαναπροσελήφθη από 9-5-2006 μέχρι 8-9-2006 ως φύλακας αρχαιοτήτων για να καλυφθούν υπηρεσιακές ανάγκες φύλαξης Μουσείων και Αρχαιολογικών Χώρων, οι οποίοι παρουσιάζουν αυξημένη τουριστική κίνηση κατά τη θερινή περίοδο. Στη συνέχεια παρατάθηκε η σύμβασή της από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση.
      5. Η κα Παπασταύρου Κυριακούλα προσλήφθηκε ως φύλακας αρχαιοτήτων από 5-6-2004 έως 5-11-2004 προκειμένου να καλυφθούν υπηρεσιακές ανάγκες σε εποχικό προσωπικό λόγω της αυξημένης τουριστικής κίνησης με τη διεξαγωγή των Ολυμπιακών Αγώνων του 2004 και την εφαρμογή του διευρυμένου ωραρίου λειτουργίας των Μουσείων και των Αρχαιολογικών Χώρων. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων για να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης που παρατηρείται τους θερινούς μήνες στα Μουσεία και τους Αρχαιολογικούς Χώρους. Στη συνέχεια ανανεώθηκε η σύμβασή της από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      6. Η κα Κωνσταντακοπούλου Αικατερίνη προσελήφθη ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπιστούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας Μουσείων και Αρχαιολογικών Χώρων. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων για να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται τους θερινούς μήνες στα Μουσεία και τους Αρχαιολογικούς Χώρους. Στη συνέχεια ανανεώθηκε η σύμβασή της από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      7. Η κα Αποστολοπούλου Ουρανία προσελήφθη ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπιστούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης κατά τους θερινούς μήνες σε Μουσεία και Αρχαιολογικούς Χώρους, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων για να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης που παρατηρείται κατά τους θερινούς μήνες στα Μουσεία και τους Αρχαιολογικούς Χώρους. Στη συνέχεια ανανεώθηκε η σύμβασή της από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      8. Η κα Σακελλαροπούλου Κωνσταντίνα προσελήφθη ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπισθούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας των Μουσείων και Αρχαιολογικών Χώρων. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Στη συνέχεια ανανεώθηκε η σύμβασή της από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      9. Η κα Δημοπούλου Ειρήνη προσελήφθη ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπιστούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας των Μουσείων και Αρχαιολογικών Χώρων. Προσλήφθηκε εκ νέου ως φύλακας αρχαιοτήτων από 21-6-2005 μέχρι 20-10-2005 προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Επαναπροσλήφθηκε ως φύλακας αρχαιοτήτων από 9-5-2006 μέχρι 8-9-2006 για να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Στη συνέχεια ανανεώθηκε η σύμβασή της από 9-9-2006 μέχρι 31-10-2006 καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      10. Ο κ. Φλέσσας Χαρίλαος προσελήφθη ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπισθούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας των Μουσείων και Αρχαιολογικών Χώρων. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Στη συνέχεια ανανεώθηκε η σύμβασή του από 9-9-2006 μέχρι 31-10-2006 ως φύλακας εργοταξιακών εγκαταστάσεων καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      11. Η κα Μπαντούνα Βασιλική προσελήφθη ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπιστούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας των Μουσείων και Αρχαιολογικών Χώρων. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Στη συνέχεια ανανεώθηκε η σύμβασή της από 9-9-2006 μέχρι 31-10-2006 καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      12. Η κα Δίπλα Ελένη προσελήφθη ως φύλακας αρχαιοτήτων από 1-8-1994 έως 31-12-1994 προκειμένου να καλυφθούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης. Προσλήφθηκε εκ νέου από 5-6-2004 έως 5-11-2004 προκειμένου να αντιμετωπιστούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας των Μουσείων και Αρχαιολογικών Χώρων. Προσλήφθηκε εκ νέου από 9-5-2006 μέχρι 8-9-2006 ως φύλακας αρχαιοτήτων προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Στη συνέχεια ανανεώθηκε η σύμβασή της από 9-9-2006 μέχρι 31-10-2006 καθώς συνεχιζόταν το θερινό ωράριο λειτουργίας Μουσείων και Αρχαιολογικών Χώρων και η αυξημένη τουριστική κίνηση σ' αυτούς.
      13. Ο κ. Παπατζίκος Χαράλαμπος προσλήφθηκε ως φύλακας αρχαιοτήτων από 23-7-1993 έως 31-10-1993 και από 1-8-1994 μέχρι 31-12-1994, προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης που παρουσιάζεται τους θερινούς μήνες σε Μουσεία και Αρχαιολογικούς Χώρους. Προσλήφθηκε εκ νέου ως φύλακας αρχαιοτήτων από 5-6-2004 έως 5-11-2004 προκειμένου να αντιμετωπισθούν ανάγκες της υπηρεσίας σε εποχικό προσωπικό, λόγω αυξημένης τουριστικής κίνησης, της διεξαγωγής των Ολυμπιακών Αγώνων του 2004 και της εφαρμογής του διευρυμένου ωραρίου λειτουργίας των Μουσείων και Αρχαιολογικών Χώρων. Προσλήφθηκε εκ νέου ως φύλακας αρχαιοτήτων από 21-6-2005 μέχρι 20-10-2005 προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών. Στη συνέχεια ανανεώθηκε η σύμβασή του από 9-5-2006 μέχρι 8-9-2006 προκειμένου να καλυφθούν ανάγκες της υπηρεσίας σε εποχικό προσωπικό, λόγω της αυξημένης τουριστικής κίνησης, που παρατηρείται κατά τη διάρκεια των θερινών μηνών.
      Από τα πιο πάνω καταφαίνεται ότι οι ανωτέρω προσλαμβάνονταν κατά τους θερινούς μήνες, προκειμένου να αντιμετωπισθεί αποκλειστικά η αυξημένη τουριστική κίνηση σε σημαντικούς αρχαιολογικούς χώρους του Ν. Ηλείας και η εφαρμογή του διευρυμένου ωραρίου λειτουργίας των μουσείων και αρχαιολογικών χώρων αρμοδιότητας της Ζ' Εφορείας Προϊστορικών και Κλασσικών Αρχαιοτήτων. Οι συμβάσεις των περισσοτέρων περιορίζονται στην τελευταία διετία, μην ξεπερνώντας το πεντάμηνο ετησίως και συνεπώς δεν υποκρύπτεται μόνιμη εργασιακή σχέση των ανωτέρω με την Ζ' ΕΠΚΑ.
      Άλλωστε η πρόσληψη εποχικού προσωπικού από υπηρεσίες του Υπουργείου Πολιτισμού κατά τη διάρκεια του θέρους είναι συνήθης, πολυετής πρακτική, βασιζόμενη στο άρθρο 21 του Ν. 2190/94, την αρίθμ. ΔΙΠΠ/Φ. ΕΓΚΡ. 11/70/20884/28.3.2006 (απόφαση της Επιτροπής του άρθρου 21 παρ. 1 της αριθμ. 55/1998 ΠΥΣ για την έγκριση πρόσληψης από το ΥΠ.ΠΟ προσωπικού με σχέση εργασίας ιδ. Δικαίου Ορισμένου Χρόνου για την κάλυψη των αναγκών φύλαξης και καθαριότητας των αρχαιολογικών χώρων και μουσείων).
      Τέλος, σας γνωρίζουμε ότι οι προαναφερόμενοι, δίχως να υπάρξει κάποια καθυστέρηση ή κωλυσιεργία από μέρους της Ζ' ΕΠΚΑ, αμέσως μόλις προσκόμισαν την προσωρινή διαταγή παραμονής τους στην Ζ' ΕΠΚΑ ανέλαβαν υπηρεσία και ασκούν κανονικά τα καθήκοντά τους.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     5. Στην με αριθμό 3124/16-1-07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 8148/15-2-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ 3124/16-1-2007 ερώτηση που κατατέθηκε στη Βουλή από το Βουλευτή κ. Χ Πρωτόπαπα με θέμα «αποκάλυψη οικονομικού σκανδάλου στο Βοστάνειο Νοσοκομείο Μυτιλήνης», σας πληροφορούμε τα εξής:
     Μετά τη γνωστοποίηση του πορίσματος του ΣΕΥΥΠ ο Διοικητής του Νοσοκομείου Μυτιλήνης συγκάλεσε σε έκτακτη συνεδρίαση το Διοικητικό Συμβούλιο του Νοσοκομείου την 3.1.07, στην οποία αποφασίστηκε:
     Α. Να κληθούν σε απολογία, σύμφωνα με τις διατάξεις του Ν. 2683/99, όλοι οι υπάλληλοι που κατά το πόρισμα, φέρουν ευθύνη για την αναίτια χρέωση του Νοσοκομείου σε φιάλες οξυγόνου, η οποία σημειώνουμε ότι άρχισε το έτος 1999 και αποκαλύφθηκε το έτος 2005.
     Β. Να κατατεθεί το πόρισμα στον Εισαγγελέα Πρωτοδικών Μυτιλήνης.
     Γ. Να διαβιβασθεί το πόρισμα στη Νομική Υπηρεσία του ΥΥΚΑ προκειμένου να διερευνηθεί η δυνατότητα έκπτωσης της εταιρείας MESSER HELLAS από την ισχύουσα σύμβαση υγρού οξυγόνου που υπογράφηκε στις 22.11.06 για την τακτική της τα προηγούμενα έτη σχετικά με τις τιμολογήσεις οξυγόνου σε φιάλες και κενών φιαλών.
     Δ. Εξουσιοδοτήθηκε ο Διοικητής του Νοσοκομείου, σε συνεργασία με τη Δ ΥΠ Ε Β. Αιγαίου να εξεύρει και να αναθέσει σε νομικούς τη δικαστική διεκδίκηση της ζημίας που υπέστη στην περιουσία του το Νοσοκομείο από την εταιρεία MESSER HELLAS και την αποζημίωση λόγω ηθικής βλάβης, καθώς και να προβούν στις απαραίτητες ενέργειες για την εξασφάλιση των οικονομικών απαιτήσεών του.
     Το γεγονός ότι οι παραπάνω αποφάσεις έχουν ήδη υλοποιηθεί και παρακολουθούνται στενά από τη Διοίκηση όλες οι σχετικές ενέργειες και διαδικασίες, καταδεικνύει ότι πρόθεσή της δεν είναι σε καμία περίπτωση η συγκάλυψη του θέματος, αντίθετα στόχος της είναι, αφενός η δικαστική διεκδίκηση της οικονομικής ζημίας του Νοσοκομείου, η λήψη των αναγκαίων μέτρων για τη μη παραγραφή, η έκπτωση της εταιρείας και η καταγγελία της σύμβασης και αφετέρου η δίκαιη απόδοση των ευθυνών σε όλους τους εμπλεκόμενους.
     Ο Υπουργός
     ΔΗΜΗΤΡΙΟΣ ΑΒΡΑΜΟΠΟΥΛΟΣ»
     6. Στην με αριθμό 3048/15-1-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 6464/8-2-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 3048/15-1-2007 ερώτηση που κατατέθηκε στη Βουλή από τη Βουλευτή κ. Α. Ξηροτύρη-Αικατερινάρη με θέμα «Νομοθετικό κενό για τα ιατρικά απόβλητα προερχόμενα από μικρές υγειονομικές μονάδες» σας γνωρίζουμε τα εξής:
     Με βάση τη σχετική νομοθεσία (ΚΥΑ 37591/2031/ΦΕΚ 1419 Β/1-10-03) υπόχρεος για τη λήψη μέτρων για την ορθή διαχείριση των ιατρικών απoβλήτων είναι ο παραγωγός των απoβλήτων, ενώ ο εθνικός σχεδιασμός διαχείρισης των απoβλήτων εμπίπτει στην αποκλειστική αρμοδιότητα του ΥΠΕΧΩΔΕ.
     Η αρμόδια υπηρεσία του Υπουργείου Υγείας και Κοινωνικής Αλληλεγγύης συνεργάζεται με τις αρμόδιες υπηρεσίες του ΥΠΕΧΩΔΕ για το θέμα αυτό. Ήδη βρίσκεται σε εκκρεμότητα τροποποίηση της σχετικής ΚΥΑ μετά από συνεργασία με τα συναρμόδια Υπουργεία. Το ΥΠΕΧΩΔΕ, λόγω αρμοδιότητας, έχει εντάξει στο δικό του Επιχειρησιακό Πρόγραμμα «Περιβάλλον» έργο με τίτλο «Εθνικός Σχεδιασμός διαχείρισης απoβλήτων από εγκαταστάσεις στον τομέα της Υγείας» και προβλέπεται εναρμόνιση της σχετικής νομοθεσίας με βάση τον εν λόγω Εθνικό Σχεδιασμό.
     Ο Υφυπουργός
     Α. ΓΙΑΝΝΟΠΟΥΛΟΣ»
     7. Στην με αριθμό 3580/26-1-07 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 3930/ΕΥΣΑΠ/314/16-2-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού και στο πλαίσιο των αρμοδιοτήτων του Υπουργείου Οικονομίας και Οικονομικών, σας γνωστοποιούμε τα ακόλουθα:
     Σύμφωνα με τη Δ/νση Δημοσίων Έργων-Τμήμα Εγγείων Βελτιώσεων της Περιφέρειας Δ. Ελλάδας, εκπονείται η μελέτη επέκτασης της διώρυγας μεταφοράς νερού από το Φράγμα του Πηνειού καθώς και του αρδευτικού έργου του Πηνειού στη Δυτική Αχαΐα.
     Η χώρα μας ενόψει της νέας Προγραμματικής περιόδου 2007-2013, δίνει ιδιαίτερη σημασία στον τομέα της αειφόρου διαχείρισης του περιβάλλοντος και ειδικότερα στη βιώσιμη διαχείριση των υδάτινων πόρων, λαμβάνοντας υπόψη τόσο τους νέους Κανονισμούς της Ε.Ε, όσο και τις Κοινοτικές Στρατηγικές Κατευθυντήριες Γραμμές για την οικονομική, κοινωνική και εδαφική συνοχή. Στο Εθνικό Στρατηγικό Πλαίσιο Αναφοράς (ΕΣΠΑ), από το οποίο προκύπτει η συνολική αναπτυξιακή στρατηγική της χώρας για την περίοδο 2007-2013 και το οποίο έχει υποβληθεί στην Ευρωπαϊκή Επιτροπή για έγκριση, έμφαση δίνεται, μεταξύ άλλων, και στη βιώσιμη διαχείριση των υδάτινων πόρων.
     Στην παρούσα φάση του σχεδιασμού, είναι πρόωρη η αναφορά για ένταξη συγκεκριμένων έργων στην Δ΄ προγραμματική περίοδο. Κάτι τέτοιο θα είναι εφικτό μετά την ολοκλήρωση του σχεδιασμού και την κατάρτιση και έγκριση των συγχρηματοδοτούμενων Επιχειρησιακών Προγραμμάτων από την Ε.Ε. όπου, μεταξύ άλλων, θα καθορισθούν οι διατάξεις εφαρμογής τους, καθώς και τα κριτήρια ένταξης των έργων.
     Ο Υφυπουργός
     ΧΡΗΣΤΟΣ ΦΩΛΙΑΣ»)
        ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 26 Φεβρουαρίου 2007.
        Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
        1. Η με αριθμό 323/20.2.2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον Υπουργό Πολιτισμού, σχετικά με την ολοκλήρωση των βασικών υποδομών στο Ποδηλατοδρόμιο Τρικάλων, την αποκατάσταση των ζημιών κ.λπ..
        2. Η με αριθμό 330/20.2.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Ανάπτυξης, σχετικά με τη λειτουργία εγκαταστάσεων αποθήκευσης πετρελαιοειδών και χημικών προϊόντων της EL PETROL στο Πέραμα κ.λπ..
        3. Η με αριθμό 337/20.2.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τις καθυστερήσεις στον εκσυγχρονισμό της Παλαιάς Εθνικής Οδού Ελευσίνας Θήβας κ.λπ..
        Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
        1. Η με αριθμό 339/20.2007 επίκαιρη ερώτηση του  Βουλευτή του Πανελληνίου Σοσιαλιστικού Κινήματος κ. Απόστολου Φωτιάδη προς τον Υπουργό Ανάπτυξης, σχετικά με δημοσιεύματα του Τύπου αναφερόμενα στην κατασκευή πυρηνικού σταθμού στον Έβρο για την παραγωγή ηλεκτρικής ενέργειας κ.λπ..
        2. Η με αριθμό 331/20.2.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χρηματοδότηση του προγράμματος «Βοήθεια στο Σπίτι» κ.λπ..
        ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
        ΕΠΙΚΑΙΡΩΝ ΕΡΩΤΗΣΕΩΝ
        Επίκαιρες ερωτήσεις πρώτου κύκλου:
        Πρώτη είναι η με αριθμό 315/16/20.2.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς τον Πρωθυπουργό, σχετικά με τις ελλείψεις προσωπικού στα Δικαστήρια της Ζακύνθου κ.λπ..
        Η επίκαιρη ερώτηση του κυρίου συναδέλφου έχει ως εξής:
        «Τα Δικαστήρια της Ζακύνθου αντιμετωπίζουν οξύτατο λειτουργικό πρόβλημα, λόγω έλλειψης προσωπικού. Οι μισές οργανικές θέσεις δικαστικών υπαλλήλων είναι κενές, ενώ οι υποθέσεις έχουν αυξηθεί μέχρι 1000%. Από το 2004, με ερωτήσεις μου και ομιλίες μου στη Βουλή έθεσα το πρόβλημα στον Υπουργό Δικαιοσύνης. Παρά τις υποσχέσεις που έδωσε κατά καιρούς, δεν υπήρξε λύση στο πρόβλημα. 
        Οι δικαστικοί υπάλληλοι της Ζακύνθου αγανακτισμένοι από την αδιαφορία της Κυβέρνησης, βρίσκονται σε απεργία διαρκείας από το Δεκέμβριο του 2006 με αίτημα την κάλυψη των αναγκών των Δικαστηρίων της Ζακύνθου σε προσωπικό. Ζητούν: Α) Άμεση κάλυψη των σημερινών οργανικών κενών (11 θέσεις) και Β) Διπλασιασμό των οργανικών θέσεων και πλήρωσή τους. Σε συμπαράστασή τους, ο Δικηγορικός Σύλλογος Ζακύνθου βρίσκεται σε αποχή διαρκείας από τα δικαστήρια. 
        Σε ομιλία μου στην Ολομέλεια της Βουλής στις 21 Νοεμβρίου 2006 ζήτησα από τον κύριο Πρωθυπουργό να δώσει λύση στο πρόβλημα ο ίδιος, δεδομένου ότι ο Υπουργός Δικαιοσύνης, παρά το γεγονός ότι σε έγγραφη απάντησή του από το 2005 (Α.Π.522/15.7.2005) χαρακτηρίζει το πρόβλημα ως οξύτατο, δεν ανταποκρίθηκε, αθετώντας τις υποσχέσεις του. Μέχρι σήμερα δεν υπήρξε απάντηση από τον κύριο Πρωθυπουργό, με αποτέλεσμα τα Δικαστήρια της Ζακύνθου ουσιαστικά να κλείσουν. Επειδή όταν δεν λειτουργεί η δικαιοσύνη, καταργείται η δημοκρατία, αναγκάζομαι να απευθυνθώ στον κύριο Πρωθυπουργό.
        Ερωτάται ο κύριος Πρωθυπουργός: Ποια μέτρα θα πάρει άμεσα για την κάλυψη των αναγκών σε προσωπικό των Δικαστηρίων της Ζακύνθου και την οριστική λύση του προβλήματος;». 
        Στην επίκαιρη ερώτηση του κ. Βαρβαρίγου θα απαντήσει ο Υπουργός Δικαιοσύνης κ. Παπαληγούρας.
        Ορίστε, κύριε Υπουργέ, έχετε το λόγο.
        ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, δεν υπάρχει κυβερνητική αδιαφορία, υπάρχει μέριμνα για την αντιμετώπιση της στελέχωσης των δικαστικών υπηρεσιών στο Νομό Ζακύνθου.
        Κύριε συνάδελφε, σας υπενθυμίζω για πολλοστή φορά ότι από την ανάληψη των καθηκόντων μας προσπαθήσαμε να καλύψουμε τα κενά στη Ζάκυνθο με κάθε δυνατό τρόπο, με αποσπάσεις, με μεταθέσεις, ακόμη και με μετατάξεις υπαλλήλων.
      Γνωρίζετε ότι οι δικαστικοί υπάλληλοι αρνούνται να αποσπαστούν στις  υπηρεσίες του Νομού Ζακύνθου, καθώς η Ζάκυνθος θεωρείται μία εκ των δύο δυσμενέστερων τοποθετήσεων. Και δεν υπάρχουν πολλοί Ζακυνθινοί, στην καταγωγή, που να ενδιαφέρονται να υπηρετήσουν εκεί. Έτσι, ακόμα και όταν κινούμε τις διαδικασίες αποσπάσεων, μεταθέσεων και μετατάξεων, προσφεύγουν κατά των σχετικών αποφάσεων με αποτέλεσμα η διαδικασία να είναι και χρονοβόρα και πολλές φορές να μην έχει το επιθυμητό αποτέλεσμα. Παρά ταύτα επιτύχαμε την απόσπαση δύο δικαστικών υπαλλήλων στο Πρωτοδικείο Ζακύνθου, ενώ σήμερα στην υπηρεσία αυτή υπηρετεί μία υπάλληλος αποσπασμένη από το Υπουργείο Πολιτισμού.
      Για την αντιμετώπιση, σε μόνιμη βάση, του προβλήματος των κενών οργανικών θέσεων καταφέραμε να εξασφαλίσουμε από το Υπουργείο Οικονομίας και Οικονομικών την έγκριση για την κατ’ εξαίρεση πρόσληψη τετρακοσίων εξήντα πέντε δικαστικών υπαλλήλων με διαγωνισμό, εντός του 2007. Η αρμόδια διεύθυνση του Υπουργείου Δικαιοσύνης έχει διαβιβάσει στο Α.Σ.Ε.Π. τη συνολική κατανομή των θέσεων αυτών, προκειμένου να προκηρυχθεί ο σχετικός διαγωνισμός το ταχύτερο δυνατόν. Από τις θέσεις αυτές, τέσσερις έχουν κατανεμηθεί στο Πρωτοδικείο Ζακύνθου, δύο στην Εισαγγελία Πρωτοδικών Ζακύνθου και ένας στο Ειρηνοδικείο Ζακύνθου, δηλαδή επτά θέσεις στο σύνολο. Αυτά μεσοπρόθεσμα. 
      Βραχυπρόθεσμα για να αντιμετωπιστεί το πρόβλημα και μέχρι δηλαδή την πρόσληψη αυτών των πρόσθετων επτά υπαλλήλων, όπως σας είχα και προ διμήνου βεβαιώσει, εξασφαλίσαμε την τοποθέτηση στις δικαστικές υπηρεσίες της Ζακύνθου είκοσι τεσσάρων, συνολικά, συμβασιούχων υπαλλήλων, οι οποίοι διατίθενται από τον Ο.Α.Ε.Δ.. Αυτοί οι εκπαιδευόμενοι υπάλληλοι επελέγησαν, κατενεμήθησαν στις διάφορες δικαστικές υπηρεσίες, υπέγραψαν τη δεκαοκτάμηνη σύμβασή τους και εμφανίστηκαν στις υπηρεσίες τους, χθες μερικοί, σήμερα κάποιοι άλλοι. Πάντως, ξεκινούν όλοι τη Δευτέρα στο σύνολό τους αναλαμβάνουν τα καθήκοντά τους.
      Αυτά είχα δεσμευτεί ότι θα γίνουν και αυτά έγιναν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Ορίστε, κύριε συνάδελφε, έχετε το λόγο για δύο λεπτά.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κύριε Πρόεδρε, το πρόβλημα για τα δικαστήρια της Ζακύνθου είναι παλιό, είναι οξύτατο και το έχω θέσει ξανά. Είναι τουλάχιστον η όγδοη φορά που το κουβεντιάζουμε αυτό το θέμα και, επειδή προεδρεύετε, έχετε και εσείς αυτήν την εμπειρία. 
      Απευθύνθηκα στον Πρωθυπουργό, γιατί από τις απαντήσεις και από τις επαφές που είχαμε με τον κύριο Υπουργό, δεν έπαιρνα απάντηση, δεν έπαιρνα λύση. Επαναλαμβάνει τα ίδια πράγματα και είχε αθετήσει κατ’ επανάληψη τις υποσχέσεις του.
      Το γεγονός αυτό δεν έχει περάσει απαρατήρητο στη Ζάκυνθο και θα σας διαβάσω ψήφισμα του Δικηγορικού Συλλόγου Ζακύνθου στις 30 Νοεμβρίου 2006. Απευθύνεται στον Πρωθυπουργό, στους Αρχηγούς των Κομμάτων και στους Βουλευτές και λέει ότι αποδοκιμάζει έντονα την επιδεικτικά αδιάφορη στάση της πολιτείας στο χρόνιο πλέον πρόβλημα της λειτουργίας των δικαστηρίων και των δικαστικών υπηρεσιών στη Ζάκυνθο. Η συζήτηση υποθέσεων κάθε μορφής στα ποινικά και πολιτικά δικαστήρια αναβάλλεται συστηματικά πλέον από τις εκλογές του Οκτωβρίου και μετέπειτα. Αβεβαιότητα, αταξία και χάος επικρατεί στη διεκπεραίωση πάσης φύσεως υποθέσεων. Εκφράζει δημόσια την έντονη αγανάκτηση των μελών του για την αδράνεια της πολιτείας προς την ουσιαστική έμπρακτη επίλυση του προβλήματος και καλεί πλέον τον Πρωθυπουργό να δώσει λύση. 
      Χθεσινό. «Από το μήνα Οκτώβριο του 2006 έχει πάψει να απονέμεται δικαιοσύνη στη Ζάκυνθο. Επειδή η εξακολούθηση του νοσηρού φαινομένου της μη λειτουργίας των δικαστηρίων της Ζακύνθου εξαιτίας της ελλιπέστατης επάνδρωσής τους είναι απαράδεκτη για την κοινωνία της Ζακύνθου και συνιστά προσβολή συνταγματικών δικαιωμάτων των πολιτών της, για την παροχή έννομης προστασίας καλούμε τον κύριο Πρωθυπουργό να παρέμβει άμεσα για την επαναλειτουργία των δικαστηρίων της Ζακύνθου με την πρόσληψη αναγκαίου προσωπικού».
      Κύριε Υπουργέ, εγώ καταλαβαίνω τη δύσκολη θέση στην οποία βρίσκεστε, γιατί το Σεπτέμβριο, σε γραπτή ερώτησή μου, μου απαντήσετε ότι θα τοποθετηθούν δώδεκα μαθητευόμενοι από τον Ο,Α,Ε,Δ,. Δεν τοποθετήθηκαν. Το Νοέμβριο σε επίκαιρη ερώτηση μου είπατε ότι λόγω των εκλογών καθυστέρησε το πράγμα και ότι εντός των ημερών πάνε να πιάσουν δουλειά. Το Γενάρη ήλθε ο Γενικός Γραμματέας του Υπουργείου Δικαιοσύνης και υπερθεμάτησε και τους δώδεκα τους έκανε είκοσι τέσσερις. Εγώ νόμιζα πως θα μου πείτε σήμερα ότι θα πάνε σαράντα οκτώ. 
      Τελικά σήμερα έρχεστε εσείς να μου πείτε ότι σήμερα υπογράφηκε η σύμβαση για να πάνε είκοσι τέσσερις. Παρ΄όλα αυτά, αυτό δεν είναι λύση στο πρόβλημα. Είναι μαθητευόμενοι με 450 ευρώ το μήνα και ανασφάλιστοι, οι οποίοι βέβαια δεν μπορούν να ανταποκριθούν στις ανάγκες των δικαστηρίων. Είκοσι τρεις οργανικές θέσεις, οι έντεκα κενές, είναι πέντε υπάλληλοι με τριάντα τέσσερα-τριάντα πέντε χρόνια υπηρεσίας, βγαίνουν στη σύνταξη εντός του 2007.
      Κύριε Υπουργέ, μας λέτε ότι με Α.Σ.Ε.Π. θα πάρετε έξι, συν το γεγονός ότι οι υποθέσεις έχουν αυξηθεί κατά 1000% και χρειάζεται διπλασιασμός των οργανικών θέσεων. Ουσιαστικά υπόσχεστε ότι στο τέλος του 2007 θα καλύψετε το ένα τέταρτο των θέσεων. Δεν υπάρχει λύση. Ορίστε ο Τύπος της Ζακύνθου: «Λουκέτο στα δικαστήρια». Και να σας πω και κάτι άλλο, έναν άλλο σχολιασμό; Βάζουν λουκέτο, λέει, από την 1η Μαρτίου στα δικαστήρια οι υπάλληλοί τους και πετάνε τα κλειδιά στη θάλασσα για να μην μπορούν να τα ξανανοίξουν. Λένε ότι θα ξαναπάνε στις δουλειές τους, όταν η πολιτεία θυμηθεί ότι στη Ζάκυνθο υπάρχουν δικαστήρια που δεν λειτουργούν, γιατί δεν έχουν απομείνει υπάλληλοι.
      ΠΡΟΕΔΡΕΥΩΝ (Ιωάννης Τραγάκης): Εντάξει, καταθέστε το στα Πρακτικά. Ευχαριστούμε.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, λυπάμαι. Αυτή δεν είναι συμπεριφορά πολιτείας σε ένα ευνομούμενο κράτος, σε μια σύγχρονη δημοκρατία. Δεν μιλάμε για μια οποιαδήποτε υπηρεσία. Μιλάμε για δικαστήρια, μιλάμε για λουκέτα στα δικαστήρια, μιλάμε πλέον για έλλειψη δημοκρατίας. Η ευθύνη σας είναι τεράστια και εγώ απευθύνομαι για μια φορά ακόμα στον κύριο Πρωθυπουργό, γιατί από τον κύριο Υπουργό την απάντηση την περίμενα και γι’ αυτό το λόγο απευθύνθηκα στον κύριο Πρωθυπουργό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κάποιο λάθος κάνει στο γραμματικό χρόνο που χρησιμοποεί ο κύριος συνάδελφος. Όλα αυτά θα μπορούσε να τα λέει κάμποσο καιρό πριν. Σήμερα πια πάρτε το χαμπάρι. Αν δεν είστε ενήμερος, σας ενημερώνω εγώ. Αυτήν την ώρα δεν υπάρχει το πρόβλημα που περιγράφετε στην Ζάκυνθο. Υπήρχε πράγματι, ορθώς συνομολογείτε ότι υπήρχε επί πολλά χρόνια και απάντησα ότι μεσοπρόθεσμα μεν το επιλύουμε, καθώς κατ’ εξαίρεση το Υπουργείο Δικαιοσύνης με τις ευλογίες του αρμοδίου Υπουργείου Οικονομικών προχωρεί στο διαγωνισμό για την πρόσληψη τετρακοσίων εξήντα πέντε δικαστικών υπαλλήλων, εξ ων ικανός αριθμός, έτσι ώστε περίπου να συμπληρώνονται οι οργανικές θέσεις, θα τοποθετηθεί στη Ζάκυνθο. Και βραχυπρόθεσμα απαντώ ότι ήδη το πρόβλημα έχει πάψει υφιστάμενο αφ’ ης είκοσι τέσσερις υπάλληλοι του Ο.Α.Ε.Δ. με δεκαοκτάμηνη σύμβαση μοιράζονται στις δικαστικές υπηρεσίες, στους δικαστικούς σχηματισμούς, δώδεκα στο Πρωτοδικείο Ζακύνθου, οκτώ στην Εισαγγελία Πρωτοδικών Ζακύνθου και τέσσερις στο Ειρηνοδικείο Ζακύνθου. Ενημερωθείτε επιτέλους. Όλα αυτά που μας λέτε ανάγονται στο παρελθόν. 
      ΔΗΜΗΤΡΙΟΣ ΒΑΡΒΑΡΙΓΟΣ: Αν αναγνωρίζετε την ανάγκη να τοποθετηθούν είκοσι τέσσερις, γιατί βάζετε έξι;
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      Εισερχόμεθα στην δεύτερη με αριθμό 334/18/20-2-2007 επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον κύριο Πρωθυπουργό σχετικά με την περιβαλλοντική πολιτική της Κυβέρνησης.
      Το περιεχόμενο της επίκαιρης ερώτησης του κ. Κωνσταντόπουλου έχει ως εξής:
      «Είναι απόλυτη, επιστημονική και πολιτική θέση ότι το περιβάλλον έχει αποφασιστική σημασία για την ποιότητα ζωής, για την αξιοβίωτη…» –ωραία λέξη!-  «…ανάπτυξη, την αειφορία του πλανήτη και του πολιτισμού της ανθρωπότητας. Το πρόβλημα του περιβάλλοντος είναι στη συνείδηση όλων παγκόσμιο πολιτικό πρόβλημα πρώτης προτεραιότητας για τη σωτηρία του πλανήτη, όπως και προσφάτως διακρίβωσε η διακυβερνητική διάσκεψη στο Παρίσι.
      Μια χώρα, όπως η Ελλάδα, της οποίας η οικονομία και η κοινωνική συνοχή εξαρτώνται από το κλίμα και το περιβάλλον, έχει κατ’ επανάληψη καταδικαστεί από το Δικαστήριο Ευρωπαϊκών Κοινοτήτων και βρίσκεται αντιμέτωπη με σαράντα-πενήντα υποθέσεις παραπομπής της για περιβαλλοντικές παραβάσεις. Παραμένουν ζητούμενα ο εθνικός χωροταξικός σχεδιασμός, το κτηματολόγιο και το δασολόγιο. Είμαστε από τις πιο ενεργοβόρες και τις πιο ρυπογόνες χώρες. Παραβιάζουμε το Πρωτόκολλο του Κιότο και συστηματικά ρυπαίνουμε την ατμόσφαιρα και τις θάλασσες, ενώ μολύνουμε τα νερά με τους δέκα χιλιάδες σκουπιδότοπους, τις χίλιες εκατόν πενήντα ανεξέλεγκτες χωματερές, τους τετρακόσιους τόνους σκουπίδια στα εννέα μεγαλύτερα ποτάμια. Λεηλατούμε τους υγρότοπους, τα οικοσυστήματα και την βιοποικιλότητα της ελληνικής φύσης, με εμπόριο δημόσιας γης, αυθαίρετη δόμηση και δημόσια έργα. Τα τοξικά και νοσοκομειακά απόβλητα σκορπάνε δηλητήρια, ενώ ακόμα τριακόσιες χιλιάδες τόνοι επικίνδυνης λυματολάσπης, που αυξάνονται κατά πεντακόσιους τόνους την ημέρα, κοστίζουν 2.000.000 ευρώ το μήνα, αντί να αξιοποιούνται προς οικονομικό και περιβαλλοντικό όφελος της χώρας.
      Ερωτάται ο κύριος Πρωθυπουργός:
      1. Γιατί η κυβερνητική πολιτική επιμένει σε επιλογές που χειροτερεύουν τις περιβαλλοντικές επιδόσεις της χώρας και την καθιστούν υπόλογη και υπότροπη για περιβαλλοντικά εγκλήματα στο Δικαστήριο Ευρωπαϊκών Κοινοτήτων; 
      2. Ποια είναι τα άμεσα μέτρα που πρόκειται να ληφθούν και να εφαρμοστούν αποτελεσματικά για να σταματήσει αυτός ο φαύλος κύκλος των πελατειακών σχέσεων, της ληστρικής εμπορευματοποίησης και της εξουθενωτικής καταστροφής του περιβαλλοντικού πλούτου και της φυσικής αρμονίας της χώρας;».
      Στην επίκαιρη ερώτηση του κυρίου συναδέλφου θα απαντήσει ο Υπουργός Περιβάλλοντος, Χωροταξίας και Δημοσίων Έργων, κ. Σουφλιάς.
      Ο κύριος Υπουργός  έχει το λόγο.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα ήθελα να πω στον κ. Κωνσταντόπουλο ότι μας αδικεί λέγοντας στην ερώτησή του ότι οι επιλογές που κάνουμε χειροτερεύουν τις περιβαλλοντικές επιδόσεις της χώρας και ότι μας καθιστούν υπόλογους και υπότροπους για περιβαλλοντικά εγκλήματα στο Δικαστήριο των Ευρωπαϊκών Κοινοτήτων.
      Θέλω να σας πω κύριε Κωνσταντόπουλε, ότι εμείς, τον Μάρτιο του 2004, παραλάβαμε πενήντα έξι ανοιχτές υποθέσεις από την Ευρωπαϊκή Ένωση στα θέματα περιβάλλοντος. Σήμερα υπάρχουν μόνο είκοσι οχτώ, εκ των οποίων μόνο έξι είναι καταδικαστικές, έχουν καταδικαστική απόφαση του Δικαστηρίου Ευρωπαϊκών Κοινοτήτων. Αυτές αναφέρονται σε εποχή προ του 2003. 
      Πρέπει, επίσης, να σας πω ότι παραλάβαμε πολλές εκκρεμότητες στην ενσωμάτωση των οδηγιών. Οδηγίες του 2001 και του 2002, που θα έπρεπε να έχουν ενσωματωθεί, δεν είχαν ενσωματωθεί. Σήμερα είμαστε στην ευχάριστη θέση να έχουμε κλείσει όλες τις εκκρεμότητες μέχρι το τέλος του 2006 όσον αφορά στις οδηγίες. Είναι χρόνος ρεκόρ τα δυόμισι χρόνια. Μέσα σε δυόμισι χρόνια έχουμε ενσωματώσει είκοσι οδηγίες. Έξι έχουν υπογραφεί από τον Υπουργό ΠΕ.ΧΩ.Δ.Ε., που είναι ο επισπεύδων και βρίσκονται πλέον στους άλλους Υπουργούς για υπογραφές. 
      Χωροταξικός σχεδιασμός. Επί δεκαετίες η Ελλάδα εστερείτο χωροταξικού σχεδιασμού. Βάλαμε ένα πρόγραμμα και εφαρμόζεται. Ήδη έδωσα στη δημοσιότητα το ειδικό χωροταξικό πλαίσιο για τις ανανεώσιμες πηγές. Μέσα στις επόμενες δέκα μέρες θα δοθεί αυτό για τον τουρισμό. Μέσα στις επόμενες δέκα-είκοσι μέρες για τη βιομηχανία και θα επακολουθήσουν οι ορεινοί όγκοι, οι παράκτιες περιοχές και το εθνικό χωροταξικό. Έχω δεσμευθεί ότι το καλοκαίρι η Ελλάδα θα έχει ένα πλήρες και ολοκληρωμένο χωροταξικό σχεδιασμό. Θα αποκτήσει με αυτήν την Κυβέρνηση και με αυτήν την πολιτική ηγεσία επιτέλους έναν ολοκληρωμένο χωροταξικό σχεδιασμό.
      Κτηματολόγιο. Παραλάβαμε είκοσι δύο κτηματολογικά γραφεία. Σήμερα λειτουργούν ογδόντα επτά. Ένα εκατομμύριο στρέμματα είχαν κτηματογραφηθεί. Σήμερα είναι κτηματογραφημένα επτά εκατομμύρια στρέμματα. Προχωράμε τάχιστα στην κτηματογράφηση Αθήνας Θεσσαλονίκης και όλων των πρωτευουσών των νομών. 
      Όσον αφορά το Κιότο που λέτε στην ερώτησή σας, είμαστε απόλυτα συνεπείς. Μελετήσαμε και ετοιμάσαμε το πρώτο εθνικό σχέδιο κατανομής ρύπων θερμοκηπίου. Εγκρίθηκε από την κοινότητα και εφαρμόζεται από το 2005 μέχρι το 2007 με μείωση κατά 2,7%. Ετοιμάσαμε και το δεύτερο εθνικό σχέδιο και το καταθέσαμε εμπρόθεσμα στην κοινότητα με μείωση 8,9% των αερίων θερμοκηπίου. Περιμένουμε την έγκριση από την κοινότητα.
      Δεν αντιλαμβάνομαι αυτά που λέτε για δέκα χιλιάδες σκουπιδότοπους. Εμείς κάναμε καταγραφή των Ανεξέλεγκτων Χώρων Διάθεσης Απορριμμάτων, Χ.Α.Δ.Α. όπως λέγονται και βρήκαμε ότι ήταν δύο χιλιάδες διακόσιες είκοσι έξι. Από αυτούς έχουν κλείσει χίλιοι οκτακόσιοι πενήντα. Είναι της αρμοδιότητας της Τοπικής Αυτοδιοίκησης και των Περιφερειών και όχι του Υ.ΠΕ.ΧΩ.Δ.Ε.. Μια καταδικαστική απόφαση που υπήρχε το 2003 και πήγαινε προς τελική καταδικαστική απόφαση με πρόστιμα, πιστεύω ότι την σταματάμε γιατί βλέπουν ότι κάνουμε μεγάλη προσπάθεια. Πιστεύω ότι θα το αντιμετωπίσουμε.
      Τέλος, πρέπει να κάνω μια γενική παρατήρηση. Λαμβάνονται πάρα πολλά μέτρα. Πάντως, πρέπει να πω ότι οι επιστημονικές μετρήσεις παρακολούθησης των περιβαλλοντικών παραμέτρων στις θάλασσες, στα ποτάμια, στις λίμνες, στα φυσικά οικοσυστήματα, στα εδάφη, στις προστατευόμενες περιοχές δείχνουν ότι η Ελλάδα από πλευράς ποιότητας είναι πολύ πιο πάνω από το μέσο όρο των χωρών της Ευρωπαϊκής Ένωσης.
      Βεβαίως, υπάρχουν εκκρεμότητες και μερικά πολύ σημαντικά προβλήματα, όπως είναι στα αστικά κέντρα, στην Αθήνα, στη Θεσσαλονίκη, στις περιοχές που έχει τα εργοστάσιά της η Δ.Ε.Η.. Το πρόβλημα της νιτρορύπανσης που υπάρχει τελικά στα ποτάμια ή σε κάποια εδάφη στη Θεσσαλία ή τον Αργολικό κάμπο είναι προβλήματα που πρέπει να αντιμετωπίσουμε. Πάντως, κάνουμε ένα τεράστιο έργο το οποίο πλέον αναγνωρίζεται από τις υπηρεσίες της Ευρωπαϊκής Ένωσης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριε Πρόεδρε, κύριε Κωνσταντόπουλε, έχετε το λόγο. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δυστυχώς, η πραγματικότητα και όσα καταγράφονται από τις υπεύθυνες υπηρεσίες της Κοινότητας, αλλά και από τις περιβαλλοντικές οργανώσεις, διαψεύδουν αυτό το αίσθημα ικανοποίησης και αυτάρκειας από το οποίο διακατέχεται ο κύριος Υπουργός. 
      Θα θεωρούσα ότι θα ήταν πράξη ευθύνης αν η Κυβέρνηση αποφάσιζε να δημιουργήσει αυτοτελές Υπουργείο Περιβάλλοντος, για να σταματήσει αυτή η αμαρτωλή σύζευξη έργων και περιβάλλοντος. Επίσης, θα θεωρούσα πως αντί για τα λόγια τα τετριμμένα, τα κουραστικά, τα χθεσινά, καλό θα ήταν να υπάρχουν συγκεκριμένα μέτρα. 
      Ξέρετε γιατί σας επισημαίνεται από τις υπηρεσίες της Κοινότητας, ότι στις ζώνες Αθήνας, Θεσσαλονίκης και Πάτρας το διοξείδιο του αζώτου και τα μικροσωματίδια είναι πάνω από την οριακή τιμή και τα περιθώρια ανοχής. Και εσείς τι κάνετε; Ενισχύετε τις πολιτικές για το Ι.Χ. αυτοκίνητο και αναστέλλετε τις αποφάσεις για το κλείσιμο νταμαριών, που λειτουργούν παράνομα. 
      Ξέρετε ότι το ετήσιο άθροισμα των εκπομπών του θερμοκηπίου στην Ελλάδα μεγαλώνει, από χρόνο σε χρόνο. Ξέρετε ότι υπάρχουν ακόμη κοινοτικές οδηγίες, που δεν έχουν ενσωματωθεί ή που ενσωματώνονται καθυστερημένα, ενώ υπάρχουν ακόμη ανοιχτές αποφάσεις στην προδικασία για παραπομπή της Ελλάδας στο Δικαστήριο Ευρωπαϊκών Κοινοτήτων. 
      Γνωρίζετε ότι υπάρχει σε όλη την Ελλάδα πρόβλημα -και αποφάσεις για περιβαλλοντικές παραβάσεις - με το νερό, τα απόβλητα, τη βιομηχανία, το θόρυβο, τα απορρίμματα, τη φύση, τη βιοτεχνολογία, τα αστικά λήμματα και τις ανεξέλεγκτες χωματερές, που είναι κάποιες χιλιάδες. 
      Αμφισβητείτε το επίσημο νούμερο που εγώ χρησιμοποιώ. Μου λέτε αυτά, τα οποία εσείς από τις δικές σας μετρήσεις ισχυρίζεστε. Δικαίωμά σας να ισχυρίζεστε και να προβάλετε αυτά τα στοιχεία, η πραγματικότητα όμως, για όποιον διατρέχει όλη την Ελλάδα, βοά για τις ανεξέλεγκτες χωματερές. 
      Υπάρχει καμία οργανωμένη και ολοκληρωμένη εικόνα για τον έλεγχο των τοξικών αποβλήτων, των νοσοκομειακών αποβλήτων, για τους καταλύτες, τις μπαταρίες, για επικίνδυνα απορρίμματα, χημικά και άλλα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Συμβαίνει αυτό που γνωρίζετε, κύριε Υπουργέ. Πρώτα αποχαρακτηρίζουμε τα δάση και μετά θα κάνουμε το δασολόγιο. Πρώτα χτίζουμε τους αιγιαλούς και μετά θα ορίσουμε τι είναι παραλία και τι είναι παράκτια ζώνη. Πρώτα θα αφήνουμε την παράνομη δόμηση και μετά θα κάνουμε κοινωνική πολιτική με πελατειακά κριτήρια. 
      Όσο και εάν εσείς παρουσιάζετε αυτή την αισιόδοξη εικόνα, ότι είστε ικανοποιημένος για τη θέση της Ελλάδας από πλευράς περιβαλλοντικής νομοθεσίας και περιβαλλοντικής πολιτικής, ξέρετε πολύ καλά ότι η Ελλάδα είναι μόνιμος πελάτης στο Δικαστήριο Ευρωπαϊκών Κοινοτήτων, για περιβαλλοντικές παραβάσεις, και είναι σταθερός ουραγός, μαζί με την Πορτογαλία, στην περιβαλλοντική πολιτική και ευθύνη. 
      Εσείς τι κάνετε πολλές φορές, κύριε Υπουργέ; Τα βάζετε με το Συμβούλιο της Επικρατείας και με τις οικολογικές οργανώσεις, γιατί θεωρείτε ότι σας εμποδίζουν στο αναπτυξιακό σας έργο. Έτσι, όμως, ούτε την αρχή της αειφορίας ενσωματώνετε σε κάθε δράση της πολιτείας ούτε την περιβαλλοντική ευθύνη αναδεικνύετε σε πρωταρχικό κριτήριο σχεδιασμού και υλοποίησης έργων. Και γνωρίζετε πάρα πολύ καλά ότι το περιβαλλοντικό κριτήριο είναι ισότιμο του κοινωνικού και οικονομικού κριτηρίου. 
      Αν θέλουμε να έχουμε μια αειφόρο ανάπτυξη, αξιοβίωτη ανάπτυξη, ανάπτυξη για όλους με ανθρώπινο πρόσωπο, τότε θα συνεκτιμάτε από μηδενική βάση το περιβαλλοντικό κριτήριο και δεν θα εκστρατεύουν οι εκάστοτε Υπουργοί Δημοσίων Έργων εναντίον του περιβάλλοντος...
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κωνσταντόπουλε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: ...ενοχοποιώντας όσους το υπερασπίζονται ή ενοχοποιώντας και το ίδιο το περιβάλλον ως εμπόδιο, το οποίο αντιστρατεύεται και υπονομεύει τα κυβερνητικά σχέδια ή φαραωνικά έργα, τα οποία προβάλλονται δήθεν ως έργα ανάπτυξης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, φυσικά και θα παραβιάσω το χρόνο διότι ο κ. Κωνσταντόπουλος έχει την ευχέρεια να λέει τις απόψεις του με τίτλους. Και δεν τον κατηγορώ γι’ αυτό, διότι είναι επερωτών Βουλευτής. Εγώ είμαι υποχρεωμένος ν’ απαντήσω σε όλα αυτά τα πράγματα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δώστε μου περισσότερο χρόνο! Είχα μόνο δύο λεπτά. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατά δεύτερο λόγο, κύριε Κωνσταντόπουλε, δεν δέχομαι να μονοπωλείτε μόνο εσείς το ενδιαφέρον για το περιβάλλον ούτε δέχομαι να λέτε ότι είμαι Υπουργός Δημοσίων Έργων εναντίον του περιβάλλοντος. Είμαι κατ’ αρχάς Υπουργός του Περιβάλλοντος και αυτά που έγιναν επί της υπουργίας μου είναι ένα τεράστιο έργο! Και ουδέποτε προτιμήσαμε να κοιτάζουμε τα θέματα των δημοσίων έργων εις βάρος του περιβάλλοντος. 
      Σας λέω, λοιπόν, μόνο δύο πολύ απλά παραδείγματα. Για τον Ε65, αυτόν τον δρόμο ο οποίος είναι σημαντικός, πληρώνουμε 100.000.000 ευρώ παραπάνω κόστος, για να προστατεύσουμε το λύκο και την αρκούδα! Τη χάραξη από Γιάννενα προς Γρεβενά την αλλάξαμε και ξοδεύουμε παραπάνω 60.000.000 ευρώ για την αρκούδα, έρχεται περίπου 1.000.000 ευρώ η αρκούδα. Δεν μπορείτε να πείτε εσείς ότι δεν έχουμε ευαισθησία για τα οικοσυστήματα, ότι δεν έχουμε ευαισθησία για το περιβάλλον. 
      Και δεν πρέπει να χωρίσει το Υπουργείο για τον εξής πολύ απλό λόγο: Η Ελλάδα είναι μια χώρα που βρίσκεται σε μια τροχιά ανάπτυξης. Αν λοιπόν, υπάρχουν δυο αντιτιθέμενα Υπουργεία, τότε δεν θα προχωρήσει κανένα έργο. Τα έργα πρέπει να προχωρήσουν. Ναι, ακριβώς, πρέπει να προχωρήσουν. Και όλη η παγκόσμια κοινότητα παραδέχεται έναν όρο: τη βιώσιμη ανάπτυξη, την αειφόρο ανάπτυξη που έχει δύο πυλώνες, την προστασία του περιβάλλοντος, αλλά ταυτόχρονα και την ανάπτυξη. Δεν μπορούμε να σταυρώνουμε τα χέρια και να μην πάμε σε ανάπτυξη, να μην κάνουμε έργα. 
      Εκείνο που πρέπει να κάνουμε είναι να πάρουμε τα κατάλληλα μέτρα προστασίας του περιβάλλοντος, δηλαδή τους κατάλληλους περιβαλλοντολογικούς όρους. Δεν έχω κανένα αίσθημα ικανοποίησης και αυτάρκειας. Θέλω να είμαι αντικειμενικός, διότι δεν πρέπει να κινδυνολογούμε με καταστάσεις που δεν υπάρχουν. Σας είπα ποια είναι η κατάσταση. Είμαστε πάνω από το μέσο όρο των χωρών της Ευρωπαϊκής Ένωσης και ανέφερα και ποια είναι τα προβλήματα κορυφής έντασης που υπάρχουν και προσπαθούμε να τα αντιμετωπίσουμε. 
      Σε ό,τι αφορά τα αυτοκίνητα, τι να κάνουμε εμείς; Δεν μπορούμε να κάνουμε τίποτα περισσότερο. Να απαγορεύσουμε τη χρήση των αυτοκινήτων; Είναι ένα τεράστιο θέμα, το οποίο αντιμετωπίζει η Κοινότητα. Ήδη θέλει να βγάλει την Οδηγία EURO 5 να έχουμε πιο καθαρά αυτοκίνητα. Μακάρι να το επιτύχουν και λένε ότι θα το επιτύχουν σύντομα. Εμείς δεν μπορούμε να κάνουμε τίποτα άλλο παρά να μειώσουμε το θείο στο καύσιμο που είναι ο κύριος παραγωγός διαφόρων ρύπων. Αυτό έγινε ήδη. 
      Δεν είμαστε πρωταθλητές στην εκπομπή αερίων. Αν διαβάσετε τον πίνακα, τον είχε προχθές η «ΕΛΕΥΘΕΡΟΤΥΠΙΑ» , θα δείτε ότι είμαστε κάτω από το μέσο όρο. Σιγά τις βιομηχανίες που έχουμε! Μια μεγάλη βιομηχανία είναι η Δ.Ε.Η., η οποία κυρίως αυτή ρυπαίνει διότι καίει το λιγνίτη. Οι υπόλοιπες βιομηχανίες είναι λίγες και λαμβάνονται όλα τα μέτρα. 
      Μάλιστα, ήδη έχουμε βγάλει αποφάσεις και ζητάμε μέσα σ’ ένα χρονικό διάστημα, μέχρι το καλοκαίρι, να χρησιμοποιήσουν τις βέλτιστες τεχνικές που εφαρμόζονται σήμερα, δηλαδή να αλλάξουν τα φίλτρα και όλα αυτά και φυσικά θα κάνουμε επιθεωρήσεις. Κάνουμε επιθεωρήσεις. Διπλασιάζουμε τον αριθμό των επιθεωρητών και ρίχνουμε συνεχώς «καμπάνες». Πρόσφατα επιβάλαμε ένα πρόστιμο στο λατομείο του Μαρκόπουλου ύψους 700.000 ευρώ. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Γιατί δεν το κλείνετε; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το έστειλα το θέμα στον Εισαγγελέα. Κάνουμε λοιπόν επιθεωρήσεις. Δεν είμαστε με δεμένα τα χέρια. 
      Ως προς τις ανεξέλεγκτες χωματερές, το Υ.ΠΕ.ΧΩ.Δ.Ε. τις μέτρησε, τις κατέγραψε, τις κατέταξε. Είναι δύο χιλιάδες εκατόν εξήντα δύο και όχι εκατό χιλιάδες, όπως εσείς τις γράφετε. Από εκεί και πέρα είναι της αρμοδιότητας της Τοπικής Αυτοδιοίκησης και των περιφερειών και έχουν ήδη κλείσει χίλιες οκτακόσιες πενήντα ανεξέλεγκτες χωματερές και συνεχίζουμε, διότι στο τέλος-τέλος θα βρεθούμε να πληρώνουμε ατελείωτα λεφτά, όπως πληρώσαμε στον Κουρουπητό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ως προς τα νοσοκομειακά απόβλητα –το σημείωσα- γι’ αυτά υπάρχει ένας αποτεφρωτικός κλίβανος που έχει έδρα στο Χ.Υ.Τ.Α.. Και εκεί πρέπει να πηγαίνουν τα μολυσματικού χαρακτήρα νοσοκομειακά απόβλητα. 
      Βεβαίως, λέγεται ότι ενώ θα μπορούσαν να αποτεφρωθούν τριάντα τόνοι ημερησίως –διότι τέτοια είναι η δυνατότητα- αποστέλλονται μόνο οκτώ. Έχω στείλει σχετική επιστολή στον Υπουργό Υγείας, διότι ο Υπουργός Περιβάλλοντος δεν μπορεί να τα χειρίζεται όλα. 
      Όπως παραδείγματος χάριν διάβαζα σήμερα ότι ο Υπουργός ΠΕ.ΧΩ.Δ.Ε. είναι υπεύθυνος γιατί πέφτουν κάποια μη αποδεκτά υλικά στο Χ.Υ.Τ.Α.. Εμείς δίνουμε τους περιβαλλοντικούς όρους και από εκεί και πέρα είναι ευθύνη της Τοπικής Αυτοδιοίκησης της περιφέρειας που δεν υπάγονται στο Υ.ΠΕ.ΧΩ.Δ.Ε. για να λειτουργήσουν σωστά το Χ.Υ.Τ.Α.. Εμείς έχουμε τους επιθεωρητές. Τους στείλαμε τελευταία δυο φορές στο Χ.Υ.Τ.Α. και φυσικά βάλαμε πρόστιμα διότι το διαχειρίζεται…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τώρα, για τις επιθέσεις μου στο Συμβούλιο της Επικρατείας, κύριε Κωνσταντόπουλε, δεν θα το περίμενα να το πείτε εσείς. Ναι, έκανα δυο φορές δυο επιθέσεις και αν χρειαστεί θα κάνω και τρίτη. 
      Αλλά, όμως, πρέπει να πω το εξής: Θα περίμενα, αυτά που εγώ είπα δημόσια και τα οποία συζητούν πάρα πολλοί μέσα σε κλειστούς χώρους, να ακουστούν και μερικές φωνές δημόσια για ορισμένα θέματα με το Συμβούλιο της Επικρατείας. Δεν θέλω να κάνω την τρίτη επίθεση σήμερα. Όταν μου δοθεί η αφορμή θα το κάνω βεβαίως, διότι οι κρίνοντες κρίνονται. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ τελειώνετε, κύριε Υπουργέ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
      Τέλος, είπατε για τα ορυκτέλαια. Έχουμε και θα μπορούσα να αναφέρω ολόκληρο κατάλογο τι έχουμε κάνει. Τον ανέφερα στη συζήτηση της πρότασης δυσπιστίας, δεν έχω χρόνο να το επαναλάβω. Αλλά μια και το αναφέρατε, μελετήσαμε, εγκρίναμε και λειτουργούν συστήματα εναλλακτικής διαχείρισης. Για τα ορυκτέλαια, για τα ελαστικά, για τα αυτοκίνητα που τελείωσε ο χρόνος ζωής τους, για τις συσκευασίες, για τα απόβλητα ηλεκτρικού και ηλεκτρονικού υλικού. Τα μόνα που μένουν είναι τα μπάζα. Και αυτά θα είναι έτοιμα μέχρι το τέλος Απριλίου.
      Κύριε συνάδελφε και κύριε Κωνσταντόπουλε, κλείνοντας, λέω το εξής: Μας ρωτάτε ποια είναι τα μέτρα που θα πάρουμε. Μερικά μέτρα ανέφερα σήμερα και τα κατέγραψα στη συζήτηση που έγινε στη Βουλή. Το έργο που κάνουμε είναι τεράστιο. Βεβαίως δεν είμαστε της επικοινωνίας ούτε συγκρουόμαστε με τις μη κυβερνητικές οργανώσεις. Αλλά εκείνο το οποίο τουλάχιστον μου επιτρέπεται μετά από τόσα χρόνια πολιτικής ζωής, είναι να μην ανέχομαι τις ανακρίβειες. 
      ΠΡΟΕΔΡΕΥΩΝ (Ιωάννης Τραγάκης): Ωραία, εξελίχθηκε σε επερώτηση!
      Θα παρακαλούσα τον κ. Λιάπη που είναι ο επόμενος Υπουργός, να μην παραβιάσει το χρόνο.
      Θα συζητηθεί η με αριθμό 316/17/20-2-2007 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Πρωθυπουργό, σχετικά με τις καθυστερήσεις στην ενσωμάτωση οδηγιών για τις ηλεκτρονικές επικοινωνίες, την ευρυζωνικότητα κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Η Κυβέρνηση σας ουδεμία πρωτοβουλία έχει λάβει στον τομέα των ηλεκτρονικών επικοινωνιών, της ευρυζωνικότητας και του διαδικτύου. Η Ελλάδα παραβιάζει το κοινοτικό δίκαιο και είναι ουραγός στην Ευρώπη. Ο ν. 3431/2006 για τις ηλεκτρονικές επικοινωνίες (ενσωμάτωση οδηγιών) προβλέπει την έκδοση εξήντα πέντε Υπουργικών Αποφάσεων. Έχουν εκδοθεί μόνον τρεις. Επίσης την έκδοση σαράντα έξι πράξεων της Εθνικής Επιτροπής Τηλεπικοινωνιών και Ταχυδρομείων. Έχουν εκδοθεί μόνον δέκα τέσσερις. Ο νόμος είναι ανενεργός και ανεφάρμοστος. Τα έργα για τις ευρυζωνικές υποδομές στην Περιφέρεια δεν έχουν ανατεθεί επί τριετία. Η ευρυζωνικότητα και η χρήση του διαδικτύου είναι σχεδόν ανύπαρκτα. Η αγορά είναι αρρύθμιστη και ο ανταγωνισμός δεν λειτουργεί. Η Ευρωπαϊκή Επιτροπή ετοιμάζεται να λάβει νέα μέτρα κατά της χώρας μας.
      Ερωτάται ο Πρωθυπουργός:
      1. Ποια συγκεκριμένα μέτρα θα λάβει για όλες αυτές τις αδικαιολόγητες καθυστερήσεις;
      2. Πώς θα αποτραπεί ο νέος ευρωπαϊκός διασυρμός της χώρας μας;»
      Ορίστε, κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Αγαπητέ κύριε Ρόβλια, η Κυβέρνηση έχει δημιουργήσει ένα σύγχρονο ρυθμιστικό πλαίσιο για την απελευθέρωση της αγοράς Τηλεπικοινωνιών και για την προσέλκυση νέων επενδύσεων, για να εξασφαλίσουμε καλύτερες και φθηνότερες υπηρεσίες για τους πολίτες. Και ήδη αυτό γίνεται σήμερα. 
      Αναφέρεστε στην εφαρμογή του πρόσφατου νόμου για τις Τηλεπικοινωνίες, του νόμου δηλαδή που προσπάθησε αλλά ποτέ δεν πέρασε το ΠΑ.ΣΟ.Κ. Μας εγκαλείτε δηλαδή για κάτι που εσείς ευθύνεστε. Παρ’ όλα αυτά, ο νόμος αυτός σήμερα λειτουργεί. Και αυτό θα το διαπιστώσετε αν κοιτάξετε την ανάπτυξη της αγοράς. Ο νόμος πράγματι προβλέπει αρκετές υπουργικές αποφάσεις. Από αυτές, οκτώ έχουν εκδοθεί ή ήδη είναι στο Εθνικό Τυπογραφείο. Τέσσερις είναι σε στάδιο τελικών υπογραφών. Για είκοσι τρεις έχει σχεδόν ολοκληρωθεί η σύνταξή τους και αναμένονται τελικοί έλεγχοι και οριστικοποιήσεις.
	Είκοσι δύο αποφάσεις είναι περιπτωσιολογικές ad hoc, αφορούν δηλαδή ζητήματα τα οποία έτσι και αλλιώς θα αντιμετωπιστούν όταν προκύψουν, όπως παραδείγματος χάριν μισθώσεις ακινήτων κ.λπ.. Κάποιος αδαής θα μπορούσε να αναρωτηθεί, γιατί δεν έχουν εκδοθεί ακόμη όλες οι αποφάσεις. Ο μόνος, όμως, που δεν θα μπορούσε να το πει αυτό είσθε εσείς, κύριε Ρόβλια, γιατί ξέρετε πόσο χρόνο απαιτούν αυτές οι νομικές διαδικασίες. 
      Να σας θυμίσω μάλιστα τις κανονιστικές πράξεις του δικού σας νόμου περί τηλεπικοινωνιών. Ο νόμος δημοσιεύτηκε το 2000. Αμέσως εκδόθηκε απόφαση από το Υπουργείο Μεταφορών και Επικοινωνιών για τη συγκρότηση έξι ομάδων εργασίας, με σκοπό την εκπόνηση αντιστοίχων έξι κανονιστικών πράξεων. Από τις έξι κανονιστικές πράξεις εκδόθηκαν τελικά μόνο οι τρεις και αυτές ύστερα από τρία χρόνια.
	Ωστόσο, το τι έγινε στο παρελθόν δεν έχει καμία σημασία. Αυτό που έχει σημασία είναι ότι η Κυβέρνηση υλοποιεί μια συγκεκριμένη ψηφιακή στρατηγική. Παραδείγματος χάριν, πρώτα απ’ όλα, την υλοποίηση του μεγάλου έργου των ευρυζωνικών, ένα έργο μεγάλης πολυπλοκότητας, πανελλαδικής γεωγραφικής διασποράς και μοναδικής καινοτομίας για την ελληνική πραγματικότητα. Η Ευρωπαϊκή Επιτροπή μάλιστα επιβράβευσε τις προσπάθειές μας, επισημαίνοντας δημοσίως ότι η παρέμβαση της ελληνικής Κυβέρνησης αποτελεί το σημαντικότερο ευρυζωνικό σχέδιο που έχει αναλάβει ποτέ κράτος-μέλος.
	Δεύτερον, την προώθηση δράσεων που ενισχύουν τις μικρομεσαίες επιχειρήσεις μέσω της χρηματοδότησής τους για την υλοποίηση έργων προηγμένων ευρυζωνικών υπηρεσιών.
	Τρίτον, την προκήρυξη του έργου «ΔΟΡΥ», ένα έργο που αξιοποιεί τους δύο δορυφορικούς αναμεταδότες του HELLAS SAT 2 για την κάλυψη των αναγκών του δημοσίου. Παρέχει δηλαδή δορυφορικές ευρυζωνικές συνδέσεις σε σχολεία, σε δημόσιες υπηρεσίες απομακρυσμένων περιοχών.
	Και βεβαίως σε όλα αυτά, κύριε Ρόβλια, να προσθέσω το κατά κοινή ομολογία απόλυτα πετυχημένο πρόγραμμα «ΔΙΟΔΟΣ» για τους φοιτητές. Μέχρι σήμερα, περισσότεροι από είκοσι δύο χιλιάδες φοιτητές ενεργοποίησαν συνδέσεις ADSL. Τα μέχρι σήμερα ενθαρρυντικά αποτελέσματα στον τομέα των τηλεπικοινωνιών μας δίνουν περισσότερη εμπιστοσύνη για την ανάπτυξη του κλάδου. 
	Σύμφωνα μάλιστα –και τελειώνω, κύριε Πρόεδρε- με τα στοιχεία του Εθνικού Δικτύου Έρευνας και Τεχνολογίας, το 2006 η αύξηση στις χρήσεις του υπολογιστή ήταν 14% και του internet 26%. Αυτά και μόνο τα νούμερα, κύριε Ρόβλια, διαψεύδουν τους ισχυρισμούς σας. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε που ήσασταν συνεπής, εν μέρει, στο χρόνο σας.
	Θα παρακαλούσα και τον κ. Ρόβλια να κάνει το ίδιο.
	Ορίστε, κύριε Ρόβλια, έχετε το λόγο.
	ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, μια και βρεθήκαμε, θέλω λίγο να θυμηθούμε την Ε.ΘΕ.Λ.. 
	ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Θα χάσετε το χρόνο σας, κύριε συνάδελφε.
	ΚΩΝΣΤΑΝΤΙΝΟΣ ΡΟΒΛΙΑΣ: Δεν πειράζει.
      Όπως ξέρετε, αναδεικνύονται συνεχώς τις τελευταίες μέρες παρανομίες και ολισθήματα της διοίκησης. Παρανομίες στις προσλήψεις, παράνομες διώξεις συνδικαλιστών που αποκάλυψαν τις παρανομίες στις προσλήψεις, παράνομες προαγωγές, «γαλάζιες» συνεντεύξεις στις κρίσεις προϊσταμένων και υπευθύνων που δεν τις προβλέπει ο κανονισμός εργασίας και αυταρχική πρακτική της διοίκησης.
      ΠΡΟΕΔΡΕΥΩΝ (Ιωάννης Τραγάκης): Τι είναι αυτό;
      ΚΩΝΣΤΑΝΤΙΝΟΣ ΡΟΒΛΙΑΣ: Επιτρέψτε μου, κύριε Πρόεδρε, γιατί έχουμε ένα θέμα σε εξέλιξη με την Ε.ΘΕ.Λ..
      ΠΡΟΕΔΡΕΥΩΝ (Ιωάννης Τραγάκης): Παρακαλώ να τα πείτε κατ’ ιδίαν. Εδώ η ερώτηση είναι συγκεκριμένη.
      ΚΩΝΣΤΑΝΤΙΝΟΣ ΡΟΒΛΙΑΣ: Θέλω να σας παρακαλέσω ακόμη μια φορά να πάρετε πολιτική θέση, αν αποδοκιμάζετε ή αν καλύπτετε αυτές τις πρακτικές της διοίκησης της Ε.ΘΕ.Λ., δηλαδή αν αναλαμβάνετε την πολιτική ευθύνη. 
      ΠΡΟΕΔΡΕΥΩΝ (Ιωάννης Τραγάκης): Χάνετε χρόνο από την επίκαιρη ερώτησή σας, κύριε συνάδελφε. 
      ΚΩΝΣΤΑΝΤΙΝΟΣ ΡΟΒΛΙΑΣ: Και περνάω στο θέμα των ηλεκτρονικών επικοινωνιών.
      Κύριε Υπουργέ, ξέρετε πολύ καλά ότι η χώρα μας είναι ουραγός στην Ευρώπη, είναι ουραγός στη χρήση διαδικτύου, ουραγός στις ευρυζωνικές υποδομές, ουραγός στην ψηφιακή ραδιοτηλεόραση, ουραγός σε όλους τους δείκτες των ηλεκτρονικών επικοινωνιών, αλλά είναι πρωταθλήτρια στις ακριβές τιμές. Οι τιμές στην Ελλάδα είναι οι ακριβότερες στην Ευρώπη των δεκαπέντε με τεράστια διαφορά από τη δεύτερη ακριβότερη, την Ισπανία. Αυτά τα λέει το Παρατηρητήριο για την Κοινωνία της Πληροφορίας. Αν θέλετε, το καταθέτω στα Πρακτικά.
      Χάνουμε το τρένο των τεχνολογικών εξελίξεων, χάνουμε το τρένο της ψηφιακής εποχής και ευθύνεται αποκλειστικά η Κυβέρνησή σας. Είσθε τρία χρόνια Κυβέρνηση. Μην παίζετε με τους αριθμούς και τις στατιστικές. Ούτε οι αριθμοί ούτε οι στατιστικές μπορούν να ανατρέψουν τη δραματική πραγματικότητα.
      Ο δικός σας νόμος, κύριε Υπουργέ, για τις ηλεκτρονικές επικοινωνίες είναι ανεφάρμοστος. Σας  επαναλαμβάνω ότι δεν έχετε εκδώσει τις εξήντα δύο από τις εξήντα πέντε υπουργικές αποφάσεις. Αν τις έχετε εκδώσει, θα έπρεπε σήμερα να τις έχετε καταθέσει στα Πρακτικά.
    Εγώ επιμένω ότι δεν έχετε εκδώσει το 95% των υπουργικών αποφάσεων που προβλέπει ο νόμος σας.
    Το πρόγραμμα των ευρυζωνικών υποδομών για την περιφέρεια, ύψους 200.000.000 ευρώ, που είχατε παραλάβει έτοιμο από το ΠΑ.ΣΟ.Κ., επί τρία χρόνια δεν έχετε καταφέρει να το αναθέσετε. Ούτε μια σύμβαση! Μη μου λέτε «αναθέτουμε». Αναθέσατε έστω και μία σύμβαση; Όχι. Καμία σύμβαση! 
    Θυμηθήκατε την ευρυζωνικότητα μετά από τρία χρόνια απραξίας, μόλις ξεκίνησαν οι δικές μου ερωτήσεις και επερωτήσεις πάνω στα θέματα των ηλεκτρονικών επικοινωνιών, καθαρά για να καλύψετε επικοινωνιακά το απόλυτο κενό και το απόλυτο μηδέν. 
    Δεν έχετε καταφέρει να συντάξετε ούτε καν το νομοσχέδιο για την ψηφιακή ραδιοτηλεόραση. Ούτε χάρτες ψηφιακών συχνοτήτων ούτε κέντρα ψηφιακής εκπομπής ούτε, βέβαια, διαδικασίες αδειοδοτήσεων για ψηφιακό ραδιόφωνο και ψηφιακή τηλεόραση! 
    Απεργάζεστε το ψηφιακό χάος για τη χώρα μας! Η αύξηση των συνδέσεων που επικαλείστε σε σχέση με τον ευρωπαϊκό μέσο όρο είναι μηδενική. Αν είχατε ακολουθήσει και ολοκληρώσει το πρόγραμμα που παραλάβατε από το ΠΑ.ΣΟ.Κ. για την ευρυζωνικότητα, τώρα θα ήμασταν κοντά στον ευρωπαϊκό μέσο όρο. Εξαιτίας αυτής της μοναδικής και αδικαιολόγητης ουσιαστικής απραξίας σας, το θύμα είναι ο Έλληνας καταναλωτής, ο οποίος πληρώνει ακριβά για κακή ποιότητα και μικρή ποσότητα υπηρεσιών.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
    ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κατ’ αρχάς, κύριε Ρόβλια, δεν σας πάει αυτή η καταστροφολογία. Σε όλα μηδέν; Σε όλα τίποτε; Έχει μεγάλο ενδιαφέρον να σας ακούω να μας εγκαλείτε διότι δεν κάναμε τη δουλειά που έπρεπε να έχετε κάνει εσείς τόσα χρόνια. 
    Να σας θυμίσω την απίστευτη ολιγωρία που εσείς επιδείξατε: Οι οδηγίες που θα έπρεπε να είχαν ενσωματωθεί έως τον Ιούλιο του 2003 -το αργότερο- έμειναν στο περιθώριο. Εγώ αμέσως μόλις ανέλαβα τα καθήκοντά μου στο Υπουργείο, προώθησα και ολοκληρώσαμε τη σύνταξη αυτού του σχετικού νόμου. Εσείς δεν το παραδέχεστε, αλλά η αλήθεια είναι αυτή. Και ο πλέον εμπαθής γνωρίζει ότι σήμερα έχουμε πιο φθηνές και πιο σύγχρονες επικοινωνίες. .
    Λέτε ότι η ευρυζωνικότητα και η χρήση του διαδικτύου είναι ανύπαρκτες, μηδενικές. Προφανώς χρησιμοποιείτε τα στοιχεία του Μαρτίου του 2004, των  ημερών σας. Να θυμίσω ότι τότε το ποσοστό διείσδυσης των σταθερών ευρυζωνικών συνδέσεων ήταν μόλις 0,4%. Ξέρετε πόσο είναι σήμερα; Έχει φτάσει στο 5,5%, δηλαδή έχουν υπερδεκαπλασιαστεί μέσα σε τρία χρόνια. Σήμερα έχουμε περίπου πεντακόσιες πενήντα χιλιάδες συνδέσεις πανελλαδικά από σαράντα τέσσερις χιλιάδες που ήταν επί των ημερών σας. Καθ’ όλη τη διάρκεια του 2006, η Ελλάδα παρουσίασε εξαιρετικά ταχύ ρυθμό αύξησης ADSL συνδέσεων, ακόμα και σε σύγκριση με την παγκόσμια αγορά. 
    Σύμφωνα, κύριε Ρόβλια, με στοιχεία διεθνούς έρευνας η Ελλάδα ήταν η πιο γρήγορα αναπτυσσόμενη χώρα στον κόσμο όσον αφορά στο ρυθμό αύξησης των ευρυζωνικών συνδέσεων για τον περασμένο χρόνο, δηλαδή το 2006. Οι εγκατεστημένες πόρτες ADSL εκτινάχθηκαν από περίπου διακόσιες δεκαπέντε χιλιάδες στο τέλος του 2005 σε επτακόσιες εξήντα χιλιάδες στο τέλος του 2006. Αυτά είναι τα πραγματικά νούμερα. Διπλασιάστηκαν και σε ορισμένες περιπτώσεις τετραπλασιάστηκαν οι ονομαστικές ταχύτητες ADSL πρόσβασης, χωρίς κανένα επιπλέον κόστος στον καταναλωτή. Μάλιστα, έχουμε συνεχείς μειώσεις στις τιμές ADSL.
    Κύριε Ρόβλια, προσέξτε με. Οι τιμές πρόσβασης και internet μαζί έχουν μειωθεί από 78% έως 86%. Αυτό δεν είναι πρόοδος; Σύμφωνα μάλιστα με πρόσφατη έρευνα οι τιμές για ADSL στην Ελλάδα είναι σε επίπεδα ανάλογα με αυτές της Ευρωπαϊκής Ένωσης. Αυτή είναι η πραγματικότητα. Η Ελλάδα κάνει άλματα στις τηλεπικοινωνίες. 
    Πράγματι δεν έχουμε φτάσει στο επιθυμητό σημείο. Όμως, έχουμε πλέον την απαραίτητη βάση για να το πετύχουμε: Θεσμική βάση. Εφαρμόζουμε με συνέπεια μια συγκεκριμένη ψηφιακή στρατηγική και φέρνουμε αποτελέσματα κυρίως ορατά στους πολίτες. Λυπάμαι, αλλά μόνο εσείς δεν τα βλέπετε. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Κυρίες και κύριοι συνάδελφοι, ο συνάδελφος Βουλευτής Ιωαννίνων κ. Φούσας ζητεί άδεια απουσίας του στο εξωτερικό.
    Η Βουλή εγκρίνει; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια ολιγοήμερης απουσίας στο εξωτερικό.
    Εισερχόμεθα στη με αριθμό 333/20.2.2007 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τον υπολογισμό του έτους 2006 για τα δικαιώματα του καθεστώτος της ενιαίας ενίσχυσης των ζαχαρότευτλων για τους τευτλοκαλλιεργητές του Νομού Έβρου κ.λπ.. 
    Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Η απόφαση του Υπουργού Αγροτικής Ανάπτυξης και Τροφίμων να συμπεριλάβει και το καλλιεργητικό έτος 2006 στην τριετή περίοδο αναφοράς 2000 – 2002 για τον υπολογισμό των δικαιωμάτων του καθεστώτος της ενιαίας ενίσχυσης των ζαχαρότευτλων, δημιούργησε σοβαρή αδικία σε βάρος των τευτλοκαλλιεργητών του Νομού Έβρου, οι οποίοι το έτος 2006 εξ αντικειμένου δεν μπόρεσαν να καλλιεργήσουν με ζαχαρότευτλα τα χωράφια τους, πράγμα το οποίο επιβεβαιώνεται και από τις εκτιμήσεις του ΕΛ.Γ.Α..
      Επειδή ο Γενικός Κανονισμός 1782/2003 της νέας Κ.Α.Π. προβλέπει αποκατάσταση τέτοιων αδικιών και επειδή, αν και πέρασε ένας χρόνος, δεν έγινε καμία ενέργεια στην κατεύθυνση αυτή,
      Ερωτάται ο κύριος Υπουργός τι ενέργειες θα κάνει για να αποκαταστήσει την παραπάνω αδικία σε βάρος των τευτλοκαλλιεργητών του Νομού Έβρου.»
      Ο Υφυπουργός Αγροτικής Ανάπτυξης και Τροφίμων έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Κύριοι συνάδελφοι, η τευτλοκαλλιέργεια αποτελεί μια σημαντική καλλιέργεια για τη χώρα, ιδιαίτερα όμως για το Νομό Έβρου. 
      Πρέπει να πούμε ότι όταν ο Εθνάρχης, ο Κωνσταντίνος Καραμανλής, δημιούργησε την Ελληνική Βιομηχανία Ζάχαρης, ο σκοπός και οι στόχοι του δεν ήταν οικονομικοί και κοινωνικοί, αλλά και εθνικοί. Αυτό είναι κάτι πάρα πολύ σημαντικό. Γι’ αυτό δημιουργήθηκε το εργοστάσιο στην Ορεστιάδα, το οποίο δίνει ένα σημαντικό εισόδημα και στους τευτλοπαραγωγούς της περιοχής, αλλά και στους εργαζόμενους στην Ελληνική Βιομηχανία Ζάχαρης στην Ορεστιάδα και γενικότερα στο βόρειο Έβρο.
      Έχουμε ένα νέο κανονισμό στα τεύτλα και στη ζάχαρη, που εφαρμόστηκε για πρώτη φορά την προηγούμενη χρονιά. Και αποφασίστηκε από όλους τους εκπροσώπους των τευτλοπαραγωγών ως έτη βάσης για τον υπολογισμό της ενιαίας αποδεσμευμένης ενίσχυσης να ληφθούν το 2000, το 2001, το 2002 και το 2006. 
      Αυτό ήταν μία κοινή απόφαση, που προήλθε μετά από σύσκεψη που έγινε στο Υπουργείο Αγροτικής Ανάπτυξης και Τροφίμων, όπου συμμετείχαν εκπρόσωποι από όλες τις τευτλοπαραγωγικές περιοχές της χώρας.
      Όντως το 2006, όπως σωστά αναφέρετε, είχαμε πλημμύρες και καταστροφές στο βόρειο Έβρο και πάρα πολλές περιοχές, όπου θα καλλιεργούνταν τεύτλα, πλημμύρισαν και δεν μπόρεσαν να γίνουν οι καλλιέργειες. 
      Θέλω, όμως, να σας πω ότι σε παραγωγούς εξήντα χιλιάδες στρεμμάτων, που θα καλλιεργούνταν ή έχουν καλλιεργηθεί και είχαμε μικρές αποδόσεις, από την επόμενη εβδομάδα θα καταβάλλονται 4.000.000 ευρώ -που είναι ένα σημαντικά μεγάλο πόσο- έτσι ώστε να καλυφθούν και αυτοί που δεν μπόρεσαν να καλλιεργήσουν, αλλά και αυτοί που είχαν απώλεια σε ζαχαρικό τίτλο λόγω δυσμενών καιρικών συνθηκών.
      Για το θέμα της επιδότησης, που αναφέρετε, θέλω να σας πω ότι μετά τη συλλογή των οριστικών στοιχείων, θα δούμε πώς μπορούμε με τον καλύτερο τρόπο και μέσα από τις επιδοτήσεις, να στηρίξουμε το εισόδημα των παραγωγών. 
      Επίσης, θέλω να πω –και είναι πολύ σημαντικό- ότι χθες στην αρμόδια Επιτροπή, όπου συζητήθηκε πρόταση της Επιτρόπου Γεωργίας, της κ. Μπόελ, για περαιτέρω μείωση της ποσόστωσης της ζάχαρης στην Ευρωπαϊκή Ένωση, η Ελλάδα έδωσε μάχη και κάνοντας συμμαχία και με άλλες χώρες, καταψηφίστηκε η πρόταση αυτή. Δεν πέρασε, δηλαδή, η περαιτέρω μείωση κατά 12%. Και αυτό θεωρούμε ότι είναι κάτι πάρα πολύ σημαντικό.
      Επίσης, θέλω να πω ότι εμείς στηρίζουμε την τευτλοκαλλιέργεια με σειρά μέτρων. Έχει αποσυρθεί το 50,1% της εθνικής ποσόστωσης ζάχαρης. Αυτό σημαίνει επιπλέον συνδεδεμένη ενίσχυση 25 ευρώ το στρέμμα γι’ αυτούς που συνεχίζουν να καλλιεργούν τεύτλα. Θα εισπράξουν άλλα 10 ευρώ ως ποιοτικό παρακράτημα. Η Βιομηχανία Ζάχαρης πληρώνει από 10 έως 15 ευρώ μπόνους γι’ αυτούς οι οποίοι θα συνεχίσουν να παράγουν τεύτλα για ζάχαρη. 
      Επίσης, λαμβάνονται μία σειρά μέτρα από τη Βιομηχανία, έτσι ώστε να ενισχυθεί και να μειωθεί σημαντικά το κόστος παραγωγής στην τευτλοκαλλιέργεια.
      Θεωρούμε ότι η τευτλοκαλλιέργεια έχει προοπτική στη χώρα και λαμβάνουμε μία σειρά από μέτρα, έτσι ώστε να ενισχύσουμε το εισόδημα των τευτλοπαραγωγών μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      ΔΗΜΗΤΡΙΟΣ ΤΣΙΟΓΚΑΣ: Ποιος έδωσε τη μάχη στις Βρυξέλλες;
      ΠΡΟΕΔΡΕΥΩΝ (Ιωάννης Τραγάκης): Μη βιάζεστε, κύριε Τσιόγκα. Ορίστε, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Ο Υπουργός κ. Μπασιάκος;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας απαντήσω στη δευτερολογία μου.
      ΔΗΜΗΤΡΙΟΣ ΤΣΙΟΓΚΑΣ: Όχι, να ξέρουμε, γιατί μπορεί να γύρισε τραυματισμένος. Από τη μάχη, που έδωσε στις Βρυξέλλες, μπορεί να γύρισε τραυματίας.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Από τη χθεσινή απόφαση όχι μόνο δεν γύρισε τραυματισμένος, αλλά γύρισε τροπαιούχος.
      ΔΗΜΗΤΡΙΟΣ ΤΣΙΟΓΚΑΣ: Είπατε ότι ο Κωνσταντίνος Καραμανλής έφτιαξε τα εργοστάσια. Ο ένας, λοιπόν, ο Καραμανλής, τα έφτιαξε και ο σημερινός τα κλείνει. 
      Αυτή η συζήτηση δεν έπρεπε να γίνει καθόλου, γιατί το πρόβλημα έπρεπε να το είχατε αντιμετωπίσει από πέρυσι. Ο υπολογισμός των δικαιωμάτων της ενίσχυσης των ζαχαρότευτλων ήταν για την περίοδο 2000 – 2001 – 2002.
      Εσείς τους βάλατε και το 2006 εκβιαστικά προς τους αγρότες για να καλλιεργήσουν. Αυτή είναι η ουσία. Οι αγρότες του Έβρου όμως λόγω των πλημμυρών, το χειμώνα του 2005 και του 2006 όταν με εντολή της Κυβέρνησης έσπασαν τα φράγματα και πλημμύρισαν τα χωράφια με αποτέλεσμα οι αγρότες να μην μπορούν να σπείρουν τεύτλα, πρέπει να τους εξαιρέσετε το 2006 και να τους υπολογίσετε στην τριετία 2000-2002. Αυτό έπρεπε να το είχατε ρυθμίσει. Μάλιστα, προβλέπεται και από τον Κανονισμό όπως αναφέρουμε στην ερώτηση. Όταν ένας αγρότης πάθει ζημιά, εξαιρείται η χρονιά. Εσείς όμως τους αναγκάσατε να καλλιεργήσουν παρ’ ότι το εισόδημά τους ήταν κατά πολύ χαμηλότερο, λόγω της πολιτικής απόφασης της Ευρωπαϊκής Ένωσης να αναθεωρήσει την Κοινή Αγροτική Πολιτική καθώς και την Κ.Ο.Α. της ζάχαρης, η οποία μειώνει δραστικά την τευτλοκαλλιέργεια στην Ελλάδα, οδηγώντας στο ξεκλήρισμα τους αγρότες, στο κλείσιμο εργοστασίων. Ήδη δύο εργοστάσια τα κλείσατε στη Λάρισα και στην Ξάνθη και απ’ ότι φαίνεται θα κλείσετε και τα άλλα οδηγώντας τους εργαζόμενους στην ανεργία. 
      Όλα αυτά γιατί το διευθυντήριο της Ευρωπαϊκής Ένωσης θέλει να μειώσει τα κονδύλια που δίνει στον κλάδο της ζάχαρης, να συγκεντρώσει την τευτλοκαλλιέργεια σε λίγους μεγαλοαγρότες και τη ζάχαρη σε λίγα εργοστάσια ορισμένων χωρών. Στη χώρα μας ήδη έκλεισαν τα δύο εργοστάσια της Λάρισας και της Ξάνθης. Τα κλείσατε εσείς με την πολιτική σας. Και βέβαια η πολιτική σας θα εξασφαλίσει στις ζαχαροβιομηχανίες φθηνή πρώτη ύλη, είτε είναι εγχώρια είτε είναι εισαγόμενη. Γι’ αυτό προωθείτε τη μείωση της τιμής της ζάχαρης και των τεύτλων, ενώ τους αγρότες τευτλοκαλλιεργητές τούς κοροϊδεύετε με ψίχουλα από το σύνολο των επιδοτήσεων. Ήδη μειώθηκε η ποσόστωση και θα γίνουμε ελλειμματικοί στη ζάχαρη με διατροφική εξάρτηση. Ταυτόχρονα διευκολύνονται οι εισαγωγείς ζάχαρης για το κλείσιμο των εργοστασίων, όπως είπα, της Λάρισας και της Ξάνθης. Λέτε ότι θα λειτουργήσουν εργοστάσια βιοαιθανόλης. Κοροϊδεύετε τους αγρότες, τους μηχανάτορες, τους εργαζόμενους και οι συνέπειες θα είναι ολέθριες. 
      Σε αυτά έχετε σοβαρές ευθύνες, γιατί έχετε συμφωνήσει και εσείς και το ΠΑ.ΣΟ.Κ., γιατί ψηφίσατε τη νέα Κ.Α.Π.. Άρα οι ευθύνες είναι ολάκαιρες σε σας. Βεβαίως σήμερα προσπαθείτε να αποπροσανατολίσετε τους αγρότες. Κάνετε δήθεν ότι διαφωνείτε και σεις και το ΠΑ.ΣΟ.Κ. και αυτό το κάνετε για να μη βγουν οι αγρότες στους δρόμους. Όμως οι αγρότες ήδη ζεσταίνουν τα τρακτέρ και προετοιμάζονται, ήδη τα τρακτέρ μαζεύονται στις πλατείες των χωριών παρά τις προσπάθειες που κάνουν οι αγροτοσυνεταιριστές της Νέας Δημοκρατίας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. 
      Το Κομμουνιστικό Κόμμα Ελλάδας είναι ριζικά αντίθετο με τον κανονισμό, με τη νέα Κ.Α.Π.. Πιστεύει ότι δεν είναι μονόδρομος για τη χώρα μας ούτε η συρρίκνωση της γεωργίας και της τευτλοκαλλιέργειας ούτε το ξεκλήρισμα της μικρομεσαίας αγροτιάς και ο μαρασμός της υπαίθρου ούτε το κλείσιμο των εργοστασίων και η ανεργία και ούτε η προκλητική αύξηση των κερδών των εμποροβιομηχάνων για τα οποία καθημερινά βγαίνουμε και μιλάμε. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. 
      ΔΗΜΗΤΡΙΟΣ ΤΣΙΟΓΚΑΣ: Μια φράση, κύριε Πρόεδρε. 
      Ο συμβιβασμός και η υποταγή των εργαζομένων στις προτάσεις αυτές με αντάλλαγμα κάποια ψίχουλα και δήθεν κάποια κίνητρα και εθελούσιες εξόδους. Υπάρχει αρνητική εμπειρία και πρέπει να το καταλάβουν όλοι για τις ευθύνες που έχετε. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, λυπάμαι να πω ότι το Κομμουνιστικό Κόμμα Ελλάδας είναι εκτός πραγματικότητας, διότι δεν αντιλαμβάνεται πλέον πού ζούμε, πού βιώνουμε και πού είμαστε αναγκασμένοι να δώσουμε μάχες για τα συμφέροντα των Ελλήνων αγροτών. Αν το Κομμουνιστικό Κόμμα Ελλάδας θέλει να βγούμε εκτός Ευρωπαϊκής Ένωσης, να μην παίρνουμε τις επιδοτήσεις, να μην παίρνουμε αυτά που θα πάρουμε για την αγροτική ανάπτυξη να το πει και να το ξεκαθαρίσει…
      ΔΗΜΗΤΡΙΟΣ ΤΣΙΟΓΚΑΣ: Το έχουμε ξεκαθαρισμένο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …αλλά να λέει πράγματα τα οποία δεν έχουν καμιά σχέση με την πραγματικότητα, να παραπληροφορεί και να κοροϊδεύει –χρησιμοποιώ δικές σας φράσεις- τους Έλληνες αγρότες, αυτό δεν έχει δικαίωμα να το κάνει. Και πρέπει να πούμε ότι και οι αγρότες δεν σας ακολουθούν.
      Κάνατε μια μεγάλη προσπάθεια όλη αυτήν την περίοδο να ξεσηκώσετε τους αγρότες, να τους βγάλετε στο δρόμο, αλλά δεν σας ακολούθησαν. Ήσασταν μόνοι σας. Κανείς δεν ακολούθησε. Ελάχιστοι είσαστε, πρέπει να το καταλάβετε, διότι δεν λέτε αλήθειες στους αγρότες. Και ποια είναι η αλήθεια; Η αλήθεια είναι ότι δίνουμε μια μεγάλη μάχη για να στηρίξουμε την καλλιέργεια. 
      ΔΗΜΗΤΡΙΟΣ ΤΣΙΟΓΚΑΣ: Γέμισαν οι πλατείες από τρακτέρ και το επόμενο διάστημα θα είναι περισσότερα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Παραπληροφορείτε τους αγρότες και τους εργαζόμενους λέγοντας ότι έκλεισαν εργοστάσια, όταν γνωρίζετε πολύ καλά ότι ο Πρωθυπουργός της χώρας στην προηγούμενη Διεθνή Έκθεση της Θεσσαλονίκης ξεκαθάρισε το θέμα της βιομηχανίας και είπε ότι δεν κλείνει κανένα εργοστάσιο. Μετατρέπονται δύο εργοστάσια σε εργοστάσια βιοαιθανόλης για να δώσουν προοπτική στην τευτλοκαλλιέργεια και στην Ελληνική Βιομηχανία Ζάχαρης. Και ήδη έχουν ξεκινήσει οι διαδικασίες για τη μετατροπή των εργοστασίων, γιατί γνωρίζουν πολύ καλά…
      ΔΗΜΗΤΡΙΟΣ ΤΣΙΟΓΚΑΣ: Τον άλλο μήνα θα ξεκινήσετε να το γκρεμίζετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με, κύριε συνάδελφε, να ολοκληρώσω. Εγώ σας άφησα και τα είπατε και παραπληροφορήσατε και τη Βουλή και τους αγρότες. Τους παραπληροφορήσατε και λυπάμαι γι’ αυτό, διότι γνωρίζετε πολύ καλά ότι δίνεται προοπτική στη βιομηχανία. 
      ΔΗΜΗΤΡΙΟΣ ΤΣΙΟΓΚΑΣ: Εσείς τους παραπληροφορείτε και τους κοροϊδεύετε.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Τσιόγκα, εσάς δεν σας διέκοψε κανένας!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Λέτε για τον Έβρο. Σας είπα, την επόμενη εβδομάδα οι τευτλοπαραγωγοί του Έβρου, είτε δεν καλλιέργησαν καθόλου λόγω πλημμυρών είτε καλλιέργησαν και είχαν μικρή απόδοση, θα αποζημιωθούν και θα εισπράξουν 4.000.000 ευρώ. Δύο χιλιάδες περίπου παραγωγοί θα εισπράξουν αυτά τα λεφτά. Κάντε τη διαίρεση, να δείτε τι θα εισπράξει ο κάθε παραγωγός. Αυτό είναι κάτι πολύ σημαντικό. Με μία σειρά μέτρων στηρίζουμε τους τευτλοπαραγωγούς πάνω στον Έβρο, όπως και τη βιομηχανία, η οποία συνεχίζει να λειτουργεί. Ήδη έχουν υπογραφεί συμβάσεις και φέτος θα έχουμε σημαντική παραγωγή. Δεν εκβιάσαμε και δεν πιέσαμε κανέναν και αυτά που αναφέρετε εδώ δεν ανταποκρίνονται στην πραγματικότητα. Είχαν αποφασίσει και ξεκίνησαν την καλλιέργεια πέρυσι, αλλά είχαμε τις πλημμύρες και η καλλιέργεια δεν πήγε καλά. 
      ΔΗΜΗΤΡΙΟΣ ΤΣΙΟΓΚΑΣ: Υποσχεθήκατε χρυσά κουτάλια στους αγρότες. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η Βιομηχανία Ζάχαρης έχει προοπτική. Σας λέμε ότι όχι μόνο δεν κλείνουν εργοστάσια, αλλά δίνουμε προοπτική στην Ελληνική Βιομηχανία Ζάχαρης και σας λέμε ότι με σειρά μέτρων στηρίζουμε το εισόδημα των τευτλοπαραγωγών του Έβρου, όπως στηρίζουμε με σειρά μέτρων τη γενικότερη αγροτική οικονομία της περιοχής του Έβρου. 
      ΠΡΟΕΔΡΕΥΩΝ (Ιωάννης Τραγάκης): Επίκαιρες ερωτήσεις δεύτερου κύκλου: Τρίτη είναι η με αριθμό 338/20.2.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με την προώθηση και αξιοποίηση της ελληνικής παραγωγής ενεργειακών φυτών κ.λπ..
      Η επίκαιρη ερώτηση της κ. Ξηροτύρη σε περίληψη έχει ως εξής:
      «Την παραγωγή βιοκαυσίμων από εγχώριες πρώτες ύλες και τη συμβολή τους στην αγροτική ανάπτυξη, υποσχέθηκε η Κυβέρνηση στο Κοινοβούλιο και στους Έλληνες αγρότες, πλην, όμως, ήρθε η απόφαση για την έγκριση κατανομής των αφορολόγητων ποσοτήτων το 2007, να την διαψεύσει. Συγκεκριμένα: Δίνει σε ορισμένες εταιρείες δικαίωμα εισαγωγής χιλιάδων τόνων έτοιμου βιοντίζελ, ενώ στις υπόλοιπες δίδεται η κατανομή, χωρίς να λαμβάνεται υπ' όψιν ποιες διαθέτουν δικά τους εκχυλιστήρια, ούτε εξετάζονται συμβόλαια ντίζελ για ελληνικές βιομηχανίες που έχουν δυνατότητα επικοινωνίας ελαιούχων σπόρων. Βιομηχανίες που διαθέτουν μονάδες επεξεργασίας σπόρων και μονάδες παραγωγής βιοντίζελ, οι οποίες έχουν προχωρήσει σε συμβάσεις με παραγωγούς, πήραν μικρή κατανομή και δεν καλύπτει ούτε τις συμβάσεις που έχουν υπογραφεί. Δεσμεύει τις βιομηχανίες, που πήραν κατανομή αφορολόγητου, να υπογράψουν συμβάσεις με αγρότες για καλλιέργεια ενεργειακών φυτών μόνο κατά 30% των ποσοτήτων για τους μήνες Οκτώβριο έως Δεκέμβριο, πράγμα που σημαίνει ότι ουσιαστικά αποθαρρύνει τους αγρότες και στηρίζει κάποιες εμπορικές εταιρείες που μπορούν να εισάγουν λάδι ή βιοντίζελ  από το εξωτερικό προς όφελος της παραγωγής άλλων χωρών.
      Επειδή συμβαίνουν όλα αυτά και επειδή σύμφωνα με μελέτη του Ινστιτούτου Αγροτικής Ανάπτυξης και Συνεταιριστικής Οικονομίας (Ι.Ν.Α.Σ.Ο.) για να εξασφαλιστούν οι αναγκαίες ποσότητες βιομάζας από εγχώρια πρώτη ύλη, υπολογίζεται ότι χρειάζεται να καλλιεργηθούν με ενεργειακά φυτά περίπου τρία εκατομμύρια επτακόσιες χιλιάδες στρέμματά.
      Ερωτώνται οι κύριοι Υπουργοί:
      1. Γιατί απέχουν οι ρυθμίσεις από τις υποσχέσεις της Κυβέρνησης για προώθηση και αξιοποίηση της ελληνικής παραγωγής ενεργειακών φυτών;
      2. Με ποια συγκεκριμένα μέτρα θα ενισχύει την εγχώρια παραγωγή βιοκαυσίμων προς όφελος των αγροτών και της ελληνικής βιομηχανίας;»
      Ο κύριος Υφυπουργός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, στόχος της Κυβέρνησης είναι η ενίσχυση της παραγωγής ενεργειακών φυτών, έτσι ώστε τα βιοκαύσιμα, τα οποία είμαστε αναγκασμένοι να καταναλώνουμε ως χώρα, να προέρχονται από ελληνικά ενεργειακά φυτά και όχι από εισαγόμενες πρώτες ύλες ή από εισαγόμενα βιοκαύσιμα.
       Θέλω να σας πω ότι έχουμε αναπτύξει μια ολόκληρη πολιτική, έτσι ώστε οι Έλληνες αγρότες να κατευθυνθούν στην παραγωγή ενεργειακών φυτών.
      Πρέπει να πούμε, όμως, ότι το να βάλεις μία νέα καλλιέργεια σε μαζική παραγωγή είναι κάτι εξαιρετικά δύσκολο, διότι πρέπει όλες τις παραμέτρους που απαιτούνται για τη διασφάλιση του αγρότη να τις προβλέψεις. Και θα πρέπει να πείσεις τον αγρότη και αυτό είναι πολύ σημαντικό. Και πρέπει να ληφθεί υπ' όψιν ότι αυτή η καλλιέργεια του δίνει ένα εισόδημα που είναι καλύτερο από αυτά που του δίνουν οι καλλιέργειες που πραγματοποιεί και ακόμα ότι η καλλιέργεια αυτή έχει προοπτική.
      Κάναμε, λοιπόν, μία μελέτη και είδαμε σε ποιες περιοχές της χώρας μπορούν να καλλιεργηθούν ενεργειακά φυτά για παραγωγή βιοντίζελ. 
      Επίσης γνωρίζουμε πολύ καλά πλέον ποιες καλλιέργειες μπορούν να έχουν απόδοση στη χώρα μας, διότι υπάρχουν καλλιέργειες οι οποίες, όταν κάναμε πιλοτικά προγράμματα, δεν είχαν τις αποδόσεις που χρειαζόταν. Για την κατανομή, λοιπόν, των βιοκαυσίμων του 2007 ελήφθησαν όλα αυτά σοβαρά υπ' όψιν. Έχουμε συμβάσεις για καλλιέργεια τριάντα πέντε χιλιάδων περίπου στρεμμάτων με ενεργειακά φυτά, επτάμισι χιλιάδες στρέμματα με ελαιοκράμβη, που είναι μία νέα καλλιέργεια για τη χώρα και εικοσιεπτάμισι χιλιάδες στρέμματα με ηλίανθο και προβλέπουμε ότι με τη σημαντική απόφαση που έχει πάρει το Υπουργείο Ανάπτυξης και είναι κοινή υπουργική απόφαση και με το Υπουργείο Αγροτικής Ανάπτυξης και Τροφίμων, θα πρέπει να καλλιεργηθούν επιπλέον εβδομήντα δύο χιλιάδες στρέμματα, δηλαδή θα πάμε στα εκατόν έντεκα χιλιάδες στρέμματα το 2007 με ενεργειακά φυτά για να καλυφθούν οι ανάγκες που έχουμε βάλει για βιοκαύσιμα.
Και βάλαμε το τελευταίο τρίμηνο, διότι οι περισσότερες καλλιέργειες ξεκινούν τώρα. Αν βάζαμε δηλαδή στην απόφαση ότι θα πρέπει από τώρα να παραδίδονται βιοκαύσιμα από ελληνικά ενεργειακά φυτά, δεν θα είχαν να παραδοθούν και θα είχαμε ένα μεγάλο έλλειμμα. Αν δεν φτάσουμε τις ποσότητες που απαιτεί ο κανονισμός της Ευρωπαϊκής Ένωσης, τότε είμαστε αναγκασμένοι να πληρώσουμε πρόστιμο στην Ευρωπαϊκή Ένωση. 
      Γίνεται λοιπόν μια μεγάλη προσπάθεια, έτσι ώστε να καλλιεργήσουμε ενεργειακά φυτά. Πέρσι δεν είχαμε σχεδόν καθόλου καλλιέργειες. Ο στόχος φέτος είναι να πάμε στις εκατόν έντεκα χιλιάδες στρέμματα που είναι μία σημαντική παραγωγή, να δούμε τι αποδόσεις θα έχουμε, να δούμε τι εισόδημα θα υπάρχει για τους αγρότες. Πιέζουμε τις εταιρείες έτσι ώστε να προχωρήσουν σε παραλαβές ελληνικών ενεργειακών φυτών. 
      Επιπλέον πρέπει να πούμε ότι θα χρησιμοποιηθούν για την παραγωγή βιοντίζελ εβδομήντα δύο χιλιάδες τόνοι ελληνικών ελαιούχων σπόρων με κυρίαρχο το βαμβακόσπορο. Πέρσι χρησιμοποιήθηκε ο βαμβακόσπορος. Η τιμή του ήταν σε πολύ ικανοποιητικά επίπεδα και αυτό βοηθά στην αύξηση της τιμής του σύσπορου βαμβακιού. Θεωρούμε ότι και φέτος θα έχουμε και βαμβακόσπορο μαζί με τα υπόλοιπα φυτά, που κατά κύριο λόγο θα είναι η ελαιοκράμβη και ο ηλίανθος.
	Επίσης θέλω να σας πω ότι πολύ μεγάλη ώθηση στην παραγωγή ελληνικών ενεργειακών φυτών θα δοθεί με την μετασκευή των δύο εργοστασίων της Βιομηχανίας Ζάχαρης σε εργοστάσια παραγωγής βιοαιθανόλης τα οποία θα χρειάζονται το καθένα τριακόσιες χιλιάδες τόνους τεύτλα το χρόνο και τριακόσιες χιλιάδες τόνους σιτηρά.
      Γίνεται μία σημαντική προσπάθεια. Παρακολουθούμε όλη την παραγωγή των ελληνικών ενεργειακών φυτών και είμαστε βέβαιοι ότι από τα επόμενα χρόνια –γιατί φέτος θα έχουμε εκατό χιλιάδες στρέμματα, από την επόμενη χρονιά θα έχουμε πολύ περισσότερα- η χώρα μας θα αποκτήσει στον αγροτικό τομέα μία σημαντική προοπτική όσον αφορά την παραγωγή βιοκαυσίμων από ελληνικά ενεργειακά φυτά.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
	Η κ. Ξηροτύρη-Αικατερινάρη έχει το λόγο για δύο λεπτά.
	ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
	Μπορεί πράγματι να ήταν πρόθεση και διακήρυξή σας ότι θα προσπαθήσετε να προωθήσετε τα ενεργειακά φυτά για να καλύψει η χώρα τις δεσμεύσεις και τις υποχρεώσεις της απέναντι στο περιβάλλον κ.λπ., αλλά η Κ.Υ.Α. που υπεγράφη, κύριε Υπουργέ, κάνει ακριβώς το αντίθετο. Προθέσεις μπορεί να υπάρχουν, αλλά εδώ τελικά στην εφαρμογή γίνεται ακριβώς το αντίθετο και αυτή η κοινή υπουργική απόφαση έχει αφήσει μία πικρή γεύση στον αγροτικό πληθυσμό της χώρας και ιδιαίτερα της βόρειας Ελλάδας.
	Κατ’ αρχήν, με αυτήν την κοινή υπουργική απόφαση δίνεται το δικαίωμα πάρα πολύ εύκολα για αθρόες εισαγωγές ελαίων και βιοντίζελ και μάλιστα σε εταιρείες παραγωγής, οι οποίες δεν είναι τόσο –θα έλεγε κανείς- εντάξει. Πολλές απ’ αυτές τις εταιρείες που είχαν συμβόλαια με Έλληνες αγρότες έχουν μείνει απ’ έξω, ενώ υπάρχουν εταιρείες οι οποίες ακόμη και ξενόγλωσσο τίτλο έχουν και δεν είναι μόνο ο τίτλος τους αλλά είναι ξένες εταιρείες.
	Θα σας έλεγα λοιπόν ότι για το τρίμηνο από τον Οκτώβριο μέχρι το τέλος του Δεκεμβρίου που δίνετε μόνο τη δυνατότητα και την υποχρέωση να χρησιμοποιηθούν εγχώριες πρώτες ύλες σε ποσοστό 30%, η Ένωση Ελλήνων Παραγωγών και Εμπόρων Σπόρων λέει ότι θα μπορούσε να είχε διατεθεί μεγαλύτερο ποσοστό διότι αυτό αντιστοιχεί στις εβδομήντα χιλιάδες στρέμματα ενώ το 2006 έχουν παραχθεί ενενήντα χιλιάδες στρέμματα. Επομένως για μένα στην εφαρμογή του 2008 και το ποσοστό είναι μικρό, αλλά και οι εταιρείες που επιλέγονται δεν είναι ελληνικές εταιρείες οι οποίες έχουν συμβόλαια ή έχουν τη δυνατότητα να προχωρήσουν αυτήν την παραγωγή.
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Δώστε μου ένα λεπτό, κύριε Πρόεδρε.
	Για το δεύτερο χρόνο, κύριε Υπουργέ, θα πω το εξής: Εγώ νομίζω ότι μέσα απ’ αυτήν την κοινή υπουργική απόφαση δεν υπάρχει καμία πρόβλεψη για το 2008. Λέτε ότι το 2007 δεν μπορούσατε να έχετε αυτές τις αποδόσεις. Θα έπρεπε όμως να προχωρήσετε και να βάλετε σ’ αυτήν την υπουργική απόφαση δέσμευση των εταιρειών βιοντίζελ να προχωρήσουν σε συμβάσεις με Έλληνες αγρότες, ώστε από το Σεπτέμβριο του 2007 μέχρι τον Αύγουστο του 2008, που έχουμε τη νέα παραγωγή, να έχουμε πράγματι σημαντική παραγωγή. Μπορούμε να την έχουμε σε σπόρους και αντίστοιχα σε λάδι.
      Να σας φέρω το παράδειγμα του ηλίανθου, που είναι ένα φυτό που δεν θέλει πολλή υγρασία, δεν θέλει πολύ νερό, είναι ένα φυτό περιβαλλοντικό και σωστό και θα μπορούσε αυτήν τη στιγμή με μέτρα τα οποία θα πάρετε, να έχει πολύ μεγάλη απόδοση -και έχει μεγάλη απόδοση- που θα μπορούσε μαζί και με την ελαιοκράμβη το ένα εκατομμύριο εκατόν σαράντα χιλιάδες στρέμματα να δώσουν ένα μικτό εισόδημα 70.000.000 ευρώ στον Έλληνα αγρότη, το διπλάσιο δηλαδή από το ποιοτικό παρακράτημα για το σιτάρι κ.λπ. Δεν δίνετε εναλλακτικές λύσεις, δεν κάνετε εφαρμογές, κύριε Υφυπουργέ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κ. Ξηροτύρη. 
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και τρεις συνοδοί καθηγητές από το 13ο Λύκειο Πειραιά.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θέλω κατ’αρχήν να διαβεβαιώσω το Κοινοβούλιο ότι καμία εταιρεία, που είχε συμβόλαια με Έλληνες αγρότες, δεν έμεινε έξω από την κατανομή. Όμως τα συμβόλαια που κατατέθηκαν ήταν μόνο για τριάντα τέσσερις χιλιάδες στρέμματα. Και πρέπει να σας πω ότι και αυτές οι εταιρείες που διαμαρτύρονται και αυτές θα κάνουν εισαγωγή για να καλύψουν την ποσόστωση που έχουν πάρει. 
      Φέρνετε εδώ μία διαμαρτυρία του Συλλόγου των Σποροπαραγωγών. Αυτοί θέλουν να πουλήσουν σπόρους. Δεν τους ενδιαφέρει αν από αυτά το οποία θα πληρώσουν οι αγρότες θα έχουν όφελος ή δεν θα έχουν. Και μιλάτε για ένα εκατομμύριο στρέμματα. Θεωρείτε ότι πρέπει να βάλουμε σε μία περιπέτεια τους Έλληνες αγρότες με στοιχεία και με νούμερα που σας έδωσε, δυστυχώς, ο Σύλλογος Σποροπαραγωγών της χώρας; 
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Δεν μου τα έδωσε ο Σύλλογος Σποροπαραγωγών. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αυτοί σας τα έδωσαν -και το ξέρω πολύ καλά- και αυτοί διαμαρτύρονται, διότι θέλουν να οδηγήσουν σε μία περιπέτεια τους Έλληνες αγρότες. Εμείς, λοιπόν, λέμε ότι προχωρούμε με πολύ προσεκτικά βήματα. Πέρυσι δεν υπήρχαν ενενήντα χιλιάδες στρέμματα, ήταν ελάχιστα τα στρέμματα που καλλιεργήθηκαν. Βαμβακόσπορο αγόρασαν οι εταιρείες για να παράγουν βιοντίζελ και όχι ελληνικά ενεργειακά φυτά απευθείας. Λέμε, λοιπόν, ότι από το μηδέν σχεδόν πάμε σε εκατόν έντεκα χιλιάδες στρέμματα και μελετούμε τις αποδόσεις που έχουν τα ελληνικά ενεργειακά φυτά, η ελαιοκράμβη και ο ηλίανθος. Ο ηλίανθος καλλιεργείτο επί σειρά ετών στη χώρα, αλλά όμως σταμάτησε η καλλιέργεια. Στον ‘Εβρο καλλιεργούν μόνο ηλίανθο και όχι σε άλλες περιοχές της χώρας. Φέτος, λοιπόν, καλλιεργούμε σε πολλές περιοχές. Θα δούμε τις αποδόσεις που θα υπάρξουν, θα δούμε το εισόδημα που θα έχει ο αγρότης και στηρίζουμε με γεωτεχνικό προσωπικό όλη αυτήν την προσπάθεια. Παρακολουθούμε, λοιπόν, την προσπάθεια αυτή, κάνουμε προσεκτικά βήματα και πιστεύουμε και εμείς, όπως και εσείς, ότι τα επόμενα χρόνια θα έχουμε εκατομμύρια στρέμματα στη χώρα που θα καλλιεργηθούν με ελληνικά ενεργειακά φυτά εκ του ασφαλούς όμως για τους Έλληνες αγρότες. 
      Πιστεύουμε στην προοπτική που δίνουν τα ελληνικά ενεργειακά φυτά και πιστεύουμε ότι θα αναπτυχθούν τα επόμενα χρόνια. Σας λέω όμως ότι δεν πρέπει να παρασυρόμαστε ούτε από τις εταιρείες που διακινούν τα βιοκαύσιμα αλλά ούτε και από τους σποροπαραγωγούς, οι οποίοι για το μοναδικό που ενδιαφέρονται είναι  το δικό τους όφελος και συμφέρον. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
      Εισερχόμαστε στη δεύτερη με αριθμό 332/20-2-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Υγείας και Κοινωνικής Αλληλεγγύης και Εμπορικής Ναυτιλίας, σχετικά με την επίλυση των προβλημάτων που αντιμετωπίζουν οι γιατροί που εργάζονται στα πλοία κ.λπ.. 
      Η επίκαιρη ερώτηση της κ. Παντελάκη έχει ως εξής:
      «Δύο μήνες μετά την εφαρμογή του νόμου για την υπηρεσία γιατρών στα πλοία, τα προβλήματα που δημιούργησε, όπως ήταν αυτονόητο από την ίδια τη δομή και το περιεχόμενό του, είναι μεγάλα, ενώ παράλληλα δεν έλυσε το σοβαρό και επείγον πρόβλημα της παροχής Πρωτοβάθμιας Φροντίδας Υγείας στα ακτοπλοϊκά πλοία, στους χιλιάδες ανθρώπους που ταξιδεύουν κάθε μέρα καθώς και στα πληρώματά τους.
      - Η έλλειψη ενιαίας δομής, ενταγμένης στο δημόσιο σύστημα υγείας με γιατρούς γενικής ιατρικής, και όχι η ένταξη ανειδίκευτων αγροτικών γιατρών στα σκόρπια αγροτικά ιατρεία, στερεί τη δυνατότητα ενιαίας αντιμετώπισης του χώρου του πλοίων με τις ιδιαιτερότητές τους. Δεν υπάρχει π.χ. κέντρο αναφοράς για βοήθεια ή συμβουλή, πάνω σε ιατρικά, διοικητικά ή επιστημονικά προβλήματα.
      - Η έλλειψη πλαισίου συνθηκών εργασίας, ιδιαίτερα κάτω από τις ιδιόμορφες συνθήκες στα πλοία, υποχρεώνει τους γιατρούς να εργάζονται ακόμα και είκοσι τέσσερις ώρες το εικοσιτετράωρο για όσες μέρες ταξιδεύει το πλοίο. Έχει έτσι καταργηθεί ακόμα και το σταθερό οκτάωρο, το πενθήμερο, το δικαίωμα σε ρεπό, άδειες και λόγω ασθενείας, ενώ οι υπερωρίες υπερβαίνουν κατά πολύ το πλαφόν που επιτρέπει η ισχύουσα νομοθεσία.
      - Η παντελής έλλειψη υλικοτεχνικής υποδομής στα πλοία όπως, χώρος ιατρείου, τεχνολογικός εξοπλισμός, φάρμακα και υγειονομικό υλικό, υστερεί τη δυνατότητα από το γιατρό να ασκήσει το έργο του. Καθιστά όχι μόνο ανεπαρκή αλλά και επικίνδυνη την άσκηση της ιατρικής. Την ίδια στιγμή οι εφοπλιστές απαιτούν από τους γιατρούς να υπογράψουν χαρτιά με τα οποία θα τους απαλλάσσουν από την ευθύνη για ό,τι συμβεί πάνω στα πλοία τους.
      - Σήμερα οι γιατροί, δύο μήνες μετά την ανάληψη εργασίας, δεν έχουν πληρωθεί, δεν ξέρουν τι χρήματα θα πάρουν, πώς υπολογίζεται η νυχτερινή εργασία, πώς οι υπερωρίες, τα εκτός έδρας κ.λπ.. Αισθάνονται ανασφαλείς και ακάλυπτοι ιδιαίτερα με τις διακομιδές.
      Ερωτώνται οι κύριοι Υπουργοί: τι μέτρα προτίθεται να πάρει η Κυβέρνηση για να επιλύσει τα παραπάνω προβλήματα των γιατρών που εργάζονται στα πλοία και την ολόπλευρη στήριξη της παροχής υπηρεσιών υγείας στους επιβάτες και τα πληρώματα των πλοίων στα πλαίσια του δημόσιου συστήματος υγείας».
      Στην επίκαιρη ερώτηση της κ. Παντελάκη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, μου δίνεται η ευκαιρία να απαντήσω σε μία ερώτηση της συναδέλφου κ. Παντελάκη όσον αφορά τους γιατρούς στα πλοία. Όπως  ξέρετε στον τελευταίο νόμο 3409/2005, περί καταδύσεων, αναφέρθηκε εκεί συγκεκριμένα σε άρθρο ότι τοποθετούνται γιατροί υποχρέωσης υπαίθρου στα πλοία. Αυτό ήταν ένα αίτημα διαχρονικό από όλους τους κατοίκους της νησιωτικής μας Ελλάδας και θα ξέρετε πολύ καλά όλοι σας ότι αρκετά άτομα χάθηκαν μέσα στα πλοία από ένα καρδιακό arest ή από ένα ατύχημα μεγάλο, αλλά είχαμε και τοκετούς μέσα σε αυτά τα πλοία. Αυτός ήταν και ο λόγος που είχα και εγώ ασχοληθεί όπως και ο Μανώλης Κεφαλογιάννης προεκλογικά με το θέμα να μπουν γιατροί στα πλοία. 
      Δυστυχώς υπήρχε τότε μία σθεναρή αντίσταση εκ  μέρους των πλοιοκτητών που δεν ήθελαν να βάλουν γιατρούς στα πλοία, γιατί έτσι θα αυξανόταν το λειτουργικό τους έξοδο και ζητούσαν να έχουν μεγαλύτερη αύξηση στα εισιτήρια. Τέλος πάντων, όμως, ξεπεράστηκαν όλες αυτές οι αδυναμίες και ερχόμαστε ακριβώς στην ανάλυση του  θέματος. Μάλιστα είχαμε τύχει και κάποιας, κατά κάποιο τρόπο, δημοσιογραφικής λοιδορίας για το πώς είναι δυνατόν αγροτικοί γιατροί να τοποθετούνται στα πλοία και να συνοδεύουν κατ’ αυτόν τον τρόπο όλους τους ταξιδιώτες. 
      Γι’ αυτό είχε τεχνική δυσκολία η όλη νομοθετική ρύθμιση, διότι το μόνο κράτος που έχει αυτήν την ιδιομορφία, λόγω του νησιωτικού μας όγκου, από όλα τα είκοσι πέντε κράτη-μέλη της Ευρωπαϊκής Ένωσης είναι μόνο η Ελλάδα. Τι σκεφθήκαμε, λοιπόν; Σκεφθήκαμε να τοποθετήσουμε τους γιατρούς, υπόχρεοι υπαίθρου, στα Κέντρα Υγείας και στα περιφερειακά ιατρεία στους προορισμούς των πλοίων και να διαθέτουμε τους γιατρούς αυτούς στα πλοία και μάλιστα στους πλόες άνω των εκατόν είκοσι μιλίων για να μπορούν κατ’ αυτόν τον τρόπο όλοι οι συμπολίτες μας να έχουν τη δυνατότητα της προσβασιμότητας στην πρωτοβάθμια αυτή μορφή φροντίδας υγείας. Όταν σ’ ένα πλοίο υπάρχουν πάνω από χίλια πεντακόσια άτομα ταξιδιώτες καταλαβαίνει κάποιος ότι μιλάμε για μια κινούμενη πόλη, για μια πλωτή πόλη, που πρέπει οπωσδήποτε να έχει υπηρεσίες υγείας. Αυτό ήταν και το σκεπτικό.
      Όσον αφορά το θέμα που σχολιάζετε στην ωραία σας επίκαιρη ερώτηση κυρία συνάδελφε, και μας δίνεται η ευκαιρία να απαντήσουμε, γιατί μιλάμε και για μία μοναδικότητα στην Ευρωπαϊκή Ένωση –και μακάρι και άλλα κράτη να είχαν εφαρμόσει το μέτρο αυτό- θα σας έλεγα ότι υπάρχει ειδικός χώρος σε  όλα τα πλοία –και θα σας δώσω τα ονόματα των πλοίων που είναι τοποθετημένοι οι γιατροί- ιατρείου, ο δε εξοπλισμός του ιατρείου είναι σύμφωνα με τον εξοπλισμό που προβλέπεται από διατάξεις και των δύο Υπουργείων  και είναι συγκεκριμένος για να αντιμετωπίζονται οι ανάγκες των περιστατικών. 
      Στη δευτερολογία μου θα σας απαντήσω στα υπόλοιπα ερωτήματά σας. 
      ΠΡΟΕΔΡΕΥΩΝ (Ιωάννης Τραγάκης):  Πληρώθηκαν ή δεν πληρώθηκαν τελικά; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσω στη δευτερολογία μου. 
      ΠΡΟΕΔΡΕΥΩΝ (Ιωάννης Τραγάκης): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, μας εξηγήσατε στην επίκαιρη ερώτηση που καταθέσαμε, μετά τη συνάντηση που είχαμε μ' αυτόν τον κόσμο –οι οποίοι έκαναν συναντήσεις με τα  κόμματα, μετά από είκοσι αναφορές που έκαναν στο Υπουργείο, και δεν μπορούν να βρουν άκρη,  γιατί βρίσκονται σε απόγνωση και δεν είναι μόνο το οικονομικό ζήτημα, αλλά   όλα αυτά που εκθέτουμε μέσα στην επίκαιρη ερώτηση ένα-ένα ξεχωριστά-  ποια ήταν η πρόθεσή σας. Εμείς είχαμε πει, κατά τη συζήτηση τότε του νομοσχεδίου ότι είναι ένα πυροτέχνημα και δεν πρόκειται να απαντήσετε στην ανάγκη, τη μεγάλη ανάγκη που είχε πραγματικά ο κόσμος που ταξιδεύει, σε ώρα ανάγκης να έχει ένα γιατρό. Γιατί  είπαμε ότι είναι πυροτέχνημα; Γιατί δεν είχατε δημιουργήσει την υποδομή και τις προϋποθέσεις για να μας πείτε πώς θα πάει αυτή η προκήρυξη και να απαντήσετε στα ερωτήματά μας. Μας λέτε, έχουμε μία προκήρυξη που αφορά είκοσι γιατρούς. Όλα τα άλλα είναι στον αέρα. Αποδείχθηκε, δυστυχώς, δύο μήνες μετά ότι όχι μόνο είναι στον αέρα, αλλά παίζετε με τη φωτιά, κάνετε πειράματα στην πλάτη των ανθρώπων αυτών, που ανταποκρίθηκαν στην προκήρυξη και πήγαν να πιάσουν για πρώτη φορά δουλειά στα πλοία με όλη την καλή τους θέληση, πειράματα στην πλάτη των πληρωμάτων και των επιβατών. Τα προβλήματα είναι πολύ σοβαρά και καλείται η Κυβέρνηση να πάρει θέση για το τι θα κάνει και εν ριπή οφθαλμού. 
      Τι γίνεται αυτήν την στιγμή; Αν θέλετε, από άποψη ουσίας, είναι όλα σοβαρά, αλλά θα ξεκινήσω με το ζήτημα της πληρωμής. 
      Πρώτον, σε ό,τι αφορά το ζήτημα της πληρωμής υπάρχει μία κοροϊδία. Είναι ένα θέμα που δεν το έχετε αντιμετωπίσει καθόλου. Αυτό το συγκεκριμένο που ξέρουμε αυτήν την στιγμή, είναι ότι δόθηκε εντολή να πληρωθούν, μετά από τρεις μήνες –θα μιλήσετε μετά εσείς γι’ αυτό- και στην καλύτερη περίπτωση θα πληρωθούν στις 27 Μαρτίου του 2007, με βάση την εντολή που ξέρουμε πότε θα δοθεί, αφού έχει φθάσει ο κωδικός. Τι θα πληρωθούν; Το βασικό τους μισθό, όχι τις υπερωρίες. Υπάρχει ένα ζήτημα και θέλει νομοθετική ρύθμιση, γιατί όντως είναι μία διαφορετική περίπτωση ο κόσμος που δουλεύει μέσα στα καράβια.
      Δεύτερο ζήτημα: Εδώ υπάρχουν θέματα ασφάλειας. Λέτε ότι υπάρχουν ιατρεία. Δεν υπάρχουν. Υπάρχουν προβλήματα σοβαρά, οι ελλείψεις είναι μεγάλες. Εδώ καταγγέλλουμε δημόσια το μεγάλο πρόβλημα ότι μετά από τις συγκεκριμένες αναφορές, υπήρξε και εισαγγελική παρέμβαση. Μετά την εισαγγελική παρέμβαση, πήγαν από το Υπουργείο Εμπορικής Ναυτιλίας γιατροί και έκαναν έλεγχο στο πλοίο. Και ξέρετε ο έλεγχος με ποιο νόμο έγινε; Με βάση την απόφαση του Υ.Ε.Ν. του 1997, δηλαδή παρενέβη ο εισαγγελέας, έστειλε γιατρό να κάνει έλεγχο και οι γιατροί του Υ.Ε.Ν., αντί να κάνουν έλεγχο με βάση το νέο νόμο του 2006 και την εγκύκλιο, που δώσατε εσείς, έκαναν με του 2007. Έλειπαν τέσσερα- πέντε φάρμακα, το είπαν στην εταιρεία, τα συμπλήρωσε και ήταν εντάξει. 
      Καταλαβαίνετε ότι εδώ πρόκειται για συγκεκριμένη επιλογή να γίνονται πλάτες αυτήν την στιγμή στην εταιρεία. Δεν υπάρχει κανένας έλεγχος και λείπουν τα αυτονόητα. Λείπουν ενέσιμα σκευάσματα για εμφράγματα, για πνευμονικά οιδήματα, ενέσιμα για αλλεργίες. Εμείς εάν φύγουμε για διακοπές μαζί με τα παιδιά μας και υπάρχει πρόβλημα με αλλεργία σ’ ένα άτομο της οικογένειας, έχουμε μαζί μας χάπι και ένεση και δεν έχουν μέσα τα καράβια. Οι είκοσι αναφορές, που έχουν γίνει μέχρι τώρα, είναι γιατί ακριβώς νιώθουν ιδιαίτερα την ευθύνη, αφού έχουν υπογράψει για ό,τι συμβεί. Γι’ αυτό λέω ότι παίζετε με τη φωτιά. Αυτήν τη στιγμή έχετε ολιγωρήσει.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
      Το πιο σημαντικό που θέλω να πω είναι ότι στη συνάντηση που έγινε στο τέλος του μήνα ο Διευθυντής σας κ. Κοκκινάκης είπε στην αντιπροσωπεία των γιατρών, όταν τον πίεζαν και δεν ήξερε τι να πει, «μη μου βάζετε το μαχαίρι στο λαιμό. Δεν μπορώ να λύσω τα πράγματα». 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε με αυτό.
      ΕΛΠΙΔΑ ΠΑΝΤΕΛΑΚΗ: Τελειώνω, κύριε Πρόεδρε.
      Έτσι είναι τα πράγματα. Εάν δεν μπορείτε, παραιτηθείτε. Εάν δεν μπορείτε να προχωρήσετε στο μέτρο, αυτήν τη στιγμή να ζητήσετε συγγνώμη από τον κόσμο για την ταλαιπωρία του και να κάνετε νέα προκήρυξη για προσλήψεις προσωπικού με οργάνωση συγκεκριμένης υπηρεσίας, με ενιαία δομή, που θα αντιμετωπίζει το πρόβλημα και όχι να κοροϊδεύουμε τον κόσμο ότι του λύνουμε τα προβλήματα και να του δημιουργούμε ένα πρόβλημα ακόμα μεγαλύτερο. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Παρά τις προσπάθειες, τις οποίες καταβάλλετε, κυρία συνάδελφε, να απαξιώσετε τα πάντα, δεν το πετυχαίνετε.
      ΕΛΠΙΔΑ ΠΑΝΤΕΛΑΚΗ: Εσείς τα απαξιώνετε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και δεν το πετυχαίνετε, διότι καλό θα είναι να πάτε ένα ταξιδάκι μέχρι την Κρήτη, να πάτε μέχρι το Καστελόριζο, μέχρι τα Δωδεκάνησα και να μιλήσετε με τον κόσμο, αυτόν που αισθάνεται ευτυχής και ασφαλής που ταξιδεύει, διότι μέσα σε όλα αυτά τα πλεούμενα υπάρχουν πλέον γιατροί. 
      Είπατε ότι οι συνάδελφοί μου οι γιατροί έχουν προβλήματα μισθοδοσίας. Το θέμα αυτό έχει τελειώσει, καταβάλλονται οι μισθοί τους κανονικά και δεν υπάρχει πρόβλημα.
      ΕΛΠΙΔΑ ΠΑΝΤΕΛΑΚΗ: Κανείς δεν έχει πληρωθεί εκτός από έναν, που είναι εξαίρεση. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Παντελάκη, εσάς δεν σας διέκοψαν.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, δεν μπορεί να λέγονται αυτά. Έχω μιλήσει με όλους. Έχω τα ονόματά τους εδώ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το θέμα αυτό έχει τελειώσει με υπουργική απόφαση στις 13 Φεβρουαρίου του 2007.
      Όσον αφορά τις εφημερίες-υπερωρίες, λόγω του ότι θεωρούμε ως εφημερία-υπερωρία την απασχόλησή τους στους πλόες που κάνουν, ο πλοίαρχος πιστοποιεί στο διευθυντή του κέντρου υγείας την υπερωριακή εργασία και θα διευθετηθεί και αυτή η πρόσθετη καταβολή. Θα πρέπει να γνωρίζετε ότι οι συνάδελφοι, οι οποίοι δέχθηκαν να μπουν στα πλοία, δέχθηκαν διότι η υπηρεσία υπαίθρου, η οποία γίνεται στα πλοία, θεωρείται ως άγονο ιατρείο και γι’ αυτό είχαμε και μεγάλη προσέλευση και κατ’ αυτόν τον τρόπο τη δηλώνουν για έναρξη ειδικότητας. 
      Ήδη για την υπερωριακή εργασία -Σαββατοκύριακα ή κάποια άδεια την οποία θέλουν να πάρουν και είναι εύλογο το αίτημα όλων των συναδέλφων- διορίζουμε άλλους δέκα γιατρούς υπηρεσίας υπαίθρου στο Κέντρο Υγείας Σαλαμίνος, που θα διευθετούν ακριβώς αυτές τις άδειες και θα καλύπτουν τα ρεπό των συναδέλφων γιατρών.
      ΕΛΠΙΔΑ ΠΑΝΤΕΛΑΚΗ: Είστε δύο χρόνια και σε έξι μήνες…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς, βέβαια, δεν ευθύνεστε, διότι δεν ήσασταν κυβέρνηση. Τέλος πάντων, όμως, ακούστε και εμάς, διότι υπεύθυνα λειτουργούμε. Με το να δυσανασχετείτε συνέχεια δεν προσφέρετε σ’ αυτούς που θέλετε να τους πείτε ότι είστε αμύντορες των αιτημάτων τους. 
      ΠΡΟΕΔΡΕΥΩΝ (Ιωάννης Τραγάκης): Κυρία Παντελάκη, μη διακόπτετε σας παρακαλώ. Δεν είχαμε καθόλου γιατρούς στα πλοία. Τώρα έχουμε και το κακολογούμε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στους διεθνείς πλόες, σε όλα τα καράβια μας, που έχουν ελληνική σημαία, βάζουμε γιατρούς, διότι θα θυμάστε το τελευταίο περιστατικό οδηγού νταλίκας από τα Γιαννιτσά, που πέθανε από ανακοπή μέσα στο πλοίο από Ηγουμενίτσα προς Αγκώνα. 
      Αυτές, λοιπόν, οι προσπάθειες οι οποίες έχουν γίνει μαζί με τον Υπουργό κ. Μανώλη Κεφαλογιάννη, που καθιερώσαμε τους γιατρούς στα πλοία, είναι κάτι πρωτόγνωρο για τα ελληνικά δεδομένα, κάτι το οποίο είχε ανάγκη ο ελληνικός λαός, όλοι οι ταξιδιώτες, και αποτελεί ένα στοιχείο που έχει ήδη χαιρετιστεί από την Ευρωπαϊκή Ένωση, γιατί για πρώτη φορά στα πλοία μας έχουν μπει γιατροί. Και όπως ξέρετε, πάρα πολλά εκατομμύρια ευρωπαίων ταξιδιωτών το καλοκαίρι, κατά την τουριστική περίοδο, απολαμβάνουν τα νησιά μας. Γι’ αυτό, λοιπόν, θα πρέπει να γνωρίζετε ότι έχει λυθεί το θέμα κατά τον καλύτερο τρόπο. Σας καταθέτω και τα αντίστοιχα στοιχεία.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και δύο συνοδοί καθηγητές από το 1ο Λύκειο Ιεράπετρας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμό 30/15.11.2006 επερώτηση των Βουλευτών του ΠΑ.ΣΟ.Κ. των κ.κ. Αθανασίου Παπαγεωργίου, Αγγελικής Γκερέκου, Αναστασίας – Συλβάνας Ράπτη, Χρίστου Βερελή, Ανδρέα Μακριπίδη, Αθανασίου Μωραΐτη, και Μαρίας Δαμανάκη προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την αποπεράτωση των Νοσοκομείων Κατερίνης, Κέρκυρας και Αγρινίου.
      Το λόγο έχει ο πρώτος επερωτών συνάδελφος κ. Παπαγεωργίου Αθανάσιος.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κύριοι συνάδελφοι, για να κατανοήσει κάποιος τις τραγικές εξελίξεις που συντελέστηκαν όλα αυτά τα χρόνια αναφορικά με τα τρία νοσοκομεία, Νοσοκομείο Κατερίνης, Κέρκυρας και Αγρινίου, καθώς και τη δραματική απόληξη θα πρέπει να ανατρέξει λίγο στην ιστορία, στους χειρισμούς που έγιναν όλα αυτά τα χρόνια, στις διαδικασίες και φυσικά, στο τελικό αποτέλεσμα, που δεν είναι άλλο από τη στασιμότητα, αναφορικά πάντα με την προαγωγή του έργου, την εξέλιξη της κατασκευής αυτών των έργων. 
      Το 1996 η κυβέρνηση τότε του ΠΑ.ΣΟ.Κ., κυρίες και κύριοι συνάδελφοι, ξεκίνησε ένα μεγαλόπνοο έργο για την κατασκευή περίπου δεκαεπτά νέων νοσοκομείων και την ανακαίνιση άλλων δώδεκα παλαιών νοσοκομείων. Αν δεν απατώμαι, αυτά είναι τα στοιχεία. Και αναφέρομαι σ’ αυτά τα δώδεκα νοσοκομεία ως ανακατασκευή, ως εκσυγχρονισμό, ως δημιουργία νέων πτερύγων. Επρόκειτο για ένα πρόγραμμα φιλόδοξο, ένα πρόγραμμα που στο τέλος της περιόδου της διακυβέρνησης από το ΠΑ.ΣΟ.Κ., με προβλήματα σε πάρα πολλά από αυτά, κατέληξε στη δημιουργία μία σπουδαίας υποδομής ιδιαίτερα στην περιφέρεια, μίας κτηριακής, αλλά και μηχανολογικής υποδομής για το Εθνικό Σύστημα Υγείας, ένα περιουσιακό στοιχείο πάρα πολύ΄μεγάλης αξίας για τους πολίτες, για την κοινωνία, για την υγεία, για σύγχρονες υπηρεσίες προς τους πολίτες ιδιαίτερα της περιφέρειας.
      Την ίδια περίοδο ξεκίνησαν και τα δύο πρώτα νοσοκομεία της Κατερίνης και της Κέρκυρας. Ιδιαίτερα για το Νοσοκομείο της Κατερίνης η προκήρυξη έγινε στις 29/7/1996 και η τελική σύμβαση υπεγράφη το Δεκέμβρη του 1996, στις 5/12/1996. 
      Το ίδιο έγινε και σε ό,τι αφορά το Νοσοκομείο της Κέρκυρας. Η σύμβαση υπεγράφη λίγο χρόνο αργότερα, μετά από έξι μήνες περίπου, δηλαδή στις 30/9/1997.
    Από τα δύο νοσοκομεία, το πρώτο ήταν δυναμικότητας διακοσίων δεκαεπτά κλινών και προϋπολογισμού περίπου 32.000.000 ευρώ και το δεύτερο δυναμικότητας τριακοσίων κλινών και προϋπολογισμού 38.000.000 ευρώ. Οι διαδικασίες ανάθεσης των έργων ήταν αυτές που ήταν για όλα τα έργα, διαδικασίες δημόσιου διεθνούς διαγωνισμού. Συμμετείχαν πέντε περίπου μεγάλες εταιρείες. Το έργο κατακυρώθηκε στην εταιρεία «ΕΡΓΑΣ» του κ. Πατατούδη, οφείλουμε να πούμε με πολύ μεγάλη έκπτωση. Εάν δεν απατώμαι, η έκπτωση ήταν της τάξης του 48%. Πάρα πολλοί ανησύχησαν τότε ότι οι τιμές που δόθηκαν και η κατακύρωση δεν έδιναν περιθώρια ευοίωνης προοπτικής του έργου. Ωστόσο, με βάση τα δεδομένα, με βάση το δίκαιο των μειοδοτικών διαγωνισμών και όλα τα συναφή, το έργο κατακυρώθηκε και το ανέλαβε η εταιρεία «ΕΡΓΑΣ». 
    Θέλω να επισημάνω ότι όλα τα άλλα νοσοκομεία ολοκληρώθηκαν και κάποια με προβλήματα. Τα τρία νοσοκομεία, τα δύο, συν αυτό του Αγρινίου, στο οποίο θα αναφερθώ στη συνέχεια, βρίσκονται στην ουσία σε τέλμα, βρίσκονται στο αρχικό στάδιο της κατασκευής και σε ό,τι αφορά το κτηριακό, που υποτίθεται ότι ήταν το πρώτο στάδιο που θα έπρεπε να είχε ολοκληρωθεί. Η διαδικασία, δυστυχώς, μετά την κατοχύρωση του έργου μάς οδήγησε σε απανωτές ενστάσεις, από διάφορους άλλους ανταγωνιστές και μέχρι το 1999 η προαγωγή των έργων ήταν πάρα πολύ μικρή, παρ’ όλες τις προσπάθειες που έγιναν από τη Δ.ΕΠ.Α.ΝΟ.Μ. και τις τότε ηγεσίες του Υπουργείου Υγείας. Στη συνέχεια, η κυβέρνηση του ΠΑ.ΣΟ.Κ. με τη ΔΕΠΑΝΟΜ πίεσε με διάφορους τρόπους, προσκλήσεις προς την εταιρεία του κ. Πατατούδη να ολοκληρωθεί το έργο. Δυστυχώς, όμως, η ίδια εταιρεία μπήκε σε με μια μεγάλη περιπέτεια, με αποτέλεσμα να οδηγηθούμε στην πιο κρίσιμη περίοδο του 2003. 
    Τι έγινε το 2003, κυρίες και κύριοι συνάδελφοι; Το 2003 μετά από συμφωνία όλων των τοπικών φορέων, που αφορούσαν αυτά τα έργα –την Πιερία, την Κέρκυρα, αλλά και το Αγρίνιο στη συνέχεια- και μετά από εκτεταμένες διαβουλεύσεις της ηγεσίας του Υπουργείου Υγείας, η κυβέρνηση του ΠΑ.ΣΟ.Κ. οδηγήθηκε στην αποβολή του εργολάβου από το έργο, δηλαδή της εταιρείας «ΕΡΓΑΣ» του κ. Πατατούδη. Αυτά έγιναν περίπου το Σεπτέμβριο του 2003. Η αποβολή έγινε κοινή συναινέσει, με συναινετικό διαζύγιο κατά κάποιον τρόπο, διότι θεωρήθηκε εκείνη την περίοδο ότι όλες οι άλλες λύσεις της αποβολής ήταν πολύ πιο χρονοβόρες, θα καθυστερούσαν την προαγωγή του έργου και θα δημιουργούσαν περισσότερα προβλήματα. 
    Θέλω εδώ να σας πω, κυρίες και κύριοι συνάδελφοι, ότι αμέσως έγινε η προκήρυξη νέου διαγωνισμού, προκειμένου να αναλάβει άλλος εργολάβος τα έργα. Ο διαγωνισμός έγινε, όμως –και εδώ είναι η κρισιμότητα της περιόδου- την ίδια περίοδο ήρθε το γεγονός των εθνικών εκλογών. Έγινε η προκήρυξη των εκλογών και η διαδικασία πάγωσε, διότι ξεκίνησε η προεκλογική περίοδος και στη συνέχεια ακολούθησαν οι εκλογές. 
    Όλη αυτή η περίοδος, δυστυχώς, για τους νομούς αυτούς, ήταν μια περίοδος δοκιμασίας. Οι πολίτες αυτών των περιοχών με αγωνία πίεζαν, αναζητούσαν λύση, προκειμένου να γίνουν αυτές οι υποδομές για  ένα κρίσιμο αγαθό, όπως είναι η υγεία. Δυστυχώς, κυρίες και κύριοι συνάδελφοι, οι τοπικές μας κοινωνίες –και είναι από τις λίγες- δεν είχαν την τύχη, που είχαν άλλες περιοχές. 
    Εδώ να κάνω μία παρένθεση και να πω το εξής. Αν είχε κάποιος τη δυνατότητα να πάει και να επισκεφθεί τα σημερινά νοσοκομεία, θα διαπίστωνε ότι η κατάσταση είναι τραγική. Ιδιαίτερα το Νοσοκομείο Κατερίνης -από όπου κατάγομαι και εκπροσωπώ- θυμίζει κατάσταση πολέμου, κατάσταση περιόδου Μεσοπολέμου, είναι ένα βομβαρδισμένο κτήριο, θυμίζει υποδομές που μας παραπέμπουν σε τριτοκοσμικές καταστάσεις. Σ’ αυτές τις καταστάσεις δεν εξυπηρετούνται όχι μόνο άνθρωποι, αλλά ούτε και ζώα. Αυτή είναι η κατάσταση δυστυχώς, για τους πολίτες, για τις τοπικές κοινωνίες. 
    Την περίοδο αυτή, λοιπόν, την πολύ ενδιαφέρουσα, τι πολιτικό σκηνικό είχαμε; 
Είχαμε τα στελέχη της Νέας Δημοκρατίας, τα οποία προσπαθούσαν συστηματικά να εκμεταλλευτούν αυτήν την καθυστέρηση, προκειμένου να αποκομίσουν πολιτικά οφέλη. Ερωτήσεις επί ερωτήσεων, συζητήσεις επί συζητήσεων και καλά έκαναν. 
      Θέλω δε να σας πω ότι το ΠΑ.ΣΟ.Κ., σ’ αυτές τις περιοχές, πλήρωσε μεγάλο πολιτικό τίμημα, πλήρωσε μεγάλο κόστος, ωστόσο δεν μας ενδιαφέρει και δεν πρέπει να μας ενδιαφέρει το πολιτικό κόστος, διότι εν πάση περιπτώσει υπήρχαν λάθη και παραλείψεις. Το ουσιαστικό είναι ότι οι πολίτες σ’ αυτές τις περιφέρειες δεν είχαν την αγαθή τύχη να απολαμβάνουν σύγχρονων υποδομών, σύγχρονης ξενοδοχειακής υποδομής, σύγχρονης νοσοκομειακής υποδομής. 
      Πιο συγκεκριμένα, ο κύριος Πρωθυπουργός, το Δεκέμβριο στην Κατερίνη και στην Κέρκυρα –θα τα πει η κ. Γκερέκου στη συνέχεια- εις επήκοον όλων των πολιτών της Πιερίας είπε: «Κύριοι, αφ’ ης στιγμής αναλάβαμε τη διακυβέρνηση της χώρας, σε δύο χρόνια το Νοσοκομείο της Κατερίνης θα παραδοθεί και θα λειτουργήσει». Ήταν μια δέσμευση, η οποία επιδοκιμάστηκε, η οποία έφερε πολιτικά οφέλη, η οποία, εν πάση περιπτώσει, χαροποίησε τους πολίτες της Πιερίας. Έρχεται η διαδικασία των εκλογών, κερδίζει η Νέα Δημοκρατία τις εκλογές και αναλαμβάνει ο κ. Καραμανλής και η Κυβέρνησή του τη διακυβέρνηση της χώρας. Ο διαγωνισμός είχε παγώσει.
      Τι γίνεται, αυτήν την ενδιαφέρουσα περίοδο; Έχουμε τις πρώτες δηλώσεις το Μάιο του 2004 του κ. Κακλαμάνη, τότε νέου Υπουργού Υγείας, ο οποίος εις επίρρωσιν της δέσμευσης, που έδωσε στους πολίτες της Κατερίνης, της Πιερίας, της Κέρκυρας μας είπε, και επειδή πια είχαν παρέλθει οι τέσσερις μήνες, σε δεκαέξι μήνες το Νοσοκομείο Κατερίνης θα είναι με το κλειδί στο χέρι, θα είναι έτοιμο. 
      Στη συνέχεια τι έχουμε; Τον Αύγουστο της ίδιας περιόδου έχουμε ανακοινώσεις του Υφυπουργού Υγείας, του κ. Κωνσταντόπουλου, αλλά και άλλων τοπικών παραγόντων και στην Κέρκυρα απ’ ό,τι ξέρω που λένε ότι το νέο νοσοκομείο δεν θα γίνει με τις διαδικασίες, που είχαν δρομολογηθεί, που είχαν καθυστερήσει, που είχαν προβλήματα, αλλά θα γίνει με τη διαδικασία της ιδιωτικής συγχρηματοδότησης με τον περίφημο τύπο PPP-PFi. Αναστάτωση στην Πιερία και όλοι διερωτόντουσαν: «Τι θα γίνει πια; Πώς θα γίνει το νοσοκομείο;».
      Εν τω μεταξύ και στην Κέρκυρα ήμασταν σε ανοικτή συνεργασία με την κ. Γκερέκου και ανησυχούσαμε. Έγινε το ίδιο. Έρχεται ο κ. Κακλαμάνης τον Αύγουστο και λέει: «Εγώ θα συνεχίσω τη διαδικασία, που είχε ξεκινήσει η προηγούμενη κυβέρνηση και ο κ. Στεφανής, θα προαχθούν τα έργα αυτά με τον ίδιο τρόπο και την ίδια διαδικασία». Ω, του θαύματος, όμως, μετά την επίσκεψη που έκανε, τέλος του 2005, ο κ. Κακλαμάνης στην Κατερίνη και στη συνέχεια στην Κέρκυρα, τι διαπιστώσαμε; Διαπιστώσαμε ότι ο κ. Κακλαμάνης ακύρωσε τη διαδικασία την προηγούμενη, ακύρωσε το διαγωνισμό και έβγαλε απόφαση ανάθεσης του έργου στην παλιά εταιρεία, που είχε αποβληθεί κοινή συναινέσει και με την οποία είχαμε την ταλαιπωρία την προηγούμενη. Αυτά γίνονται το Γενάρη του 2005. 
      Εν τω μεταξύ, στο διαγωνισμό συμμετείχαν πάρα πολύ μεγάλες εταιρείες. Επτά εταιρείες στην Πιερία για το Νοσοκομείο Κατερίνης και εννιά στην Κέρκυρα, πάρα πολύ μεγάλες εταιρείες. Όμως, από ακριτομυθίες και συζητήσεις που γίνονταν, να σας θυμίσω ότι το κλίμα ήταν το κλίμα της περίφημης «κάθαρσης της διαπλοκής» και των «νταβατζήδων». Λεγόταν σε όλους τους τόνους. Είναι δυνατόν -γιατί στην κατάταξη είναι γνωστές οι εταιρείες- να δοθεί το έργο, το νοσοκομείο, στους «νταβατζήδες»; Δεν δόθηκε -και αυτός ήταν ο λόγος– το έργο σε μεγάλες εταιρείες. Αν είχε δοθεί, το έργο, τουλάχιστον για την Πιερία, στην εταιρεία που είχε πρωτεύσει στη διαγωνιστική διαδικασία, το έργο θα είχε ολοκληρωθεί.
      Αναλαμβάνει πάλι, λοιπόν, η «ΕΡΓΑΣ» και εδώ να θυμίσω, επειδή ο κύριος Υπουργός σε μια προηγούμενη συζήτηση άφησε υπονοούμενα, ότι η «ΕΡΓΑΣ» είναι εταιρεία ευνοούμενη του ΠΑ.ΣΟ.Κ. για την οποία ο κ. Έβερτ είχε προσφύγει στα δικαστήρια σε βάρος τραπεζικών στελεχών και στελεχών της Αγροτικής Τράπεζας, ο ίδιος τη μήνυσε, ο ίδιος την πήγε στα δικαστήρια γιατί της είχαν δοθεί έργα. Στην ίδια εταιρεία, λοιπόν, που κατήγγειλε ο κ. Έβερτ, ανέθεσαν το έργο, σε κάποια άλλα φυσικά πρόσωπα. Αυτή είναι η όλη δικαιολογία.
      Το ερώτημα είναι: Πώς δόθηκε το έργο; Πώς δόθηκαν τα έργα; Πώς δόθηκαν, κυρίες και κύριοι συνάδελφοι; Πρώτον, χωρίς καμία διαδικασία και τύπο. Δεύτερον, δόθηκε ως αντίδωρο, ως αντιστάθμισμα, το Νοσοκομείο του Αγρινίου και εδώ μπαίνει στην  περιπέτεια, αφού η εταιρεία «ΕΜΠΕΔΟΣ» είχε αποβληθεί και αυτή με παρόμοια διαδικασία. Δόθηκε και το Νοσοκομείο του Αγρινίου.
        Κανένας δεν ξέρει με ποιες διαδικασίες. Ξέρουμε ότι δόθηκαν συμπληρωματικά τιμήματα για συμπληρωματικά έργα μεγέθους 18.000.000 ευρώ. Ελάτε, όμως, που μετά από ένα περίπου χρόνο και αφού το έργο προήχθη μόνο κατά 5% με στοιχεία της Δ.ΕΠ.Α.ΝΟ.Π., ανακαλύπτουμε ξαφνικά ότι πρώτον, το Ελεγκτικό Συνέδριο δεν δέχεται τις δαπάνες που έγιναν, τις εξωσυμβατικές, δηλαδή, αυτές που είχαν συμφωνήσει ατύπως. Κανένας δεν γνωρίζει με ποιο τρόπο έγινε αυτό. Έτσι καταπίπτουν όλες οι δαπάνες, που έχουν γίνει για συμπληρωματικά έργα, δηλαδή, για περιβάλλοντα χώρο κ.ο.κ..
        Δεύτερον και σοβαρότερο αποκαλύπτεται –εδώ είναι το τραγικό της όλης ιστορίας- ότι η εταιρεία που είχε αναλάβει και οι καινούργιοι μέτοχοι είχαν δώσει στη Δ.ΕΠ.Α.ΝΟ.Π. ψεύτικες εγγυητικές. Είχαν παραχαράξει ένα τύπο εγγυητικής και είχαν προσφέρει ψεύτικες εγγυητικές προς το κράτος. Έχω μια μεγάλη εμπειρία αναφορικά με τις εγγυητικές τραπέζης. Είναι δυνατόν ένας εργαζόμενος της Δ.ΕΠ.Α.ΝΟ.Π. να μη σκεφθεί ότι πρέπει να πάρει στην εκδούσα τράπεζα της εγγυητικής ένα τηλέφωνο και να ρωτήσει, αν αυτή η εγγυητική είναι φερέγγυα; Όμως, φαίνεται εκ των πραγμάτων ότι όλη αυτή η διαδικασία έγινε κατά ερασιτεχνικό τρόπο, κατά τρόπο προκλητικό και αδιαφανή με αποτέλεσμα σήμερα αυτοί να παραπέμπονται στα ποινικά δικαστήρια. Φυσικά κανείς δεν ξέρει τι θα γίνει στο μέλλον.
        Τα ερωτήματα παραμένουν. Γιατί ακυρώθηκε ο διαγωνισμός; Εάν είχε γίνει ανάθεση με διαγωνισμό, το έργο σήμερα θα είχε ολοκληρωθεί και οι πολίτες αυτών των νομών θα είχαν το νοσοκομείο τους. Δεύτερον, με ποιο τρόπο ανέθεσαν στην εταιρεία «ΕΡΓΑΣ», στην εταιρεία που είχε χαρακτηριστεί ως απάτη από τους κυβερνώντες σήμερα και από τη Νέα Δημοκρατία ; Με ποιες συμβάσεις έγινε η ανάθεση; Τρίτον, ποια είναι τα φυσικά πρόσωπα, τα οποία μετέχουν στη νέα εταιρεία; Τέταρτον, γιατί δεν βρέθηκε ένας «αθεόφοβος», για να ελέγξει αυτές τις εγγυητικές που προσφέρθηκαν από την εταιρεία «ΕΡΓΑΣ»; Πέμπτον, γιατί δεν σκέφθηκε κάποιος ότι το Ελεγκτικό Συνέδριο θα ελέγξει, αφού αυτό είναι δημόσια δαπάνη; Έκτον, γιατί έκαναν συμφωνίες κάτω από το τραπέζι; Αυτή είναι η εμπειρία μας και η καταγεγραμμένη άποψη όλων. Τέλος, γιατί καθυστέρησε το έργο τέσσερα χρόνια; Τώρα, αν γίνει προκήρυξη, μέχρι να κατατεθούν οι προσφορές και να ανατεθεί, θα έχουν περάσει τέσσερα χρόνια. Χάθηκαν τέσσερα χρόνια.
        Και φυσικά οι κύριοι της Νέας Δημοκρατίας είναι εκτεθειμένοι, είναι υπόλογοι στην κοινή γνώμη αυτών των περιφερειών, γιατί είπαν ψέματα, γιατί εκμεταλλεύτηκαν πολιτικά την αγωνία των πολιτών και την προσμονή τους να γίνουν τα νέα νοσοκομεία. Χάθηκαν, όμως, τέσσερα χρόνια και κανένας δεν ξέρει πότε θα ολοκληρωθούν, εάν κινδυνεύουν τα έργα και ποιο κόστος θα έχουν, διότι εν τω μεταξύ έχουν γίνει πολύ μεγάλες ανατιμήσεις και έχουν βγει εκτός προϋπολογισμού οι δαπάνες.  
        Και εδώ η Κυβέρνηση πρέπει να απαντήσει στη μεγάλη μας αγωνία. Θα μπορούν το 2013 ή το 2015 οι πολίτες αυτών των νομών να έχουν νοσοκομειακή υποδομή και περίθαλψη; Φυσικά πρέπει και να απολογηθούν οι κυβερνώντες για τα μεγάλα λόγια, για τις μεγάλες προσδοκίες, για τα τραγικά λάθη και τις παραλείψεις τους.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης):  Η κ. Γκερέκου έχει το λόγο.
        ΑΓΓΕΛΙΚΗ ΓΚΕΡΕΚΟΥ:  Πιστεύω πως όλοι θα συμφωνήσουμε ότι η υγεία αποτελεί ίσως τον κεντρικότερο πυλώνα της αντίληψης για την ποιότητα ζωής. Επίσης, πιστεύω ότι θα συμφωνήσουμε ότι οι πολίτες της χώρας μας σαφώς και αποδίδουν πολύ μεγάλη σημασία στον τομέα της υγείας. Πάντως, ο Πρωθυπουργός το γνώριζε αυτό πολύ καλά, όταν στην προεκλογική του ομιλία στην Κέρκυρα το 2004 εξήγγειλε επί λέξει την ταχύτατη ολοκλήρωση του νέου νοσοκομείου της Κέρκυρας ως πρώτη προτεραιότητά του για το νησί. Πλην, όμως, νέο νοσοκομείο ακόμη δεν υπάρχει και πολύ φοβάμαι ότι δεν θα υπάρχει για πάρα πολύ καιρό. 
        Επιτέλους, πρέπει να αναλάβετε τις ευθύνες σας. Επιτέλους, δεν μπορεί να σας φταίει συνεχώς το κακό ΠΑ.ΣΟ.Κ.. Όπως είπε προηγουμένως και ο κύριος συνάδελφος, το κακό ΠΑ.ΣΟ.Κ. δημιούργησε μια σειρά από νοσοκομεία, είκοσι περίπου.
      Όσον αφορά το νοσοκομείο της Κέρκυρας, βεβαίως υπήρχαν κάποιες παραλείψεις, κάποιες καθυστερήσεις, όμως είχαμε φροντίσει για πολλά. Είχαν λυθεί όλα τα προβλήματα, όταν εσείς αναλάβατε. Είχε εγκρίνει το σχετικό προϋπολογισμό και είχε εξασφαλίσει τη χρηματοδότησή του από το τότε Πρόγραμμα Δημοσίων Επενδύσεων, στο οποίο είχε εγγράψει και τη σχετική πίστωση.  
      Το Φεβρουάριο του 2004 η Δ.ΕΠ.Α.ΝΟ.Μ. –βεβαίως μοιάζουν αυτές οι δύο περιπτώσεις με την Κατερίνη, αλλά επιτρέψτε μου να μιλήσω συγκεκριμένα για την Κέρκυρα- προκηρύσσει διεθνή διαγωνισμό με τη συμμετοχή εννέα κατασκευαστικών εταιριών. Και ενώ απέμενε η τελική ανάδειξη του νέου αναδόχου, η νέα Κυβέρνηση της Νέας Δημοκρατίας, εκ των υστέρων μαθαίνουμε ότι ακυρώνει την όλη διαδικασία και ουσιαστικά διατηρεί την εταιρεία «ΕΡΓΑΣ» ως ανάδοχο του έργου. 
      Και εδώ αρχίζουν τα τραγελαφικά. Ο πρώτος Υπουργός Υγείας κ. Κακλαμάνης έρχεται στην Κέρκυρα μετά από πίεση που του έχουμε ασκήσει και δηλώνει στις 18/1/2005 ότι το νέο νοσοκομείο θα αποπερατωθεί μέχρι τον Αύγουστο του 2006, στη χειρότερη περίπτωση το Δεκέμβριο του 2006. Και μετά από διάφορες ιδέες περί Σ.Δ.Ι.Τ., αποφασίζει ότι η συναινετική διάλυση της σύμβασης με την «ΕΡΓΑΣ» είναι η πιο ενδεδειγμένη λύση, δηλαδή αυτή που καταδίκαζε. 
      Ο επόμενος Υπουργός Υγείας όμως, ο κ. Αβραμόπουλος, θεωρεί ότι η διαδικασία αυτή δεν είναι σύννομη και ξεκινά βεβαίως μια διαδικασία, κηρύσσοντας έκπτωτη την «ΕΡΓΑΣ». Ανακαλύπτουμε τις πλαστές εγγυητικές επιστολές και έχουμε ένα καινούργιο χρονοδιάγραμμα. 
      Το αποτέλεσμα είναι το εξής και εδώ είναι το κομβικό σημείο: Το καλοκαίρι ή το φθινόπωρο του 2007 βρισκόμαστε στο ίδιο σημείο που βρισκόμαστε το 2004 και μας ζητάτε γι’ αυτό να πανηγυρίσουμε; Ε, όχι λοιπόν! Δεν θα πανηγυρίσουμε για τουλάχιστον τέσσερα χρόνια καθυστέρηση. Το αφήνω στους αγαπητούς συναδέλφους μου κ. Δένδια και κ. Γεωργιάδη, που βγαίνουν συνεχώς με δηλώσεις και πανηγυρίζουν γι’ αυτό. Σήμερα η Κέρκυρα θα είχε νοσοκομείο, αν εσείς δεν είχατε σταματήσει την όλη διαδικασία, αν είχατε αφήσει απλά να εξελιχθεί η διαδικασία, όπως την είχαμε παραδώσει σ’ εσάς το 2004. 
      Θα ήθελα να υποβάλω μερικά ερωτήματα επιπλέον, κύριε Υπουργέ. Πριν από λίγες ημέρες εστάλησαν μηχανικοί για να κάνουν επιμέτρηση του έργου και να προχωρήσει η νέα διαδικασία. Πόσες μέρες νομίζετε ότι χρειάστηκε αυτή η επιμέτρηση; Δύο μέρες, για ένα συνολικό έργο έκτασης τριάντα πέντε χιλιάδων τετραγωνικών μέτρων! Προφανώς πρόκειται για παγκόσμιο ρεκόρ! 
      Αυτό το ρεκόρ βεβαίως συνεχίζεται. Σε δύο μέρες συντάχθηκαν και εγκρίθηκαν οι νέες μελέτες δημοπράτησης των έργων και κοστολογήθηκε εξ αρχής το υπόλοιπο του κατασκευαστικού προγράμματος. Για ποιο λόγο; Αν χρειαζόσασταν μόνο δύο ημέρες για όλα αυτά, γιατί δεν το κάνατε νωρίτερα; Προφανώς θα ήταν οι δύο πιο παραγωγικές ημέρες από καταβολής Υπουργείου Υγείας!
      Προσφάτως έγινε σύσκεψη, στην οποία αποφασίσατε την πλήρη χρηματοδότηση των σχετικών έργων. Συγκεκριμένα, για το Νοσοκομείο της Κέρκυρας προβλέπετε 17.000.000 ευρώ. Όμως εδώ υπάρχει ένα μικρό προβληματάκι. Οι αποφάσεις αυτές ελήφθησαν προτού γίνει η επιμέτρηση των έργων. Προφανώς, λοιπόν, αποφασίζετε στην τύχη τα ποσά αυτά και κανείς δεν ξέρει αν επαρκούν.
      Δώστε μας, δώστε στους πολίτες, έναν καλό λόγο για να πιστέψουμε ότι το έργο θα ολοκληρωθεί μέχρι το Μάρτιο του 2008, όπως διακηρύσσετε. Από πού προκύπτει όλη αυτή η βεβαιότητα; Είστε τόσο σίγουροι ότι η «ΕΡΓΑΣ» θα μείνει με τα χέρια σταυρωμένα, δεν θα ασκήσει ενστάσεις και δεν θα προσβάλει τις διαδικασίες; Προφανώς, κάτι γνωρίζετε, το οποίο δεν μας το λέτε και κατά συνέπεια όλη αυτή η αισιοδοξία μάς βάζει σε σκέψεις, κύριε Υπουργέ. 
      Ας πούμε, όμως, ότι το νέο νοσοκομείο ολοκληρώνεται από πλευράς υλικοτεχνικής υποδομής. Πού είναι οι προκηρύξεις του Α.Σ.Ε.Π. για την πρόσληψη του προσωπικού που θα το στελεχώσει, όπως μας είχε υποσχεθεί τότε ο κ. Κακλαμάνης; Αν λάβουμε υπ΄όψιν μας ότι χρειαζόμαστε τουλάχιστον δύο χρόνια για να γίνουν όλες οι διαδικασίες –ακόμα και αν τις είχατε κάνει, που δεν τις έχετε ξεκινήσει- και πάλι δεν θα προλαβαίνατε. Προφανώς, λοιπόν, υπόσχεστε απλώς ένα κτήριο, το οποίο δεν θα μπορεί να λειτουργήσει λόγω έλλειψης προσωπικού.
      Το 2004 το νέο νοσοκομείο ήταν σύγχρονο και ήταν τριακοσίων μίας κλινών –εδώ έγινε ένα λάθος προηγουμένως, δεν είναι διακοσίων δεκαεπτά κλινών- ως προς το σχεδιασμό του και περιελάμβανε μεταξύ άλλων μαγνητικό τομογράφο, ψυχιατρική μονάδα, επιπλέον θέσεις πάρκινγκ και άλλα πράγματα, τα οποία δεν υπάρχουν στο δικό σας σχεδιασμό.
      Εγώ θα πρότεινα και μια πλήρως εξοπλισμένη μονάδα μαστού, γιατί πραγματικά στην Κέρκυρα υπάρχει μια ανησυχητική αύξηση, όσον αφορά το συγκεκριμένο τύπο καρκίνου στις γυναίκες. Δηλαδή, αντί να προσθέσετε, μας αφαιρείτε και μας λέτε: «Βολευτείτε και με λιγότερα και μην έχετε παράπονο».
      Τα πράγματα είναι πολύ απλά. Έχουμε παράπονο, κύριε Υπουργέ. Στα τρία χρόνια της διακυβέρνησης της Νέας Δημοκρατίας, οι δύο Υπουργοί Υγείας ακυρώνονταν μεταξύ τους. Άλλαζαν συνεχώς τα χρονοδιαγράμματα και προκαλούσαν αδικαιολόγητες καθυστερήσεις. Το νέο χρονοδιάγραμμα, λοιπόν, είμαστε σίγουροι ότι έχει έναν απόλυτο χαρακτήρα προεκλογικής δέσμευσης, στην προσπάθειά σας ακόμη μια φορά να υποκλέψετε την ψήφο των Κερκυραίων πολιτών. 
      Με το ίδιο ακριβώς θέμα, με την ίδια ακριβώς υπόσχεση, οι πολίτες της Κέρκυρας στις προηγούμενες εκλογές σας πίστεψαν, σας εμπιστεύτηκαν και σας ψήφισαν, αλλά νέο νοσοκομείο δεν είδαν, όπως και τίποτα άλλο φυσικά. Αντίθετα, όλα όσα έχετε κάνει μέχρι στιγμής αποδεικνύουν ότι είστε –λυπάμαι που θα το πω- πλήρως αναξιόπιστοι όσον αφορά τις υποσχέσεις σας και να είστε βέβαιοι ότι το ίδιο ψέμα δύο φορές δεν πιάνει, τουλάχιστον όχι στην Κέρκυρα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, το ΠΑ.ΣΟ.Κ. τα τελευταία χρόνια από το 1994 μέχρι το 2004, κατάφερε και έκανε είκοσι έξι νοσοκομεία σε όλη τη χώρα. Μας βλέπει η Ελλάδα, μας ακούει. Έχει ανέβει το επίπεδο της περίθαλψης. Η υποδομή των νοσοκομείων έχει ανέβει σε επίπεδα, τα οποία δεν φανταζόταν κάποιος πριν από είκοσι χρόνια.
      Η Νέα Δημοκρατία στα τρία χρόνια, τα οποία κυβερνά, κατάφερε τα εξής πράγματα: Στα τρία νοσοκομεία, για τα οποία μιλάμε σήμερα, δεν κατάφερε να βάλει ούτε ένα τούβλο σχεδόν. Η Καβάλα είναι ένα χρόνο πίσω. Η Χαλκίδα είναι κολλημένη. Η Ζάκυνθος είναι και αυτή κολλημένη και έχει τρία χρόνια καθυστέρηση.
      Τα λέω αυτά, διότι μας βλέπει ο ελληνικός λαός και τα γνωρίζει εκεί που είναι. Η ίδια λογική και η ίδια αποτελεσματικότητα που υπάρχει στο Υ.ΠΕ.ΧΩ.Δ.Ε. με τα έργα-«φαντάσματα», τα οποία υποστηρίζει ο κ. Σουφλιάς ότι έχουν γίνει και κανείς δεν μπορεί να τα ανακαλύψει, υπάρχουν και στο Υπουργείο Υγείας.
      Τι συνέβη μ’ αυτά τα τρία περίφημα νοσοκομεία; Οι συνάδελφοί μου που μίλησαν προηγουμένως -και ο κ. Παπαγεωργίου και η κ. Γκερέκου- αναφέρθηκαν στα νοσοκομεία της Κατερίνης  και της Κέρκυρας αναλυτικά. Είμαστε εδώ με τους συναδέλφους μου του ΠΑ.ΣΟ.Κ. από την Αιτωλοακαρνανία, τον κ. Μακρυπίδη και τον κ. Μωραΐτη και πρέπει να σας πω ότι έγιναν τεράστιες προσπάθειες τα προηγούμενα χρόνια, προκειμένου στο Αγρίνιο να υπάρξει χώρος για ένα καινούργιο νοσοκομείο, να υπάρξουν χρήματα για ένα καινούργιο νοσοκομείο, να γίνουν τα σχέδια για ένα καινούργιο νοσοκομείο, να γίνει ο διαγωνισμός για ένα καινούργιο νοσοκομείο. 
      Και παρεδόθη μια κατάσταση, όπου το νοσοκομείο αυτό είχε αρχίσει να υλοποιείται. Είχε ξεκινήσει, είχε εγκατασταθεί εργολάβος, είχαν ξεκινήσει τα έργα. Έκτοτε, από το Μάρτιο του 2004 μέχρι σήμερα, τι έχει συμβεί; Η συνολική πρόοδος του Νοσοκομείου του Αγρινίου είναι στο καταπληκτικό ποσοστό του 5,5%! 
      Για την εξέλιξη αυτή, βεβαίως και οι συνάδελφοί μου κι εγώ βεβαίως ενημερώναμε τακτικότατα τον τότε Υπουργό Υγείας, τον κ. Κακλαμάνη, αλλά και το σημερινό Υπουργό Υγείας, διότι φαίνεται ότι δεν υπήρχαν άλλοι να τους ενημερώσουν. Τη δουλειά των επιτροπών, της Δ.ΕΠ.Α.ΝΟ.Μ., των επιβλεπόντων, έπρεπε να την κάνει η Κοινοβουλευτική Ομάδα του ΠΑ.ΣΟ.Κ. στην Αιτωλοακαρνανία. Όλοι οι άλλοι έλεγαν άλλα πράγματα.
      Ο πρώτος, λοιπόν, ο οποίος κάνει δηλώσεις για τα νοσοκομεία αυτά, είναι ο ίδιος ο Πρωθυπουργός το Σεπτέμβριο του 2004, ο οποίος λέγει ότι προχωρά γρήγορα η κατασκευή των νέων νοσοκομείων στην Κέρκυρα, στην Κατερίνη, στην Καβάλα, στη Νάξο, στη Σύρο, στο Αγρίνιο. Τα άκουγε κάποιος και έλεγε ότι εδώ υπάρχει μια πλημμυρίδα έργων και ότι αυτή η Κυβέρνηση τα καταφέρνει καλύτερα.
      Και φτάνουμε σήμερα και τι βλέπουμε μετά από όλες αυτές τις ερωτήσεις; Όταν ερχόμαστε το καλοκαίρι του 2005 και διαπιστώνουμε ότι δεν συμβαίνει τίποτα στο Αγρίνιο και ρωτάμε, τότε μας λένε ότι λόγω αδυναμίας συνέχισης του έργου από την ανάδοχο κοινοπραξία, η Δ.ΕΠ.Α.ΝΟ.Μ. –προσέξτε το αυτό, κύριε Υπουργέ, εδώ είναι το κλειδί της ιστορίας και αυτά τα λέει ο κ. Κακλαμάνης στις 17.6.2005- προχώρησε στις προβλεπόμενες διαδικασίες έκδοσης ειδικής πρόσκλησης και επιβολής προσωρινής εκπτώσεως, επί της οποίας η κοινοπραξία άσκησε ένσταση στις 10.3.2005. Ακολούθως, στις 26.4.2005 υπεβλήθη κοινό αίτημα από την ανάδοχο κοινοπραξία στις εμπλεκόμενες τράπεζες, στις οποίες έχουν εκχωρηθεί οι συμβάσεις και οι λογαριασμοί και από τον διορισθέντα επίτροπο της «ΕΜΠΕΔΟΣ», για υποκατάσταση της αναδόχου κοινοπραξίας από νέα κοινοπραξία, προκειμένου να συνεχιστεί άμεσα η απρόσκοπτη κατασκευή του έργου.
      Αυτή η φράση την οποία υπογράφει στις 17.6.2005  ο τότε Υπουργός, ο κ. Κακλαμάνης, δίνει και αποτυπώνει την ουσία, αλλά –λυπάμαι που θα το πω- και τη διαπλοκή, η οποία υπήρχε στην περίπτωση αυτή. Η κοινοπραξία η οποία ανέλαβε, η κοινοπραξία «ΕΡΓΑΣ», είχε ήδη «εγγεγραμμένη» την αποτυχία της στα άλλα δυο νοσοκομεία. Και αποφασίζεται να της δοθεί και τρίτο. Με ποια διαδικασία; Την ακούσατε. Ενώ υπήρχε διαδικασία εκπτώσεως σε εξέλιξη, έρχεται η απερχόμενη κοινοπραξία, η κοινοπραξία η οποία ήταν ήδη εγκατεστημένη στα άλλα δύο νοσοκομεία και οι τράπεζες και ζητούν να δοθεί και αυτό το έργο. Και το ζητούν αυτό οι τράπεζες, ευλόγως κατά την άποψή τους, γιατί ήθελαν να διασώσουν κάτι. 
      Καταθέτει ο συγκεκριμένος επιχειρηματίας πλαστογραφημένες εγγυητικές επιστολές. Οι τράπεζες οι οποίες εμπλέκονται και πρέπει να ελεγχθούν γι’ αυτό, δεν αντιλαμβάνονται τίποτα, ενώ θέλουν οι ίδιες να τον εγκαταστήσουν μέσα. Το Υπουργείο δεν αντιλαμβάνεται τίποτε. Η Δ.ΕΠ.Α.ΝΟ.Μ., οι υπηρεσίες της δεν αντιλαμβάνονται τίποτα. Και δεν είναι μόνο οι εγγυητικές επιστολές πλαστογραφημένες. Ακόμη και τα κοινοπρακτικά είναι πλαστογραφημένα. Η ίδια εταιρεία έχει επιδοθεί σε μια εκπληκτική «επιχείρηση», να κοροϊδεύει τους πάντες. Έχουμε ένα δημόσιο το οποίο φαίνεται ανίσχυρο, ανίκανο και απολύτως έτοιμο να εξαπατηθεί από τον πρώτο απατεώνα. Και αυτή η επίδοση συνεχίζεται. 
      Τι μας λέει, όμως, ο κ. Κακλαμάνης στις 17 Ιουνίου; Λέει ότι με βάση τα παραπάνω, αφού έχει αναθέσει πλέον το έργο του Αγρινίου στην περίφημη κοινοπραξία, η οποία έκανε τη φοβερή απατεωνιά, αναμένεται η υλοποίηση του έργου, η οποία δεν θα απέχει του συμβατικά προσδιορισμένου χρόνου. Και σε κάθε περίπτωση, κύριε Υπουργέ, θα είναι εντός του 2007, λέει ο κ. Κακλαμάνης. Τότε, αυτό το έτος δηλαδή, να «κλείσουμε» κρεβάτι στο Αγρίνιο μέχρι το τέλος του 2007, να μπούμε σε λίστα αναμονής. Να είμαστε γεροί βέβαια, αυτό ευχόμαστε, όπως λένε και οι συνάδελφοί μου εδώ. 
      Έρχομαι στη συνέχεια, στις 10 Φεβρουαρίου του 2006, πάλι ο κ. Κακλαμάνης. Του κάνουμε πάλι επανειλημμένες ερωτήσεις, βρε κάτι γίνεται εδώ, κάτι τρέχει, τα πάντα έχουν σταματήσει. Τι συμβαίνει; Απτόητος ο Υπουργός. Επανεξετάζει, λέει, τις εργασίες και σε περίπτωση που διαπιστωθεί πιθανότητα υπέρβασης των συμβατικών προθεσμιών, λέει ο κύριος Υπουργός, η Δ.ΕΠ.Α.ΝΟ.Μ., με γνώμονα το καλό του έργου, θα λάβει έγκαιρα τα απαιτούμενα μέτρα κατά της αναδόχου κοινοπραξίας. Μέχρι, δηλαδή, το Φεβρουάριο του 2006, «κοιμάται ύπνο βαθύ» το Υπουργείο Υγείας και ο τότε Υπουργός κ. Κακλαμάνης. 
      Έρχεται ο καινούργιος Υπουργός το Φεβρουάριο του 2006. Ξαναρωτάμε τι έχει γίνει. Λέει αυτό που του λένε -είναι βεβαίως ενάμιση μηνός Υπουργός- δηλαδή ότι μετά την επανάληψη των εργασιών, δεν έχουν γίνει οι υπερβάσεις των τμηματικών προθεσμιών. Σε όσες περιπτώσεις διαπιστώθηκαν αργοί ρυθμοί εξέλιξης, έγιναν παρεμβάσεις. Έτσι, θα αποφευχθούν οι αποκλίσεις από το συμβατικό χρονοδιάγραμμα. 
      Και εγώ σας ρωτάω το εξής, κύριε Υπουργέ, μετά από όλη αυτήν την κατάρρευση, μετά απ’ όλη αυτήν την απάτη, η οποία ξεδιπλώθηκε, γιατί εσείς πρέπει να μας πείτε τι έχετε κάνει: Τι έχετε κάνει για τις διοικήσεις της Δ.ΕΠ.Α.ΝΟ.Μ., τι έχετε κάνει για τα υπεύθυνα όργανα τα οποία έπρεπε να έχουν ελέγξει, τι έχετε κάνει για τις τράπεζες οι οποίες ήρθαν και με την υπογραφή του Υπουργού μεσολάβησαν, προκειμένου να πάρει η «ΕΡΓΑΣ» το έργο, τι ευθύνες έχουν αποδοθεί και σε ποιο στάδιο βρίσκονται αυτές οι ευθύνες;
      Αυτό το οποίο γνωρίζουμε εμείς, είναι ότι περιοχές ολόκληρες μένουν χωρίς καινούργια νοσοκομεία, ότι τα νοσοκομεία αυτά είχαν δρομολογηθεί, είχαν εξασφαλιστεί ποσά, είχαν εξασφαλιστεί προϋποθέσεις και ότι η Κυβέρνηση αυτή φαίνεται ανίκανη να ολοκληρώσει τρία νοσοκομεία, όταν η κυβέρνηση του ΠΑ.ΣΟ.Κ. είχε ολοκληρώσει είκοσι έξι και όταν όλη η Ελλάδα μπορεί να δει και να κρίνει. 
      Εσείς, βεβαίως, γνωρίζουμε πάρα πολύ καλά ότι την εποχή εκείνη δεν είχατε την ευθύνη για τα συγκεκριμένα. Σήμερα όμως που είστε εδώ, υποχρεούστε να δώσετε λόγο. Υποχρεούται η Κυβέρνησή σας να δώσει λόγο και ο Πρωθυπουργός σας, ο οποίος έλεγε …
      ΠΡΟΕΔΡΕΥΩΝ (Ιωάννης Τραγάκης): Πήρατε και το χρόνο της δευτερολογίας σας. 
      ΧΡΙΣΤΟΣ ΒΕΡΕΛΗΣ: Στη λέξη «Πρωθυπουργός», βλέπω ότι με διακόψατε. 
      ΠΡΟΕΔΡΕΥΩΝ (Ιωάννης Τραγάκης): Τι σας διέκοψα; Απλώς, για  να σας επισημάνω ότι έχετε περάσει ήδη τα οκτώ λεπτά κατά πολύ. Πήρατε και το χρόνο της δευτερολογίας σας. 
      ΧΡΙΣΤΟΣ ΒΕΡΕΛΗΣ: Έχω πάρει το χρόνο της δευτερολογίας μου.
      Να ολοκληρώσω για τον Πρωθυπουργό, κύριε Πρόεδρε, ή δεν μπορώ να το πω αυτό; 
      ΠΡΟΕΔΡΕΥΩΝ (Ιωάννης Τραγάκης): Δεν είπε τίποτα κανένας. Γιατί σας βλέπω με μια τάση …
      ΧΡΙΣΤΟΣ ΒΕΡΕΛΗΣ: Δεν έχω καμία τάση. Βλέπω μια Κυβέρνηση, η οποία έχει ένα ταλέντο…
      ΠΡΟΕΔΡΕΥΩΝ (Ιωάννης Τραγάκης): Όχι μόνο εσάς. Σας βλέπω με μια τάση μεμψιμοιρίας! 
      ΧΡΙΣΤΟΣ ΒΕΡΕΛΗΣ: Το ταλέντο είναι στην επικοινωνία και στη δημιουργία εικόνων. Διότι έργο δεν υπάρχει. Και το έργο φαίνεται εδώ. Και περιμένουμε τον κύριο Υπουργό να μας πει. 
      Να είστε καλά, κύριε Υπουργέ. Και χαίρω πάρα πολύ για την εξαιρετική γραβάτα την οποία φοράτε σήμερα! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Καλά, η πιο ωραία φιλοφρόνηση ήταν αυτή, απευθυνόμενη προς τον Υπουργό Υγείας, να είμαστε όλοι καλά! 
      Ο συνάδελφος κ. Μακρυπίδης έχει το λόγο. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Με την επερώτησή μας αυτή, κύριε Υφυπουργέ, σήμερα ερχόμαστε να ελέγξουμε την Κυβέρνηση της Νέας Δημοκρατίας για την παταγώδη αποτυχία της και στον τομέα της υγείας. Τρία χρόνια ήταν αρκετά για να μπορέσει να διαπιστώσει και ο τελευταίος πολίτης τη μεγάλη απόσταση των προεκλογικών σας λόγων και υποσχέσεων και των μετεκλογικών πρακτικών και πολιτικών σας. 
    Ειπώθηκαν από τους συναδέλφους -και από τον κ. Βερελή και από την κ. Γκερέκου και από τον κ. Παπαγεωργίου πολλά. Εγώ θα σας απευθύνω μια πρόκληση, κύριε Υφυπουργέ της Υγείας. Δεχόμαστε σήμερα μια σύγκριση. Να δεχθούμε τη «χειρότερη περίοδο» διακυβέρνησης, μεταπολιτευτικά, του ΠΑ.ΣΟ.Κ. και τη δική σας καλύτερη περίοδο, για να δούμε επιτέλους τα έργα και τις ημέρες σας, γιατί όντως για τη Νέα Δημοκρατία και το μη έργο, είναι έργο. Δεχόμαστε και σύγκριση και κρίση. 
    Να πω το εξής: Στον τομέα της υγείας τα τελευταία δέκα χρόνια διακυβέρνησης του ΠΑ.ΣΟ.Κ., από το 1994 μέχρι το 2004, έχουν γίνει δεκαεπτά καινούργια νοσοκομεία και δώδεκα επισκευάστηκαν με τον καλύτερο δυνατό τρόπο. Θα σας πω συγκεκριμένα ότι στη Δυτική Ελλάδα, κύριε Υφυπουργέ, και σε μια απόσταση μόλις διακοσίων χιλιομέτρων, μεταξύ Πελοποννήσου και Ηπείρου, από Πάτρα μέχρι Γιάννενα δηλαδή, έγιναν τέσσερα καινούργια νοσοκομεία επί κυβερνήσεων ΠΑ.ΣΟ.Κ., εκ των οποίων τα δύο πανεπιστημιακά, των Ιωαννίνων και του Ρίου. Έγιναν επίσης καινούργια νοσοκομεία στην Άρτα και στο Μεσολόγγι. Ήδη το 2003 προχωρήσαμε και στη δημοπράτηση καινούργιου νοσοκομείου στο Αγρίνιο. Σε μια απόσταση διακοσίων χιλιομέτρων, κάθε πενήντα χιλιόμετρα υπάρχει καινούργιο νοσοκομείο για να αναβαθμίσουμε έτσι τις υπηρεσίες υγείας στην περιφέρεια για τον ελληνικό λαό.
    Και ερωτώ: Τρία χρόνια διακυβέρνησης της χώρας από τη Νέα Δημοκρατία, τι κάνατε, κύριε Υπουργέ; Γιατί για νέο σχεδιασμό, για νέα νοσοκομεία δεν είστε σε θέση να κάνετε. Αποδειχθήκατε και ανίκανοι να προχωρήσετε έστω και ένα βήμα τα νοσοκομεία, τα οποία βρίσκονταν ήδη σε εξέλιξη επί κυβερνήσεων ΠΑ.ΣΟ.Κ. Γι’ αυτό είπα προηγουμένως ότι και το μη έργο είναι έργο για σας.
    Θα αναφερθώ για λίγο στο Νοσοκομείο του Αγρινίου. Έγινε δημοπράτηση και υπογράφτηκε από τον εργολάβο η σύμβαση στις 22.10.2003 με προϋπολογισμό περίπου 20.000.000 ευρώ όσον αφορά τις οικοδομικές εργασίες και 8.500.000 ευρώ για τον ιατρικό εξοπλισμό και με συμβατικό χρόνο ολοκλήρωσης των εργασιών σαράντα δύο μήνες, δηλαδή πλήρη αποπεράτωση τον Απρίλιο του 2007.
    Ερχόμαστε σήμερα, μετά από τρία χρόνια διακυβέρνησης της χώρας από τη Νέα Δημοκρατία, κύριε Υπουργέ, και ας κάνουμε έναν απολογισμό, παρά τις επανειλημμένες παρεμβάσεις που κάναμε το σύνολο των Βουλευτών του ΠΑ.ΣΟ.Κ. από την Αιτωλοακαρνανία, ο κ. Βερελής, ο κ. Μωραϊτης και εγώ, ακριβώς για να σας έχουμε σε ετοιμότητα γιατί βλέπαμε ότι η πολιτική ηγεσία του Υπουργείου Υγείας στο σύνολό της -και η σημερινή και η χθεσινή- βρισκόταν σε λήθαργο σε σχέση με τις υποχρεώσεις που είχε απέναντι στην  ολοκλήρωση των οικοδομών στα νοσοκομεία της επαρχίας, της περιφέρειας και συγκεκριμένα του Αγρινίου.
    Ποια είναι η πορεία του έργου όσον αφορά το Νοσοκομείο του Αγρινίου; Είναι όνειδος, κύριε Υπουργέ και χωρίς δόση υπερβολής, μπορώ να πω ότι είναι και σκάνδαλο για την Κυβέρνηση της Νέας Δημοκρατίας και πάνω απ’ όλα, είναι εμπαιγμός προς το λαό της Αιτωλοακαρνανίας, προς τους πολίτες του Δήμου Αγρινίου και της ευρύτερης περιοχής. Επί τρία χρόνια βρίσκεται στο σημείο που το παραλάβατε το Μάρτη του 2004, για να μην πω ότι τα όσα μεσολάβησαν, έρχονται να επιβεβαιώσουν την εκτίμηση που προηγουμένως και εγώ σας είπα ότι είναι όνειδος και σκάνδαλο και προηγουμένως εν εκτάσει ανέφερε ο κ. Βερελής.
    Θα σας πω μόνο το εξής: Ένα χρόνο μετά την ανάληψη της ευθύνης της διακυβέρνησης από τη Νέα Δημοκρατία, η Δ.ΕΠ.Α.Ν.Ο.Μ., προφανώς με εντολή του τότε Υπουργού Υγείας, αποφασίζει με αδιαφανείς διαδικασίες την απευθείας ανάθεση του έργου με προϋπολογισμό 28.000.000 ευρώ στην κοινοπραξία «ΕΡΓΑΣ» και αφού πρώτα κήρυξε έκπτωτο τον εργολάβο, χαρίζοντας ποινικές ρήτρες άνω του 1,2 εκατομμυρίων ευρώ. Να, γιατί προηγουμένως σας κατηγορήσαμε ότι όχι μόνο δεν προχωρήσατε στην ολοκλήρωση του έργου, αλλά έχετε και ευθύνες σχετικά με τον τρόπο που αντιμετωπίσατε τη διαδικασία των εργασιών του νοσοκομείου. Και δεν είναι μόνο αυτό. 
      Κύριε Υπουργέ, η Κυβέρνηση της Νέας Δημοκρατίας απαξιώνει την υγεία συνολικά στο Νομό Αιτωλοακαρνανίας. Να σας θυμίσω τι είπε προεκλογικά ο κ. Καραμανλής την 1η Μαρτίου 2004 στην κεντρική προεκλογική ομιλία του στο Αγρίνιο, οκτώ ημέρες πριν από τις εκλογές: «Σχεδιάζουμε την ανέγερση του νέου Νοσοκομείου Αγρινίου. Αναβαθμίζουμε τα Κέντρα Υγείας του νομού». Τάδε έφη ο κ. Καραμανλής, ο Πρωθυπουργός της χώρας, προκειμένου να υφαρπάξει την ψήφο των πολιτών του Νομού Αιτωλοακαρνανίας. Αυτά, προεκλογικά. 
      Μετεκλογικά, πού βρίσκεται η κατάσταση στον τομέα της υγείας στο Νομό Αιτωλοακαρνανίας; Καθυστέρηση, στασιμότητα όσον αφορά το Νοσοκομείο του Αγρινίου, αποδεικνύοντας πλέον ότι η Κυβέρνηση, όχι μόνο δεν μπορεί να σχεδιάσει νέα, αλλά ούτε αυτά που βρίσκονται σε εξέλιξη δεν μπορεί να ολοκληρώσει. 
      Σημαντικές ελλείψεις σε προσωπικό και σε εξοπλισμό στα κέντρα υγείας του Νομού Αιτωλοακαρνανίας και καμία πρόσληψη μέχρι σήμερα στο νομό, ούτε στα μεγάλα νοσοκομεία ούτε στα κέντρα υγείας. Υπάρχουν σοβαρότατες ελλείψεις σε προσωπικό στο Νοσοκομείο του Αγρινίου. Σημαντικές ειδικότητες γιατρών δεν υπάρχουν αυτήν τη στιγμή, με αποτέλεσμα η Μονάδα Εντατικής Θεραπείας, αν και έχει τον απαιτούμενο τεχνολογικό εξοπλισμό, να βρίσκεται σε αδράνεια. 
      Το καινούργιο Νοσοκομείο του Μεσολογγίου, παρ’ ότι αυξήθηκε ο αριθμός των κρεβατιών και δημιουργήθηκαν νέα τμήματα, λειτουργεί χωρίς να έχει αλλάξει ο οργανισμός του, κύριε Υπουργέ –ενώ ήταν υποχρεωμένη η Κυβέρνηση να προχωρήσει σε αναπροσαρμογή και αύξηση των οργανικών θέσεων- και μάλιστα με πενήντα και πλέον θέσεις, από τις ήδη υπάρχουσες οργανικές, σε έλλειψη. Ε, αυτό δεν είναι παροχή υπηρεσιών στον ευαίσθητο τομέα της υγείας στην περιφέρεια και στην Αιτωλοακαρνανία! Είναι εμπαιγμός! 
      Και αν λειτουργούν σήμερα τα κέντρα υγείας στην Αιτωλοακαρνανία, αυτό οφείλεται, όχι σ’ εσάς, κύριε Υπουργέ, όχι στην Κυβέρνηση της Νέας Δημοκρατίας. Οφείλεται αποκλειστικά και μόνο στον πατριωτισμό του ιατρικού, παραϊατρικού, διοικητικού και βοηθητικού προσωπικού των νοσοκομείων. 
      Θύμα της πολιτικής της Κυβέρνησης της Νέας Δημοκρατίας είναι ο τομέας της υγείας συνολικότερα. Στις προγραμματικές θέσεις σ’ αυτήν την Αίθουσα, το Μάρτιο του 2004, εξαγγείλατε δέκα χιλιάδες προσλήψεις προσωπικού. Ο Υπουργός Υγείας, κ. Κακλαμάνης, στις 8.5.2005 ανακοίνωνε: «Για το 2005 θα προχωρήσουμε σε εννιάμισι χιλιάδες προσλήψεις προσωπικού στον τομέα της υγείας». Στις 23.2.2007, όσον αφορά το 35% των οργανικών θέσεων του νοσηλευτικού προσωπικού της χώρας, αυτές παραμένουν κενές. Έλλειψη πέντε χιλιάδων γιατρών. Τριάντα χιλιάδες και πλέον κενές οργανικές θέσεις έχουμε στο νοσηλευτικό προσωπικό, την ίδια στιγμή που διαπιστώνουμε και εμείς και ο ελληνικός λαός την κοινωνική υπερευαισθησία σας, όσον αφορά την πρόσληψη αγροφυλάκων και όχι ιατρικού και νοσηλευτικού προσωπικού, προκειμένου να εξυπηρετήσετε για μια ακόμη φορά τα «γαλάζια» παιδιά και τους υμέτερους. 
      Τελειώνω με το εξής, κύριε Πρόεδρε, και ευχαριστώ για την ανοχή σας. 
      Κύριε Υπουργέ, όντως κάνατε ένα κατόρθωμα. Βάλατε την υγεία στην εντατική, αντί να δημιουργήσετε θέσεις, για να μπορούν να έχουν οι έχοντες ανάγκη την εντατική Έλληνες πολίτες. Γι’ αυτό σήμερα σας εγκαλούμε και γι’ αυτό πολύ γρήγορα θα αποφανθεί για την ατολμία σας, για την αδράνειά σας και για την απραξία σας ο ελληνικός λαός.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Θα ήθελα να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Περί κυρώσεως αποφάσεων υπαγωγής Επενδυτικών Σχεδίων στο άρθρο 9 του ν. 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» και άλλες διατάξεις». 
      Επίσης η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργού Επικρατείας «Καταχώριση δημοσιεύσεων των φορέων του Δημοσίου στον περιφερειακό και τοπικό Τύπο και άλλες διατάξεις».
      Επίσης με επιστολή που πήραμε από το Γενικό Γραμματέα της Κοινοβουλευτικής Ομάδας της Νέας Δημοκρατίας, μας γνωρίζει ότι στην παρούσα επερώτηση ορίζεται ως Κοινοβουλευτικός Εκπρόσωπος ο συνάδελφος κ. Μιλτιάδης Βαρβιτσιώτης. 
      Επίσης από τον Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. πήραμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος Βουλευτής κ. Νασιώκας. 
      Τέλος, από τον Πρόεδρο του Συνασπισμού Ριζοσπαστικής Αριστεράς πήραμε επιστολή με την οποία μας γνωρίζει ότι στην παρούσα επερώτηση ορίζεται ως Κοινοβουλευτικός Εκπρόσωπος του Συνασπισμού ο κ. Λεβέντης. 
      Το λόγο τώρα έχει ο συνάδελφος κ. Μωραΐτης.
      ΑΘΑΝΑΣΙΟΣ ΜΩΡΑΪΤΗΣ: Ευχαριστώ, κύριε Πρόεδρε.
      Εξελίσσεται, αγαπητοί κύριοι συνάδελφοι, μια συζήτηση σήμερα στην Ολομέλεια με αφορμή την επερώτηση μας για τα τρία νοσοκομεία και έχουν κατατεθεί μια σειρά από στοιχεία και πάρα πολλές ερωτήσεις προς τον Υφυπουργό Υγείας. Ειλικρινά απορώ αν πράγματι στις ερωτήσεις οι οποίες έχουν κατατεθεί από τους συναδέλφους Βουλευτές, στα στοιχεία τα οποία κατατίθενται σήμερα για το τι έχει συμβεί τα τελευταία χρόνια, μπορούν πράγματι να υπάρχουν σοβαρές, ειλικρινείς αλλά και ξεκάθαρες απαντήσεις και τοποθετήσεις.
      Κύριε Υπουργέ, εάν περάσετε στο δρόμο έξω από το Αγρίνιο θα δείτε μια μεγάλη πινακίδα επί της εθνικής οδού. Η πινακίδα αυτή αναγράφει «νέο Νοσοκομείο Αγρινίου» και αναφέρει το παρόν έτος, το 2007 ως έτος παράδοσης του έργου προς χρήση.
      Αυτή η πινακίδα, κύριε  Υπουργέ, είναι η απόδειξη της πολιτικής ανευθυνότητας της Κυβέρνησής σας απέναντι στους Αιτωλοακαρνάνες. Μια πολιτική ανευθυνότητα η οποία δεν σταματά εκεί. Γιατί ήσασταν πολύ μεγάλοι στις κουβέντες, αλλά  μικροί στα έργα. Το είπαν και οι συνάδελφοί μου πριν και ο κ. Βερελής και ο κ. Μαρκυπίδης και αντίστοιχα ο κ. Παπαγεωργίου και η κ. Γκερέκου για τα άλλα νοσοκομεία. Ήρθατε και υποσχεθήκατε σε όλους τα πάντα. Δεν είχατε κανένα χρονοδιάγραμμα, δεν είχατε καμία στρατηγική και γι’ αυτό σήμερα πέφτετε μέσα στο λάκκο τον οποίο εσείς δημιουργήσατε. 
      Διανύουμε το 2007 και απ’ ό,τι φαίνεται αν δεν έρθουν τα χειρότερα να απενταχθεί το έργο ή κάτι άλλο να πάει στραβά, μιλάμε ότι το Νοσοκομείο του Αγρινίου βάσει των δικών σας προγραμματισμών, δεν πρόκειται να δημιουργηθεί ούτε το 2010 ούτε το 2011. Καταφέρατε κι αυτό το έργο όπως και μια σειρά άλλων έργων, κύριε Υφυπουργέ, να προχωρήσει με την επόμενη κυβέρνηση. Και η επόμενη κυβέρνηση θα είναι η υπεύθυνη κυβέρνηση του ΠΑ.ΣΟ.Κ. που απέδειξε ότι ό,τι αναλαμβάνει μπορεί πραγματικά να το φέρει εις πέρας.
      Ήρθαν τα στοιχεία πριν. Στα δέκα χρόνια του ΠΑ.ΣΟ.Κ. έγιναν είκοσι έξι νοσοκομεία στη χώρα. Και ερωτώ στα τρία χρόνια διακυβέρνησής σας, ποιο ήταν το αποτέλεσμα το δικό σας; 
      Ήρθε ο Πρωθυπουργός ο κ. Καραμανλής στην Αιτωλοακαρνανία προεκλογικά και υποσχέθηκε σε όλους τα πάντα: Νέο νοσοκομείο, εκσυγχρονισμό του Ε.Σ.Υ., υποσχέθηκε νέες θέσεις γιατρών στα νοσοκομεία, πρόσληψη ιατρικού προσωπικού, νέες ειδικότητες που λείπουν. Και τι έγινε απ’ όλα αυτά σήμερα; Δεν έγινε τίποτα. Και θα σας φέρω και ένα παράδειγμα για να καταλάβετε το ποια είναι η άποψή σας, η θέση σας ή αν πραγματικά σκέφτεστε λίγο την Αιτωλοακαρνανία.
      Έγινε η μεγάλη προκήρυξη για τους εργαζόμενους στο Ε.Κ.Α.Β.. Στην Αιτωλοακαρνανία δεν υπήρχε ούτε μια θέση πρόσληψης σε κανένα νοσοκομείο για το Ε.Κ.Α.Β.. Αυτό πιστεύω ότι δείχνει την ευαισθησία σας, αυτό δείχνει τη στρατηγική σας για την Αιτωλοακαρνανία και την περιφέρεια συνολικότερα.
      Πράγματι, λοιπόν, αναρωτιέμαι τι θα πείτε στους Αιτωλοακαρνάνες σε πολύ σύντομο χρονικό διάστημα, κύριε Υφυπουργέ, όταν θα χρειαστεί να κάνετε τον κυβερνητικό σας απολογισμό γι’ αυτό το έργο, το Νοσοκομείο Αγρινίου το οποίο το καταντήσατε έργο φάντασμα.
      Κύριε Υπουργέ, στα δημόσια έργα πράγματι συμβαίνουν πολλές φορές διάφορα πράγματα. Στην οικονομία της αγοράς τίποτα δεν πάει με αυτόματο πιλότο και γι’ αυτόν ακριβώς το λόγο οφείλει η εκάστοτε Κυβέρνηση να προσέχει πού, πώς αλλά και σε ποιους αναθέτει τα δημόσια έργα. Πώς με λίγα λόγια διαχειρίζεται το χρήμα του ελληνικού λαού.
      Στην περίπτωση του Νοσοκομείου Αγρινίου αλλά και των δυο άλλων νοσοκομείων που συζητούμε, εσείς το αφήσατε στο έλεος της αφερεγγυότητας και των ακάλυπτων εγγυητικών επιστολών.
      Κάνετε ένα μεγάλο λάθος, κύριε Υφυπουργέ, εάν νομίζετε ότι σήμερα έρχεστε σ’ αυτήν την Αίθουσα να μας απαντήσετε λίγο εύκολα και κάπως έτσι, ότι έχει ευθύνες το ΠΑ.ΣΟ.Κ., λίγες ευθύνες ο προηγούμενος Υπουργός, έλα μωρέ αυτά συμβαίνουν λίγο-πολύ πάντα, το έργο σήμερα προχωρά και σας δίνω και ημερομηνία.
     Αυτή δεν είναι υπεύθυνη στάση. Αυτά μπορείτε να τα λέτε μεταξύ σας, αυτά μπορεί να τα λέει ο ένας Υπουργός στον άλλον, δεν μπορείτε, όμως, να τα λέτε σοβαρά στον ελληνικό λαό. Οφείλετε απαντήσεις εάν θέλετε, κύριε Υπουργέ, ακόμα και για λογαριασμό του προκατόχου σας. Και πρέπει να μας δώσετε συγκεκριμένες απαντήσεις στα ερωτήματα που ετέθησαν αλλά που θέτω κι εγώ.
      Πώς μας προέκυψε ξανά μετά από όλη αυτήν τη μεγάλη φασαρία -και γνωρίζοντας πολύ καλά το τι είχε προηγηθεί- το φρούτο της «ΕΡΓΑΣ» από το παράθυρο.
      Εμείς εδώ και πάρα πολύ καιρό με απανωτές ερωτήσεις, δηλώσεις και παρεμβάσεις λέγαμε αυτό το οποίο λέει όλος ο κόσμος. Μόνο το Υπουργείο, μόνο εσείς δεν βλέπατε το ποια είναι η πραγματικότητα. Εμάς δεν μας πείθετε, όπως δεν πείθετε και κανέναν όταν λέτε απλά ότι δεν γνωρίζατε για τις πλαστές εγγυητικές επιστολές. Ας ρωτούσατε μια τράπεζα, κύριε Υπουργέ! Ποτέ δεν μας απαντήσατε και ποτέ δεν είδατε σοβαρά και υπεύθυνα τον κοινοβουλευτικό έλεγχο από πλευράς μας και να μας πείτε πώς φτάσατε στην επιλογή της «ΕΡΓΑΣ».
      Θέλετε να μας πείσετε ότι η Κυβέρνηση έπεσε ξαφνικά από τα σύννεφα και ότι δεν γνώριζε. Ότι σε ένα ολόκληρο Υπουργείο δεν υπήρξε ένας λογικός άνθρωπος να κάνει το αυτονόητο. Αυτό που κάνει ο οποιοσδήποτε πολίτης που έχει έστω και μια απλή συναλλαγή, να ελέγξει, δηλαδή, τη φερεγγυότητα των εγγυητικών επιστολών. Τελικά φαίνεται, όμως, ότι το Υπουργείο σας είναι τροχονόμος πλαστών εγγυητικών επιστολών. 
     Ειλικρινά θέλω μία απάντηση και σ’ ένα άλλο ερώτημα. Πώς είναι δυνατόν έτσι ξαφνικά και από το πουθενά η εν λόγω εταιρεία να αναλαμβάνει και τα τρία έργα μαζί. Πλαστές δεν ήταν μόνο οι εγγυητικές επιστολές της «ΕΡΓΑΣ», κύριε Υπουργέ, πλαστή ήταν και όλη η δήθεν υπεύθυνη στάση της Κυβέρνησης αλλά και οι πρωτοβουλίες που δήθεν ανέλαβε. 
     Για την Αιτωλοακαρνανία είχαμε τρία χαμένα χρόνια. Αυτό λέγεται κόστος και δεν είναι οικογενειακή σας υπόθεση, για την οποία δεν θα λογοδοτήσετε. Και αναρωτιέμαι πραγματικά σήμερα, με ποια αξιοπιστία μπορείτε να μας διαβεβαιώσετε εσείς για τη συνέχεια αυτού του έργου. 
     Επίσης υπάρχουν κάποια ερωτήματα που θέλουν απαντήσεις:
      Μπορείτε να μας δώσετε σήμερα μια ημερομηνία ολοκλήρωσης του νέου Νοσοκομείου Αγρινίου;
      Μπορείτε, κύριε Υπουργέ, να μας διαβεβαιώσετε όλους τους Έλληνες πολίτες ότι δεν υπάρχει κανένας κίνδυνος απένταξης των έργων από το Γ΄ Κοινοτικό Πλασίο Στήριξης; 
     Κι ενώ όλα αυτά τα τραγελαφικά συμβαίνουν, εσείς κρίνατε ώριμες τις συνθήκες και τη συγκυρία, βεβαίως, για να προκηρύξετε τους διαγωνισμούς για τον τεχνολογικό εξοπλισμό.
      Πιστεύω ότι εδώ μπαίνουν πάρα πολλά ερωτήματα και ο κάθε ένας μπορεί να σκεφτεί πολλά πράγματα. Αυτό, όμως, που θέλω να πω, είναι ότι αποδεικνύεται πλέον ένας τραγέλαφος, ένα αλαλούμ, ένας ερασιτεχνισμός από μέρους σας. Όλα αυτά, όμως, δυστυχώς τα πληρώνει ο ελληνικός λαός, όλα αυτά δυστυχώς τα πληρώνει σήμερα η Αιτωλοακαρνανία, στην οποία υποσχεθήκατε τα πάντα και τίποτα δεν προχωράτε από τις μεγάλες υποσχέσεις τις δικές σας και του Πρωθυπουργού. 
     Κύριε Υπουργέ, οι δικαιολογίες, οι καθυστερήσεις, οι παλινωδίες, ειδικά για τα θέματα υγείας των πολιτών δεν στέκουν ούτε δευτερόλεπτο σε μια κριτική. Και αυτό βέβαια αφορά όλους μας και όλες τις κυβερνήσεις που πέρασαν ή θα περάσουν από αυτόν τον τόπο. Κάθε μέρα λειτουργίας που χάνεται για ένα νέο νοσοκομείο, κάθε δευτερόλεπτο που χάνεται για τις μονάδες εντατικής θεραπείας που εσείς κρατάτε κλειδωμένες, όπως στο Νοσοκομείο Αγρινίου, έχουν κόστος στην ανθρώπινη ζωή. Δεν μπαίνουν όλα στο βωμό των εργολαβιών, του σκοτεινού κόσμου των πλαστών εγγυητικών επιστολών και των εκλεκτικών επιχειρηματικών συγγενειών. Όπως έλεγε και μια ελληνική ταινία «υπάρχει και φιλότιμο», κύριε Υπουργέ!
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Ιωάννης Τραγάκης): Ευχαριστούμε τον κ. Μωραϊτη.
Κυρίες και κύριοι συνάδελφοι, έχω την τιμή  να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τέσσερις συνοδοί-καθηγητές από το 2ο Γυμνάσιο Λέρου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΑΡΙΣΤΟΤΕΛΗΣ  ΠΑΥΛΙΔΗΣ (Υπουργός Αιγαίου και Νησιωτικής Πολιτικής):   Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ ( Ιωάννης Τραγάκης):  Ορίστε, έχετε το λόγο.
      ΑΡΙΣΤΟΤΕΛΗΣ  ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Ο συνάδελφος κ. Χρύσης, Βουλευτής Δωδεκανήσου, κι εγώ σας καλωσορίζουμε.
      ΑΝΔΡΕΑΣ  ΜΑΚΡΥΠΙΔΗΣ:  Γι’ αυτό ήλθατε;
      ΑΡΙΣΤΟΤΕΛΗΣ  ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Γι’ αυτό, κυρίως, ήλθα. Για να έλθουν εδώ, κύριοι συνάδελφοι, από τα παραμεθόρια νησιά, περιπέτεια μεγάλη. Όμως, παρ΄ όλα αυτά είχαν την επιμονή να έλθουν και να δουν εσάς, κυρίως, εδώ στο Κοινοβούλιο.
      Καλωσορίσατε.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε τον Υπουργό Αιγαίου και Νησιωτικής Πολιτικής.
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
      ΑΘΑΝΑΣΙΟΣ  ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο κ. Παυλίδης, είχε δεν είχε, μας πέρασε ένα μήνυμα, όπως περάσαμε κι εμείς προηγουμένως σε μία επίκαιρη ερώτηση της συναδέλφου ότι πια οι πλόες έχουν ασφάλεια. Οι νησιώτες πρέπει να αισθάνονται ασφαλείς, διότι υπάρχουν στα ακτοπλοϊκά καράβια γιατροί.
      Κύριε Πρόεδρε, κύριοι συνάδελφοι, είναι γεγονός ότι η σημερινή συζήτηση που γίνεται  εκ μέρους των συναδέλφων του ΠΑ.ΣΟ.Κ. είναι μία ωραία συζήτηση που έχει ιστορική σημειολογική σημασία. Θα  πούμε, όμως, τι γίνεται κι  έτσι θα δοθεί πειστική απάντηση στις αιτιάσεις των συναδέλφων. 
      Βέβαια, αγαπητοί συνάδελφοι, δεν έχετε καταλάβει ότι ο λαός σάς καταψήφισε για τις συγκεκριμένες πολιτικές σας, για τις συγκεκριμένες παλινωδίες, για τις συγκεκριμένες αποφάσεις που είχατε πάρει και θεωρείτε τη Νέα Δημοκρατία, με μία επιθετική ορολογία,   ότι είναι «αρπακτικά». Δηλαδή τι είμαστε; «Αρπακτικά» ψήφων; Κατ’ αυτόν τον τρόπο υποβαθμίζετε το λαό που εκπροσωπείτε, γιατί άκουσα τον κ. Μακρυπίδη -και λείπει αυτήν τη στιγμή- να λέει ότι «αρπάξατε» τις ψήφους του ελληνικού λαού. Ο ελληνικός λαός έχει μυαλό, έχει δυνατότητα να κρίνει και να συγκρίνει και επέλεξε εμάς, διότι η ιστορία σας ήταν τέτοια  που του έδωσε το δικαίωμα να σας απαλλάξει, για να μη συνεχίσετε το καταστροφικό σας έργο. 
      Οι αγαπητοί συνάδελφοι πήραν το χρόνο της δευτερολογίας και φαίνεται ότι εντός ολίγου θα μείνουμε ελάχιστοι στην Αίθουσα. Όμως θα υπάρχουν τα Πρακτικά, τα οποία θα διαβάσουν, και θα πάρουν τις απαντήσεις γραπτώς πλέον.
      Είπε ο κ. Βερελής και οι άλλοι συνάδελφοι του ΠΑ.ΣΟ.Κ. ότι το ΠΑ.ΣΟ.Κ. έκανε πολλά νοσοκομεία. Δεν το αμφισβήτησε κανείς αυτό, ούτε σας έχει πει  ότι τα νοσοκομεία τα κάναμε εμείς. Τα περισσότερα νοσοκομεία τα κάνατε εσείς, έγιναν επί κυβερνήσεως ΠΑ.ΣΟ.Κ.. 
      Όμως επειδή βλέπω να μην ξέρετε ακριβώς την ιστορία, θα την επαναλάβω -την είχα πει και προχθές σε μία επίκαιρη επερώτηση-  και θα σας πω πώς έγινε όλη αυτή ακριβώς η διαδικασία των πολλών νοσοκομείων επί κυβερνήσεων ΠΑ.ΣΟ.Κ.. 
      Η Συνθήκη του Μάαστριχτ δεν έδινε τη δυνατότητα από τους πόρους της Ευρωπαϊκής  Ένωσης να κτίζουμε νοσοκομεία. Αυτό ήταν ακριβώς το πρόβλημα που είχε η δική μας κυβέρνηση την περίοδο 1989-1993 και  δεν σχεδιάσαμε να οικοδομήσουμε νέα νοσοκομεία. Έρχεται η κυβέρνηση ΠΑ.ΣΟ.Κ. το 1993 με το μακαρίτη Ανδρέα Παπανδρέου -Υπουργός Υγείας ήταν ο Δημήτρης Κρεμαστινός- και το περιοδικό  “Spiegel” γράφει σε συγκεκριμένο άρθρο του: «Πού θα πάτε Ευρωπαίοι; Στην Ελλάδα; Μα, εκεί υπάρχουν άθλιες συνθήκες νοσοκομειακής περίθαλψης». Τότε, μ’ αυτό το περιοδικό –και είχε τότε η κυβέρνησή σας την Προεδρία-  κατόρθωσε ο μακαρίτης Παπανδρέου να ανατρέψει τα δεδομένα της Ευρωπαϊκής  Ένωσης και να διατεθούν πόροι από το Β΄ Κοινοτικό Πλαίσιο Στήριξης για να κτιστούν τα νοσοκομεία αυτά, για τα οποία βέβαια εσείς είστε υπερήφανοι, αλλά κι εμείς, όμως, γιατί έχουμε τέτοιες νοσοκομειακές μονάδες, τις οποίες τις απολαμβάνει ο ελληνικός λαός.
Αυτή είναι ακριβώς η μικρή ιστορία των νοσοκομείων. Θα πρέπει να καταλάβετε κάτι γιατί φαίνεται ότι δεν το έχετε εννοήσει. Είπατε ότι εσείς κάνατε δεκαεπτά νοσοκομεία, σαν να λέτε ότι κι εμείς πρέπει να κάνουμε ισάριθμα Νοσοκομεία για να έχουμε ένα συγκριτικό στοιχείο. Τα νοσοκομεία δεν είναι κολυμβητήρια, δεν γίνεται κάθε μικρή πόλη να έχει και ένα νοσοκομείο. Σχεδιάστηκαν αυτά τα νοσοκομεία, χωροθετήθηκαν και έγιναν και τώρα συνεχίζουμε για να ολοκληρώσουμε τις δικές σας «αμαρτίες». Δεν θα σας πάω στο νοσοκομείο της Αλεξανδρούπολης που έχει τελειώσει εδώ και τόσα χρόνια. Λειτουργεί τόσα χρόνια και οι κατασκευαστικές «αμαρτίες» είναι συγκεκριμένες και έχουμε όλες αυτές τις «πληγές» ανοικτές. 
	Ας έλθουμε τώρα επί του προκειμένου, Κατερίνη, Κέρκυρα και Αγρίνιο. Η Κατερίνη και η Κέρκυρα έχουν όμοια στοιχεία. Το Αγρίνιο έχει μία άλλη διαδρομή. Χαίρομαι, αγαπητοί συνάδελφοι, διότι προερχόμενοι όλοι από την επαρχία, όπως κι εγώ, αναφέρεστε σ’ ένα συγκεκριμένο θέμα των νοσοκομείων σας. Αυτό το λέω διότι εγώ έζησα το δικό μου νοσοκομείο, το Νοσοκομείο της Λαμίας, της Φθιώτιδος με την περιπέτειά του και την ιστορία του. Είναι ένα νοσοκομείο το οποίο δόθηκε σε μία εταιρεία που δεν είχε καμία πιστοληπτική επιφάνεια με μία έκπτωση 60% γνωρίζοντας εκ των προτέρων ότι δεν επρόκειτο να τελειώσει. Τα δύο αυτά μεγάλα Νοσοκομεία Κέρκυρας και Κατερίνης πήραν εκπτώσεις με την εργολήπτρια τότε εταιρεία, την «ΕΡΓΑΣ» που και αυτή δεν είχε πιστοληπτική επιφάνεια, αλλά ήσαν όλα τα καλόπαιδα της Χαριλάου Τρικούπη. Τα έχω ξαναπεί αυτά και θα τα ξαναπώ γιατί η μήτηρ της μαθήσεως είναι η επανάληψη. 
      Αγαπητοί συνάδελφοι, δεν τους ενδιέφερε αν θα φτιαχτούν νοσοκομεία από τις συγκεκριμένες εταιρείες και απεδείχθη ότι δεν τους ενδιέφερε. Τους ενδιέφερε να παίξουν τους τζίρους των έργων στο Χρηματιστήριο για να ανεβάσουν τις μετοχές τους. Δεν τους ενδιέφερε η τύχη των εταιρειών τους και είναι γνωστό ποια ήταν η τύχη τους. Η χρηματιστηριακή τύχη, όμως, τους ενδιέφερε διότι εκεί παίχτηκαν τα χρήματα. 
	Ας έλθουμε τώρα στο συγκεκριμένο θέμα. Ο συνάδελφος κ. Παπαγεωργίου τοποθετήθηκε και ανέφερε το ιστορικό των νοσοκομείων. Σας είπα ότι το ένα είναι αντίγραφο του άλλου, Κέρκυρα και Κατερίνη. Δεν θα αναφερθώ σε ιστορικά δεδομένα, απλώς και μόνο θα κάνω κάποιες προσθήκες για να εξηγήσω, ακριβώς, το τι έγινε εκείνη την περίοδο. 
      Οι υποσχέσεις που είχαν δοθεί εκείνη την προεκλογική περίοδο για να τελειώσουν τα νοσοκομεία ήταν ακριβώς βάσει της ενημέρωσης που είχαμε και των δεδομένων από τις εργολήπτριες εταιρείες, όση πληροφόρηση μπορούσαμε να έχουμε από τις τεχνικές υπηρεσίες και από τη Δ.ΕΠ.Α.ΝΟ.Μ. γιατί ήμασταν στην αντιπολίτευση εκείνη την εποχή. Πιστεύαμε ότι τα πράγματα, παρά τη δραματική καθυστέρηση που είχαν, θα έφταναν τέλος πάντων σε ένα αίσιο αποτέλεσμα. 
	Κύριε Παπαγεωργίου, είπατε ότι πήραμε ένα νοσοκομείο το οποίο βρισκόταν στην περιοχή σας, στην Κατερίνη, σε ένα επίπεδο 50%-55% και πέρασαν και χάσαμε τρία χρόνια. Μα εδώ χάθηκαν επτά χρόνια από την υπογραφή της σύμβασης έως το συμπληρωματικό χρόνο που εσείς δώσατε άκριτα από το 2000 έως το 2003. Υπήρχε, δηλαδή, μία εργολαβία που υπέγραψε η Δ.ΕΠ.Α.ΝΟ.Μ. από το 1997 με χρόνο περαίωσης το 2000. Εσείς είναι σαν να συνυπογράφετε μία εργολαβία ξανά για το 2000-2003 και βέβαια το νοσοκομείο δεν τελειώνει. Το νοσοκομείο βέβαια δεν τέλειωσε. Όπως ξέρετε πολύ καλά, η ανάδοχος κοινοπραξία το Σεπτέμβριο του 2003 υπέβαλε αίτηση για διάλυση της εργολαβίας, αφού παρήλθε και το χρονικό διάστημα της τριετίας που της δώσατε το δικαίωμα. Το έκανε αυτό για λόγους δικούς της, επειδή δεν είχε οικονομική επιφάνεια διότι τα χρήματα τα «τζιράρισε» κάπου αλλού που θα ήταν αποδοτικότερα, βλέποντας ότι οι τιμές που είχε δώσει τη περίοδο του 1997 δεν τη συνέφεραν πλέον για να συνεχιστεί το έργο.
      Η διάλυση, λοιπόν, της εργολαβίας γίνεται με ένα κοινοπρακτικό, με το φιλικό διακανονισμό. 
      Εγώ δεν θέλω να κάνω σχόλιο για το αν θα έπρεπε να ήταν φιλικός διακανονισμός ή θα έπρεπε να κηρυχθεί έκπτωτη η εταιρεία. Ο κάθε ένας χειρισμός έχει τη δική του προοπτική και δημιουργεί τη δική του προβληματική κατάσταση σε κάθε έργο.
      Στη Λαμία, αγαπητοί συνάδελφοι, μετά από παρεμβάσεις δικές μου -πήγα στον εισαγγελέα την εταιρεία αυτή- φτάσαμε στο σημείο από τη μεγάλη πίεση, την οποία ασκούσαμε τότε –εγώ που την ασκούσα- στον εισαγγελέα και κηρύξαμε έκπτωτη την εταιρεία. Ήρθε, όμως, το Υ.ΠΕ.ΧΩ.Δ.Ε. και δημιούργησε συνθήκες φιλικού διακανονισμού. Η δε εταιρεία προσέφυγε στα δικαστήρια, είπε ότι επλανήθη από τα τεύχη δημοπράτησης και ζητούσε από το ελληνικό δημόσιο 1.100.000.000. 
      Όλη αυτή η ιστορία είναι ακόμα στη δικαιοσύνη. 
      Σας το αναφέρω απλώς και μόνο για την ιστορία, διότι το Νοσοκομείο της Λαμίας, ένα νοσοκομείο το οποίο ήταν σχεδόν απενταγμένο, σήμερα λειτουργεί. Και βεβαίως οι οποιεσδήποτε δικαστικές διαμάχες μεταξύ της εργολήπτριας εταιρείας και του ελληνικού δημοσίου συνεχίζονται και θα συνεχίζονται. Κι ούτε αυτό θα συμβεί και με την καινούργια εταιρεία, νέα «ΕΡΓΑΣ» – ελληνικό δημόσιο – Δ.ΕΠ.Α.ΝΟ.Μ..
      Αυτή είναι ακριβώς η ιστορία όσον αφορά το Νοσοκομείο της Κέρκυρας.
      Έρχεστε, βέβαια, να πείτε, ότι γίνεται φιλικός διακανονισμός. Και σας είπα, δεν κάνω σχόλιο, δεν κάνω κριτική για το αν θα έπρεπε να ήταν φιλικός διακανονισμός ή να κηρυχθεί αμέσως έκπτωτη η εταιρεία και αφού ξεκαθάριζαν την αποτύπωση της εργολαβίας, να έφταναν σε καινούργια προκήρυξη. Και αποφάσισε η τότε διοίκηση της Δ.ΕΠ.Α.ΝΟ.Μ. στο φιλικό διακανονισμό –ήταν μία λύση η οποία έδινε μία επιχειρηματολογία βιωσιμότητας- και πράγματι προχώρησαν προς αυτήν τη λύση. 
      Ξέρετε πολύ καλά, ότι αυτός ο φιλικός διακανονισμός δεν έδινε τη δυνατότητα να γίνει πιστευτό ότι η καινούργια εταιρεία, η νέα «ΕΡΓΑΣ», θα μπορούσε να συνεχίσει το έργο. Διότι το έργο, το οποίο κατά το χρονικό διάστημα αυτό είχε αποδώσει, ήταν σε τέτοιο μικρό επίπεδο, που δεν έδινε τη δυνατότητα σε κανέναν σοβαρά ασχολούμενο περί τα οικοδομικά, να πει ότι η εταιρεία αυτή θα μπορούσε να ολοκληρώσει το έργο. Εκατόν ογδόντα χιλιάδες (180.000) ευρώ ήταν ο μέσος όρος των μηνιαίων δαπανών για το Γενικό Νοσοκομείο Κερκύρας και 50.000 ευρώ για το Γενικό Νοσοκομείο Κατερίνης το 2005. Αυτή ήταν, λοιπόν, η εικόνα.
      Όταν ανέλαβε τη διακυβέρνηση η Νέα Δημοκρατία, ήταν σε εξέλιξη ο διαγωνισμός αυτός, ο οποίος λέτε ότι δεν ολοκληρώθηκε και δεν ανοίχθηκαν οι προσφορές, ενώ αν άνοιγαν, θα μπορούσε να δοθεί η καινούργια εργολαβία, αφού είχε εκτιμηθεί όλο το έργο και είχαν μετρηθεί οι υπολειμματικές μελέτες και εργολαβικές υποχρεώσεις και θα μπορούσε να τελειώσει. 
      Θα σας πω το εξής: Επειδή είναι υποθετικό το ερώτημα, θα μπορούσε να συμβεί κι αυτό. Εθεωρήθη, όμως, ότι η προσφορότερη λύση στη συγκεκριμένη περίοδο, μετά από εισήγηση της Δ.ΕΠ.Α.ΝΟ.Μ., δεν ήταν άλλη από το να επανέλθει στην επιφάνεια η παλαιά πρόταση της Δ.ΕΠ.Α.ΝΟ.Μ., αυτή  του φιλικού διακανονισμού. 
      Αυτό ήταν ακριβώς και το αιτιολογικό που ο πρώην Υπουργός, ο κ. Κακλαμάνης, υπέγραψε το να έλθει στην επιφάνεια ο φιλικός διακανονισμός, παρά να πάμε σε ένα διαγωνισμό, με τον οποίο θα δημιουργούνταν αμφιβολίες.
      ΕΚΤΟΡΑΣ ΝΑΣΙΩΚΑΣ: Ακριβώς το αντίθετο. Ακύρωσε τη…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Από την εισήγηση την οποία είχε από τη Δ.ΕΠ.Α.ΝΟ.Μ..
      Το λέω ακριβώς αυτό, διότι διετυπώθησαν κάποιες αιχμές «ιδού η διαπλοκή», «ιδού η αδιαφάνεια στην όλη διαχείριση του οικοδομικού εργολαβικού έργου Κέρκυρας και Κατερίνης».
Αυτή ήταν η εκτίμηση η οποία έγινε από τη Δ.ΕΠ.Α.ΝΟ.Μ..
      Για το φιλικό διακανονισμό άκουσα τον κ. Βερελή να λέει: «Πώς είναι δυνατόν να δώσετε και το Νοσοκομείου Αγρινίου να φτιάξει αυτή η εταιρεία, η νέα «ΕΡΓΑΣ», με τη νέα κοινοπρακτική μορφή την οποία έχει;». Αλλά δεν είχε καμία σχέση, όπως εξετάστηκαν αυτά τα στοιχεία από συγκεκριμένους ερευνητές της Δ.ΕΠ.Α.ΝΟ.Μ. προκειμένου να δουν ποιο είναι το νέο σχήμα κοινοπραξίας -το όνομα μπορεί να είναι το ίδιο, «ΕΡΓΑΣ», νέα «ΕΡΓΑΣ» και θα μου πείτε ότι είναι κάτι παρόμοιο με την «Ολυμπιακή», νέα «Ολυμπιακή», που υπήρξε ως σχέδιο. 
      Με το θέμα του Νοσοκομείου Αγρινίου τι έγινε;
      ΕΚΤΟΡΑΣ ΝΑΣΙΩΚΑΣ: Με την παλαιά σύμβαση…
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε, κύριε Νασιώκα; Αμέσως μετά θα έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, ήσασταν Υφυπουργός, αλλά θα τα φρεσκάρω λίγο στη μνήμη σας, γιατί δεν τα θυμόσαστε καλά.
      Τότε το Νοσοκομείο του Αγρινίου το είχε πάρει η εταιρεία «ΕΜΠΕΔΟΣ». Η «ΕΜΠΕΔΟΣ» είχε όλη την περιπέτεια, όπως και άλλες εταιρείες, για πολλούς και ποικίλους λόγους και είχε εμπλακεί και σ’ άλλα νοσοκομεία, όπως του Βόλου, του Πύργου κ.λπ., και σε υποκατάσταση της εργολαβίας που κάνει, η ίδια η «ΕΜΠΕΔΟΣ» προτείνει τη «Νέα ΕΡΓΑΣ». Δεν ήταν πρόταση αυθαίρετη του Υπουργού να δεχθεί την «Νέα ΕΡΓΑΣ» στην υποκατάσταση της εργολαβίας του Νοσοκομείου Αγρινίου, τη στιγμή που δηλώνει ανικανότητα να συνεχίσει το έργο. Αυτή -επειδή είστε και μηχανικοί εδώ, τα ξέρετε πολύ καλά και έχετε ασχοληθεί με συγκεκριμένα αντικείμενα- ήταν, ακριβώς, η διαδικασία που έδινε στην καινούρια εταιρεία τη δυνατότητα να αναλάβει το έργο του Αγρινίου.
      Έρχομαι τώρα στο θέμα της Κέρκυρας και της Κατερίνης. Πράγματι, η Δ.ΕΠ.Α.ΝΟ.Μ. δεν υπογράφει τις συμπληρωματικές εργασίες για τα δύο αυτά νοσοκομεία και όταν αναλαμβάνει Υπουργός ο κ. Αβραμόπουλος, λόγω μη τήρησης των συμβατικών υποχρεώσεων που είχε η εταιρεία έναντι της Δ.ΕΠ.Α.ΝΟ.Μ., δεν προχώρησε στην υλοποίηση της απόφασης. Γι’ αυτό λοιπόν…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Από τις συμπληρωματικές, όμως, κύριε Υπουργέ, όχι από τις κανονικές.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας πω. Είναι εδώ όλες οι ημερομηνίες καταχωρημένες, για να μην υπάρξει κανένα πρόβλημα, όσον αφορά τα ερωτήματα τα οποία θέσατε.
      Σε εφαρμογή, λοιπόν, αυτών των αποφάσεων, το Δ.Σ. της Δ.ΕΠ.Α.ΝΟ.Μ. επιδόθηκε στην ανάδοχο κοινοπραξία. Στις 23 Νοεμβρίου του 2006 υπήρξε εξώδικη δήλωση-καταγγελία της σύμβασης του έργου και δρομολογήθηκαν οι προβλεπόμενες δικαστικές ενέργειες μέσω της Εισαγγελίας Αθηνών. Η Δ.ΕΠ.Α.ΝΟ.Μ. δεν προχώρησε σε οικονομική εκκαθάριση του έργου και ήδη, όπως θα ξέρετε, στις 27 Φεβρουαρίου και στις 28 Φεβρουαρίου είναι οι διαγωνισμοί για τα δύο Νοσοκομεία της Κέρκυρας και της Κατερίνης. 
      Πολύ σωστά ο Υπουργός βλέποντας ότι η εταιρεία αυτή δεν έχει τη δυνατότητα να προχωρήσει το έργο, να επενδύσει με δικά της χρήματα –έτσι κάνουν οι εταιρείες που έχουν πιστοληπτική επιφάνεια και δεν περιμένουν μόνο από τα χρήματα του δημοσίου για να τα εισπράττουν και να τελειώνουν το έργο- βλέποντας αυτήν τη χρεοκοπία, θα έλεγα, της εταιρείας, δίνει τη δυνατότητα στη Δ.ΕΠ.Α.ΝΟ.Μ. να προκηρύξει τους νέους διαγωνισμούς.
      Εκεί, λοιπόν, στην έρευνα των στοιχείων που γίνεται, τι αποκαλύπτεται; Αποκαλύπτονται οι πλαστές εγγυητικές επιστολές, οι οποίες ήταν της τάξεως των 6.000.000 ευρώ. Στην Τράπεζα Αττικής ήταν πέντε πλαστές εγγυητικές επιστολές. Αυτές οι πλαστές εγγυητικές επιστολές ήταν μετά την ανάληψη που έκανε η συγκεκριμένη νέα κοινοπραξία. Άρα, λοιπόν, το χρονικό διάστημα που αναλαμβάνει ως νέα «ΕΡΓΑΣ» δεν υπήρξε πρόβλημα πλαστών εγγυητικών επιστολών. Το πρόβλημα υπήρξε σε ημερομηνίες, που υπάρχουν μετά από την ανάληψη. 
      Βεβαίως, άκουσα τον κ. Βερελή να ρωτάει τι κάναμε. Αυτό το οποίο κάναμε, λοιπόν, είναι μηνυτήρια αναφορά στον εισαγγελέα, κατάπτωση των εγγυητικών επιστολών, επιμέτρηση όλου του έργου. Και στην επιμέτρηση του έργου που έγινε και ξέρουμε, ακριβώς, τι συμβατικές υποχρεώσεις είχε η εταιρεία για να το τελειώσει, εδώ έχουμε πλέον δικαστικές εμπλοκές. Το ελληνικό δημόσιο δεν είναι άνευ προστασίας. Θα προστατεύσουμε τα οικονομικά δεδομένα, ζητώντας τις διαφορές από τις καινούργιες τιμές, που προκύπτουν πλέον από την εργολαβία, που εντός των ημερών θα έχουμε εικόνα αφού, όπως σας είπα, στις 27 και στις 28 του μηνός ανοίγουν οι διαγωνισμοί. Αυτό είναι, ακριβώς, το ιστορικό της όλης εργολαβίας.
      Άκουσα, επίσης, τον κ. Παπαγεωργίου να αναφέρει ότι το Ελεγκτικό Συνέδριο δεν ενέκρινε. Μα δεν πήγε καμία συμπληρωματική σύμβαση, για να υπογράψει ή να μην υπογράψει το Ελεγκτικό Συνέδριο, ούτε εμείς είχαμε εξασφαλίσει εκ των προτέρων την πρόθεση εάν θα ήταν θετική ή αρνητική για να πράξουμε αναλόγως. Διεπιστώθη επί υπουργίας Αβραμόπουλου ότι η εταιρεία αυτή, ενώ είχε ξεκινήσει με καλούς οιωνούς και είχε δεσμευθεί ότι θα τέλειωνε το έργο, εν τούτοις απεδείχθη ότι δεν είχε αυτήν την οικονομική επιφάνεια για να μπορέσει να συνεχίσει στις διεκδικήσεις, που υπήρχαν και στους διαχειριστικούς ελέγχους που έχουν όλα αυτά τα έργα, με αποτέλεσμα να έχουμε, ακριβώς, την εξέλιξη για την οποία και εσείς εύλογα ρωτάτε, εύλογα ανησυχείτε και κατ’ ιδίαν είχαμε τη δυνατότητα να σχολιάσουμε την προοπτική του έργου. Είχα πει, μάλιστα, κάποτε στην κ. Γκερέκου, ποια, ενδεχομένως, θα ήταν η τύχη αυτών των νοσοκομείων, γιατί ήξερα πολύ καλά από την εμπειρία μου στο Νοσοκομείο Λαμίας. 
      Μέχρι τώρα αυτό το ποσοστό έργου είναι της τάξεως του 50%-55% στα κτηριολογικά και έχουμε τα συμπληρωματικά ηλεκτρομηχανολογικά συν το βασικό ιατρικό και ξενοδοχειακό εξοπλισμό, που οι διαγωνισμοί τρέχουν παράλληλα για να μπορέσουμε, όταν θα έχουμε το νοσοκομείο κτισμένο πια, να είναι και εξοπλισμένο για να μπορέσουμε να λειτουργήσουμε. Γι’ αυτό πάμε παράλληλα, διότι πολλές φορές έχει βρεθεί σε πάρα πολλά έργα να έχουν τελειώσει τα οικοδομικά και ηλεκτρομηχανολογικά, να έχουμε ένα νέο συγκρότημα, αλλά να μη μπορούμε να το λειτουργήσουμε λόγω του ότι οι διαγωνισμοί έχουν καθυστερήσει.
      Κυρία Γκερέκου εσείς που είστε και μηχανικός, όπως ξέρετε, δίνεται δυνατότητα στην προκήρυξη του να τελειώσουν ένα τρίμηνο νωρίτερα από το συμβατικό χρόνο που είναι η εργολαβία, για να έχουμε σε πολύ μικρότερο χρονικό διάστημα την ολοκλήρωση του έργου. Βεβαίως, όπως είδατε τις προκηρύξεις, είναι σε υψηλό επίπεδο συμμετοχής εταιρειών, για να έχουμε κατ’ αυτόν τον τρόπο διασφαλίσει τη δυνατότητα εκ μέρους των εταιρειών, εκ μέρους της κοινοπραξίας που θα αναλάβει το έργο, να μας το τελειώσει.
      Ερχόμαστε τώρα στο θέμα της χρηματοδότησης. Εύλογο το ερώτημα. Καλά τα λέτε όλα αυτά, υπάρχουν όμως χρήματα ή δεν υπάρχουν; Για να προβούμε, λοιπόν, σ’ αυτούς τους διαγωνισμούς, έχει εξασφαλισθεί η χρηματοδότηση από το Γ΄ Κοινοτικό Πλαίσιο Στήριξης, από το Περιφερειακό Πρόγραμμα και από εθνικούς πόρους. Γι’ αυτό κιόλας υπάρχουν διαγωνισμοί, γι’ αυτό βλέπετε ότι παράλληλα πάνε και στο επίπεδο του εξοπλισμού και στα οικοδομικά, ηλεκτρομηχανολογικά, για να έχουμε τα δύο αυτά νοσοκομεία με καθυστέρηση, αγαπητοί συνάδελφοι; Με καθυστέρηση. Όμως, εμείς θέλαμε να τελειώσουμε τα νοσοκομεία, μ’ όλες τις εμπλοκές και τις περιπέτειες που είχαν οι εργολαβίες. Όλα τα νοσοκομεία είχαν κάποια εμπλοκή και δεν χρειάζεται να κάνω αναφορά στο κάθε νοσοκομείο. 
      Ανέφερα σαν παράδειγμα το συγκεκριμένο νοσοκομείο της Λαμίας, για να σας δώσω ακριβώς τάξεις μεγέθους οικονομικών δεδομένων, αποφάσεων και παραλείψεων που έχουν συμβεί. Να είστε, λοιπόν, βέβαιοι και σίγουροι ότι και τα τρία αυτά νοσοκομεία –με διαφορά βέβαια φάσεως του Αγρινίου, γιατί είναι αρκετά πίσω- θα τελειώσουν μέσα στο 2008. 
      Εμείς δεν πρόκειται κατ’ αυτόν τον τρόπο ούτε να παγιδεύσουμε τους συμπολίτες σας ούτε έχουμε διάθεση να κάνουμε αρπαγή ψήφων. Είμαστε όμως, υποχρεωμένοι και δεσμευμένοι να πούμε ότι τα νοσοκομεία αυτά θα τελειώσουν για να τα παραδώσουμε στον ελληνικό λαό. Και τηρήθηκε αυτή η σύννομη διαδικασία, η διαφανής διαδικασία, η κρυστάλλινη διαδικασία περί τα δημόσια έργα διότι έτσι πιστεύουμε ως διαχειριστές του δημοσίου χρήματος ότι έπρεπε να πράξουμε.  Και νομίζω ότι και εσείς δεν έχετε διάθεση ιδιαίτερης κριτικής. Έχετε όμως –και καλά κάνετε- διάθεση να προστατεύσετε τις απαιτήσεις των συμπολιτών σας. Κάτι τέτοιο ανάλογο και αντίστοιχο μ’ άλλη διαδικασία πιο σκληρή είχα κάνει εγώ στη Φθιώτιδα το 2001-2002-2003 και το νοσοκομείο τελείωσε. Να είστε σίγουροι, λοιπόν, ότι το νοσοκομείο και της Κατερίνης και της Κέρκυρας και του Αγρινίου θα τελειώσουν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, κύριε Υπουργέ, θέλω πριν ξεκινήσω την τοποθέτησή μου, να κάνω τέσσερις παρατηρήσεις. 
      Η πρώτη παρατήρηση είναι η δέσμευση σας ότι μέχρι το τέλος του 2008 θα ολοκληρωθούν τα νοσοκομεία. Δεν έχει αντίκρισμα, δυστυχώς, γιατί ακόμα όχι απλώς βρίσκεστε στον αέρα, αλλά δεν ξέρετε και πώς θα προχωρήσουν τα νοσοκομεία και σίγουρα πριν από το τέλος του 2007 δεν θα υπάρξει εργολαβία σε κανένα από αυτά τα νοσοκομεία. 
      Η δεύτερη παρατήρηση, είναι ή έμμεση ή άμεση αποδοχή σας ότι για όλη αυτήν την μεγάλη ευθύνη αυτής της τριετίας δεν φέρετε εσείς καμία ευθύνη, γιατί δεν είχατε αρμοδιότητα και δεν φέρει ευθύνη και ο νυν Υπουργός κ. Αβραμόπουλος. Κάποιος άλλος πρέπει να άρει αυτόν τον σταυρό και αυτοί που τον συμβούλευαν ή υπέγραφαν μαζί του. 
      Η τρίτη παρατήρηση –και σας ευχαριστώ πολύ για αυτό- είναι η δική σας αποδοχή για το μεγάλο έργο του ΠΑ.ΣΟ.Κ γενικότερα στην υγεία και ιδιαίτερα στις νέες υποδομές και στον εκσυγχρονισμό. Είναι μια αποδοχή, βέβαια, που την έχει κάνει ο ελληνικός λαός και την αναγνωρίζουν οι πολίτες σ’ όλη τη χώρα, που έχουν αυτά τα νέα νοσοκομεία, τα οποία μπορούν να τους δώσουν υψηλού επιπέδου περίθαλψη όταν τη χρειάζονται, να τους διαφυλάξουν την υγεία. 
      Και η τέταρτη παρατήρηση –και για αυτό σας ευχαριστώ πολύ εκ μέρους του ΠΑ.ΣΟ.Κ- είναι ότι αναγνωρίζετε πως στην περίοδο 1989-1993, τέσσερα χρόνια τότε, δεν έκτισε ούτε ένα νοσοκομειακό κρεβάτι. Και είπατε ότι δεν έκτιζε νοσοκομεία και δεν προγραμμάτιζε, γιατί δεν την άφηνε η Ευρωπαϊκή Ένωση.
      Δύο ερωτήματα. Πρώτον, δεν υπήρχε Πρόγραμμα Δημοσίων Επενδύσεων; Δεύτερον, δεν μπορούμε να διαπραγματευτούμε στην Ευρωπαϊκή Ένωση και να πετύχουμε αλλαγές των συνθηκών; Γιατί ο Ανδρέας Παπανδρέου και το ΠΑ.ΣΟ.Κ. το άλλαξε το 1993; Γιατί το ΠΑ.ΣΟ.Κ. κτίζει και εσείς δεν μπορείτε να κτίσετε; Σε λίγο θα σας πω γιατί εσείς γκρεμίζετε, κύριε Υπουργέ. 
      Έχετε τεράστιες πολιτικές ευθύνες, κύριε Υπουργέ, για όλη την πολιτική σας στην υγεία, για το ότι σήμερα το προσωπικό στα νοσοκομεία είναι λιγότερο αριθμητικά από ό,τι ήταν πριν από τρία χρόνια, για το ότι δεν προχωρούν, ουσιαστικά, τα καινούργια νοσοκομεία, αυτά που έχουν κτιστεί και λειτουργούν σε ένα ποσοστό και πρέπει να ολοκληρωθούν, γιατί στις μονάδες εντατικής θεραπείας τα κρεβάτια λιγοστεύουν αντί να αυξηθούν, γιατί αυτό που φέρεται ως μεγάλο έργο, η σύμβαση με το «Ερρίκος Ντυνάν», δεν υπάρχει, γιατί, γιατί, γιατί. 
      Και έχετε πολύ μεγάλες πολιτικές ευθύνες και για τα τρία νοσοκομεία για τα οποία, κυρίως, συζητάμε σήμερα, για τα οποία σας ρώτησαν οι συνάδελφοι με πειστικό τρόπο και με επιχειρήματα και δυστυχώς, κύριε Υπουργέ, δεν απαντήσατε σε κανένα απ’ αυτά. 
      Οι πολίτες της Κατερίνης, της Κέρκυρας και της Αιτωλοακαρνανίας βάζουν τώρα ένα άλλο σκληρό ερώτημα, αν θα κτιστεί το νέο νοσοκομείο στο νομό τους και, δεύτερον, πότε θα κτιστεί. Σε έξι μήνες από τώρα περίπου, όπως είπα και πριν, αν όλα πάνε καλά, θα βρίσκεστε, ακριβώς, στη φάση που παραλάβατε τη διαδικασία για τα νέα νοσοκομεία -δηλαδή στο άνοιγμα των προσφορών- και θα έχουν χαθεί τριάμισι ολόκληρα χρόνια. Θα είστε ετεροχρονισμένοι τριάμισι χρόνια. Αυτό που τότε δεν δεχθήκατε -και θα σας πω γιατί- θα είστε σ’ αυτήν την απόφαση να το κάνετε ή να μην το κάνετε. Και, βέβαια, θα δημοπρατήσετε αυτά τα νοσοκομεία και θα κτιστούν, αν κτιστούν, όποτε κτιστούν, με τιμές του 2007 και όχι του 2003.
      Αυτό, κύριε Υφυπουργέ, που θα κάνετε στις 27 και 28 Φεβρουαρίου, δηλαδή την προκήρυξη των νοσοκομείων, έγινε το Σεπτέμβριο του 2003. Και όταν ήρθατε, αντί να το προχωρήσετε, το σταματήσατε. Θα σας πω γιατί. Το πρώτο, λοιπόν, είναι ότι θα έχουμε άλλες τιμές, τεράστιο κόστος, μέχρι και 32% ακριβότερα από τη δημοπράτηση εκείνη. Το κόστος αυτό ποιος το καλύπτει; Ποιος το αναλαμβάνει; Και κατά την άποψή μου υπάρχει ένα μεγαλύτερο κόστος από αυτό. Είναι για τα τέσσερα, τελείως, χαμένα χρόνια για την υγεία των πολιτών των συγκεκριμένων νομών, των συγκεκριμένων ανθρώπων, των συγκεκριμένων πολιτών. 
      Επειδή, κύριε Υπουργέ, λέγονται αβάσιμα πράγματα και πολλές φορές υπερβάλλουμε, εγώ θέλω να κάνω μια πρώτη διαπίστωση, ότι είναι πολύ μεγάλο πράγμα να κτίσεις ένα νοσοκομείο και ακόμα μεγαλύτερο να το λειτουργήσεις, το όποιο νοσοκομείο, όπως ήταν πολύ μεγάλο έργο να ολοκληρώσουμε τα είκοσι έξι από τα είκοσι εννιά νοσοκομεία τα οποία είχαμε προγραμματίσει. Ήταν πολύ μεγάλο, αλλά το καταφέραμε. Υπήρχαν δυσκολίες τεράστιες. 
      Εδώ να αναφερθώ στη Δ.ΕΠ.Α.ΝΟ.Μ. θετικά και να πω ότι προσπάθησε φοβερά, παρά το πόσο την πολεμούσατε τότε εσείς, καταγγέλλοντας την συνεχώς και παντού. Και, βεβαίως, τι να αναφέρω τώρα; Νοσοκομεία από την Αλεξανδρούπολη, τις Σέρρες και τα Γρεβενά μέχρι τον Πύργο, την Καλαμάτα, τα Χανιά και την Ρόδο; Είκοσι έξι νοσοκομεία τελειωμένα. Δεκάδες νέες πτέρυγες σε πάρα πολλά επαρχιακά νοσοκομεία και πλήρης σχεδόν ανανέωση μέσα στα δώδεκα μεγάλα νοσοκομεία, κυρίως, της Αθήνας και της Θεσσαλονίκης, κυρίως μέσα από το πρόγραμμα «Ολυμπιακοί Αγώνες - Αθήνα 2004». Είχαμε δυσκολίες σ’ όλα αυτά, αλλά τις ξεπερνούσαμε. 
      Σε τρεις περιπτώσεις, μεταξύ των οποίων είναι και η Λαμία, στην οποία αναφερθήκατε, κύριε Υπουργέ, δεν είπατε όλη την αλήθεια. Είπατε αυτή που εσείς νομίζατε. Δηλαδή στην Κέρκυρα, στην Κατερίνη και στη Λαμία, πράγματι, φτάσαμε σε έκπτωση ή σε σύμφωνη συναινετική διάλυση. Και στα δύο το ίδιο κάναμε. Μόνο που τη Λαμία την προκηρύξαμε έξι μήνες νωρίτερα, αναθέσαμε εμείς και γι' αυτό ολοκληρώθηκε, κύριε Υφυπουργέ, τώρα και γι' αυτό η Λαμία σήμερα έχει καινούριο νοσοκομείο με όλες τις δυσκολίες στις οποίες στη δευτερολογία μου θέλω να αναφερθώ. 
      Εσείς βρήκατε, λοιπόν, αυτήν τη διαδικασία, την οποία είπατε «φιλικό διακανονισμό». Και εδώ δεν είπατε όλη την αλήθεια. Δεν είπατε, δηλαδή, για το στόχο εκείνης της στιγμής, μετά από καθυστέρηση στη διάλυση. Έπρεπε να γίνει νωρίτερα η διάλυση της σύμβασης, πράγματι υπήρχε καθυστέρηση, αλλά υπήρξε διαβούλευση. Ξέρετε, κύριε Υφυπουργέ, ότι κάναμε συνάντηση στη Θεσσαλονίκη και με τους δύο Βουλευτές της Κατερίνης της Νέας Δημοκρατίας και του ΠΑ.ΣΟ.Κ., παρόντος του κ. Κωνσταντόπουλου, τωρινού Υφυπουργού, του κ. Πολύζου και των τοπικών παραγόντων και συμφωνήσαμε σ’ αυτήν τη διαδικασία; Γιατί ήταν η μόνο σίγουρη διαδικασία για να γίνει νωρίτερα το νοσοκομείο. Γιατί η κήρυξή του αναδόχου ως έκπτωτο, οδηγούσε σε μια πιθανή τριετή ή μεγαλύτερη δικαστική διαμάχη που θα δυσκόλευε το νοσοκομείο. 
      Και έγινε. Ολοκληρώθηκε, έγινε η καταμέτρηση των άλλων εργασιών, έγινε η εκτίμηση, έγινε η ανακοστολόγηση, έγινε η προκήρυξη. Ήσασταν στο άνοιγμα των προσφορών. Εσείς λέτε ότι δεν τις ανοίξατε. Εμείς ξέρουμε ότι τις ανοίξατε, αλλά τις μέρες εκείνες, τις μέρες του «Βασικού Μετόχου» και της διαπλοκολογίας με την οποία είχατε μπει –μιλάω για το 2004 και τις αρχές του 2005- και επειδή πρώτευε στην πρώτη εργολαβία που ανοίξατε ο «ΑΚΤΩΡ», με τον οποίο εσείς είχατε κηρύξει πόλεμο, άσχετα αν σήμερα χτίζει όλα τα έργα ο «ΑΚΤΩΡ», αν ο «ΑΚΤΩΡ» έκτισε και τη Λαμία, όταν απορρόφησε και την «ΤΟΜΗ Α.Ε.» , τότε τι κάνατε; 
      Εμάς μας κατηγορούσατε ότι δεν κηρύξαμε έκπτωτη την προηγούμενη εταιρεία και ότι πήγαμε σε φιλικό διακανονισμό. Εσείς όμως τι κάνατε; Δεν δεχτήκατε την απόφαση για διάλυση της σύμβασης και αναθέσατε στην προηγούμενη εταιρεία στην «ΕΡΓΑΣ». Μα αν ήταν η ίδια δεν θα μπορούσατε να το κάνετε. Την βαπτίσατε «ΝΕΑ ΕΡΓΑΣ». Εδώ να σας αναφέρω δηλώσεις του τότε Υπουργού Υγείας. Η «ΝΕΑ ΕΡΓΑΣ» η οποία θα τελειώσει σε δεκαέξι μήνες τα έργα, η οποία είναι εγγυημένη, η οποία είναι ελεγμένη». Αυτά έλεγε, κύριε Υφυπουργέ, ο τότε Υπουργός Υγείας. 
      Και τι απεδείχθη για τη «ΝΕΑ ΕΡΓΑΣ»; Κατ’ αρχάς πήρε τα δύο έργα. Δεύτερον, 18.000.000 ευρώ πρόσθετες εξωσυμβατικές εργασίες. Τρίτο δώρο πήρε το Νοσοκομείο Αγρινίου, το οποίο είχε μπει σε περιπέτειες λόγω της εταιρείας η οποία δεν πήγαινε καλά, δηλαδή της «ΕΜΠΕΔΟΣ». «ΝΕΑ ΕΡΓΑΣ» έλεγε ο κ. Κακλαμάνης και εννοούσε παράλληλα νέα διακυβέρνηση, Νέα Δημοκρατία. Και απεδείχθη ότι, πράγματι, λειτουργικά και πολιτικά υπάρχει ταύτιση, κύριε Υφυπουργέ. Θέλουμε να δώσετε στη Βουλή στοιχεία για το ποιοι είναι οι ιδιοκτήτες  της «ΝΕΑΣ ΕΡΓΑΣ». 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Θα τα καταθέσω.
      ΕΚΤΩΡΑΣ ΝΑΣΙΩΚΑΣ: Τα ζητάμε εδώ τώρα και προφορικά. Δεν είναι μόνο γραπτή η διαδικασία, κύριε Υφυπουργέ. Να τα καταθέσετε τώρα.
      Πόσο προκαταβολή πήρε; Με ποιες εγγυήσεις πήρε προκαταβολή; Πόσο απορρόφησε από την προκαταβολή; Τι έγιναν τα άλλα χρήματα; Εδώ το θέμα ξεπερνάει τις πολιτικές ευθύνες και μπαίνει σε θέμα σκανδάλου. Είναι δυνατόν να έχετε συνεργαστεί με μια εταιρεία, που και τα εταιρικά ακόμη είναι ψεύτικα; Δεν είναι μόνον πλαστές οι εγγυητικές επιστολές. Τα εταιρικά είναι ψεύτικα. Δεν υπάρχει κράτος; Το διαλύσαμε το κράτος; Δεν υπάρχει υπουργείο; Δεν υπάρχει Δ.ΕΠ.Α.ΝΟ.Μ.; Δεν υπάρχει δικαιοσύνη;
      Αυτό είναι πολύ σημαντικό θέμα για να πούμε ότι τίποτα δεν καταλάβαμε, δεν ξέραμε, ήμασταν παρατηρητές, ήμασταν παραπέρα. Και, βέβαια, ο νέος Υπουργός ξεκινά τη διαδικασία από την αρχή και καλά κάνει. Αλλά οι τρεις νομοί έχουν χάσει τα νοσοκομεία τους τουλάχιστον για τέσσερα χρόνια και σκέπτονται και φοβούνται τι θα γίνει από δω και πέρα. Αυτό, κύριε Υφυπουργέ, ξεπερνά τα όρια των πολιτικών ευθυνών. Εγγίζει ποινικές ευθύνες. Δεν ξέρω μέχρι που φθάνει, αλλά δεν μπορώ να καταλάβω πως ένα Υπουργείο, δεν μπορεί να καταλάβει τι είναι πλαστό. Συνολικά ως εταιρεία εννοώ. Δεν εννοώ ως εγγυητική επιστολή, που μπορεί να σου ξεφύγει γιατί είναι θέμα τραπεζών. Μιλάω για εταιρικά, μιλάω για χαρτιά. Δεν έχετε νομικές υπηρεσίες; 
      Δυστυχώς αν σταματούσαμε μόνο στα τρία νοσοκομεία θα θεωρούσαμε ότι ατυχήσαμε, κάποιο λάθος έγινε, «κάποιοι δικοί μας άνθρωποι» ήταν πίσω από αυτήν την «ΝΕΑ ΕΡΓΑΣ». Τώρα δεν του λέγαν «Μπατατούδηδες» οπότε εμείς μπορούσαμε να συνεργαστούμε. Μα αυτή η εταιρεία με έκπτωση 60% και με τιμές του 1996 ήταν δυνατόν να κτίσει το νοσοκομείο το 2004, το 2005 και το 2006; Τι δώσατε εκεί; Μα τι κάνατε εκεί; 
      Αλλά αν προχωρούσαν όλα τα άλλα έργα, κύριε Υφυπουργέ, που βρήκατε σε εξέλιξη, δηλαδή, στη διαδικασία της μελέτης, της προκήρυξης, κ.λπ. εμείς θα λέγαμε, εντάξει ατυχήσαμε σ’ αυτές τις τρεις περιοχές, αλλά σ’ όλες τις άλλες περιοχές που ήταν σε εξέλιξη προχώρησαν. Θα σας δώσω τώρα στοιχεία για τις άλλες περιοχές. Κρατάω τη δευτερολογία μου γιατί θέλω να ακούσω τι θα πείτε γι’ αυτά τα στοιχεία.
      Για τη Ζάκυνθο η σύμβαση ήταν το 2004, τον Ιανουάριο. Η παράδοση του έργου ήταν για τις 13-1-2007. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, μου επιτρέπετε μία διακοπή;
      ΕΚΤΩΡΑΣ ΝΑΣΙΩΚΑΣ: Ναι, κύριε Υπουργέ, αλλά να μου κρατήσουν το χρόνο.
      ΠΡΟΕΔΡΕΥΩΝ (Ιωάννης Τραγάκης): Διακόπτω το χρόνο.
      Κύριε Υφυπουργέ έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, για τη Ζάκυνθο, τουλάχιστον, εσείς δεν θα ’πρεπε να μιλάτε, διότι θα ενθυμείστε καλά πως πήγατε σε μια γιορτή που σας είχε καλέσει ο Μητροπολίτης Ζακύνθου. Και πήγατε δήθεν να εγκαινιάσετε, να  θεμελιώσετε ένα νοσοκομείο. 
      Είπατε σε πολλούς γνωστούς συναδέλφους εκεί, εγώ δεν ήρθα να θεμελιώσω νοσοκομείο. Και εσείς τώρα έρχεστε και μας λέτε διάφορα, όταν εμείς βρήκαμε ένα νοσοκομείο «φάντασμα», αθεμελίωτο, μέσα σ’ ένα χώρο που είχε συγκεκριμένα εδαφολογικά προβλήματα. Τώρα, λοιπόν, πηγαίνετε να επισκεφθείτε τη Ζάκυνθο, για να δείτε το νοσοκομείο για το οποίο εσείς τώρα θέλετε να βγάλετε το λογύδριο σας - και καλά κάνετε και το κάνετε αυτό - και να δείτε σε τι κατάσταση βρίσκεται το νοσοκομείο. Ας μιλάμε, λοιπόν, με στοιχεία και επειδή υπήρξατε Υφυπουργός Υγείας μια συγκεκριμένη περίοδο, που διαχειριστήκατε - εκτός αν πείτε ότι ο κ. Στεφανής δεν σας επέτρεπε να έχετε καμία επιμέλεια και εποπτεία όλων των έργων - έργα, καλό θα είναι επαναλαμβάνω να μιλάτε με στοιχεία. Στη δευτερολογία μου θα ακούσετε και τα υπόλοιπα. 
      ΕΚΤΟΡΑΣ ΝΑΣΙΩΚΑΣ: Θα σας πω και εγώ στη δευτερολογία μου, αλλά θα σας πω και τώρα, κύριε Υφυπουργέ.
      Το Νοσοκομείο της Ζακύνθου έγινε με διεθνή διαγωνισμό με μελέτη η οποία εγκρίθηκε, με επιστημονική ευθύνη όλων αυτών που εμπλέκονται, των Δ.ΕΠ.Α.ΝΟ.Μ., έγινε προκήρυξη, ανοίχθηκαν προσφορές, υπήρξε εταιρεία, υπήρξε εγκατάσταση, υπήρξε εργολαβία, ξεκίνησαν τα θεμέλια και βρίσκεται και τώρα στα θεμέλια. Το μόνο που καταφέρατε τρία χρόνια μετά, είναι να το έχετε στο ίδιο περίπου σημείο - τους τελευταίους δύο-τρεις μήνες έχει μία πολύ μικρή πρόοδο των εργασιών - και όχι μόνο αυτό, αλλά φτιάξατε και έναν προϋπολογισμό, με τερτίπια τον περισσότερο, που είναι σχεδόν διπλάσιος από εκείνον που προκηρύχθηκε. Επιπλέον τώρα έχετε μία καινούργια σύμβαση, που θα τελειώσει το 2009 όπως λέτε. Στην ουσία το απεντάσσετε, αφού το έχετε στα εκατόν ογδόντα εννιά έργα, αυτά που λέτε «γέφυρες» για το Δ΄ Κ.Π.Σ., ένα Δ΄ Κ.Π.Σ.΄ για το οποίο δεν είστε καθόλου βέβαιοι αν θα υπάρχει πρόγραμμα για να κτίζετε νοσοκομεία. 
      Καταθέτω και την καινούργια σύμβαση και τα εκατόν ογδόντα εννιά έργα, τα οποία είναι οι λεγόμενες «γέφυρες» για το Δ΄ ΚΠΣ. Μέσα είναι και το έργο της Ζακύνθου, που στην ουσία το απεντάσσετε.
     (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το δεύτερο, Άγιοι Ανάργυροι: Ήδη βρίσκεστε με τα επίσημα δικά σας στοιχεία ενάμιση χρόνο πίσω στο Νοσοκομείο των Αγίων Αναργύρων και δεν ξέρουμε πότε θα ολοκληρωθεί. 
      Τι να σας πω για το έργο στη Χαλκίδα που το έχετε, Υπουργέ μου, εκεί, ακριβώς, που το παραλάβατε. Υπάρχουν χωροθετήσεις, μελέτες έτοιμες και από εκεί και ύστερα δεν κάνατε τίποτα άλλο. Τώρα τον τελευταίο καιρό που έχετε κάνει και δύο επισκέψεις επί τόπου προσπαθείτε να νικήσετε το θέμα, γιατί θα πάτε στις εκλογές και τι θα κάνετε στη Χαλκίδα; 
      Νάξος. Το έργο στη Νάξο βρίσκεται, ακριβώς, εκεί που το παραλάβατε, σαν να μη πέρασε ο χρόνος, σαν να μην υπήρξε κυβέρνηση, σαν η υγεία να βρίσκεται όχι στην πρώτη προτεραιότητα αλλά στην τελευταία. 
      Να σας πω πέμπτη περίπτωση; Να σας πω για το Βόλο. Τρία χρόνια μετά. Το πήρατε στο 96% των εργασιών, δούλευε ο πρώτος όροφος για τους Ολυμπιακούς Αγώνες, δούλευε ο αξονικός, δούλευε το Τ.Ε.Π. και σ’   αυτό το κτήριο αυτά που δούλευαν πριν τρία χρόνια, αυτά που δούλεψαν στους Ολυμπιακούς Αγώνες, αυτά υπάρχουν και σήμερα. 
      Να σας πω για τη Λάρισα και να καταθέσω εδώ και τις αποφάσεις όλες; Στη συνδετήρια πτέρυγα του Νοσοκομείου της Λάρισας, που η απάντηση του κ. Αβραμόπουλου λέει ότι υπήρχαν δεσμευμένα χρήματα με απόφαση του Γ΄ Κ.Π.Σ. 2.500.000 ευρώ και 1.500.000 ευρώ από ίδιους πόρους, δηλαδή από εκποίηση ακινήτου, όχι μόνο δεν κτίστηκε τίποτα, αλλά τώρα είπατε ότι θα πάει στο Δ΄ Κ.Π.Σ. και σήμερα ο Δήμαρχος της Λάρισας - στέλεχος της δικής σας παράταξης - λέει ότι η πρότασή του είναι ότι θα κτίσει αλλού το νοσοκομείο, γιατί βρήκε αλλού χώρο και θα το κτίσει στο μέλλον. Μιλάμε για το Γενικό Νοσοκομείο της Λάρισας. 
      Να σας πω για τα Τρίκαλα. Στα Τρίκαλα κάνατε τη μεταφορά - είχαμε ολοκληρώσει εμείς το έργο - την κάνατε άρον-άρον και δεν προσλάβατε κανέναν. Το ίδιο προσωπικό λειτουργεί για είκοσι επτά χιλιάδες τετραγωνικά μέτρα, όταν δούλευε τότε για δώδεκα χιλιάδες τετραγωνικά μέτρα και τα χειρουργεία ακόμα λειτουργούν στο παλιό κέντρο. Ο εξοπλισμός δεν ήρθε ακόμη τρία χρόνια μετά, και ο διαγωνισμός είναι σε εξέλιξη.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Λάρισα και Τρίκαλα είναι κοντά. Πηγαίνετε να δείτε! 
      ΕΚΤΟΡΑΣ ΝΑΣΙΩΚΑΣ: Πάω και βλέπω. Είμαι κάθε μέρα εκεί. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είστε Θεσσαλός, αλλά δεν πάτε. 
      ΕΚΤΟΡΑΣ ΝΑΣΙΩΚΑΣ: Να μη σας πω για το Άργος, για την Κοζάνη, για την Κόρινθο και για πολλά άλλα.
      Κύριε Υπουργέ, δεν προχωρήσατε καθόλου το πρόγραμμα κτισίματος των νέων νοσοκομείων, των αναγκαίων νοσοκομείων. Από την άλλη αναγγέλλετε παιδιατρικό νοσοκομείο στη Θεσσαλονίκη, ογκολογικό νοσοκομείο στη Θεσσαλονίκη, νοσοκομείο στην ανατολική Αττική. Καλά κάνετε και τα εξαγγέλλετε, αλλά με τις εξαγγελίες, με τα «θα» και με τα λόγια δεν παράγετε έργο. Έργο παράγεται όταν σκύψουμε κάτω και δουλέψουμε και κάνουμε αυτό που χρειάζεται, όπως έγινε την προηγούμενη δεκαετία.
      Δεν έγιναν όλα από κοινοτικά προγράμματα, κύριε Υπουργέ. Τα περισσότερα έγιναν από εθνικούς πόρους εκείνη την περίοδο. Ο ελληνικός λαός το πραγματοποίησε. Η  κυβέρνησή του τα προγραμμάτιζε, οι Υπουργοί δούλευαν και απέδιδαν έργο. Φυσικά υπήρχαν και δυσκολίες. 
      Εσείς λέτε μόνο λόγια. Προσπαθείτε να φορτώσετε την ευθύνη στους προηγούμενους, αλλά δεν φταίει ο προηγούμενος, κύριε Υπουργέ, φταίει ο ηγούμενος, φταίει ο Υπουργός, φταίει η  πολιτική ηγεσία, φταίει ο Πρωθυπουργός. Σ’ αυτές τις εκλογές το θέμα της υγείας να ξέρετε ότι θα είναι πρώτο σε κάθε περιοχή και βάσει και αυτού του θέματος θα αποφασίσουν οι πολίτες και οι πολίτες ξέρουν τι θα αποφασίσουν. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Νασιώκα.  Βεβαίως θα κρατηθεί ο επιπλέον χρόνος από τη δευτερολογία σας, όπως και σ’ όλους τους άλλους συναδέλφους. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» και τους λοιπούς χώρους του Μεγάρου της Βουλής των Ελλήνων τριάντα ένα μαθητές και μαθήτριες και δύο συνοδοί-καθηγητές από το 1ο Λύκειο Ιεράπετρας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, θα ήθελα κατ’ αρχήν να κάνω μια αναφορά στον τρόπο με τον οποίο συζητάμε τις επερωτήσεις. 
      Σήμερα συζητάμε μια επερώτηση, η οποία ασχολείται με τοπικά θέματα τριών νομών. Θα έλεγα ότι αφενός δεν μπορούν να παρέμβουν οι Βουλευτές της Συμπολίτευσης ή των  άλλων κομμάτων που κατάγονται από αυτούς τους νομούς, για να εκφράσουν και αυτοί τις απόψεις τους, ο δε τρόπος με τον οποίο οργανώνεται αυτή η συζήτηση, με την εξάντληση στο χρόνο της πρωτολογίας του δικαιώματος δευτερολογίας των επερωτώντων Βουλευτών, ουσιαστικά μετατρέπει τη συζήτηση της επερώτησης σε μια συρραφή μονολόγων…
      ΕΚΤΩΡΑΣ ΝΑΣΙΩΚΑΣ: Κύριε συνάδελφε, έχουμε όλοι δευτερολογία. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, δεν φέρνω κανένα προσωπικό θέμα, διότι αν ήταν προσωπικό το θέμα θα έλεγα ότι η πλειοψηφία των επερωτώντων Βουλευτών λείπει. Αυτό όμως είναι άλλη υπόθεση και δεν το θίγω. Αυτό που λέω είναι ότι η συστηματική ανοχή του Προεδρείου στην εξάντληση στην πρωτολογία και του χρόνου της δευτερολογίας, ουσιαστικά αφαιρεί το διάλογο από αυτήν την Αίθουσα. Νομίζω ότι αυτό θα πρέπει να μας προβληματίζει. 
      Επιτρέψτε μου, κύριε Πρόεδρε, ως Κοινοβουλευτικός Εκπρόσωπος της Νέας Δημοκρατίας τουλάχιστον τον τελευταίο χρόνο, που έχω παραστεί στο μεγαλύτερο αριθμό επερωτήσεων που συζητήθηκαν σ’ αυτήν την Αίθουσα, να αισθάνομαι ότι δεν κάνουμε το διάλογο, τον οποίο περιμένουν οι πολίτες να κάνουμε εδώ. Ίσως είναι ένα θέμα που πρέπει να απασχολήσει τη Διάσκεψη των Προέδρων. 
      Όσον αφορά στην επερώτηση, είναι γεγονός ότι συζητάμε για τρεις αμαρτωλές υποθέσεις που μας έρχονται από το παρελθόν και μάλιστα, από το μακρινό παρελθόν. Η πρώτη σύμβαση του Νοσοκομείου της Κέρκυρας υπεγράφη στις 30-9-1997, η σύμβαση του Νοσοκομείου της Κατερίνης στις 25-9-1995 και του Αγρινίου –δεν το έχω υπ' όψιν μου- περίπου στα μέσα της δεκαετίας του 1990. 
      ΕΚΤΩΡΑΣ ΝΑΣΙΩΚΑΣ: Το 2003. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ναι, με συγχωρείτε, είναι άλλη η υπόθεση του Αγρινίου. 
      Τι έλεγαν οι τότε συμβάσεις; Ότι μέσα σε τρία, τέσσερα χρόνια το κάθε νοσοκομείο θα τελειώσει. Τελείωσε; Όχι. Πέρασε η φανφάρα των εκλογών του 2000, με τις εξαγγελίες του τύπου: «ολοκληρώνουμε το νοσοκομείο, εγκαταστήσαμε τον εργολάβο, φτιάχνουμε μία μεγάλη Ελλάδα, προγραμματίζουμε» και έρχονται όλα στο τέλος της προηγούμενης κυβερνητικής θητείας να «σκάσουν» στα χέρια σας. 
      Οκτώ περίπου χρόνια δεν μπορούσε να προχωρήσει, ούτε το νοσοκομείο της Κατερίνης ούτε της Κέρκυρας. Και εξαντλήθηκαν όλες οι προθεσμίες όλοι οι χρόνοι, για να πάρετε ποιες αποφάσεις; Τις αναγκαίες αποφάσεις ενός φιλικού διακανονισμού. Τον κρίνετε εσείς αναγκαίο. Θεωρούμε ότι κατ’ αρχήν κάνετε λάθος και αυτό γιατί φιλικός διακανονισμός υπάρχει στα τροχαία ατυχήματα, δεν  υπάρχει στις δημόσιες συμβάσεις και δη στις συμβάσεις εργολαβίας. 
      Κύριε Πρόεδρε, είστε πολιτικός μηχανικός. Έχετε κάνει πάρα πολλές εργολαβίες στη ζωή σας και νομίζω ότι ξέρετε πολύ καλά πως δεν υπάρχει τέτοιου είδους φιλικός διακανονισμός, τον οποίο εφευρίσκαμε και για τον οποίο υπήρχαν ενστάσεις και αμφιβολίες ως προς τη νομιμότητά του. 
Και χρειάστηκε να γίνει μια μεγάλη νομική εξέταση και από την πλευρά του Υπουργείου Υγείας και από την πλευρά της Δ.ΕΠ.Α.ΝΟ.Μ., για να καταλήξει τελικά το Υπουργείο ότι ναι, νομίμως καταφύγαμε σ' αυτό το φιλικό διακανονισμό. 
      Σε ό,τι αφορά τη συγκεκριμένη εταιρεία, εγώ είμαι απ’ αυτούς που αποφεύγουν να μπαίνουν στη λογική της πολιτικοποίησης της επιχειρηματικής δράσης. ‘Ομως, είναι γεγονός ότι η συγκεκριμένη εταιρεία λειτουργώντας υπό το καθεστώς του αμαρτωλού, βρώμικου και σε πολλές περιπτώσεις –αν θέλετε- ενάντια στο δημόσιο συμφέρον λειτουργούντα μαθηματικού τύπου, ήταν από τις πλέον ευνοημένες. Συμμετείχε ενεργά σε όλη τη «φούσκα» του Χρηματιστηρίου του 1999 και του 2000. Υπήρξε και λειτούργησε και αναπτύχθηκε υπό την ανοχή –για να μην πω την προτροπή- συγκεκριμένων κυβερνητικών στελεχών της προηγούμενης περιόδου, για να φτάσει να καταρρεύσει και να υποκατασταθεί από κάποιο άλλο μετοχικό σχήμα, του οποίου η φερεγγυότητα βεβαίως ήταν μηδενική, όπως απεδείχθη εκ των υστέρων, όπως απεδείχθη από τις διαδικασίες ελέγχου, οι οποίες έχουν ήδη κινηθεί και από τη Δ.ΕΠ.Α.ΝΟ.Μ. και από το Υπουργείο Υγείας. 
      Στο δια ταύτα, σήμερα έχουμε μπροστά μας την επαναπροκήρυξη διαγωνισμών, οι οποίοι μάλιστα είναι την άλλη εβδομάδα. Γι’ αυτό χαιρόμαστε που κάνατε αυτή την επερώτηση, για να αναδείξουμε, πρώτον, ότι η Κυβέρνηση αυτή έχει ολοκληρώσει τα τεύχη δημοπράτησης και την άλλη εβδομάδα λήγουν οι προθεσμίες υποβολής προσφορών και για την ολοκλήρωση των νοσοκομείων, αλλά και για τον απαραίτητο εξοπλισμό για τη λειτουργία τους και, δεύτερον, έχουμε παραπέμψει όλη αυτή την υπόθεση στη δικαιοσύνη, η οποία έχει παρέμβει ουσιαστικά. 
      Μην έχετε καμία, μα καμία, αμφιβολία ότι η Κυβέρνηση του Κώστα Καραμανλή θα αποδώσει τις ευθύνες, όσο ψηλά και εάν βρίσκονται. Αυτή είναι η αρχή μας, αυτό έχουμε υπηρετήσει, αυτό θα συνεχίσουμε να υπηρετούμε, σε όποια κατεύθυνση και εάν βρίσκονται αυτές οι ευθύνες, κυρίες και κύριοι συνάδελφοι. 
      Εγώ νομίζω ότι η ηγεσία του Υπουργείου Υγείας, ο Υπουργός κ. Αβραμόπουλος, ο αρμόδιος Υφυπουργός κ. Γιαννόπουλος, έχουν επιδείξει συστηματική μελέτη και αντιμετώπιση των προβλημάτων δύο «αμαρτωλών» νοσοκομείων και ενός τρίτου ατυχήσαντος, ώστε να μπορέσουμε να πούμε στους πολίτες, ενόψει των επικείμενων εκλογών, ότι η Νέα Δημοκρατία ολοκληρώνει το νοσοκομειακό σχεδιασμό της χώρας που βεβαίως δημιουργήθηκε επί ΠΑ.ΣΟ.Κ.. Και εμείς θέλουμε, όχι μόνο το σχεδιασμό, αλλά τη λειτουργικότητα αυτού του σχεδιασμού να την κάνουμε πολύ καλύτερη, πολύ αποτελεσματικότερη και προς όφελος των πολιτών. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εξωτερικών και Απασχόλησης και Κοινωνικής Προστασίας, κατέθεσαν σχέδιο νόμου: «Κύρωση της Συμφωνίας περί της εφαρμογής του άρθρου 16 της Συμφωνίας της Έδρας της Τράπεζας Εμπορίου και Ανάπτυξης του Ευξείνου Πόντου μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου».
      Παραπέμπεται στην αρμόδια Διαρκή Επιτροπή. 
      Ο Κοινοβουλευτικός Εκπρόσωπος του Συνασπισμού κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριοι συνάδελφοι, τα νοσοκομεία είναι οι ναοί της ιατρικής, από τα παλιά Ασκληπιεία, μέχρι τις μέρες μας. Το πώς τα έχουμε αντιμετωπίσει, βέβαια, είναι κάτι που συζητείται. 
      Στη χώρα μας, το υγειονομικό σύστημα ήταν καθυστερημένο πάντα και εξακολουθεί να είναι. Έγινε μια σοβαρή τομή με το Ε.Σ.Υ., το οποίο όμως, παρά την προσφορά του, δεν ολοκληρώθηκε, βάλτωσε και από εκεί και πέρα βλέπουμε την κατάσταση σήμερα, με το υγειονομικό μας σύστημα να βρίσκεται κυριολεκτικά πολύ πίσω απ’ αυτό που απαιτούν οι ανάγκες και με τις δυνατότητες που υπάρχουν, εάν θέλετε, στη χώρα μας και στα οικονομικά μας. 
      Συζητάμε για τα νοσοκομεία. Το ελάχιστο που προϋποθέτει μια σωστή προσφορά ιατρικών υπηρεσιών είναι ο χώρος, τα κτήρια. Δεν είναι, όμως, μόνο αυτό. Είναι και ο εξοπλισμός, είναι το προσωπικό. Όλα αυτά πρέπει να συντονίζονται και όλα αυτά προϋποθέτουν και μια γενναία χρηματοδότηση, η οποία δυστυχώς ούτε υπήρχε ούτε υπάρχει στον τόπο μας. 
      Αυτά τα πενιχρά για την υγεία –το 2,6% του Α.Ε.Π. και το 6% του προϋπολογισμού, τη στιγμή που ο ευρωπαϊκός μέσος όρος είναι 13,6%- δεν επαρκούν. Τις συνέπειες τις βλέπουμε και τις αισθάνεται κυριολεκτικά ο ελληνικός λαός. 
      Μέσα στα τελευταία χρόνια έγινε μια σειρά από νοσοκομεία. Αυτό είναι γεγονός. Έγιναν προσπάθειες, πλην όμως υπήρξαν και ευνοϊκές συγκυρίες, γιατί υπήρξε και γενναία χρηματοδότηση από τα κοινοτικά κονδύλια. Αξιοποιήθηκαν με τον καλύτερο δυνατό τρόπο και από τις προηγούμενες κυβερνήσεις και από την τωρινή; Αμφιβάλουμε. 
      (Στο σημείο αυτό την Προεδρική ‘Εδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Το 2000 ο κ. Αλαβάνος, τότε Ευρωβουλευτής, σε μια ερώτησή του προς το Ευρωπαϊκό Κοινοβούλιο ερωτά τι γίνεται με αυτά τα συγκεκριμένα νοσοκομεία για τα οποία συζητάμε σήμερα, δηλαδή το Νοσοκομείο της Κατερίνης, της Κέρκυρας, του Πύργου και του Αγρινίου. Η απάντηση που παίρνει από τον κ. Μπαρνιέ τότε, στις 10.11.2002 λέει τα εξής: «Τα τρία νοσοκομεία που αναφέρει το αξιότιμο μέλος του Κοινοβουλίου δεν θα ολοκληρωθούν στο πλαίσιο του Κοινοτικού Πλαισίου Στήριξης της περιόδου 1994-1999, λόγω καθυστέρησης της ανέγερσής τους, που οφείλεται σε διάφορους λόγους, όπως τεχνικά προβλήματα και συσσωρευμένες καθυστερήσεις εκ μέρους των εργολάβων. Η επιτροπή λυπάται που τόσο σημαντικά έργα για την οικονομική και κοινωνική ανάπτυξη της Ελλάδας καθυστερούν. Η επιτροπή θα ζητήσει από τις ελληνικές αρχές περισσότερες λεπτομέρειες για τους λόγους, καθώς και τις προοπτικές ολοκλήρωσης των εν λόγω έργων και δεν θα παραλείψει –αν είναι αναγκαίο- να λάβει τα κατάλληλα οικονομικά μέτρα.» Επομένως, υπάρχει ένα αμαρτωλό παρελθόν γι’ αυτά τα νοσοκομεία και όχι μόνο γι’ αυτά. 
      Από εκεί και πέρα, τιμωρήθηκε το ΠΑ.ΣΟ.Κ., γιατί, εκτός των άλλων, δεν ανταποκρίθηκε στις ανάγκες στο χώρο της υγείας. Η Νέα Δημοκρατία υποσχέθηκε πάρα πολλά. Τι έκανε σ’ αυτό το διάστημα; Τα πράγματα αντί να καλυτερέψουν χειροτέρεψαν. 
      Και εδώ, κύριε Υπουργέ, θα σας θυμίσω συγκεκριμένα ότι κατέθεσα μια επίκαιρη ερώτηση για το Νοσοκομείο  του Αγρινίου, που συζητήθηκε στις 21.3.2005. Πήγα επιτόπου και είδα ότι μόνο ο χώρος για τα θεμέλια ήταν σκαμμένος. Σας ρωτούσα, λοιπόν, τι γίνεται για το συγκεκριμένο νοσοκομείο. Η απάντησή σας –δεν θα αναφέρω βέβαια όλο το διάλογο, αλλά την κατακλείδα στη δευτερολογία σας-  ήταν η εξής: «Θέλουμε να σας διαβεβαιώσουμε –και το επαναλαμβάνω αυτό, γιατί ήταν και δέσμευση δική μας, όπως ήταν και δέσμευση της προηγούμενης κυβέρνησης- ότι η περιοχή της Αιτωλοακαρνανίας θα έχει, μέσα στο χρονικό διάστημα που ο συμβατικός χρόνος το επιβάλλει –δηλαδή το Μάιο του 2007- ένα σύγχρονο νοσοκομείο, για να μην υπάρχουν αυτά τα προβλήματα καθυστέρησης που παρουσιάζει ο νομός όσον αφορά τις υπηρεσίες υγείας». 
      Μάιος του 2007, λοιπόν. Είναι λόγια δικά σας, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πού να ξέραμε ότι η εταιρεία ήταν «φάντασμα;» 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, όταν απαντούσατε αυτά, πιστεύω ότι θα τα είχατε ελέγξει. Γιατί εγώ πήγα εκεί και μου είπαν ότι πρόκειται για εταιρεία «φάντασμα». Επομένως, εσείς, ως υπεύθυνος Υπουργός που τα χειρίζεσθε, δεν μπορείτε να δώσετε αυτές τις απαντήσεις. Έπρεπε να τα ελέγξετε. Δεν ξέρω πώς και η προηγούμενη κυβέρνηση και η δική σας τα καταφέρνετε με όλους τους χρεοκοπημένους και όλους τους μπαταξήδες, όπως λέει ο λαός και αυτοί, τέλος πάντων, αναλαμβάνουν τα έργα και βρισκόμαστε μπροστά σε αυτά τα προβλήματα που αντιμετωπίζουμε. 
      Το ίδιο γίνεται και με το Νοσοκομείο της Κέρκυρας και με το Νοσοκομείο της Κατερίνης. Επανειλημμένα έχουμε καταθέσει ερωτήσεις –και εγώ προσωπικά, αλλά και συνάδελφοι όλων των Κομμάτων και ειδικότερα του Συνασπισμού, όπως η κ. Ξηροτύρη και άλλοι Βουλευτές μας- και έχουμε πάρει καθησυχαστικές απαντήσεις ή δικαιολογίες του τύπου: ξέρετε ήταν έτσι ή ήταν αλλιώς. Ωραία. Τι κάνουμε από εδώ και πέρα; Πώς αντιμετωπίζουμε το πρόβλημα; Γιατί αυτό που μετράει είναι αν θα λειτουργήσουν αυτά τα νοσοκομεία και πότε.
      Και σήμερα μπορείτε να μας πείτε, με βάση τα στοιχεία που έχετε και υπολογίζοντας –υποτίθεται- ότι δεν θα είναι πια εταιρείες «φάντασμα» αυτοί που έχουν αναλάβει αυτές τις διαδικασίες, ότι θα κινηθούν σωστά και πότε θα είναι έτοιμα τα νοσοκομεία. Πότε θα είναι με το κλειδί στο χέρι; Πότε θα λειτουργήσουν; 
      Γιατί έχουμε και ένα άλλο μεγάλο κεφάλαιο που, βέβαια, το ξεχνάμε: Τα νοσοκομεία είναι το ελάχιστο κοινό πολλαπλάσιο. Όμως δεν σημαίνει ότι και αν έχουμε κτήρια και μάλιστα τέλεια κτήρια –παραδείγματος χάριν έχουμε το Αττικό Νοσοκομείο- αυτομάτως λειτουργούν. Χρειάζεται και εξοπλισμός και προσωπικό. Και αυτό δεν το έχετε κάνει, κύριε Υπουργέ. Είσαστε απελπιστικά πίσω!
      Ειδικότερα σε ό,τι αφορά το προσωπικό, το νοσηλευτικό και το υπόλοιπο, υπάρχουν βαρύτατες ευθύνες από την πλευρά σας -όχι προσωπικά από τη δική σας, γιατί εφαρμόζετε μία συγκεκριμένη κυβερνητική πολιτική-  από την πλευρά της Κυβέρνησης, γιατί συνεχώς βγαίνετε και διακηρύσσετε -και ο προηγούμενος Υπουργός κ. Κακλαμάνης και ο κ. Αβραμόπουλος δεν φείδονται λόγων να διακηρύσσουν- ότι τόσες χιλιάδες προσελήφθησαν, τόσες χιλιάδες προσλαμβάνονται, όπου να είναι έρχονται.  
      Πριν από λίγες μέρες μου απαντήσατε για το Νοσοκομείο «ΠΑΙΔΩΝ ΑΓΛΑΪΑ ΚΥΡΙΑΚΟΥ» -που έκλεισε το 30% των κρεβατιών της μονάδας νεογνών- ότι θα προσληφθούν τόσοι επίκουροι γιατροί, τόσοι επίκουροι ΤΕ, τόσοι επίκουροι ΠΕ. Μα, είναι λύσεις αυτές κύριε Υπουργέ; Αυτά είναι μπαλώματα και δεν οδηγούν πουθενά. Η υγεία έχει τεράστιες ανάγκες και είμαστε πάρα πολύ πίσω. Έχετε αναλάβει βαρύτατες ευθύνες και δυστυχώς δεν δείχνετε καμία πρόθεση να τις αντιμετωπίσετε. Κι έχετε βρει ένα τελευταίο, την «πανάκεια των Σ.Δ.Ι.Τ.» - Συμπράξεις Δημόσιου και Ιδιωτικού Τομέα-, να εκχωρήσουμε στον ιδιωτικό τομέα το Ασκληπιείο, να εκχωρήσουμε  το ένα, το άλλο, γιατί έτσι θα μπορούμε να βρούμε λύση. Δεν θα λυθεί πάλι το πρόβλημα της υγείας, γιατί  ακόμη κι αν φτιαχτούν τα νοσοκομεία, πρέπει  να λειτουργήσουν και αυτό  απαιτεί και άλλες προϋποθέσεις. 
      Για το Νοσοκομείο της Ανατολικής Αττικής υπήρχε και δέσμευση εδώ ότι στο τέλος του 2004 θα υπήρχε ολοκληρωμένος υγιεινομικός χάρτης της χώρας. Αλήθεια, τι γίνεται αυτός ο χάρτης;  Πού βρίσκεται, κύριε Υπουργέ; Έτσι έλεγε ο κ. Κακλαμάνης. Τότε θα κανόνιζε τι θα γίνει με το Νοσοκομείο της Ανατολικής  Αττικής και θα ξεκινούσαν οι διαδικασίες. Τώρα βρισκόμαστε στο 2007 κι έχει ξεχαστεί και περιμένουμε από τις Σ.Δ.Ι.Τ.. 
      Από εκεί και πέρα, να ξέρετε –και είπε ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης ότι αυτά που λέγατε ήταν τέλος πάντων υπερβολές και τα θέματα αυτά έσκασαν στα χέρια των συναδέλφων του ΠΑ.ΣΟ.Κ. κι έτσι όντως είναι,  έσκασαν στα χέρια τους το 2004-  ότι τα θέματα αυτά  θα σκάσουν ακόμη βαρύτερα και στα δικά σας χέρια, κύριε Υπουργέ, γιατί η υγεία, όπως και η παιδεία,  δεν είναι από τα θέματα με τα οποία επιτρέπεται να παίζει κανείς. Είναι θέματα επιτακτικής ανάγκης, είναι δικαίωμα του κάθε πολίτη να έχει υψηλού επιπέδου, σύγχρονες υπηρεσίες υγείας, υγεία για όλο το λαό ανεξαίρετα, δημόσιο σύστημα υγείας και επίσημη υποχρέωση της πολιτείας να τις εξασφαλίζει. Και δεν μπορείτε να μου πείτε ότι τα οικονομικά της χώρας μας είναι σε τέτοια κατάσταση που δεν επαρκούν για να εξασφαλίσουν αυτές τις στοιχειώδεις υποχρεώσεις της πολιτείας προς τους πολίτες.
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης):  Ευχαριστούμε τον κ. Λεβέντη.
      Ο κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, νομίζω ότι τα επιχειρήματα που να ανακαλύψετε για να μειώσετε το έργο του ΠΑ.ΣΟ.Κ., είναι  τουλάχιστον αδύναμα. Είναι δυνατόν να ισχυρίζεστε μέσα σε αυτήν εδώ την Αίθουσα ότι όλο αυτό το σπουδαίο έργο που συντελέστηκε την τελευταία πολιτική περίοδο από το 1994 και μετά έγινε εξαιτίας του άρθρου του περιοδικού “DerSpiegel” και ότι αυτό αποτέλεσε την αφορμή για να φτιάξουμε τα είκοσι εφτά, τα είκοσι τέσσερα, τα είκοσι πέντε νέα νοσοκομεία; Νομίζω ότι ο ισχυρισμός σας είναι αδύναμος, γιατί πρέπει να σας θυμίσω ότι και  η προηγούμενη –επειδή αναφερθήκατε στον αείμνηστο Ανδρέα Παπανδρέου- περίοδος του ΠΑ.ΣΟ.Κ., η οκταετία,  1980-1987, ήταν η περίοδος της μεγάλης προσφοράς και της δημιουργίας του Ε.Σ.Υ., που είναι μία δομή και μία υποδομή αξεπέραστη και αναγνωρίζεται από το σύνολο των πολιτών. Τότε ήταν που φτιάχτηκαν διακόσια είκοσι Κέντρα Υγείας. Στη δεύτερη περίοδο του ΠΑ.ΣΟ.Κ. φτιάχτηκαν όλα αυτά τα μεγάλα έργα των νοσοκομείων. 
      Και μας είπατε ότι δεν μπορέσατε να κάνετε τίποτε την περίοδο 1989-1994, επειδή δεν το επέτρεπε η Συνθήκη του  Μάαστριχτ. Φυσικά και τώρα δεν κάνετε, τίποτα και δεν έχετε ανακαλύψει κάποια δικαιολογητική βάση  για να υπερασπιστείτε –ποιο έργο;- το ανύπαρκτο έργο.
      Νομίζω, κύριε Υπουργέ, ότι πρέπει να κλείσετε αυτό τον κύκλο του αφορισμού, του μηδενισμού της περιόδου του ΠΑ.ΣΟ.Κ.. Προσπαθήσατε κάποια  στιγμή να το αντιπαρέλθετε και με γενναιότητα να πείτε ότι έγινε έργο, αλλά είπατε ότι έγινε από εξωγενείς παράγοντες,  από αόρατους παράγοντες και  δεν ήταν  αποτέλεσμα της βούλησης, του οράματος και της στρατηγικής του ΠΑ.ΣΟ.Κ..
      Το δεύτερο που θέλω να σας πω, επειδή  πάλι επιμένετε σε αυτό, είναι και λέτε ότι η «ΕΡΓΑΣ»  όλα αυτά τα χρόνια ήταν ο ευνοούμενος των κυβερνήσεων του ΠΑ.ΣΟ.Κ. και ότι δεν είχε πιστοληπτική ικανότητα.  Δηλαδή η «ΕΡΓΑΣ»  απέκτησε πιστοληπτική ικανότητα μετά τις περιπέτειες που υπήρχαν, αυτές που λέτε, την περίοδο που ανέλαβε να κάνει τα νέα νοσοκομεία; Πώς την απέκτησε;
Έγινε αύξηση μετοχικού κεφαλαίου; Μπήκαν καινούργιοι μέτοχοι; Τίποτα δεν είδαμε στο Χρηματιστήριο και στην Κεφαλαιαγορά ως ανακοίνωση ότι εξυγιάνθηκε η εταιρεία, ότι η εταιρεία ενδυναμώθηκε κεφαλαιακά, ότι ήταν μία εταιρεία με νέο ουσιαστικά δυναμισμό και νέα κεφάλαια. Τίποτα δεν έγινε. Απλώς μπήκε ένας τίτλος «Νέα ΕΡΓΑΣ». 
      Σας είπα δε νωρίτερα ότι γι’ αυτήν την «ΕΡΓΑΣ» έγινε πολύ μεγάλος θόρυβος στην Ελλάδα. Ο κ. Έβερτ πήγε και κατήγγειλε τραπεζικά στελέχη και όλοι αθωώθηκαν. Ο κ. Έβερτ παρευρίσκετο στις δικαστικές αίθουσες. Το αναφέρω, γιατί το να επικαλείστε πάλι αυτό το ζήτημα και να λέτε ότι, την περίοδο του ΠΑ.ΣΟ.Κ. η «ΕΡΓΑΣ» ευνοήθηκε σκανδαλωδώς - το είπε και ο κ. Έβερτ - να προσχωρήσω στην άποψή σας. Αλλά τώρα δεν ευνοήθηκε; Τώρα απέκτησε πιστοληπτική ικανότητα η «Νέα ΕΡΓΑΣ», όταν ξέρουμε ότι την ίδια περίοδο της αφαιρείται και η άδεια της κατασκευής έργων; Και όμως, σ’ αυτούς αναθέσατε το έργο! 
      Θα έρθω σ’  ένα ζήτημα και θα σας πω εκ προοιμίου ότι αυτό σας τιμά. 
      Κύριε Υπουργέ, ξέρετε ότι τη «Νέα ΕΡΓΑΣ» τη διοικούσαν άτομα, τα οποία κατάγονται από την περιοχή της Λαμίας; Τους ξέρετε ποιοι είναι αυτοί. Δεν έχετε σχέση και επαναλαμβάνω ότι αυτό σας τιμά.
       Εσείς, γιατί, ευφυώς ποιών, δεν δώσατε το νοσοκομείο της Λαμίας κατ’ αυτόν τον τρόπο στη «Νέα ΕΡΓΑΣ», παρά μόνο φροντίσατε –και επαναλαμβάνω, καλά κάνατε- και το συνεχίσατε με άλλο τρόπο και έγινε το νοσοκομείο της Λαμίας;
       Εμείς, κύριε Υπουργέ, βέβαια λέμε ότι αυτό που κάνετε τώρα είναι το σωστό, μόνο που το κάνετε μετά από τέσσερα χρόνια. Μόνο που έγιναν πράγματα και θαύματα όλη αυτήν την περίοδο. Γι’ αυτό είναι που σας ψέγουμε.
      Μας είπατε, κύριε Υπουργέ, ότι στο Ελεγκτικό Συνέδριο δεν πήγε κάποια σύμβαση για να εκταμιευθούν τα ποσά τα οποία δαπανήθηκαν για την προαγωγή του έργου κατά 5%. Μα, αυτό σας λέμε, ότι οι συμφωνίες ήταν στα χαρτιά, ότι οι συμφωνίες ήταν άτυπες, ότι η συμφωνία που έγινε –δεν ξέρω από ποιον και δεν θέλω να αφήσω κανένα υπονοούμενο- έλεγε «συνεχίστε το έργο «Νέα ΕΡΓΑΣ» μ’ αυτούς τους ιδιοκτήτες, πάρτε 18.000.000 συμπληρωματικά για τα δύο νοσοκομεία και πάρτε και το νοσοκομείο του Αγρινίου». Αυτό το ξέρουν όλοι. Και όταν πήγαν αυτά τα συμπληρωματικά, γιατί το Ελεγκτικό Συνέδριο έκρινε ότι είναι εξωσυμβατικά. Αυτά είδατε κι εσείς όταν αναλάβατε –δηλαδή ο κ. Αβραμόπουλος και ο κ. Γιαννόπουλος- και είπατε: κύριοι, πού πάει αυτή η κατάσταση! 
      Φυσικά, κύριε Υπουργέ, είδατε ότι δεν υπήρχε σωστή εγγυητική. Σας λέω πάλι από την τραπεζική μου εμπειρία, την απλή διαδικασία: ένας υπάλληλος αν έπαιρνε ένα τηλέφωνο αν έμπαινε στον «ΤΕΙΡΕΣΙΑ», θα έβλεπε ότι εγγυητικές δεν υπήρχαν. Είναι τόσο, μα τόσο απλή η διαδικασία ελέγχου της εγγυητικής. Η εγγυητική είναι από τα πιο σοβαρά δάνεια που δίνουν οι τράπεζες και δεν μπήκε ένας στον κόπο να το ελέγξει; 
      Δεν θέλω και πάλι να προσχωρήσω στην άποψη ότι όλο αυτό το σκηνικό ήταν στημένο από κάποιους!  Αυτοί που είναι αρμόδιοι –κι εσείς, κύριε Υπουργέ-  πρέπει να ανακαλύψετε την αλήθεια για λόγους ιστορικούς, για λόγους προστασίας και της παράταξής σας και του Υπουργείου σας. Δεν θέλω να σας συμβουλεύσω. 
      Έρχομαι σ’ ένα άλλο ζήτημα, για να δείτε πόσο πρόχειρα, πόσο ερασιτεχνικά προχώρησε το έργο αυτά τα τρία, τέσσερα χρόνια. Είπα σε κάποιους συναδέλφους μου από την Κατερίνη «βρε παιδιά, είναι δυνατόν να αποβάλλετε τώρα την «ΕΡΓΑΣ» και μετά από αυτό το σούσουρο των εγγυητικών τρέχει ο διαγωνισμός για το μηχανολογικό εξοπλισμό»; Εγώ το διάβασα από την Εφημερίδα των Ευρωπαϊκών Κοινοτήτων γιατί το έργο είναι συγχρηματοδοτούμενο. Το είπα σε συναδέλφους, έμειναν άναυδοι και αυτοί. ‘Ηρθαν σε εσάς και το σταματήσατε και αυτό. Δηλαδή, το κτηριακό είχε σταματήσει και εσείς τρέχατε. 
      Σε αυτό που είπατε, ναι, πρέπει αντικριστά να πάμε, έχετε δίκιο αλλά πήγαιναν αντικριστά. Τέτοιος ερασιτεχνισμός υπήρχε στο χειρισμό του έργου. 
      Επίσης, ακούω στην Κατερίνη και την Κέρκυρα να λένε «φτιάξαμε νέο οργανισμό για το νοσοκομείο». Δηλαδή δεν έχουμε το σώμα και φτιάχνουμε κουστούμια! Τόσες υποσχέσεις! Δεν είμαι εγώ που θα προασπίσω την παράταξή σας, αλλά νομίζω ότι πρέπει να υπάρχει αίσθηση σοβαρότητας σ’ ένα πολύπαθο έργο. Είπα, εμείς πληρώσαμε, αλλά δεν έχει σημασία αν έχει πληρώσει το ΠΑ.ΣΟ.Κ. στην Πιερία ή στην Κέρκυρα, τα λάθη, τις παραλείψεις ή τις καθυστερήσεις. Είχαν το κόστος τους. Κι εσείς έχετε το κόστος σας, δεν μπορείτε να το αποφύγετε αυτό το κόστος. 
      Σημασία έχει, κύριε Υπουργέ, ότι το έργο δεν έχει γίνει και αυτή τη στιγμή η κατάσταση στην Πιερία είναι τραγική. Το δε καλοκαίρι τα τροχαία –μακριά από μας- είναι περισσότερα. Ένα εκατομμύριο τουρίστες έρχονται στην Πιερία και παραπάνω,  φαντάζομαι, στην Κέρκυρα. Είναι τριτοκοσμική, είναι απογοητευτική η κατάσταση. Πρέπει να έλθετε. Δεν ξέρω αν ήλθατε, κύριε Υπουργέ. Νομίζω ότι δεν έχετε έλθει πρόσφατα.
      Θέλω να τελειώσω με κάτι άλλο. Όλο αυτό το χρονικό διάστημα εμείς υπεύθυνα ασκήσαμε πολιτική. Μαζί με την κ. Γκερέκου κάναμε πάρα πολλές ερωτήσεις και προσπαθήσαμε να βοηθήσουμε την Κυβέρνηση, όπως είπε ο κ. Βερελής, σε πνεύμα μη χρησιμοποίησης του θέματος για μικροπολιτικούς λόγους.
      Δεν έχουμε το δικαίωμα να παίζουμε με τον πόνο και μ’ ένα έργο που είναι από τα πιο χρήσιμα στους νομούς μας. Πρέπει όμως να αντιληφθείτε ότι πρέπει να «τρέξει» η διαδικασία. Έχουμε επιφυλάξεις, όχι όσον αφορά τις προθέσεις, κύριε Υπουργέ. Δεν λέμε ότι οι προθέσεις δεν είναι αγαθές, ότι δεν είναι σωστές, όμως τα χρόνια «τρέχουν», οι διαδικασίες «τρέχουν». Εύχομαι να μην είστε εσείς εκτεθειμένοι. Θα είστε και πάλι εκτεθειμένοι, αλλά πάνω απ’ όλα δεν θα δουν οι πολίτες της Πιερίας, της Κέρκυρας και του Αγρινίου αυτές τις σύγχρονες υποδομές για το καλό των οικογενειών και των παιδιών τους.
      Κλείνοντας, κύριε Υπουργέ, σας καλώ να εγκύψετε προσωπικά στο ζήτημα. Αυτό που κάνατε στη Λαμία θα πρέπει να το κάνετε και στην Πιερία και στην Κέρκυρα. Δεν μπορεί να λέτε ότι για όλα φταίει η «ΕΡΓΑΣ», αλλά την άλλη στιγμή να λέτε ότι και οι άλλες εταιρείες είχαν προβλήματα. Μα, στα τεχνικά έργα πάντα έχουμε προβλήματα με τις τεχνικές εταιρείες. Πρέπει να επικεντρωθούμε στην «ΕΡΓΑΣ»; 
      Το ζήτημα είναι τι θα κάνουμε με το έργο σήμερα και αύριο. Αυτό απαιτούν οι πολίτες της Πιερίας, της Κέρκυρας και του Αγρινίου, να λυθεί δηλαδή το πρόβλημα με τα έργα αυτά.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Παπαγεωργίου.
      Το λόγο έχει η κ. Γκερέκου.
      ΑΓΓΕΛΙΚΗ ΓΚΕΡΕΚΟΥ: Ευχαριστώ, κύριε Πρόεδρε.
      Θα ήθελα για λίγο την ανοχή σας όσον αφορά στο χρόνο, γιατί είναι πολύ σοβαρό το θέμα που συζητάμε.
      Εμμέσως πλην σαφώς, κύριε Υπουργέ, μας είπατε ότι δεν χρειάζονταν όλα αυτά τα νοσοκομεία που δημιούργησε το ΠΑ.ΣΟ.Κ. και ότι τώρα καλείστε να συνεχίσετε τις «αμαρτίες» του ΠΑ.ΣΟ.Κ.. Θέλω να πιστεύω ότι δεν εννοείτε το Νοσοκομείο της Κέρκυρας ή της Κατερίνης, σε σχέση με το γεγονός ότι δεν δικαιούται η Κέρκυρα, παραδείγματος χάρη, να έχει νοσοκομείο και ότι αυτό είναι μία «αμαρτία» από πλευράς ΠΑ.ΣΟ.Κ.. 
      Παρόλα αυτά θέλω αυτήν τη στιγμή να σας δώσω μία εικόνα γενικότερα για τα προβλήματα υγείας που αντιμετωπίζει το νησί μου σε σχέση με τις υπηρεσίες εκτός από το νέο νοσοκομείο που είναι η «κορυφή του παγόβουνου». Νομίζω ότι αυτό θα σας βοηθήσει.
      Μιλάμε για ένα νησιωτικό και απομακρυσμένο μέρος της περιφέρειας. Το ξέρετε ότι πολλές φορές το νησί βρίσκεται αντιμέτωπο με πολύ σοβαρά περιστατικά και πολλοί άνθρωποι χάνουν τις ζωές τους ακριβώς επειδή χρειάζονται αερομεταφορές στα Γιάννενα ή στην Αθήνα και δεν είναι πολύ τυχεροί πάντα οι ασθενείς. Μιλάμε για ένα μέρος το οποίο από πλευράς υπηρεσιών υγείας υποβαθμίζεται συνεχώς με πρόσφατο παράδειγμα την κατάργηση της ΔΥΠΕ Ιονίων νήσων. 
      Μας στείλατε στην Πάτρα. Μέχρι πότε θα αποδεκατίζεται η περιφέρειά μας; Μιλάμε για ένα μέρος που διαθέτει ένα νομαρχιακό νοσοκομείο με δραματικά προβλήματα από πλευράς υποδομών, τραγικά υποστελεχωμένο, με το μόνιμο προσωπικό του να μειώνεται συνεχώς λόγω αποχωρήσεων και τις συμβάσεις του επικουρικού προσωπικού να λήγουν σ’ ένα μήνα από σήμερα και να μην έχουν ανανεωθεί. Έρχεται καλοκαίρι, κύριε Υπουργέ. Βεβαίως οι γιατροί και οι νοσηλευτές και όλο το προσωπικό πραγματικά κάνουν ηρωικές ενέργειες. 
      Μιλάμε επίσης για ένα νομαρχιακό νοσοκομείο, οι παθολογικές κλινικές του οποίου διαθέτουν για τη λειτουργία τους «ενάμιση παθολόγο». Τι να πούμε για την παιδιατρική που λειτουργεί με μία νοσηλεύτρια στη βάρδια; Τι να πούμε για το τμήμα χημειοθεραπείας, δωρεά των πολιτών, που υπολειτουργεί λόγω έλλειψης προσωπικού; Έχουμε όμως κάμερες παρακολούθησης εδώ και ένα χρόνο, κύριε Υπουργέ, στο νοσοκομείο αυτό. Δεν ξέρω για ποιο λόγο χρειάζονται αυτές οι κάμερες και γιατί τις χρειάζεται ο διοικητής. 
      Μιλάμε για ένα ολόκληρο νησί το οποίο έχει καταφέρει να λειτουργήσει με αποσπάσεις από το νοσοκομείο, μία υποτυπώδη μονάδα Ε.Κ.Α.Β. την οποία ο ίδιος ο Υπουργός διέλυσε με την απόφασή του να επιστρέψει το προσωπικό στο νοσοκομείο χωρίς να στείλει ποτέ το ειδικευμένο προσωπικό διασωστών που είχε υποσχεθεί. Σαράντα πέντε λεπτά στην άσφαλτο στο Δήμο Λευκίμης ένας συμπολίτης μας περίμενε να έλθει το Ε.Κ.Α.Β.. Ήταν Σάββατο και οδηγός φυσικά δεν υπήρχε γιατί δεν δούλευε.
      Μιλάμε για μία μονάδα αιμοδοσίας του νοσοκομείου η οποία αν και διακινεί περισσότερες φιάλες αίματος απ’ ό,τι το αντίστοιχο τμήμα του Νοσοκομείου Ιωαννίνων και εξυπηρετεί Μονάδα Μεσογειακής Αναιμίας εβδομήντα ασθενών, παρόλα αυτά δεν συμπεριελήφθη στις μονάδες αιμοδοσίας οι οποίες θα εκσυγχρονιστούν με τα μηχανήματα μοριακού ελέγχου του αίματος. Και όχι μόνο αυτό, αλλά δυστυχώς και παρά τη δέσμευσή σας δεν έχετε εγκρίνει μετά από ένα χρόνο τη διαδικασία αποστολής δειγμάτων αίματος στο Κέντρο των Ιωαννίνων. Δεν θα μας γίνει μάθημα το τραγικό συμβάν στη Θεσσαλονίκη; 
      Μιλάμε για Κέντρα Υγείας στους Δήμους Λευκίμης, Αγίου Αθανασίου και Φαιάκων με τεράστια προβλήματα, αλλά και για ακόμα πιο απομακρυσμένες περιοχές, όπως οι Παξοί όπου δεν λειτουργούν τα υποτυπώδη τμήματα μικροβιολογικών εξετάσεων λόγω ελλείψεως παρασκευαστριών. 
      Ολόκληρο, δε, το Κέντρο Υγείας εξυπηρετείται από μία και μοναδική νοσηλεύτρια και το μοναδικό ασθενοφόρο του Κέντρου Υγείας κινείται μόνο τις καθημερινές και εφόσον ο μοναδικός εργαζόμενος δεν έχει πάρει άδεια.
      Αυτή είναι, κύριε Υπουργέ, η εικόνα των Υπηρεσιών Υγείας στην Κέρκυρα, ένα νησί το οποίο τους θερινούς μήνες υπερπολλαπλασιάζει τον αριθμό των κατοίκων του και αποτελεί την εικόνα της Ελλάδας στους επισκέπτες, ένα νησί που –και δεν θα κουραστώ να το λέω- προσέφερε πάντα από τα μεγαλύτερα εισοδήματα στην Eθνική Oικονομία μέσα από το τουριστικό του προϊόν. 
      Και πιστέψτε με, όλα αυτά δεν τα λέω για λόγους εσωτερικής κατανάλωσης, αλλά γιατί πραγματικά αφορούν ζητήματα ζωής ή θανάτου για τους συμπολίτες μου.
      Επομένως, δεν έχουμε ανάγκη από επανάληψη των υποσχέσεων και των προεκλογικών εξαγγελιών, αλλά από άμεσες λύσεις και ορατά αποτελέσματα. Και από αυτά τα δύο δεν έχουμε δει απολύτως τίποτα, κύριε Υφυπουργέ. Και ούτε πιστεύω ότι θα δούμε από την Κυβέρνηση της Νέας Δημοκρατίας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Γκερέκου.
      Ο κύριος Υφυπουργός, έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, είχα πει και στην αρχή ότι τελικά θα μείνουμε μόνοι. Και αυτό, βέβαια, το βλέπουμε ανάγλυφα.
      ΠΡΟΕΔΡΕΥΩΝ (Σωτήρης Χατζηγάκης): Με τις νέες τεχνολογίες, κύριε Υφυπουργέ, ποτέ δεν μένουμε μόνοι!
      ΕΚΤΟΡΑΣ ΝΑΣΙΩΚΑΣ: Είναι επαρχιώτες οι Βουλευτές.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Ο Κοινοβουλευτικός Εκπρόσωπος της Συμπολίτευσης, ο κ. Βαρβιτσιώτης, τοποθετήθηκε και είπε για τη διαδικασία αυτή. Δυστυχώς, δεν μπορούμε να αλλάξουμε αυτά τα πράγματα, διότι έτσι είναι ο Κανονισμός της Βουλής. Θα πρέπει, όμως, κάποτε να προβληματιστούμε, ότι κάπως αλλιώς πρέπει να γίνεται η διαδικασία αυτή.
      Κύριοι συνάδελφοι, θα προσπαθήσω να απαντήσω και σε κάποια θέματα, τα οποία υπό τη μορφή της γενικότερης επερώτησης, ξεπερνώντας Κατερίνη, Κέρκυρα, Αγρίνιο, αναφέρθηκαν.
      Όσον αφορά στις Δημόσιες Επενδύσεις θα έλεγα στον κ. Νασιώκα το εξής: Ξέρετε πολύ καλά πόσο επιτρέπουν τα δημοσιονομικά να φτιαχτεί ένα νοσοκομείο. Και επειδή είπατε για το Νοσοκομείο του Βόλου, ξέρετε πολύ καλά την τύχη που είχε αυτό το Νοσοκομείο επί υπουργίας Γεωργίου Σούρλα, 1992 – 1993, από τους τοπικούς εκεί παραγοντίσκους. Αφού έπεσε η κυβέρνηση της Νέας Δημοκρατίας, θεωρήθηκε ότι το Νοσοκομείο στο Βόλο δεν θα έπρεπε να γίνει και απεντάχθηκε. Πήγε από τις Δημόσιες Επενδύσεις και τελικά ολοκληρώθηκε μετά από δεκατρία χρόνια. Το παραλάβαμε εμείς το 2004, για να το ολοκληρώσουμε στο Ολυμπιακό σκέλος, στο μηδέν συν ένα επίπεδο και ολοκληρώθηκε. Αυτήν τη στιγμή λειτουργεί και βρίσκεται σε μία πολύ καλή κατάσταση.
      Μιλάτε για τις Μονάδες Εντατικής Θεραπείας, λες και δεν ξέρετε -και είστε από άλλο πλανήτη- πόσες μονάδες έχουμε, πόσα κρεβάτια έχουμε, πώς παραλάβαμε, τι κάναμε, τι φτιάξαμε. Δεν θέλω να ανατρέχω –το έχω δηλώσει χίλιες φορές- στο παρελθόν. Μου αρέσει το παρόν και το μέλλον. Δυστυχώς, όμως, με τις αναφορές που κάνετε, πρέπει να σας πω ορισμένα πράγματα, για να σας τα φέρω στη μνήμη σας. 
      Είπατε, κυρία Γκερέκου, για τη μονάδα εντατικής θεραπείας. Μήπως δεν ενθυμείστε ότι το 1995 λειτούργησε η μονάδα –κατά τη Σύνοδο της Ευρωπαϊκής Ενώσεως- στο Νοσοκομείο της Κέρκυρας και έκλεισε ξανά αμέσως, για να είμαστε συνεπείς προς τις υποχρεώσεις μας, αν ήθελε εμφανισθεί πρόβλημα μονάδος εντατικής θεραπείας στην Κέρκυρα; Αν δεν το θυμάστε, ανατρέξτε στους ιστορικούς.
      Εσείς, ό,τι και να σας πούμε, έχετε μία γενικότερη απιστία, που ξεπερνάει και τον άπιστο Θωμά. Δεν μπορείτε να πιστέψετε τίποτα. Τέλος πάντων, θα σας δοθεί η πίστωση του χρόνου, για να πιστέψετε.
      Άκουσα τον κ. Μακρυπίδη να λέει: Πείτε μας μία συγκεκριμένη περίοδο δική σας, για να συγκριθεί με τη δική μας περίοδο σε έργα. 
      Στον απόντα Μακρυπίδη απαντώ –κι ας τα διαβάσει στα Πρακτικά- τα εξής: Όταν κι εμείς θα συμπληρώσουμε εικοσαετή κυβερνητική θητεία, τότε ο πολιτικός ιστορικός θα μας κρίνει. Έχουμε ακόμα χρόνο μπροστά μας. Και πηγαίνουμε με καλά βήματα.
      Είπε και κάτι άλλο ο κ. Μακρυπίδης. Είπε ότι θα πρέπει να απολογηθούμε γι’ αυτά που δεν κάναμε και γι’ αυτά που είπαμε και γι’ αυτά που δεν ολοκληρώθηκαν. Αν θα πρέπει εμείς μέσα στην τριετία να απολογηθούμε για τη βαριά κληρονομιά της ασυνέπειας, που παραλάβαμε, φανταστείτε τι θα πρέπει να κάνετε εσείς, που ήσασταν τόσα χρόνια κυβέρνηση, για τη γενικότερη πολιτική της ασυνέπειας προς τον ελληνικό λαό.
      Τέλος πάντων, ας τα ξεπεράσουμε αυτά.
      Κύριε Νασιώκα, ζητήσατε να κατατεθούν όλα τα έγγραφα της «ΕΡΓΑΣ».
Μήπως νομίζετε ότι εμείς καλύπτουμε ή συγκαλύπτουμε την «ΕΡΓΑΣ», τη νέα «ΕΡΓΑΣ», τον οποιονδήποτε έχει κάποια σχέση με αυτά; Σας παρακαλώ πολύ, επειδή δεν είναι θέμα για να έχω μαζί μου τα στοιχεία και να τα καταθέσω, αύριο το πρωί καταθέστε μία ερώτηση και ζητήστε να σας καταθέσουμε όλο το μετοχικό κεφάλαιο, ποιοι είναι οι κύριοι πίσω από την «ΕΡΓΑΣ» και τη νέα «ΕΡΓΑΣ» και όλο το χρονικό αυτής της διαδικασίας, για να τελειώσει μια και καλή πια το θέμα των εργολαβιών-εργολάβων. 
    Αναφερθήκατε στο Νοσοκομείο της Ζακύνθου. Σας απάντησα για τη Ζάκυνθο και νομίζω ότι αν κάνετε μια επίσκεψη στο νησί, θα δείτε ότι αυτή τη στιγμή το νοσοκομείο βρίσκεται σε οικοδομικές εργασίες στο δεύτερο με τρίτο όροφο. Μπορείτε να πάτε και να το δείτε. Δεν είναι απενταγμένο το έργο. Το έργο έχει ενταχθεί στο Γ΄ Κοινοτικό Πλαίσιο Στήριξης. Δεν είναι γέφυρα για το Δ΄  Κοινοτικό Πλαίσιο Στήριξης. Είναι στο Γ΄ Κοινοτικό Πλαίσιο Στήριξης στο επίπεδο του μέτρου «Υγεία Περιφέρειας». 
    Το Νοσοκομείο της Χαλκίδας θα σας πω ότι όταν ήσασταν Υφυπουργός, κύριε Νασιώκα, θα ξέρετε πολύ καλά και θα ενθυμείστε ότι το νοσοκομείο αυτό το είχατε εντάξει στις Δημόσιες Επενδύσεις με μία πίστωση 10.000.000 δραχμών περίπου. Είχε χωροθετηθεί στο πεδίο βολής στη Χαλκίδα και είχαμε συνεχείς αναβολές επί αναβολών λόγω του αρχαιολογικού θησαυρού –ας τον ονομάσω έτσι, γιατί περί θησαυρού επρόκειτο- που ήταν το ανασκαφικό του υλικό. 
    Τι έγινε, λοιπόν, τότε; Έπρεπε να μείνουμε με τα χέρια σταυρωμένα; Προχθές έκανα επίσημη επίσκεψη στο χώρο με όλους τους Βουλευτές, το Νομάρχη, το  Δήμαρχο, την υπεύθυνη Διευθύντρια της ΙΔ΄ Εφορείας Αρχαιολογικών Μνημείων και είδαμε ακριβώς πώς θα γίνει η όλη διευθέτηση. Πέρασε από το Κεντρικό Αρχαιολογικό Συμβούλιο προ δεκαημέρου και πλέον δόθηκε η άδεια στο χώρο αυτό τον αρχαιολογικό να μπορεί να χτιστεί το Νοσοκομείο της Χαλκίδας, λόγω του ότι υπάρχει δυνατότητα πίστωσης μέσα από το Δ΄ Κοινοτικό Πλαίσιο Στήριξης, όπου υπάρχει τέτοια δράστη σε επίπεδο περιφέρειας και θα χρηματοδοτηθεί και θα ολοκληρωθεί. 
    Κοροϊδέψαμε κάποιον από τους Ευβοείς και είπαμε ψέματα; Απλούστατα, αυτά τα οποία εσείς επί τόσα χρόνια τους υποσχόσασταν ότι θα γίνουν και στη χωροθέτηση και για τα αρχαία και για τα νέα, τα φθάσαμε στο σημείο να υλοποιηθούν, εκτός εάν δεν θέλετε να γίνει το Νοσοκομείο της Χαλκίδας, επειδή θα φέρει τη σφραγίδα της Νέας Δημοκρατίας. 
    Όσον αφορά τη Νάξο, όπως ξέρετε πολύ καλά, υπήρχαν περιπέτειες για τους λόγους της χωροθέτησης και των αρχαιολογικών μνημείων. Τώρα έχει εγκατασταθεί ο εργολάβος. Η Νάξος αρχίζει. Με καθυστέρηση; Με καθυστέρηση. Τι να κάνουμε; Μακάρι να είχαμε ένα μαγικό ραβδί και αυτά όλα τα οποία εσείς  ξεκινήσατε, την άλλη μέρα το πρωί που θα ερχόμασταν εμείς, να μπορούσαμε να τα είχαμε υλοποιήσει κιόλας. 
    Είπατε ότι φτιάξατε και λειτουργήσατε νοσοκομεία. Ξεχάσατε πώς λειτούργησε, όταν λειτούργησε, το Νοσοκομείο της Λάρισας, της ιδιαίτερης πατρίδας σας, τι προσωπικό, τι οργανισμό και τι ανάπτυξη είχε, τότε που το λειτουργήσατε; Ξεχάσατε πώς λειτούργησε το «Αττικό Νοσοκομείο» με τις αδυναμίες στελέχωσης που είχε εκείνη την περίοδο; Εκτός, βέβαια, εάν θέλετε να βλέπετε μόνο το σήμερα και να έχετε αμνησία αναδρομική. 
    Η κ. Γκερέκου μίλησε για όλο το φάσμα της νησιωτικής περιοχής των Ιονίων Νήσων και ιδιαίτερα της ιδιαίτερης πατρίδας της, της ωραίας Κέρκυρας. 
    Κυρία Γκερέκου, είμαι υποχρεωμένος να πω –το έχω σχολιάσει πολλές φορές- ότι είναι κάποιοι τουριστικοί προορισμοί στην πατρίδα μας, όπως είναι η Κέρκυρα, η Ρόδος, η Κρήτη, είναι οι εικόνες του υγειονομικού μας συστήματος. Όπως καταλαβαίνετε, η Κέρκυρα είναι ένα νησί που διαθέτει τουριστικό ρεύμα, όπου θα πρέπει να έχουμε και έχουμε σε ένα επίπεδο ικανοποιητικό –πρέπει να φθάσουμε ακόμα πιο ψηλά- υπηρεσίες υγείας. 
    Το νοσοκομείο είναι, καθυστέρησε. Το νοσοκομείο, όμως, πιστεύω ότι σε μικρό χρονικό διάστημα -και λέω μικρό από όλες αυτές τις εμπειρίες που αποκτήσαμε όλο αυτό τον καιρό με τα γνωστά κατασκευαστικά και επειδή γνωρίζετε και εσείς τις αδυναμίες του συστήματος- θα ολοκληρωθεί. Σύμφωνα και με το διαγωνισμό που έχουμε, πιστεύω ότι θα ολοκληρωθεί μέσα στο 2008. 
      Γι’  αυτό κιόλας δόθηκε και το πριμ, γι’ αυτό κιόλας, όπως είπα, έγινε περιορισμένος αριθμός που να έχουν νοσοκομειακή εμπειρία αυτοί που θα λάβουν μέρος στο διαγωνισμό, οι διάφορες εταιρείες.
      Δεν νομίζω ότι θα πρέπει να υπάρχει δυσπιστία εκ μέρους σας όσον αφορά το θέμα της τύχης των νοσοκομείων. ‘Οτι υπάρχει μια εύλογη, αν θέλετε να τη χαρακτηρίσω, ακόμη και αγανάκτηση, γιατί τέλος πάντων τα νοσοκομεία μας δεν έγιναν –επειδή το τοποθετώ σε τοπικό πλέον χαρακτήρα- να το υιοθετήσω κι αυτό. Αλλά τουλάχιστον, να μην έχετε την οποιαδήποτε σκέψη και αντίληψη ή να περνάει προς τα έξω η εκδοχή, ενδεχομένως, ότι υπήρξε μια δολία διευθέτηση του θέματος, όσον αφορά το μεταβατικό στάδιο από το φιλικό διακανονισμό και την προκήρυξη που έγινε, που ανεστάλη. 
      Υιοθετήθηκε από την εταιρεία Δ.ΕΠ.Α.ΝΟ.Μ. ότι η καλύτερη λύση θα ήταν το να ανασύρουμε το φιλικό διακανονισμό, πιστεύοντας ότι θα ήταν πιο γρήγορη λύση. Πείτε ότι πέσαμε έξω. Δόθηκε όμως η δυνατότητα στη σημερινή ηγεσία του Υπουργείου να λύσει αυτόν τον γόρδιο δεσμό και στα δύο νοσοκομεία και στο τρίτο νοσοκομείο, το Νοσοκομείο του Αγρινίου, ξεκαθαρίζοντας το σκηνικό, μετρώντας το έργο το οποίο παραλάβαμε, αποτυπώνοντας το υπόλοιπο έργο το οποίο έχουμε μπροστά μας να κάνουμε, ξεχωρίζοντας το διαγωνισμό από τα οικοδομικά, ηλεκτρομηχανολογικά και τον συμβατικό εξοπλισμό για το τεχνολογικό ξενοδοχειακό, γιατί αυτά όλα πήγαιναν πακέτο, οπότε πολλές φορές οι εταιρείες δεν μπορούσαν να τα βρουν και μοιραίως γίνονταν αναβολές στους διαγωνισμούς. Γι’ αυτό ξεχωρίστηκε, κύριε Παπαγεωργίου, το ιατροτεχνολογικό, βασικός εξοπλισμός, ξενοδοχειακός, για να μην υπάρξει μια συνέργεια της κοινοπρακτικής λύσεως που πρόκειται να δοθεί στους διαγωνισμούς που ανοίγουν στις 27 και 28 του μηνός. Αυτή είναι ακριβώς η διαδικασία η οποία υπάρχει. Και να είστε βέβαιοι, μέσα στα χρονικά διαστήματα που οι δεσμεύσεις υπάρχουν από πλευράς διαγωνισμών, θα ολοκληρωθεί. Απαντώ στον κ. Νασιώκα, που δεν πιστεύει, είναι άπιστος …
      ΠΡΟΕΔΡΕΥΩΝ (Σωτήρης Χατζηγάκης): Μην πιάσουμε τώρα μεταξύ γιατρών,  συζήτηση. 
      Ευχαριστώ, κύριε Υπουργέ. 
      Ορίστε, κύριε Νασιώκα, έχετε το λόγο.
      ΕΚΤΟΡΑΣ ΝΑΣΙΩΚΑΣ: Ο άπιστος Θωμάς, κύριε Υπουργέ, έβαλε «το δάκτυλο στον τύπο των ήλων» και πίστεψε. Εγώ θέλω, λοιπόν, να δω, γιατί ακούω μόνο λόγια και δεν βλέπω τίποτε.
      Αρχίζω με μερικές παρατηρήσεις. Κύριε Υπουργέ είπατε ότι: «εντάξει, περιμένετε από εμάς, τόσο λίγο καιρό που κυβερνάμε, να κάνουμε μεγάλο έργο», απευθυνόμενος στο τι είχε πει ο κ. Μακρυπίδης.
      Κύριε Υπουργέ, κρινόμαστε όλοι για το έργο που κάνουμε κατά την τετραετία. Δεύτερον, ο λαός ψηφίζει και κάνει κυβερνήσεις, πολλά ή λιγότερα χρόνια. 
      Τρίτον –και πρέπει να σας το θυμίσω αυτό- από τα τριάντα δύο χρόνια της Μεταπολίτευσης, το ΠΑ.ΣΟ.Κ. ήταν στην κυβέρνηση δεκαοκτώ σε δύο περιόδους και η Νέα Δημοκρατία δεκατέσσερα χρόνια σε τρεις περιόδους. Εμείς υπερηφανευόμαστε για τα πολλά χρόνια που μας ψήφισε ο λαός, εσείς όμως δεν υπερηφανεύεστε γιατί δεν έχετε έργο πολλές φορές. Δεν λέω ότι δεν κάνατε τίποτε. Θα είμαι ο τελευταίος που θα πω ότι οι κυβερνήσεις της Νέας Δημοκρατίας δεν έκαναν τίποτε. 
      Τώρα στα θέματα που θέσατε. Θα καταθέσω αίτηση για να κατατεθούν οι φάκελοι του εταιρικού και όλων της «ΕΡΓΑΣ». Φαντάζομαι αυτά να τα έχετε ψάξει και εσείς, έστω από τότε που αποκαλύφθηκε ότι όλα ήταν πλαστά και ψεύτικα. Ούτε τότε δεν τα ψάξατε; Δεν τα ψάξατε όταν αναθέσατε, δεν τα ψάξατε και όταν είδατε ότι δεν ήταν σωστά; Τα ψάξατε φαντάζομαι. 
      Η Ζάκυνθος, δεν είναι αλήθεια ότι είναι γέφυρα στο Δ΄ Κοινοτικό Πλαίσιο Στήριξης; Μα, το κατέθεσα, είναι γέφυρα. Άρα πάει πέραν του 2008 και του 2009 και δεν ξέρουμε που θα πάει. Εγώ δεν είπα ότι δεν χρηματοδοτείται ή δεν είναι ενταγμένο. 
        Για τη Χαλκίδα είπατε: «Μα, ξεγελάσαμε κανέναν; Αυτά λέμε για τη Χαλκίδα.». Εγώ θα σας πω ότι ο Πρωθυπουργός μίλησε στη Χαλκίδα προεκλογικά και είπε ότι μέσα στην τετραετία θα παραδώσει ένα σύγχρονο νοσοκομείο. Η τετραετία πέρασε, δεν θα υπάρξει εργολαβία, δεν θα υπάρξει μπουλντόζα. Εγώ δεν λέω ότι δεν είναι αλήθεια. Ο Πρωθυπουργός το είπε, θέλοντας να το κάνει, αλλά δεν μπόρεσε. Όμως, και το «δεν μπορώ» σε μία Κυβέρνηση κρίνεται, κοστολογείται από τον κόσμο, εκτιμάται. Δεν μπορεί αυτή η Κυβέρνηση να διαπραγματευτεί στην Ευρωπαϊκή Ένωση, δεν μπορεί να υλοποιήσει το πρόγραμμα. Εγώ λέω ότι στην υγεία δεν θέλει, αλλά αυτό είναι ένα άλλο θέμα.
        Θυμίσατε, βέβαια, πως ξεκίνησαν το Πανεπιστημιακό Νοσοκομείο της Λάρισας και το Αττικό Νοσοκομείο. Έτσι ξεκινούν τα νοσοκομεία, με αποσπάσεις, με δυσκολίες. Είπα από το Βήμα, κύριε Υπουργέ, ότι είναι δύσκολο να χτίσεις ένα νοσοκομείο και ακόμη δυσκολότερο είναι να το λειτουργήσεις. Εγώ ξεκίνησα σαν αποκλειστική ευθύνη ένα κέντρο υγείας ως διευθυντής και σας λέω ότι ήταν φοβερά δύσκολο να το ξεκινήσω και πόσο μάλλον ένα ολόκληρο νοσοκομείο! Είμαι ο τελευταίος που θα πει ότι δεν είναι δύσκολο. Όμως, το να περνάνε τρία και τέσσερα χρόνια και το προσωπικό να μένει ίδιο ή να αυξάνεται ελάχιστα στο «Αττικό Νοσοκομείο» και στο Πανεπιστημιακό της Λάρισας και σε όλα τα άλλα να λιγοστεύει υπάρχει διαφορά.
        Τώρα θέλω να πω τρία πράγματα ακόμη, γιατί είπατε ότι προχωράτε το πρόγραμμά σας. Θα σας πω ότι στο Άργος σας παραδώσαμε έτοιμη την πτέρυγα και είχαν μεταφερθεί στην καινούργια πτέρυγα, αλλά ο εκσυγχρονισμός της δεύτερης φάσης δεν δημοπρατήθηκε ποτέ. 
        Στην Κόρινθο είχαμε καινούργιο νοσοκομείο, είχαμε μεταφερθεί, και το παλιό νοσοκομείο το εξαγγείλατε πολλές φορές έως σήμερα –και ο κ. Κακλαμάνης εξήγγειλε πολλές φορές ότι θα δημοπρατηθεί ο εκσυγχρονισμός του παλιού νοσοκομείου, για να γίνουν ψυχιατρικές δομές- αλλά τίποτα. 
        Στην Κομοτηνή, η οποία πράγματι έχει ένα παλιό νοσοκομείο και είναι το μόνο παλιό νοσοκομείο της ανατολικής Μακεδονίας και της Θράκης, που έχουμε πολύ καλές υποδομές, ήταν ενταγμένο ένα ποσό, προχωρούσε η μελέτη, αλλά τώρα είδα, σ’  αυτό που κατέθεσαν, ότι και η Κομοτηνή είναι στη γέφυρα στο Δ΄ Κοινοτικό Πλαίσιο. Θεωρώ ότι ούτε εκεί προχώρησε κάτι.
        Έρχομαι τώρα στο επίμαχο θέμα. Προχώρησε η Δ.ΕΠ.Α.ΝΟ.Μ. με σύμφωνη γνώμη του Υπουργείου και των τοπικών παραγόντων σε διάλυση των συμβάσεων την «ΕΡΓΑΣ» το 2003. Είπα και πριν ότι μπορούσε να γίνει και νωρίτερα και έπρεπε να γίνει νωρίτερα. Έγινε, όμως, μία νόμιμη διαδικασία, που προβλέπεται και που ήταν ωφέλιμη, γιατί απελευθέρωνε το νοσοκομείο να προκηρυχθεί και να γίνει. Δεν το πήγαινε στα δικαστήρια. Γι’ αυτό συμφώνησαν και οι τοπικοί παράγοντες, ο Βουλευτής της Νέας Δημοκρατίας της Κέρκυρας, ο κ. Σπύρου, ο οποίος συναντήθηκε με τον κ. Στεφανή, παράγοντες της Κέρκυρας, οι Βουλευτές του ΠΑ.ΣΟ.Κ. κ.λπ.. Άλλωστε, με αυτήν τη διαδικασία ό,τι άλλο υπάρχει και είναι στη δικαιοσύνη, καλώς είναι. 
        Εμείς προκηρύξαμε και αναθέσαμε το Νοσοκομείο Λαμίας πριν έρθετε εσείς που καλώς το συνεχίσατε και το ολοκληρώσατε. Δεν λέω ότι είναι του ΠΑ.ΣΟ.Κ. το έργο. Το έργο είναι των Λαμιέων, το έργο είναι όλων, γιατί όλοι προσπάθησαν. Κύριε Υφυπουργέ, έχετε ιδιαίτερη συμβολή σ' αυτό και από τη θέση της Αντιπολίτευσης και από τη θέση της Κυβέρνησης. Όμως, μιλάω για τη διαδικασία. Και ενώ καθυστερήσαμε να κάνουμε αυτήν τη διαδικασία, έρχεστε εσείς και επιβραβεύετε τι; Την «ΕΡΓΑΣ». Μα, είναι δυνατόν ποτέ αυτή η εταιρεία να φτιάξει το έργο;
        Ο κ. Λεβέντης σας είπε ότι σας έκανε ερώτηση, γιατί είχε στοιχεία από το Αγρίνιο που του έλεγαν ότι είναι «εταιρεία φάντασμα». Και του απαντούσατε εσείς –εννοώ το Υπουργείο και όχι εσάς προσωπικά, κύριε Υφυπουργέ- ότι όλα πάνε καλά. Δηλαδή όλοι ήξεραν ότι είναι φάντασμα και μόνο οι υπεύθυνοι δεν ήξεραν; Και τώρα, όταν απεδείχθη ότι αυτό συμβαίνει, λέτε: «Τι να κάνουμε; Προχωράμε.».Εντάξει, προχωράμε. Κανείς δεν βάζει ευθύνη στον Υπουργό υπό την έννοια ότι σκοπίμως το έκανε, αλλά το ότι δεν έγινε καλά αυτή η δουλειά, ότι ποτέ δεν υπήρξε χειρότερη εργολαβία από αυτήν, αυτό είναι γεγονός. Είναι δυνατόν να αναθέσουμε σε αυτόν, στο θύτη, ο οποίος επί επτά χρόνια δεν έφτιαξε νοσοκομείο και τρομάξαμε να τον διώξουμε, να του αναθέσετε να το φτιάξει; Με τι; Με 60% έκπτωση και με τιμές του 1996; Μα, δεν θα γινόταν ποτέ. Αυτό είναι βέβαιο. Γι’ αυτό, κύριε Υπουργέ, στη συμφωνία ήταν πακέτο και το Αγρίνιο και τα 18.000.000 τα εξωσυμβατικά. Μη μου το λέτε αυτό αλλιώς. Αυτό είναι συμφωνία-πακέτο. Η Δ.ΕΠ.Α.ΝΟ.Μ. την έκανε, το Υπουργείο την έκανε, ποιος την έκανε δεν ξέρω. 
        Το ότι αυτό δεν περπάτησε είναι καλό. Το κακό ποιο είναι; Οι πολίτες μας ακούν ότι φταίει ο ένας ή φταίει ο άλλος. Νοσοκομείο θα τους κάνουμε; Σας λέω ότι αποκλείεται μέσα το 2008, ούτε το 2009, αλλά μάλλον το 2010 στην καλύτερη περίπτωση. Μακάρι, να έχουν ολοκληρωθεί το 2009 και το 2010, γιατί ούτε τότε δεν θα υπάρχουν τα νοσοκομεία, για τα οποία μιλάτε.
        Ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Νασιώκα.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 22 Ιανουαρίου 2007, της Τρίτης 23 Ιανουαρίου 2007, της Τετάρτης 24 Ιανουαρίου 2007, της Πέμπτης 25 Ιανουαρίου 2007, της Παρασκευής 26 Ιανουαρίου 2007, της Δευτέρας 29 Ιανουαρίου 2007, της Τετάρτης 31 Ιανουαρίου 2007, της Πέμπτης 1 Φεβρουαρίου 2007, της Δευτέρας 5 Φεβρουαρίου 2007 και της Τετάρτης 7 Φεβρουαρίου 2007 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Δευτέρας 22 Ιανουαρίου 2007, της Τρίτης 23 Ιανουαρίου 2007, της Τετάρτης 24 Ιανουαρίου 2007, της Πέμπτης 25 Ιανουαρίου 2007, της Παρασκευής 26 Ιανουαρίου 2007, της Δευτέρας 29 Ιανουαρίου 2007, της Τετάρτης 31 Ιανουαρίου 2007, της Πέμπτης 1 Φεβρουαρίου 2007, της Δευτέρας 5 Φεβρουαρίου 2007 και της Τετάρτης 7 Φεβρουαρίου 2007 επικυρώθηκαν.
      Κύριε Υπουργέ, θέλετε το λόγο, πριν κλείσουμε; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, κύριε Υπουργέ. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, είστε πολύ απαισιόδοξος. Φαίνεται ότι αυτή είναι η ιδιοσυστασία σας, η οποία και κοινοβουλευτικά εκφράζεται με την απαισιοδοξία. 
      ΕΚΤΟΡΑΣ ΝΑΣΙΩΚΑΣ: Είμαι πολύ αισιόδοξος, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας είπα και πάλι ότι τα νοσοκομεία θα ολοκληρωθούν και το ξέρετε. Υπήρξε καθυστέρηση. Στην ερώτηση, την οποία  θα καταθέσετε, θα πάρετε τις συγκεκριμένες απαντήσεις με τα στοιχεία τα οποία θα έχουμε από τις πηγές που θα μας δώσουν. 
      Η διαδικασία, όπως σας είπα, ήταν η ενδεδειγμένη στη συγκεκριμένη περίπτωση, διότι οι εγγυητικές επιστολές, οι οποίες ήταν πλαστές, βρέθηκαν μετά από τη λήψη της αναδοχής του έργου εκ μέρους της νέας εταιρείας. Άρα, λοιπόν, δεν υπήρξε θέμα ότι κάτι γνωρίζαμε και πηγαίναμε εμείς να δώσουμε σε μια κουτσαμένη –να το πω έτσι απλά και ρουμελιώτικα- συνέχεια του έργου. 
      Μη μπαίνουμε όμως συνεχώς στη λογική του έργου και ποιος ήταν, γιατί αναγκάζομαι και εγώ να αναφέρω τα επιχειρήματα μου και πρέπει να τα πούμε αυτά. Ας φροντίζατε και εσείς το 1996-1997, που κατοχυρώσατε τους διαγωνισμούς αυτούς, να προτιμήσετε άλλες εταιρείες ή επειδή δεν μπορούσατε, επειδή ο διαγωνισμός ήταν μειοδοτικός τότε…
      ΕΚΤΟΡΑΣ ΝΑΣΙΩΚΑΣ: Κύριε Υπουργέ…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν ήταν ο μαθηματικός τύπος. Να πω εγώ και να σας βγάλω από το αδιέξοδο. Επειδή ήταν μειοδοτικός, ας ζητούσατε μεγαλύτερες εγγυήσεις, για να δουν και να μην μπορούν να υπογράψουν και να αναλάβουν το έργο. 
      Αυτό που έγινε, τελείωσε.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πιστεύω ότι ολοκληρώθηκε και ξεκαθαρίστηκε πλέον η διαδικασία. Η διαφανής διαδικασία του τωρινού διαγωνισμού, το γεγονός ότι ξεχωρίζουν τα οικοδομικά-ηλεκτρομηχανολογικά και το θέμα του βασικού εξοπλισμού ιατροτεχνολογικού-ξενοδοχειακού θα δώσουν λύση σε αυτό το πρόβλημα.
      Όσον αφορά το προσωπικό στο οποίο αναφερθήκατε, οι οργανισμοί επικαιροποιούνται. Επειδή άκουσα ότι έγινε οργανισμός το Νοσοκομείο Κατερίνης και ότι έχουμε το «κουστούμι», αλλά δεν έχουμε το νοσοκομείο, αυτό είναι μέσα στο πλαίσιο της ανάπτυξης των μονάδων υγείας. 
      Επίσης, για το προσωπικό, κυρία Γκερέκου, που είπατε ότι δεν επαρκεί αυτήν τη στιγμή, ναι είναι υποστελεχωμένες οι μονάδες μας. Μέχρι τις 20 Μαρτίου, όπως έχουμε πει, θα υπάρξει ένα μόνιμο προσωπικό τριών χιλιάδων εκατό νοσηλευτών-νοσηλευτριών και τέσσερις χιλιάδες «STAGE». Έχετε και εσείς ως Κέρκυρα, όλος ο υγειονομικός χάρτης της Κέρκυρας νοσοκομεία, περιφερειακά ιατρεία, υγειονομικές άλλες μονάδες, κέντρα υγείας, ένα ποσοστό, ώστε δεν είμαι σε θέση αυτήν τη στιγμή να σας πω τον αριθμό που θα πάρετε, για να λειτουργήσουν καλύτερα οι μονάδες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 30/15.11.2006 επερώτησης Βουλευτών του ΠΑ.ΣΟ.Κ. προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την αποπεράτωση των Νοσοκομείων Κατερίνης, Κέρκυρας και Αγρινίου.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.35΄ λύεται η συνεδρίαση για τη προσεχή Δευτέρα 26 Φεβρουαρίου 2007 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερησία διάταξη που θα διανεμηθεί. 



3
ΣΥΝΕΔΡΙΑΣΗ 23-02-07  ΣΕΛ.

Τελευταία Αποθήκευση:	28/2/2007 1:10:00 μμ	Από:	M.papadatou
Εκτυπώθηκε:	28/2/2007 1:08:00 μμ

