(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΚΑ΄
Πέμπτη 28 Αυγούστου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
 Επί του Κανονισμού, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών: «Ειδικό Πρόγραμμα Ανασυγκρότησης και Ανάπτυξης Πυρόπληκτων Περιοχών και Δομές Διαχείρισης», σελ.
2. Κατάθεση Εκθέσεων Διαρκών Επιτροπών.
α) Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας», σελ.
β) Η Διαρκής Επιτροπή Μορφωτικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες», σελ.
3. Κατάθεση Σχεδίου Νόμου.
Οι Υπουργοί Οικονομίας και Οικονομικών, Εσωτερικών, Ανάπτυξης, Απασχόλησης, Κοινωνικής Προστασίας και Υγείας και Κοινωνικής Αλληλεγγύης κατέθεσαν σχέδιο νόμου: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΣΟΥΡΛΑΣ Γ., σελ.

Β. Επί της πρότασης του νόμου αρμοδιότητας του Υπουργείου Οικονομίας και Οικονομικών:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΑΥΓΕΝΑΚΗΣ Ε., σελ.
ΒΕΝΙΖΕΛΟΣ Ε., σελ.
ΒΕΡΡΑΣ Μ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΙΑΝΝΑΚΗΣ Μ., σελ.
ΔΡΙΤΣΑΣ Θ., σελ.
ΕΞΑΡΧΟΣ Β., σελ.
ΖΩΪΔΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΛΟΓΙΑΝΝΗΣ Σ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΤΖΑΦΕΡΗΣ Γ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΙΛΤΙΔΗΣ Κ., σελ.
ΚΟΛΛΙΑ Κ., σελ.
ΚΟΥΒΕΛΗΣ Σ., σελ.
ΚΟΥΣΕΛΑΣ Δ., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΛΕΓΚΑΣ Ν., σελ.
ΜΑΡΚΟΠΟΥΛΟΣ Κ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΑΤΟΣ Ν., σελ.
ΠΑΠΑΝΔΡΕΟΥ Γ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΛΕΥΡΗΣ Α., σελ.
ΤΖΑΒΑΡΑΣ Κ., σελ.
ΤΣΙΡΩΝΗΣ Δ., σελ.
ΤΣΟΥΚΑΛΗΣ Ν., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΚΑ΄
      Πέμπτη 28 Αυγούστου 2008
      Αθήνα, σήμερα στις 28 Αυγούστου 2008, ημέρα Πέμπτη και ώρα 09.36΄, συνήλθε στην Αίθουσα συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Γιάννη Κουτσούκο, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο κ. Κωνσταντίνος Κωνσταντούλας, κάτοικος Βόλου ζητεί την επίλυση συνταξιοδοτικού του προβλήματος.
      2) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο κ. Θεόδωρος Περράκης, ιατρός  ζητεί την επίλυση συνταξιοδοτικού του προβλήματος.
      3) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Πρόεδρος του Αστικού Κ.Τ.Ε.Λ. Βόλου ζητεί να πληροφορηθεί για το περιεχόμενο απόφασης που αφορά τη μεταφορά των μαθητών των Τ.Ε.Ε. με αστικά μέσα μεταφοράς.
      4) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  η Ελληνική Εταιρεία  νόσου Αλτσχάϊμερ και συγγενών διαταραχών Βόλου ζητεί την επιχορήγησή της από τα κέρδη του Ειδικού Λαχείου για την κάλυψη λειτουργικών δαπανών του.
      5) Ο Βουλευτής Β΄ Αθηνών κ. ΒΥΡΩΝ ΠΟΛΥΔΩΡΑΣ  κατέθεσε αναφορά με την οποία  ο κ. Ευθύμιος Αναγνωστόπουλος ζητεί να λάβει το φάκελο με το ανακριτικό υλικό που αφορά το τροχαίο ατύχημα που έχασε τη ζωή του ο γυιός του.
      6) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Σύλλογος Γονέων και Φίλων του Κ.Δ.Α.Π.-με.Α. της Δ.Ε.Π.Α.Γ. ζητεί τη λήψη μέτρων για να συνεχίσουν τη λειτουργία τους τα Κέντρα Δημιουργικής Απασχόλησης Παιδιών με αναπηρίες.
      7) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ  ΓΕΙΤΟΝΑΣ  κατέθεσε αναφορά με την οποία  ο Δήμαρχος Μοσχάτου ζητεί τη λήψη μέτρων για τη συνέχιση της λειτουργίας του προγράμματος των κοινωνικών δομών .
      8) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Κυνηγετικός Σύλλογος Πύργου Ηλείας ζητεί την παράταση της προθεσμίας θεώρησης κατοχής των κυνηγετικών όπλων.
      9) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  το Δημοτικό Συμβούλιο Φαιάκων διαμαρτύρεται για την εγγραφή των αποφοίτων του Δημοτικού Σχολείου της Άνω Κορακιάνας,αντί στο Γυμνάσιο Φαιάκων στο Γυμνάσιο Σκριπερού,για το σχολικό έτος 2008-2009.
      10) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  ο Μορφωτικός-Εξωραϊστικός και Πολιτιστικός Σύλλογος Δικαούχων  Εργατικών Κατοικιών Θήβας διαμαρτύρεται για τις κακοτεχνίες στους οικισμούς Θήβα 2 και Θήβα 3.
      11) Οι Βουλευτές, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  κάτοικοι του Οικισμού Κλειστό του Δήμου Πέτα Άρτας ζητούν την επίλυση του προβλήματος ύδρευσης του οικισμού τους.
      12) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Σωματείο Ορυχείων-Σταθμών Δ.Ε.Η. Μεγαλόπολης καταγγέλλει την ανεξέλεγκτη και επιζήμια δραστηριότητα των εργολάβων που χρησιμοποιεί η Δ.Ε.Η..
      13) Οι Βουλευτές, Β΄ Αθηνών κ.κ. ΓΕΩΡΓΙΟΣ ΜΑΥΡΙΚΟΣ, ΠΑΝΑΓΙΩΤΑ-ΕΥΑ ΜΕΛΑ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η Δημοκρατική Κίνηση Επαγγελματιών -Βιοτεχνών-Εμπόρων διαμαρτύρεται για τη μελετώμενη κατάργηση της Κυριακάτικης αργίας.
      14) Οι Βουλευτές Λαρίσης, κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  ο Δήμαρχος Κοιλάδας Λάρισας ζητεί να αποκατασταθούν οι ζημιές από την παρατεταμένη ανομβρία.
      15) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  ο Δήμαρχος Ινάχου Αιτωλοακαρνανίας διαμαρτύρεται για την έλλειψη προσωπικού από το Δασαρχείο Αμφιλοχίας.
      16) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμαρχος Δομοκού Φθιώτιδας διαμαρτύρεται για την κατάργηση των διοικητικών υπηρεσιών του πρακτορείου της Δ.Ε.Η. από την πόλη του Δομοκού.
      17) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμαρχος Αυλώνας Εύβοιας ζητεί τη διακοπή της λειτουργίας λατομείου εξόρυξης μαρμάρου  στη θέση «Χοιροσπηλιά» του Τοπικού Διαμερίσματος Οκτωνιάς  του Δήμου Αυλώνας.
      18) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Αλιευτικός Αγροτικός Σύλλογος Αλιβερίου Εύβοιας ζητεί την παράταση του επιδόματος ανεργίας για έξι μήνες ακόμη.
      19) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η Μαρία Αυγουστάκη ενίσταται κατά των προσωρινών πινάκων προτεραιότητας που αφορούν στην προκήρυξη 1/302Μ/2008.
      20) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμαρχος Αγίου Νικολάου Κρήτης ζητεί να συνεχιστεί το έργο της αναστήλωσης του νησιού της Σπιναλόγκας, κ.λπ..
      21) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  έγγραφο το οποίο αναφέρεται σε διαφήμιση της Ν.Ε.Τ.  που αφορά στις παγίδες θάνατου στην άσφαλτο.
      22) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο κ. Γεώργιος Σκολουδάκης ζητεί να αποζημιωθεί για απαλλοτρίωση έκτασης  του  από την κατασκευή του Β.Ο.Α.Κ. τμήμα Χαμέζι-Σητεία.
      23) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με  επιχορήγηση για την κατασκευή του δρόμου σύνδεσης  του ΒΙΟ.Π.Α. με την Εθνική Οδό.
      24) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την κατάργηση των κοινωνικών δομών των Δήμων.
      25) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ενίσχυση με επιπλέον προσωπικό του λιμεναρχείου  Αγίου Νικολάου Κρήτης.
      26) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη διακοπή χορήγησης φαρμάκων σε ασφαλισμένους λόγω αδυναμίας των ασφαλιστικών φορέων να εξοφλήσουν τα τιμολόγια.
      27) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με προβλήματα που αντιμετωπίζει η Α.Σ.Τ.Ε.Α.Ν..
      28) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την επίλυση προβλημάτων των γιατρών και των ασφαλισμένων στο Τ.Α.Ξ.Υ. μετά την ενοποίηση με το Ι.Κ.Α..
	29) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την προβληματική λειτουργία της Αγροφυλακής στο Νομό Λασιθίου.
      30) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με τα προβλήματα που αντιμετωπίζει ο Δήμος Αγίου Νικολάου.
      31) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ανάγκη απομάκρυνσης του λαθρεμπορικού πλοίου στην Κάτω Ζάκρο.
	32) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Νομάρχης Λασιθίου υποβάλλει πρόταση στο πλαίσιο χρηματοδοτικού μηχανισμού 2004-2009.
	33) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Νομάρχης Λασιθίου υποβάλλει πρόταση για την αφαλάτωση των πηγών Μαλαύρας για βελτίωση της ποιότητας του νερού.
	34) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμαρχος Αγίου Νικολάου Κρήτης ζητεί την αύξηση του προσωπικού στο Λιμεναρχείο  του Δήμου του.
	35) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Φίλων Ανωτέρων και Ανωτάτων Εκπαιδευτικών Ιδρυμάτων Δήμου Αγίου Νικολάου Κρήτης ζητεί τη λήψη μέτρων για τη συνέχιση της λειτουργίας της Α.Σ.Τ.Ε.Α.Ν..
      36) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  το Δημοτικό  Διαμέρισμα Αγαλά του Δήμου Λαγανά Ζακύνθου ζητεί οικονομική ενίσχυση για την εκτέλεση έργων στην περιοχή του  που επλήγει από τις πυρκαγιές. 
      37) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  ο Σύνδεσμος Καθαριότητας Δήμων Νομού Ζακύνθου ζητεί έγκριση  επέκτασης του λειτουργούντος ΧΥΤΑ σε παρακείμενο χώρο.
	38) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  η Ένωση Ξενοδόχων Ηρακλείου ζητεί την επίλυση προβλημάτων που δημιουργούνται στο Δήμο Μαλίων από την κυκλοφορία «τετρατρόχων».
      39) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Παγκρήτιος Σύνδεσμος Θεολόγων ζητεί την απόσυρση των εγκυκλίων που μετατρέπει το μάθημα των Θρησκευτικών σε προαιρετικό.
      40) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Δήμαρχος Τυμπακίου Ηρακλείου ζητεί ενημέρωση για τις λιμενικές εγκαταστάσεις στο Τυμπάκι.
      41) Ο Βουλευτής Νομού Αττικής  κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά με την οποία  ο Αντιδήμαρχος Ελευσίνας ζητεί  την άμεση ανέλκυση όλων των ναυαγίων από τον κόλπο της Ελευσίνας.
      42) Ο Βουλευτής Νομού Αττικής  κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά με την οποία  ο Σύλλογος Ιδιοκτητών Χερώματος Βάρης ζητεί την αποδέσμευση της περιοχής Χερώματος από τη Β΄Ζώνη Προστασίας Υμηττού.
      43) Ο Βουλευτής Νομού Αττικής  κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά με την οποία  ο Σύλλογος Ιδιοκτητών Σκαφών Δημοτών  Δήμου Μαρκόπουλου ζητεί την αντικατάσταση της εξέδρας για τον ασφαλή ελλιμενισμό των σκαφών στη νοτιοδυτική πλευρά του λιμένος Πόρτο Ράφτη.
      44) Ο Βουλευτής Νομού Αττικής  κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά με την οποία  ο Σύλλογος Γονέων και Κηδεμόνων 4ου Δημοτικού Σχολείου και 4ου Νηπιαγωγείου  Δήμου Λαυρεωτικής ζητεί την αντικατάσταση όλων των αλουμινοκατασκευών των παραθύρων της σχολικής μονάδας.
      45) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  ο Σύλλογος Επαγγελματιών Αλιέων Χίου διαμαρτύρεται για τις δυσμενείς επιπτώσεις από την απαγόρευση του αλιευτικού οργάνου «βιντζότρατα» στη Χίο.
      46) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Ομοσπονδία Αγροτικών Συλλόγων Νομού Χανίων διαμαρτύρεται για την περικοπή πιστώσεων στις αγροτικές συνδικαλιστικές οργανώσεις.
      47) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία  η Πανελλήνια Ένωση Αναπληρωτών και Ωρομίσθιων Καθηγητών Γενικής Παιδείας Τ.Ε.Ε. και ΕΠΑ.Σ. Ο.Α.Ε.Δ. ζητεί την επίλυση προβλημάτων των ωρομίσθιων καθηγητών.
      48) Οι Βουλευτές, Α΄ Αθηνών κ. ΑΝΝΑ ΦΙΛΙΝΗ και Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσαν αναφορά με την οποία  η Πανελλήνια Ομοσπονδία Σωματείων Εργαζομένων Υ.ΠΕ.ΧΩ.Δ.Ε. διαμαρτύρεται για τη μεταβίβαση αρμοδιοτήτων του Τμήματος Κατασκευών Έργων Πάτρας της Ε.Υ.Δ.Ε./Π.Α.Θ.Ε. στο Τμήμα Κατασκευών Έργων Πρέβεζας της Ε.Υ.Δ.Ε./Μ.Ε.Δ.Ε..
      49) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Πανελλήνια Εκπολιτιστική Ένωση Λαμπειέων Ηλείας ζητεί την εκτέλεση έργων για την ανάπτυξη της περιοχής.
      50) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Αγροτικός Συνεταιρισμός Τραγανού Ηλείας ζητεί την καταβολή αποζημίωσης στους πατατοπαραγωγούς της περιοχής του που οι καλλιέργειές τους  καταστράφηκαν από τον καύσωνα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό  8917/20.3.2008 ερώτηση των Βουλευτών κύριων Ιωάννη Ζιώγα και Σοφίας Καλαντίδου δόθηκε με το υπ’ αριθμ. 7017/4/8096/12.4.2008  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. Γ. ΖΙΩΓΑΣ και κα Σ. ΚΑΛΑΝΤΙΔΟΥ, σας γνωρίζουμε ότι, σύμφωνα με τις διατάξεις του π.δ. 584/1985 «Οργάνωση και λειτουργία της Υγειονομικής Υπηρεσίας της Ελληνικής Αστυνομίας», όπως τροποποιήθηκε με τις διατάξεις του π.δ. 16/1995, η Υγειονομική Υπηρεσία της Ελληνικής Αστυνομίας ασκείται από τη Διεύθυνση Υγειονομικού, που είναι αυτοτελής Υπηρεσία και έχει ως αποστολή, μεταξύ άλλων, να μεριμνά για την οργάνωση και λειτουργία των Υγειονομικών Υπηρεσιών του Σώματος, για τον εφοδιασμό των μονάδων αυτών με τα απαραίτητα επιστημονικά ιατρικά όργανα, εργαλεία και λοιπά μέσα, καθώς και να προγραμματίζει και να εισηγείται μέτρα για την επάρκεια, την κατάρτιση και την επιμόρφωση του επιστημονικού και λοιπού προσωπικού. Το προσωπικό της Υγειονομικής Υπηρεσίας διακρίνεται σε επιστημονικό, βοηθητικό υγειονομικό και διοικητικό. Κεντρικά Ιατρεία (ΚΙ.) εδρεύουν και λειτουργούν αντίστοιχα, ανά ένα στην Αθήνα, Πειραιά και στη Θεσσαλονίκη και υπάγονται επιστημονικά και διοικητικά στη Διεύθυνση Υγειονομικού του Σώματος, εκτός από το Κεντρικό Ιατρείο Θεσσαλονίκης που, διοικητικά μόνο, υπάγεται στη Γενική Αστυνομική Διεύθυνση Θεσσαλονίκης. Το εν λόγω K.I. στεγάζεται στο ισόγειο του μεγάρου της εν λόγω Υπηρεσίας, το οποίο παραλήφθηκε προς χρήση το έτος 2004.
      Για την καλύτερη δυνατή παροχή εξωνοσοκομειακής ιατρικής περίθαλψης στο αστυνομικό προσωπικό και την εύρυθμη λειτουργία του ΚΙ. Θεσσαλονίκης, κατά την τελευταία πενταετία, με αποφάσεις του Αρχηγού της Αστυνομίας, αυξήθηκαν οι οργανικές θέσεις υγειονομικών αξιωματικών κατά δέκα (10), ενώ πρέπει να σημειώσουμε ότι ιδρύθηκε και λειτουργεί Περιφερειακό Ιατρείο (Π.Ι) στη Διεύθυνση Αστυνομικών Επιχειρήσεων Θεσσαλονίκης. Επίσης έχει προγραμματισθεί η τοποθέτηση στο Κ.Ι Θεσσαλονίκης, μετά την ολοκλήρωση και λήψη της ειδικότητάς τους (στο εγγύς μέλλον), τεσσάρων (4) υγειονομικών αξιωματικών, οι οποίοι βρίσκονται υπό ειδίκευση σε νοσοκομεία της Θεσσαλονίκης (οφθαλμίατρος - παθολόγος-Ω.Ρ.Λ. και νευρολόγος), ενώ κατά το επόμενο έτος, σύμφωνα με τον υφιστάμενο σχεδιασμό θα τοποθετηθούν, μετά τη λήψη της ειδικότητάς του, ένας (1) γυναικολόγος και ένας (1) αξιωματικός ιατρός, μετά την αποφοίτησή του από τη Σ.Σ.Α.Σ.
      Πέραν αυτών, με τις διατάξεις του π.δ. 373/2002, προβλέφθηκε για την κάλυψη των κενών οργανικών θέσεων του αστυνομικού προσωπικού ειδικών καθηκόντων, η πρόσληψη αφενός εξειδικευμένου προσωπικού που θα προέρχεται, ύστερα από διαγωνισμό, από ιδιώτες και αφετέρου η μετάταξη ή ένταξη στο προσωπικό αυτό των ειδικών καθηκόντων και αστυνομικού προσωπικού, εφόσον πληρούν ορισμένες προς τούτο προϋποθέσεις και έχουν τα ανάλογα με την προς πλήρωση θέση προσόντα, ενώ για την κατηγορία «Ύγειονομικοί Αξιωματικοί» προβλέπεται και η ένταξη αποφοίτων της ΣΣΑΣ, όσον αφορά τους ιατρούς και οδοντιάτρους. Στο πλαίσιο αυτό, με την από 24-04-2007 απόφαση της Επιτροπής του άρθρου 2 της υπ' αριθ. 33/2006 ΠΥΣ, εγκρίθηκε, μεταξύ άλλων, η πρόσληψη για το έτος 2007 δεκαπέντε (15) ιδιωτών, για κάλυψη κενών οργανικών θέσεων αξιωματικών και υπαξιωματικών ειδικών καθηκόντων της Ελληνικής Αστυνομίας. Μεταξύ των προκηρυχθεισών θέσεων περιλαμβάνονται και πέντε (5) θέσεις ιατρών στην κατηγορία υγειονομικοί για την κάλυψη οργανικών θέσεων, εκ των οποίων ένας (1) ορθοπεδικός για το Κεντρικό Ιατρείο Θεσσαλονίκης. Αναμένεται η αξιολόγηση, από επιτροπή αξιωματικών του Σώματος, των δικαιολογητικών των υποψηφίων.
      Επίσης, για το τρέχον έτος, έχει ζητηθεί έγκριση για την πρόσληψη σαράντα (40) ιδιωτών ως αστυνομικό προσωπικό ειδικών καθηκόντων, μεταξύ των οποίων και υγειονομικών αξιωματικών. Η κατανομή των θέσεων, ανά κατηγορίες και ειδικότητες, θα πραγματοποιηθεί αφού ληφθούν υπόψη οι προτάσεις των Υπηρεσιών, σε συνδυασμό με τις υπάρχουσες ανάγκες.
      Ακόμη τα έτη 2003, 2004, 2006 και 2007 εισήχθησαν και για το τρέχον έτος θα εισαχθούν στη ΣΣΑΣ, για λογαριασμό της Ελληνικής Αστυνομίας, συνολικά 13 υγειονομικοί αξιωματικοί, ανά δύο (2) για τα έτη 2003 και 2004 και ανά τρεις (3) για τα έτη 2006, 2007 και 2008, οι οποίοι θα ενταχθούν στη δύναμη της Αστυνομίας, εφόσον δεν απωλέσουν έτος φοίτησης, τα έτη 2009, 2010,2012,2013 και 2014, αντίστοιχα.
      Με βάση τα προαναφερόμενα, σε βάθος διετίας, η συνολική δύναμη των υγειονομικών αξιωματικών του Κ.Ι Θεσσαλονίκης θα ανέρχεται σε δέκα έξι (16), ήτοι δέκα τέσσερις (14) ειδικευμένους και δύο (2) υπό ειδίκευση.
      Σε ό,τι αφορά τη στελέχωση του Κ.Ι Θεσσαλονίκης με διοικητικό προσωπικό, σας ενημερώνουμε ότι η Γενική Αστυνομική Διεύθυνση Θεσσαλονίκης, κατά το παρελθόν έτος, ενισχύθηκε συνολικά με 707 αστυνομικούς και ειδικούς φρουρούς. Επίσης, κατά το τρέχον, προκηρύχθηκαν προς πλήρωση 143 θέσεις αστυνομικών διαφόρων βαθμών, ενώ, κατά τη θερινή περίοδο, θα ενισχυθεί και με 210 δόκιμους αστυφύλακες. Στο πλαίσιο δε αυτό θα καταβληθεί προσπάθεια από τη Γενική Αστυνομική Διεύθυνση Θεσσαλονίκης για την ενίσχυση του Κ.Ι και με διοικητικό προσωπικό. Σχετικά με το διοικητή του Κεντρικού Ιατρείου Θεσσαλονίκης, σας ενημερώνουμε ότι εκτελεί τα καθήκοντά του κανονικά, ενώ στην αρμόδια Υπηρεσία μας δεν έχει περιέλθει αίτηση αποστρατείας του.
      Τέλος, από τα ανωτέρω συνάγεται ότι καταβάλλονται προσπάθειες ώστε σταδιακά να καλυφθούν όλες οι οργανικές θέσεις υγειονομικών αξιωματικών και διοικητικού προσωπικού, καθώς και για τη λειτουργία Β' Ανωτάτης Υγειονομικής Επιτροπής στο K.I. Θεσσαλονίκης, με σκοπό την πλήρη και εύρυθμη λειτουργία της εν λόγω Υγειονομικής Υπηρεσίας και την παροχή ποιοτικότερων και αναβαθμισμένων υγειονομικών υπηρεσιών στο προσωπικό.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     2. Στις με αριθμό  8938/20.3.2008, 9369/31.3.2008 ερωτήσεις των Βουλευτών κύριων Αναστασίου Κουράκη και Ευαγγελίας Αμανατίδου-Πασχαλίδου δόθηκε με το υπ’ αριθμ. 7017/4/8097/12.4.2008 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Τ. ΚΟΥΡΑΚΗΣ και κα Ε. ΑΜΜΑΝΑΤΙΔΟΥ-ΠΑΣΧΑΛΙΔΟΥ, σε ό,τι μας αφορούν, σας γνωρίζουμε ότι η Ελληνική Αστυνομία συνεργάζεται με τις αρμόδιες Αρχές, όπως την Επιτροπή του Συμβουλίου της Ευρώπης για την πρόληψη των βασανιστηρίων και της απάνθρωπης και ταπεινωτική ς μεταχείρισης ή τιμωρίας (C.P.T.), την Εθνική Επιτροπή Ανθρωπίνων Δικαιωμάτων, το Συνήγορο του Πολίτη, την Ύπατη Αρμοστεία του Ο.H.E. για τους πρόσφυγες, με Μ.Κ.Ο κ.ο.κ., για την ευαισθητοποίηση και εκπαίδευση των αστυνομικών σε θέματα σεβασμού ανθρωπίνων δικαιωμάτων, καθώς και για την παροχή υποστήριξης σε πρόσφυγες, μετανάστες, μέλη ευάλωτων κοινωνικών ομάδων και κρατούμενους.
      Η Ευρωπαϊκή Επιτροπή του Συμβουλίου της Ευρώπης για την πρόληψη των βασανιστηρίων και της απάνθρωπης ή ταπεινωτική ς μεταχείρισης ή τιμωρίας (C.P.T.), στα πλαίσια των περιοδικών επισκέψεων που πραγματοποιεί, από 20 έως 27-2-2007 επισκέφθηκε διάφορες αστυνομικές Υπηρεσίες, ενώ την 26-2-2007 εξαμελές κλιμάκιο αυτής επισκέφθηκε τον Υπουργό Δημόσιας Τάξης. Ακολούθησε σύσκεψη υπό το Γενικό Γραμματέα του Υπουργείου και με τη συμμετοχή αξιωματικών της Αστυνομίας, κατά την οποία ο πρόεδρός της κ. FELICE δήλωσε ότι ευγνωμονεί την ελληνική Κυβέρνηση για τη θετική αντίδραση των Αρχών της χώρας μας ως προς τη συνάντηση αυτή, ζήτησε διευκρινήσεις για ορισμένα σημεία επί της εκθέσεως που είχε συντάξει κατά την προηγούμενη επίσκεψή της η Επιτροπή το 2005 και αναφέρθηκε στα θετικά μέτρα που έχει λάβει η ελληνική Κυβέρνηση για τη βελτίωση των χώρων κράτησης, συμπληρώνοντας ότι η προσπάθεια αυτή πρέπει να συνεχισθεί. Συγχρόνως υπέβαλε παρατηρήσεις και σκέψεις για τη βελτίωση ορισμένων πρακτικών και χώρων.
      Στην Eπιτρoπή τονίστηκε ότι είμαστε ανοικτοί στο διάλογο για να βελτιώσουμε τις αδυναμίες μας, ότι τόσο η πολιτική όσο και η φυσική ηγεσία της Αστυνομίας διακατέχονται από nς ίδιες Αρχές με την Επιτροπή, ότι η προσπάθειά μας, τα αποτελέσματα της οποίας αναγνωρίσθηκαν από αυτή, θα συνεχισθεί με τους ίδιους ρυθμούς και ότι κάθε καταγγελία για κακομεταχείριση κρατουμένων θα διερευνάται. Πέραν αυτών την 22-09-2007, από το Αρχηγείο της Αστυνομίας δόθηκε λεπτομερής απάντηση στην εν λόγω Επιτροπή, αναφορικά με τις παρατηρήσεις-συστάσεις που διατυπώθηκαν στην από 13-07-2007 έκθεσή της.
      Οι απόψεις, οι εισηγήσεις, οι διαπιστώσεις και οι παρατηρήσεις της έκθεσης της Ευρωπαϊκής Επιτροπής κατά των Βασανιστηρίων και της Απάνθρωπης ή Ταπεινωτικής Μεταχείρισης ή Τιμωρίας (C.P.T.), θα αποτελέσουν αντικείμενο προβληματισμού, ενδελεχούς μελέτης και διερεύνησης εκ μέρους των αρμοδίων Υπηρεσιών μας, καθώς και των Υπηρεσιών των συναρμοδίων Υπουργείων, ώστε να ληφθούν τα αναγκαία πρόσθετα μέτρα.
      Σταθερή επιδίωξη του Υπουργείου μας είναι η εξασφάλιση καλύτερων συνθηκών κράτησης των κρατουμένων στα αστυνομικά κρατητήρια. Για το σκοπό αυτό καταβάλλονται συντονισμένες προσπάθειες, ώστε να επιλύονται τα προβλήματα που επισημαίνονται σε ορισμένες Υπηρεσίες και οφείλονται στην υπάρχουσα κτιριακή υποδομή, σε συνδυασμό, πολλές φορές, με τον μεγάλο αριθμό κρατουμένων. Στόχος μας είναι να υπάρξει σε όλη τη χώρα μία κατάσταση, στον τομέα αυτόν, όπως αρμόζει στον ελληνικό πολιτισμό και την ευαισθησία που έχουμε όλοι έναντι των κρατουμένων.
      Σε όσους χώρους δεν πληρούν τις προϋποθέσεις αξιοπρεπούς παραμονής των κρατουμένων, γίνονται οι απαραίτητες βελτιωτικές παρεμβάσεις, με την έγκριση των αναγκαίων κονδυλίων για συντηρήσεις και επισκευές των κτιρίων που διαθέτουν κρατητήρια, καθώς και για την πραγματοποίηση καθαρισμών, πέραν των συνήθων και απολυμάνσεων στα κρατητήρια και τους λοιπούς κοινοχρήστους χώρους, ενώ παράλληλα επιδιώκεται και η μεταστέγαση Υπηρεσιών σε κατάλληλα κτίρια.
      Το στεγαστικό πρόβλημα των Υπηρεσιών της Ελληνικής Αστυνομίας απασχολεί σοβαρά το Υπουργείο μας και επιδιώκεται η σταδιακή επίλυσή του με τη στέγασή τους σε κατάλληλα κτίρια, που θα διαθέτουν σύγχρονους, άνετους και υγιεινούς χώρους εργασίας και διαμονής του προσωπικού και των προσερχόμενων σε αυτές πολιτών, καθώς και χώρους κατάλληλους για την ασφαλή και αξιοπρεπή κράτηση των κρατουμένων. Προς τούτο από το Υπουργείο μας αναπτύσσεται μεγάλης κλίμακας κτιριολογικό πρόγραμμα, σε συνεργασία με την Κτηματική Εταιρεία του Δημοσίου (Κ.Ε.Δ.). Στα πλαίσια δε του προγράμματος αυτού αξιοποιείται και η νέα δυνατότητα που παρέχεται με τον ν. 3389/2005 "Σύμπραξη δημοσίου και ιδιωτικού τομέα" (Σ.Δ.Ι.Τ.).
      Πέραν αυτών, σε ορισμένες Υπηρεσίες μας παρατηρείται το πρόβλημα της παραμονής υπεράριθμων κρατουμένων για μεγάλο χρονικό διάστημα, μεταξύ των οποίων βρίσκονται υπόδικοι ή κατάδικοι, προοριζόμενοι για Δικαστικές Φυλακές, τους οποίους όμως οι φυλακές αρνούνται να παραλάβουν, επικαλούμενες πληρότητα χώρου.
      Για την επίλυση του σοβαρού αυτού προβλήματος, η αρμόδια Διεύθυνση του Αρχηγείου της Ελληνικής Αστυνομίας, έχει απευθυνθεί εγγράφως κατ' επανάληψη προς το Υπουργείο Δικαιοσύνης, προκειμένου να εκδηλωθούν οι αναγκαίες ενέργειες και παραληφθούν οι ποινικοί κρατούμενοι από τα αστυνομικά κρατητήρια. Πάντως από τον παρελθόντα Ιούνιο που εκδόθηκε σχετική διαταγή του Αρχηγείου της Ελληνικής Αστυνομίας, με την οποία καθορίστηκε οι Υπηρεσίες, που έχουν την ευθύνη της αρχικής παραλαβής των κρατουμένων από τη φυλακή αναχώρησης αυτών, να επικοινωνούν με τη φυλακή του τελικού προορισμού, ώστε να εξασφαλίζεται η παραλαβή τους και σε περίπτωση άρνησης να μην παραλαμβάνονται προς μεταγωγή, μειώθηκε αρκετά ο αριθμός των κρατουμένων της προαναφερόμενης κατηγορίας, με αποτέλεσμα την αποσυμφόρηση των κρατητηρίων, τον περιορισμό των προβλημάτων και τη βελτίωση των συνθηκών διαβίωσης. Πέραν αυτών ευελπιστούμε ότι λύση στο πρόβλημα θα δοθεί και με τη λειτουργία νέων φυλακών.
      Στο σημείο αυτό πρέπει να επισημάνουμε ότι, για πρώτη φορά, ολοκληρωμένη αντιμετώπιση του προβλήματος της διαχείρισης της ροής των λαθρομεταναστών υπήρξε από τον Μάρτιο του 2004, ιδίως με την ίδρυση των δύο πρότυπων Κέντρων Φιλοξενίας Λαθρομεταναστών, τα οποία ανταποκρίνονται πλήρως στις προδιαγραφές που έχουν τεθεί από την Ύπατη Αρμοστεία του Ο.Η.Ε., του Δήμου Κυπρίνου στον νομό Έβρου και της Σάμου.
      Με τον τρόπο αυτόν, μέσα σε τέσσερα μόλις χρόνια, αντιμετωπίζουμε δραστικά, ένα χρόνιο πρόβλημα, όπως είναι η διαχείριση και φιλοξενία των παράνομων μεταναστών, ενώ παράλληλα αποσυμφορήθηκαν, σε μεγάλο βαθμό, τα κρατητήρια των Υπηρεσιών, στα οποία αυτοί φιλοξενούνταν. Η διασφάλιση ανθρωπίνων συνθηκών διαβίωσης στα Κέντρα Φιλοξενίας Παράνομων Μεταναστών είναι ενδεικτική του επιπέδου των εγγυήσεων τόσο για την προστασία των Δικαιωμάτων του Ανθρώπου όσο και για τον σεβασμό στην αξία και αξιοπρέπεια του Ανθρώπου. Αυτό επιβάλλει, άλλωστε, η παράδοση και ο πολιτισμός μας.
      Πέραν αυτών βρίσκεται στο στάδιο της τελικής επεξεργασίας Κοινή Υπουργική Απόφαση για τους ειδικούς χώρους παραμονής αλλοδαπών. Στην απόφαση αυτή συμπεριλαμβάνεται ρύθμιση για τη δημιουργία ειδικών χώρων παραμονής των υπό απέλαση αλλοδαπών και ρυθμίζονται θέματα που αφορούν στην εξασφάλιση ανθρωπίνων συνθηκών παραμονής και διαβίωσης, στους όρους υγιεινής αυτών, ενώ προβλέπονται και χώροι αναψυχής, αθλοπαιδιών και θρησκευτικής λατρείας. Πέραν δε του προβλεπόμενου διοικητικού προσωπικού, οι χώροι αυτοί θα στελεχωθούν με το κατάλληλο ιατρικό και νοσηλευτικό προσωπικό.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     3. Στην με αριθμό  9068/26.3.2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. οικ.23685/15.4.2008 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της υπ' αριθ. 9068/26.3.08 ερώτησης, που κατέθεσε ο Βουλευτής κ. Φώτης Κουβέλης, σχετικά με παράνομες εργασίες απόληψης και επεξεργασίας αδρανών υλικών στο Δήμο Μαλακασίου Ν. Τρικάλων και τις επ1Πtώσεις για το φυσικό περιβάλλον και τη δημόσια υγεία, σας διαβιβάζουμε, για ενημέρωσή σας, αντίγραφα των α)υπ' αριθ. 1353/2.4.08 και 1414/3.4.08 εγγράφων του Δήμου Μαλακασίου και β)υπ' αριθ. 140/8.4.08 εγγράφου της Νομαρχιακής Αυτοδιοίκησης Τρικάλων, στα οποία εκτίθενται αναλυτικά οι απόψεις και οι ενέργειές τους επί των θεμάτων που τίθενται στην ερώτηση.
      Στα ανωτέρω έγγραφα επισημαίνεται ότι, για τις ανάγκες υλοποίησης του δημόσιου έργου «Εγνατία Οδός, Τμήμα Παναγία -Γρεβενά στην περιοχή των Νομών Γρεβενών και Τρικάλωv», με απόφαση του δημοτικού συμβουλίου του Δήμου Μαλακασίου, παραχωρήθηκε δημοτική έκταση στην εταιρεία ΑΤΤΙ-ΚΑΤ Α.Τ.Ε., για δημιουργία δανειοθαλάμων. Μετά την έγκριση των περιβαλλοντικών όρων και της μελέτης αποκατάστασης των δανειοθαλάμων, εξεδόθη από τη Νομαρχιακή Αυτοδιοίκηση Τρικάλων η αριθ. ΤΒ/Φ.29,69/1335/6.7.07 απόφαση εκμετάλλευσης δανειοθαλάμων από -την ανωτέρω εταιρεία, στη θέση «ΠΑΡΤΣΙ». Eπιπλέoν, το δημοτικό συμβούλιο του Δήμου Μαλακασίου με την υπ'αριθ. 31/2008 απόφασή του, ενέκρινε τη δημιουργία δανειοθαλάμων στη θέση «KΑΖΑNI» για τις ανάγκες του ίδιου έργου.
      Επισημαίνεται ότι με απoφάσεις του Νομάρχη Τρικάλων χορηγήθηκαν οι απαιτούμενες άδειες στην ΑΤΤΙ-ΚΑΤ Α.Τ.Ε., προκειμένου να εξυπηρετηθεί η υλοποίηση του ανωτέρω δημόσιου έργου, και ειδικότερα γtα τη θέση «ΠΑΡΤΣΙ», κατά το έτος 2007 δόθηκε ενιαία άδεια εγκατάστασης και λειτουργίας συγκροτήματος επεξεργασίας αδρανών υλικών, άδεια λειτουργίας μονάδας παραγωγής σκυροδέματος και άδεια εκμετάλλευσης δανειοθαλάμου Δ1 αδρανών υλικών.
      Όπως αναφέρει στο σχετικό έγγραφό του ο Δήμος Μαλακασίου, δεν είναι ακριβές ότι η τοπική κοινωνία είναι απολύτως αντίθετη στη λειτουργία των ανωτέρω μονάδων, έχει ωστόσο εκφράσει τη δικαιολογημένη ανησυχία της για την εκπεμπόμενη σκόνη. Για την αντιμετώπιση του θέματος, διευκρινίζεται ότι έχουν ληφθεί μέτρα περιστολής της εκπομπής της σκόνης και γίνονται περιοδικά μετρήσεις εκπομπών από πιστοποιημένο ανεξάρτητο φορέα (ΕΒΕΤΑΜ). Επίσης, διαβεβαιώνεται ότι δεν έχει ασκηθεί καμία πίεση στη Δημοτική Αρχή από την Περιφέρεια, αλλά, αντίθετα, υπάρχει η βούληση να παρασχεθεί κάθε δυνατή υποστήριξη για την αναβάθμιση των δικτύων ύδρευσης των Τοπικών Διαμερισμάτων του Δήμου.
      Τέλος, επισημαίνεται ότι η ίδρυση και εκμετάλλευση των λατομείων για την εξυπηρέτηση των εθνικών ή διανομαρχιακών ή ειδικών έργων, έξω από τις λατομικές περιοχές επιτρέπεται κατ' εξαίρεση, σύμφωνα με το άρθρο 8 παρ.2 εδ. γ' του ν. 1428/84 ΦΕΚ 43/Α'), όπως τροποποιήθηκε από το ν. 2115/1993 (ΦΕΚ15 Α΄) αφού προηγουμένως χορηγηθούν οι απαιτούμενες άδειες.
      Για ειδικότερη ενημέρωσή σας επί του θέματος, αρμόδιο είναι το συνερωτώμενο Υπουργείο ΠΕΧΩΔΕ.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνο συζήτηση επί της αρχής, των άρθρων και του συνόλου της πρότασης  νόμου αρμοδιότητας του Υπουργείου Οικονομίας και Οικονομικών: «Ειδικό Πρόγραμμα Ανασυγκρότησης και Ανάπτυξης Πυρόπληκτων Περιοχών και Δομές Διαχείρισης».
      Κυρία και κύριοι συνάδελφοι, αυτή η πρόταση εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα μ΄ αυτήν τη διάταξη του άρθρου 73, παράγραφος 3 του Συντάγματος, δεν εισάγεται για συζήτηση πρόταση νόμου, εφ΄όσον συνεπάγεται εις βάρος του Δημοσίου, των Οργανισμών Τοπικής Αυτοδιοίκησης και άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο.
      Πρέπει να σας πω ακόμα ότι η πρακτική την οποία ακολουθούμε όλα αυτά τα χρόνια είναι να συζητούμε αυτές τις προτάσεις νόμου χωρίς να προχωρούμε σε ψηφοφορία. Τις εισάγουμε γιατί έτσι, με τη συζήτηση στη Βουλή, δίνεται η δυνατότητα στα κόμματα, σε όλους τους Βουλευτές, αλλά και στην Κυβέρνηση, να πάρουν θέση σε σοβαρά ζητήματα τα οποία αναφέρονται και επιχειρούν να ρυθμίσουν οι προτάσεις νόμου, όπως κάνει και η παρούσα. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, όπως σωστά είπατε, η πρακτική είναι -με επίκληση του άρθρου 73, παράγραφος 3- οι προτάσεις νόμων να συζητούνται, αλλά να μην τίθενται σε ψηφοφορία. Άρα, πρόκειται για μία ευνουχισμένη νομοθετική πρωτοβουλία που προέρχεται από τη Βουλή, συνήθως από την Αντιπολίτευση, αλλά μπορεί και από τη Συμπολίτευση. Και κάθε φορά που τίθεται αυτό το θέμα λέω εδώ –και το λέω και σήμερα και παρακαλώ να το μεταφέρετε και στον κύριο Πρόεδρο της Βουλής- πως αυτή η πρακτική βασίζεται σε μία προφανή οφθαλμοφανή παρερμηνεία του άρθρου 73, παράγραφος 3 του Συντάγματος. Η διάταξη αυτή απαγορεύει να εισαχθούν για συζήτηση ατομικού χαρακτήρα νόμοι, νόμοι που προβλέπουν την παροχή μισθού, σύνταξης ή άλλης παροχής, άλλου οικονομικού οφέλους, σε κάποιο πρόσωπο, όχι γενικές και αφηρημένες ρυθμίσεις οι οποίες συνεπάγονται επιβάρυνση του προϋπολογισμού.
      Το άρθρο 75, παράγραφος 1, ρυθμίζει το θέμα της επιβάρυνσης του προϋπολογισμού. Είναι λογικό κάθε ρύθμιση, είτε προέρχεται από την Κυβέρνηση, είτε προέρχεται από τη Βουλή, να συνεπάγεται επιβάρυνση του προϋπολογισμού. Αυτό διασφαλίζεται μέσα από την υποχρεωτική κατάθεση της έκθεσης του Γενικού Λογιστηρίου του Κράτους. Όμως, δεν μπορεί να ερμηνεύουμε το άρθρο 73, παράγραφος 3, έτσι ώστε να λέμε, πως κάθε πρόταση που επιβάλλει κάποια ρύθμιση η οποία συνεπάγεται επιβάρυνση του προϋπολογισμού δεν εισάγεται για ψηφοφορία στη Βουλή. Έτσι, καμμία πρόταση της Αντιπολίτευσης, της Βουλής σύμφωνα με το Σύνταγμα, δεν θα τίθεται σε ψηφοφορία και ποτέ η πλειοψηφία της Βουλής δεν θα τεθεί προ του πολιτικού διλήμματος να ψηφίσει ή να απορρίψει, ενδεχομένως με ονομαστική ψηφοφορία, προτάσεις οι οποίες έχουν πάρα πολύ μεγάλη σημασία. 
      Για παράδειγμα, σήμερα, το ΠΑ.ΣΟ.Κ. θέτει όχι μόνο την Κυβέρνηση, αλλά και την πλειοψηφία της Νέας Δημοκρατίας, ενώπιον ενός πολύ μεγάλου ηθικού και πολιτικού προβλήματος, γιατί όταν το κράτος δεν μπορεί να προστατεύσει τους πολίτες του, όταν τους αφήνει να «καούν», όταν φθάνουμε σε τέτοια ύψη κρίσης…
      ΠΡΟΕΔΡΕΥΩΝ (Γεώργιος Σούρλας):  Ήσασταν σαφής, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: …δεν μπορεί η Βουλή να μην τοποθετείται με ψήφο, αλλά να κάνουμε μία ακαδημαϊκή συζήτηση.
	Σας παρακαλώ, λοιπόν –δεν λέω ότι μπορείτε να επιλύσετε σήμερα αυτό- να μεταφερθεί και να συζητηθεί στη Διάσκεψη των Προέδρων και να αλλάξει η πρακτική αυτή. 
    	ΠΡΟΕΔΡΕΥΩΝ (Γεώργιος Σούρλας): Η κάθε πρόταση και προσπάθεια, για να αναβαθμιστεί η λειτουργία της Βουλής και να γίνει πιο ουσιαστική αυτή η διαδικασία των προτάσεων νόμων είναι αποδεκτή. Συγκεκριμένα, εδώ τώρα απ’ ό,τι πληροφορούμαι στη Διαρκή Επιτροπή δεν ετέθη θέμα ψηφοφορίας. 
    	ΕΥΑΓΓΕΛΟΣ ΒΕΝΙΖΕΛΟΣ: Ούτως ή άλλως στη διαρκή Επιτροπή δεν ψηφίζονται. Απλώς τα επεξεργάζονται. 
      ΠΡΟΕΔΡΕΥΩΝ (Γεώργιος Σούρλας): Αν υπάρχουν αδιευκρίνιστα σημεία και εσείς έχετε μία άποψη, αυτό μπορεί να συζητηθεί και σε περίπου σε μία ώρα –στις δώδεκα ή μία η ώρα- θα έχουμε τη Διάσκεψη των Προέδρων. Εκεί, ως εκπρόσωπος του Κόμματός σας, μπορείτε να το θέσετε το θέμα, για να ακουστούν και άλλες απόψεις. Βεβαίως, είναι ένα ανοικτό ζήτημα. 
      ΕΥΑΓΓΕΛΟΣ ΒΕΝΙΖΕΛΟΣ: Εντάξει. 
      ΠΡΟΕΔΡΕΥΩΝ (Γεώργιος Σούρλας): Εγώ στη μακρά μου κοινοβουλευτική πορεία πιστεύω ότι είμαι από τους Βουλευτές που κατέθεσαν τις περισσότερες προτάσεις νόμων. Κάπου οκτώ. Έτυχαν αυτής της μεταχείρισης από τις κυβερνήσεις του ΠΑ.ΣΟ.Κ. Αυτό μου έλεγαν και τότε. «Είθισται», έτσι να συμβαίνει. 
      Εν πάση περιπτώσει, είναι ένα θέμα που παραμένει ανοικτό.
      ΕΥΑΓΓΕΛΟΣ ΒΕΝΙΖΕΛΟΣ: Μισό λεπτό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Τελειώνω, κύριε Βενιζέλο. 
      Μπορούμε να συζητήσουμε αυτό το θέμα στη Διάσκεψη των Προέδρων, παρουσία και του Προέδρου του Σώματος. 
      ΕΥΑΓΓΕΛΟΣ ΒΕΝΙΖΕΛΟΣ: Πάντως, κύριε Πρόεδρε, δεν πρόκειται για μία αδιατάρακτη πρακτική. Τώρα πρόχειρα θυμάμαι ότι ως Υπουργός έχω αποδεχθεί τουλάχιστον δύο προτάσεις νόμων. Θυμάμαι πολύ καλά την πρόταση για το Μουσείο Εθνικής Αντίστασης και την πρόταση για το Ίδρυμα Ελευθερίας της Ιεράς Πόλης του Μεσολογγίου. 
    ΠΡΟΕΔΡΕΥΩΝ (Γεώργιος Σούρλας): Συζητάτε για θέματα που είναι εντελώς διαφορετικού χαρακτήρα. 
    ΕΥΑΓΓΕΛΟΣ ΒΕΝΙΖΕΛΟΣ: Μα, δεν έχει σημασία. Το συνταγματικό πλαίσιο είναι ίδιο. 
    ΠΡΟΕΔΡΕΥΩΝ (Γεώργιος Σούρλας): Παραμένει, λοιπόν, ένα θέμα προς συζήτηση. Όμως, σήμερα δεν μπορούμε να το συζητήσουμε. 
    Να προχωρήσουμε, λοιπόν, με αυτή τη διαδικασία, όπως ανακοίνωσα. Δεν μπορεί να γίνει ψηφοφορία. 
    Να ενημερώσω το Τμήμα ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει Κοινοβουλευτικό Εκπρόσωπο τον κ. Καραθανασόπουλο.
    Ο Πρόεδρος της κοινοβουλευτικής ομάδας του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο τον κ. Δρίτσα και ειδικό αγορητή τον κ. Τσούκαλη. 
    Ο Πρόεδρος του ΛΑ.Ο.Σ. κ. Καρατζαφέρη ορίζει Κοινοβουλευτικό Εκπρόσωπο τον κ. Βορίδη και ο κ. Βορίδη ορίζει ειδικό αγορητή τον κ. Γεωργιάδη. 
    Το λόγο τώρα έχει ο εισηγητής του ΠΑ.ΣΟ.Κ. κ. Κουτσούκος. 
    ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, σαν σήμερα ακριβώς πριν από ένα χρόνο στις 28 Αυγούστου 2007 οι φωτιές έκαιγαν την Ελλάδα για έκτη συνεχή μέρα. Οι κάτοικοι των πυρόπληκτων περιοχών της Πελοποννήσου, της Εύβοιας και των άλλων νομών της χώρας με την πίκρα στα χείλη και το παράπονο να ξεχειλίζει αναρωτιόντουσαν πάνω στα αποκαΐδια για τις ευθύνες όσων τους άφησαν μόνους και αβοήθητους, την ίδια ώρα που η Κυβέρνηση, για να μεταθέσει τις δικές της ευθύνες, διακινούσε τα σενάρια των «ασύμμετρων απειλών». 
    Τραγικά πρόσωπα οι συγγενείς των θυμάτων που θρηνούσαν συγκλονισμένοι και με πόνο ανείπωτο την απώλεια των δικών τους ανθρώπων. Μαζί τους συγκλονισμένη όλη η Ελλάδα, ο ελληνισμός όπου γης, η παγκόσμια κοινότητα. 
    Ο απολογισμός της μεγάλης καταστροφής είναι τραγικός. Κάηκαν ένα εκατομμύριο τετρακόσιες εβδομήντα δύο χιλιάδες στρέμματα δάση και δασικές εκτάσεις, διακόσιες σαράντα τρείς χιλιάδες στρέμματα ελαιώνες, είκοσι μία χιλιάδες στρέμματα αμπελώνες, δεκατρείς χιλιάδες στρέμματα λοιπές δενδρώδεις καλλιέργειες, πάνω από εικοσιπέντε χιλιάδες ζώα, δύο χιλιάδες τετρακόσια στρέμματα που κινδυνεύουν από διαβρώσεις, τυροκομεία, ελαιουργεία, οινοποιεία, αγροτουριστικές μονάδες, ζημιές στις υποδομές, κτήρια, με βάση την κατάσταση του Υ.ΠΕ.ΧΩ.Δ.Ε. οκτακόσιες σαράντα επτά ολοσχερώς κατεστραμμένες κατοικίες, εξακόσιες εβδομήντα δύο με μερική καταστροφή, δημόσια κτήρια, αποθήκες, πάνω από χίλιες τετρακόσιες αγροικίες και δυστυχώς, εξήντα τέσσερις συνάνθρωποί μας που χάθηκαν. 
    Το μεγαλύτερο τίμημα το πλήρωσε η εκλογική μου περιφέρεια, η Ηλεία, με σαράντα τέσσερις νεκρούς, εκατό χιλιάδες πυρόπληκτους, τρεισήμισι χιλιάδες άστεγους, ένα εκατομμύριο εκατόν πενήντα στρέμματα καμένης έκτασης, από τα οποία τριακόσιες πενήντα χιλιάδες καλλιεργήσιμης, χιλιάδες ζώα, γεωργικά μηχανήματα. Δεκαέξι από τους είκοσι δύο δήμους της Ηλείας είναι καμένοι, προστατευόμενα από διεθνείς συμβάσεις δάση, όπως του Καϊάφα, της Φολόης και της Αρχαίας Ολυμπίας. Όλα καμένα.
    Κυρίες και κύριοι συνάδελφοι, ένα χρόνο μετά και για πολλά χρόνια ακόμη, πιστεύω, θα βιώνουμε δραματικά τις επιπτώσεις των μεγάλων καταστροφών του περασμένου Αυγούστου. Για όσους ζήσαμε από κοντά την πύρινη «λαίλαπα» και ακούσαμε την κραυγή αγωνίας των απελπισμένων και αβοήθητων συμπατριωτών μας, η σκέψη μας τυραννιέται από τα αναπάντητα, «γιατί».
    Γιατί παρά τις έγκαιρες προειδοποιήσεις, τις κοινοβουλευτικές μας παρεμβάσεις από την Άνοιξη ακόμη του 2007, δεν πάρθηκε κανένα επιπλέον πρόσθετο μέτρο για την αποτροπή μεγάλης έκτασης καταστροφών. Γιατί βρέθηκε απροετοίμαστος και ασυντόνιστος ο κρατικός μηχανισμός, αποτέλεσμα της περίφημης πλέον επανίδρυσης του κράτους. Γιατί μέχρι σήμερα δεν καταλογίστηκε καμμία ευθύνη ούτε για το μέγεθος της καταστροφής, ούτε κυρίως για το γεγονός ότι θρηνήσαμε ανθρώπινα θύματα. Αυτό βέβαια που έπραξε με αριστοτεχνικό τρόπο η Κυβέρνηση είναι αναμφίβολα η επικοινωνιακή διαχείριση της μεγάλης καταστροφής, ώστε να προσκομίσει εκλογικά οφέλη με τα γνωστά τριχίλιαρα για να καλυφθεί το κενό της παρουσίας του κράτους καθώς και τις αφειδώς παρασχεθείσες προεκλογικά υποσχέσεις, τις οποίες βεβαίως ξέχασε αμέσως μετά τις εκλογές.
    Στις 2 Σεπτέμβρη του 2007 ο Πρόεδρος του ΠΑ.ΣΟ.Κ., ο Γιώργος Παπανδρέου, από τον Πύργο, αναλαμβάνοντας την προσωπική του ευθύνη απέναντι στις πυρόπληκτες περιοχές, παρουσίασε αυτήν εδώ την πρόταση, το ολοκληρωμένο Πρόγραμμα Ανασυγκρότησης και Ανάπτυξης των Πυρόπληκτων Περιοχών. Αυτό το σχέδιο περιέχει άμεσα μέτρα για την ανακούφιση των πληγέντων, συμπεριλαμβάνει προτάσεις που σκόπευαν να ξαναδημιουργήσουν μέσα από την καταστροφή για να ξαναγυρίσει η ελπίδα στους απελπισμένους ανθρώπους της Πελοποννήσου  και των άλλων πυρόπληκτων περιοχών.
    Το ΠΑ.ΣΟ.Κ., με συνέπεια στις δεσμεύσεις του κατέθεσε την πρόταση νόμου που συζητούμε σήμερα και που κάθε καλόπιστος παρατηρητής θα διαπιστώσει με βάση την κατάσταση που επικρατεί στις πυρόπληκτες περιοχές ότι ήταν επιβεβλημένο να υπάρξει μία ολοκληρωμένη πολιτική που δεν θα είχε μόνο τα νομοθετημένα μέτρα, την πεπατημένη δηλαδή με την οποία θα αντιμετωπίζονται παρόμοιες φυσικές καταστροφές κυρίως με τις αποζημιώσεις των πληγέντων, αλλά είχε να κάνει με ένα οραματικό σχέδιο που έχει ανάγκη αυτός ο κατεστραμμένος τόπος.
    Βέβαια το μέγεθος της φυσικής καταστροφής, αν συνυπολογιστεί και η αποδιάρθρωση του κοινωνικού και παραγωγικού ιστού ως αποτέλεσμα αυτής της πυρκαγιάς, είναι τέτοιο που υποχρέωσε και την Κυβέρνηση και τον Πρωθυπουργό να μιλήσει για ένα ολοκληρωμένο σχέδιο ανασυγκρότησης και επικαλούμαι την τοποθέτηση του Πρωθυπουργού κατά την επίσκεψή του στην Ηλεία στις 22.9.2007, το οποίο βέβαια ποτέ δεν παρουσίασε ούτε και υλοποίησε. 
    Ποια είναι, όμως, η κατάσταση σήμερα ένα χρόνο μετά; 
    Σε ό,τι αφορά την ανασυγκρότηση της αγροτικής οικονομίας, το φιλόδοξο σχέδιο το οποίο το Γεωπονικό Πανεπιστήμιο με τη μορφή της μελέτης παρουσίασε, μπορώ να πω ότι απλά είναι μία «έκθεση ιδεών», που στερείται μηχανισμών υλοποίησης και πόρων.
    Σε ό,τι αφορά τις αποζημιώσεις των πληγέντων, δυστυχώς ένα χρόνο μετά οι αγρότες έχουν πάρει τις ελάχιστες προκαταβολές που έδωσε η Κυβέρνηση την προεκλογική περίοδο, ορισμένα ψίχουλα που τους έδωσε παραμονές Χριστουγέννων και τίποτα παραπάνω. 
    Εν όψει της καθόδου του Πρωθυπουργού στην Ηλεία στις 18 Ιουλίου, ξεκίνησαν από τον ΕΛ.Γ.Α. να αποστέλλονται οι πρώτες εκτιμήσεις στο ζωικό κεφάλαιο και για ορισμένα εφόδια, ενώ οι εκτιμήσεις για το φυτικό κεφάλαιο δεν έχουν ακόμη φθάσει στους παραγωγούς, οι οποίοι δεν ξέρουν τι δικαιούνται, πότε θα το πάρουν και ταλαιπωρούνται στις ατελείωτες γραφειοκρατικές διαδικασίες του ΕΛ.Γ.Α.. 
    Συνέβη βέβαια, αγαπητοί συνάδελφοι και το εξής καταπληκτικό, να μπουν χρήματα στους λογαριασμούς των αγροτών την παραμονή της καθόδου του Πρωθυπουργού στην Ηλεία και να αφαιρεθούν λίγες ημέρες μετά, προκαλώντας την αγανάκτηση των πυρόπληκτων αγροτών για τον εμπαιγμό τους από την Κυβέρνηση.
    Σε ό,τι αφορά τους κτηνοτρόφους, η κατάσταση είναι επίσης προβληματική, καθώς δεν υπάρχει ένα ολοκληρωμένο σχέδιο για τις ζωοτροφές σε βάθος χρόνου. Οι κτηνοτρόφοι βρίσκονται σε πλήρη αδυναμία να ανασυγκροτήσουν τις εκμεταλλεύσεις τους, συναντώντας πολλές δυσκολίες να ξαναφτιάξουν τους κατεστραμμένους στάβλους. 
    Σε ό,τι αφορά τα χρήματα του Ειδικού Ταμείου Αντιμετώπισης των εκτάκτων αναγκών, του ταμείου που προΐσταται ο κ. Μολυβιάτης, δυστυχώς, σύμφωνα με την παραδοχή του, τα χρήματα τοκίζονται στην Τράπεζα της Ελλάδας και δεν έχουν φθάσει στους πυρόπληκτους. Είναι αποκαλυπτικά τα στοιχεία με τα οποία ο κ. Μολυβιάτης απάντησε σε ερώτησή μας για το πού βρίσκονται αυτά τα 196.000.000 ευρώ, τα οποία από το υστέρημά τους πάνω από ενενήντα χιλιάδες εθελοντές, οργανισμοί, φορείς ακόμη και σχολεία και μικροί μαθητές κατέθεσαν.
      Δυστυχώς, τα καμένα σπίτια που παρέμειναν ως έχουν, είναι αδιάψευστοι μάρτυρες για την αναποτελεσματικότητα της Κυβέρνησης και του Υ.ΠΕ.ΧΩ.Δ.Ε. να δώσει λύση μέσα από μία πολιτική που θα ξεπερνούσε τα γραφειοκρατικά εμπόδια και δεν θα μετέθετε την ευθύνη στους ίδιους τους πληγέντες. 
      Με βάση δε την ενημέρωση που λάβαμε χθες από τον Πρόεδρο της Βουλής, το υπόλοιπο είναι 170.000.000 μαζί με τους τόκους, ενώ για το πρόγραμμα επισκευής και ανακατασκευής καμένων σπιτιών έχουν διατεθεί μόλις 15.500.000 ευρώ. Και δράττομαι της ευκαιρίας από το Βήμα της Βουλής να προειδοποιήσω την Κυβέρνηση να μην διανοηθεί να χρησιμοποιήσει για άλλους λόγους μικροκομματικούς ή πολιτικής σκοπιμότητας τα χρήματα αυτά που έχουν δοθεί για τον ιερό σκοπό της αποκατάστασης των πυροπλήκτων, γιατί θα μας βρει όλους απέναντι. 
      Δυστυχώς, περίπου χίλιες επιχειρήσεις οι οποίες επλήγησαν την περίοδο των πυρκαγιών περιμένουν ακόμα να πάρουν έστω και 1 ευρώ αποζημίωση. Η αγορά έχει στεγνώσει, ενώ οι πλειστηριασμοί είναι στην ημερήσια διάταξη. 
      Τα επενδυτικά προγράμματα βάσει των οποίων υποτίθεται ότι θα γίνονταν επενδύσεις και θα υπήρχε απασχόληση έχουν βαλτώσει στις γραφειοκρατίες της περιφέρειας. Το πρόγραμμα των έξι χιλιάδων θέσεων εργασίας που υποσχέθηκε ο ίδιος ο Πρωθυπουργός, όταν επισκέφθηκε την πυρόπληκτη Ηλεία, για όλες τις πυρόπληκτες περιοχές, δεν έχει υλοποιηθεί. 
      Η απασχόληση στον αγροτικό τομέα έχει μειωθεί και η οικονομική δραστηριότητα έχει πέσει, με αποτέλεσμα να εκτινάξει το ποσοστό της ανεργίας στα ύψη, στις πυρόπληκτες περιοχές. 
      Η αναδάσωση και η ανασυγκρότηση στις περιοχές «NATURA» που καλύπτουν ένα μεγάλο μέρος της καταστραφείσας δασικής έκτασης δεν έχει, δυστυχώς, προχωρήσει. Και θα έλεγα ότι συντελείται και ένα οικολογικό έγκλημα με τη διέλευση του βορειοδυτικού άξονα μέσα από την προστατευόμενη και πυρόπληκτη περιοχή Καϊάφα. 
      Αγαπητοί συνάδελφοι, προσπάθησα εντελώς επιγραμματικά να παρουσιάσω ποια είναι η κατάσταση για να δείξω ότι η πολιτική πάνω στην οποία βάδισε η Κυβέρνηση σήμερα, βρίσκεται σε μηδενικό σημείο. Δεν κουράζεται, βέβαια, η Κυβέρνηση να μας λέει ότι για την αποκατάσταση των πυροπλήκτων έχει διαθέσει 1.000.000.000 ευρώ που ουδέποτε πήγε στους πυρόπληκτους. Γιατί μέσα σε αυτά είναι τα 340.000.000 του ΕΛ.Γ.Α., είναι τα χρήματα του Ειδικού Ταμείου που προΐσταται ο κ. Μολυβιάτης και είναι τα χρήματα του Ε.Σ.Π.Α., που έτσι και αλλιώς εδικαιούντο οι πυρόπληκτες περιοχές. 
      Άρα, λοιπόν, σε ό,τι αφορά τα μέτρα, τις πολιτικές και τα χρήματα που έπρεπε να έχουν φτάσει στους πυρόπληκτους, υπάρχει σήμερα μία τεράστια έλλειψη, μια ανακολουθία και δυστυχώς, η κυβερνητική πολιτική εξαντλήθηκε στα προεκλογικά τριχίλιαρα, για τα οποία ο Σανιδάς αναζητεί ακόμα τους μη δικαιούχους. 
      Είναι τόσο μεγάλη η αγανάκτηση και η απογοήτευση των κατοίκων στις πυρόπληκτες περιοχές, που ο κ. Καραμανλής αναγκάστηκε να κρυφτεί, όταν ήρθε στην Αρχαία Ολυμπία. Δεν πήγε ούτε σε ένα πυρόπληκτο χωριό και αναγκάστηκε για άλλη μία φορά να πουλήσει ελπίδες και να αγοράσει πολιτικό χρόνο, υποσχόμενος ένα ολοκληρωμένο σχέδιο ανασυγκρότησης από το Σεπτέμβριο, με την υποσημείωση βέβαια ότι αυτό θα είναι στα πλαίσια του Ε.Σ.Π.Α.. 
      Το γεγονός ότι έρχεται σήμερα το ΠΑ.ΣΟ.Κ. να καταθέσει μία πρόταση νόμου που έχει δομές, μηχανισμούς, πολιτικές και πόρους για να δώσει ένα άλλο όραμα στις κατεστραμμένες περιοχές, έχει να κάνει με μία διαπιστωμένη ανάγκη να παρουσιάσουμε ένα ολοκληρωμένο πρόγραμμα, έχει να κάνει, όμως, κυρίως με τις διαπιστώσεις ότι αυτή μας η πολιτική πρόταση ήταν σωστή. Ακουμπούσε στα πραγματικά προβλήματα και ερχόταν να δώσει λύση και ελπίδα σε απογοητευμένους και κατεστραμμένους συμπατριώτες μας. Αποτελεί η πρόταση η δική μας λόγο τιμής του ΠΑ.ΣΟ.Κ. στους πυρόπληκτους. 
      Η πρόταση νόμου με τίτλο «Ειδικό πρόγραμμα ανασυγκρότησης και ανάπτυξης πυρόπληκτων περιοχών και δομές διαχείρισης» που καταθέτουμε, προβλέπει στα δύο πρώτα άρθρα τη δημιουργία των δομών που θεωρούμε απαραίτητες για να συντονίσουν και να σχεδιάσουν το διάσπαρτο έργο των εμπλεκομένων δημόσιων υπηρεσιών.
      Η πρότασή μας προβλέπει, λοιπόν, τη συγκρότηση εθνικής επιτροπής στην οποία θα προεδρεύει ο Πρωθυπουργός ή όποιος αυτός ορίζει στην εθνική επιτροπή ανασυγκρότησης και ανάπτυξης των πυρόπληκτων περιοχών και στην οποία θα συμμετέχει ως εκπρόσωπος των περιοχών και των νομών που υπέστησαν τη μεγαλύτερη ζημιά, ο Νομάρχης Ηλείας και εκπρόσωποι της Κ.Ε.Δ.Κ.Ε. της Γ.Σ.Ε.Ε. και της ΠΑ.Σ.Ε.ΓΕ.Σ.. Αυτή η επιτροπή θα έχει την ευθύνη να επιβλέπει και να συντονίζει το έργο του προγράμματος ανασυγκρότησης και ανάπτυξης των πυρόπληκτων περιοχών που θα εκπονήσει ο οργανισμός που προβλέπουμε στο δεύτερο άρθρο του νομοσχεδίου που θα συγκροτηθεί με τη μορφή νομικού προσώπου ιδιωτικού δικαίου, με τη μορφή ανώνυμης εταιρείας, του οποίου όμως μέτοχος θα είναι αποκλειστικά το κράτος και στο οποίο θα συμμετέχουν εκπρόσωποι της Τοπικής Αυτοδιοίκησης και των φορέων των πυρόπληκτων περιοχών. 
      Έργο του οργανισμού ανασυγκρότησης και ανάπτυξης των πυρόπληκτων περιοχών θα είναι η παρακολούθηση, η υποστήριξη της εφαρμογής του ειδικού προγράμματος ανασυγκρότησης και ανάπτυξης των πυρόπληκτων περιοχών που θα εκπονήσει, η εκπόνηση σχεδίων, προγραμμάτων και μελετών για την ανασυγκρότηση και ανάπτυξη των πυρόπληκτων περιοχών, η αξιολόγηση και η εξειδίκευση των μέτρων, η άμεση και ταχεία αποτελεσματική αποζημίωση των πληγέντων, ο συντονισμός των δράσεων, η παροχή υποστήριξης και συμβουλευτικών υπηρεσιών στους πυρόπληκτους. 
      Το κεφάλαιο Β΄ που αναφέρεται στο Ειδικό Πρόγραμμα Ανασυγκρότησης και Ανάπτυξης ξεκινά με το κεκτημένο ζωής, αυτό που μας κάνει να είμαστε εντελώς διαφορετικοί στην προσέγγισή μας από τη Νέα Δημοκρατία. Δηλαδή, με το άρθρο 4 της πρότασης νόμου που καταθέτουμε, λέμε ότι κάθε αγροτική οικογένεια που είναι στις πυρόπληκτες περιοχές οφείλει να έχει ένα ελάχιστο εγγυημένο εισόδημα 1000 ευρώ το μήνα, ώσπου να ξανακαρπίσουν τα δέντρα, ώσπου να ξαναφτιάξει τους στάβλους και να έχει εισόδημα, επτά χρόνια ειδικά για τους ελαιοπαραγωγούς, πέντε χρόνια για τους υπόλοιπους. 
      Αυτή η πρότασή μας έχει να κάνει με το γεγονός ότι είχαμε εκτιμήσει και το διαπιστώνουμε δυστυχώς σήμερα ότι ερημώνουν τα χωριά, φεύγουν οι κάτοικοι, γίνονται εργάτες της πόλης αφού δεν έχουν εισόδημα για να ζήσουν. 
      Επίσης, στα μέτρα που προτείνουμε προβλέπεται ότι απέναντι σ΄ αυτήν την πολιτική, που τεμαχίζει και ψαλιδίζει τις αποζημιώσεις, θα πρέπει να αποζημιωθούν στο σύνολό τους οι κτηνοτρόφοι και οι αγρότες των οποίων οι περιουσίες καταστράφηκαν. Θα πρέπει να υπάρξει πρόγραμμα για τις ζωοτροφές στους κτηνοτρόφους, οι οποίοι αντιμετωπίζουν το μεγαλύτερο πρόβλημα την επόμενη πενταετία.
      Σε ό,τι αφορά την οικιστική ανασυγκρότηση εκτιμούμε ότι πρέπει να υπάρχει ένα σχέδιο πρότυπων οικισμών. Το γεγονός ότι καταστράφηκαν ολόκληροι οικισμοί, αποτελούσε μία ευκαιρία να ξανασυγκροτήσουμε τους οικιστικούς ιστούς των κατεστραμμένων περιοχών με ένα πρότυπο. 
      Πιστεύουμε ότι η παραγωγική ανασυγκρότηση και απασχόληση πρέπει να γίνει με αυτό που υποσχέθηκε, αλλά δεν υλοποίησε ο κ. Καραμανλής, με τη δημιουργία δηλαδή μέσω του Ο.Α.Ε.Δ. δεκαπέντε χιλιάδων θέσεων εργασίας για την αποκατάσταση των ζημιών στις πυρόπληκτες περιοχές, οι οποίες θα καλυφθούν κυρίως από αγρότες. 
      Πιστεύουμε ότι στον αναπτυξιακό νόμο, στην παράγραφο που αναφέρεται στις περιοχές που χρειάζονται ειδικά μέτρα περιφερειακής σύγκλισης, πρέπει να ενταχθούν και οι πυρόπληκτες περιοχές, ώστε να υπάρξουν επιπλέον κίνητρα για την οικονομική ανάπτυξη, αφού οι επενδύσεις είναι ανύπαρκτες. 
      Για την χωροταξική περιβαλλοντική ανασυγκρότηση και πολιτιστική κληρονομιά προτείνουμε ότι πρέπει στο άρθρο 11 του ν. 2742/99 να υπάρξει πρόβλεψη, ώστε οι πυρόπληκτες περιοχές να ενταχθούν σε ειδικό σχέδιο ειδικών χωρικών παρεμβάσεων, που θα προβλέπει μέτρα και πολιτικές χρήσεις γης, μέτρα για την αποκατάσταση του περιβάλλοντος και μία σειρά άλλων δράσεων.
      Στην πρόταση νόμου που καταθέτουμε, προβλέπει επίσης διάταξη για την οργάνωση του εθελοντισμού. 
      Το κεφάλαιο Γ΄ της πρότασης νόμου προβλέπει αυτό που δεν υπάρχει ούτε καν στη σκέψη της Κυβέρνησης, γιατί δεν έχει φαντασία, της λείπει το όραμα και αυτή είναι η διαφορά μας με την Κυβέρνηση, ότι δηλαδή το κεκτημένο ζωής, το πολιτιστικό απόθεμα και η κληρονομιά της Πελοποννήσου μας οδηγεί για να λάβουμε πρόσθετα, καινοτόμα μέτρα, που θα δίνουν ελπίδα και προοπτική για την αναγέννηση του κατεστραμμένου τόπου. 
      Προτείνουμε να γίνει Σχολή Αθλητισμού και Ολυμπισμού Πρότυπης Ανάπτυξης στο Πανεπιστήμιο της Πελοποννήσου για να ασχοληθεί με τα ζητήματα αυτά, ιδιαίτερα με το πλεονέκτημα που μας δίνει το γεγονός ότι μέσα στις κατεστραμμένες περιοχές είναι η Αρχαία Ολυμπία. 
      Προτείνουμε τη δημιουργία Μουσειακού και Θεματικού Πάρκου, το οποίο θα φτιάξει ο Οργανισμός Ανασυγκρότησης και Ανάπτυξης των πυρόπληκτων περιοχών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ ένα λεπτό, κύριε Πρόεδρε. Είναι ο χρόνος για την αναφορά. 
      Εκεί θα μπορεί να εκτίθεται το πολιτιστικό απόθεμα όλης της Πελοποννήσου, η μυθολογία της, η ιστορία της. 
      Προτείνουμε τη δημιουργία διεθνούς Πρότυπου Ολυμπιακού Κέντρου στην Ολυμπία, που πιστεύουμε ότι είναι απαραίτητο για τη διοργάνωση μεγάλων αθλητικών εκδηλώσεων και γεγονότων. 
      Προτείνουμε τη δημιουργία Κέντρου Ειρήνης και Εκεχειρίας, γιατί θεωρούμε ότι η Ελλάδα, η Πελοπόννησος και η Αρχαία Ολυμπία έχει το διεθνές πλεονέκτημα, το ηθικό κύρος μέσα από ένα τέτοιο κέντρο να γίνει ο χώρος της ειρηνικής διευθέτησης των διαφορών.
      Τέλος, η πρότασή μας έχει μία οραματική σύλληψη για την Ολυμπία «Ανοιχτή Πόλη». Πρέπει να δώσουμε ένα άλλο δείγμα γραφής, εκεί που είναι το κέντρο του ολυμπισμού και του αθλητικού ιδεώδους και να δημιουργήσουμε άλλα πρότυπα οικιστικής ανάπτυξης πνευματικής και αθλητικής δημιουργίας. 
      Το τελευταίο κεφάλαιο της πρότασής μας αναφέρεται στις πηγές χρηματοδότησης. Προβλέπουμε συγκεκριμένους πόρους από την Ευρωπαϊκή Ένωση, το Κ.Π.Σ., το Ε.Σ.Π.Α., ένα μικρό ποσοστό ως συμβολή των κομμάτων, ένα ποσοστό 20% από την ετήσια διαφημιστική δαπάνη και τέλος τις εισφορές του προϋπολογισμού.
      Κυρίες και κύριοι συνάδελφοι, κλείνοντας ήθελα να πω ότι το σχέδιό μας είναι ολοκληρωμένο και δεν αφορά μόνο τα μέτρα της άμεσης αποκατάστασης, αλλά το όραμα μίας συγκροτημένης πολιτείας για ανθρώπους που είναι κατεστραμμένοι και απογοητευμένοι και χτυπήθηκαν πρόσφατα από μία καινούργια φυσική καταστροφή, το σεισμό της 6ης Ιουλίου και αναφέρομαι κυρίως στους κατοίκους των νομών Ηλείας και Αχαΐας.
      Αν καλούσαμε τελικά τους φορείς των πυρόπληκτων περιοχών, που αρνηθήκατε στην Επιτροπή της Βουλής να τους καλέσουμε, θα διαπιστώνατε ότι αυτό το σχέδιο είναι και δική τους πρόταση, είναι άμεση ανάγκη, το έχουν προτείνει και οι κεντρικοί επιστημονικοί φορείς της χώρας μας, το Τεχνικό Επιμελητήριο, το Γεωτεχνικό Επιμελητήριο, η δε Ομοσπονδία των Γεωτεχνικών διαπιστώνει ότι δυστυχώς δεν έχει γίνει τίποτα από αυτά που εξήγγειλε η Κυβέρνηση.
	Κυρίες και κύριοι συνάδελφοι, το ΠΑ.ΣΟ.Κ. με συνέπεια λόγων και πράξεων βρέθηκε δίπλα στους πυρόπληκτους, υποστηρίζοντας τα αιτήματά τους και τώρα με αυτήν την πρόταση νόμου απευθύνει μία μεγάλη πρόσκληση στην Κυβέρνηση. Μπορεί να αποδεχθεί το σχέδιό μας να υλοποιήσει τις ιδέες και τις προτάσεις μας, αλλά και των άλλων κομμάτων της Αντιπολίτευσης που με τις δικές τους θέσεις εκτίμησαν την ανάγκη ύπαρξης ενός μηχανισμού και ενός σχεδίου αντιμετώπισης μιας τόσο μεγάλης φυσικής καταστροφής. Η Κυβέρνηση το χρωστάει στους πυρόπληκτους, το χρωστάει το πολιτικό σύστημα, η αξιοπιστία του οποίου κρίνεται από την ικανότητά του να αντιμετωπίζει με ολοκληρωμένες πολιτικές τόσο μεγάλα προβλήματα. 
	Το ΠΑ.ΣΟ.Κ. και ο Πρόεδρος του, ο Γιώργος Παπανδρέου, έχουν δώσει λόγο τιμής. Το ΠΑ.ΣΟ.Κ. υλοποιεί τις δεσμεύσεις που έχει αναλάβει, για ν’ αντιληφθούν οι πολίτες ότι δεν είμαστε όλοι ίδιοι. Η επιταγή ύψους 1,2 εκατομμυρίων ευρώ που παρέδωσε την προηγούμενη εβδομάδα στην Ηλεία ο Γιώργος Παπανδρέου υλοποιώντας σχετική δέσμευση του ΠΑ.ΣΟ.Κ. αποτελεί απτή απόδειξη όχι μόνο ότι κάνουμε ό,τι λέμε, σε αντίθεση με την Κυβέρνηση, αλλά ότι είμαστε διατεθειμένοι με κάθε μέσο, ακόμα και αν αυτό μας κοστίζει, να υποστηρίξουμε τις πολιτικές προτάσεις που καταθέτουμε με ολοκληρωμένες μελέτες, με συμβολικές ενέργειες, όπως οι υποτροφίες σε παιδιά πυρόπληκτων και με πρωτοπόρες δράσεις με επίκεντρο το περιβάλλον και την αειφορία.
	Το ΠΑ.ΣΟ.Κ. θα βαδίσει με συνέπεια το δρόμο της ευθύνης και θα αξιοποιήσει το κεφάλαιο της εμπιστοσύνης που δημιουργεί με την πολιτική του, ώστε μαζί με τους πυρόπληκτους, το λαό της περιοχής και τους φορείς του να δώσει λύσεις που εσείς ούτε θέλετε, ούτε μπορείτε να δώσετε, για να μπορούν οι απελπισμένοι και απογοητευμένοι πολίτες των πυρόπληκτων περιοχών να ελπίζουν ξανά.
	Ευχαριστώ, κύριε Πρόεδρε, για την ανοχή σας.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Γιαννάκης.
	ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε.
	Θα μπορούσε να υπάρχει κάποια δικαιολογία σ’ αυτήν τη σκληρή κριτική που ακούσαμε από τον εισηγητή του ΠΑ.ΣΟ.Κ.. Η δικαιολογία είναι ότι ο συνάδελφος κατάγεται από κει και εκπροσωπεί μία περιφέρεια που πράγματι επλήγη περισσότερο από κάθε άλλη στις περσινές πυρκαγιές, αλλά δεν μπορούμε σε καμμία περίπτωση να αποδεχθούμε ότι δεν έχει γίνει απολύτως τίποτα. Το συμπέρασμα της τοποθέτησης του συναδέλφου ήταν ακριβώς ότι ένα χρόνο μετά δεν έχει γίνει απολύτως τίποτα στην Ηλεία, αλλά και στις υπόλοιπες περιφέρειες που επλήγησαν.
	Αγαπητοί συνάδελφοι, συνέβη μία μεγάλη, μία τεράστια οικολογική, οικονομική, κοινωνική, μια εθνική καταστροφή. Πιστεύω ότι η Κυβέρνηση με τα μέσα που διαθέτει αντιμετώπισε την κατάσταση με τον καλύτερο δυνατό τρόπο. Εδώ πέρα δεν θα πρέπει να γίνει διαγωνισμός κοινωνικής ευαισθησίας, μια ευαισθησία που πιστεύω ότι είναι δεδομένη απ’ όλα τα κόμματα, απ’ όλες τις πτέρυγες, απ’ όλους τους συναδέλφους. 
	Πιστεύω ότι μέσα απ’ αυτήν τη μεγάλη περιπέτεια, τη μεγάλη καταστροφή, αναδείχθηκε και μία άλλη πλευρά του λαού μας, της κοινωνίας μας. Αναδείχθηκε ο εθελοντισμός, η μεγάλη ηθική και υλική προσφορά των πολιτών, των φορέων, των επιχειρήσεων. 
      Είναι βέβαιο ότι αυτή η μεγάλη καταστροφή συνετέλεσε στο να πάρουμε όλοι ένα μεγάλο μάθημα. Άλλωστε η φετινή αντιμετώπιση των πυρκαγιών πιστεύω ότι ήταν θετική. Τα αντανακλαστικά ήταν γρήγορα και οι ενέργειες που έγιναν άμεσα από τους αρμόδιους φορείς στις φετινές εκδηλωθείσες πυρκαγιές δείχνουν ότι το μάθημα από τη μεγάλη ζημιά έπιασε ήδη τόπο. 
	Κυρίες και κύριοι συνάδελφοι, κάθε νομοθετική πρωτοβουλία -όπως η πρωτοβουλία της Αξιωματικής Αντιπολίτευσης- που έχει το πλεονέκτημα να είναι μεταγενέστερη άλλων, πιστεύω ότι θα πρέπει να λαμβάνεται με στόχο την κάλυψη των όποιων κενών, των ήδη θεσμοθετημένων μέτρων και την αξιοποίηση της ήδη υπάρχουσας εμπειρίας.
    Θα ήταν πράγματι ειλικρινής η προσπάθεια αν είχε κατατεθεί ένα νομοσχέδιο από το ΠΑ.ΣΟ.Κ. τρεις- τέσσερις μήνες μετά τη μεγάλη καταστροφή και όχι δέκα μήνες ή ένα χρόνο μετά. Διαθέτει άλλωστε η Αξιωματική Αντιπολίτευση εικοσάχρονη κυβερνητική θητεία και έχει μεγάλη κυβερνητική εμπειρία, ώστε θα ήταν χρήσιμο αν άμεσα είχαμε αυτήν την πρόταση νόμου και όχι ένα χρόνο μετά, για προφανείς λόγους. 
    Όλα αυτά είναι δείγματα μικροκομματικής εκμετάλλευσης της μεγάλης καταστροφής, παρά ουσιαστικής πρότασης συνεισφοράς για ένα καλύτερο αποτέλεσμα. Άλλωστε και η αδυναμία κοστολόγησης της πρότασης είναι άλλη μία απόδειξη της προχειρότητας ή της σκοπιμότητας αυτής της πολιτικής πρωτοβουλίας. Είναι πολύ εύκολο για την Αντιπολίτευση, την όποια αντιπολίτευση να υιοθετεί όλα τα αιτήματα των εκπροσώπων της τοπικής ή των τοπικών κοινωνιών. Είναι επίσης αντίστροφα εξαιρετικά δύσκολο για την όποια κυβέρνηση να υιοθετεί και να ικανοποιεί όλα αυτά τα αιτήματα, που σε πολλές περιπτώσεις αθροιζόμενα ενδεχομένως να υπερβαίνουν κατά πολύ το σύνολο των δυνατοτήτων του κάθε προϋπολογισμού. 
    Ας πάρουμε όμως τα πράγματα από την αρχή, για να δούμε πως η σημερινή Κυβέρνηση αντιμετώπισε αυτήν την εθνική καταστροφή και ποια τα αποτελέσματα μέχρι σήμερα. 
    Κατ’ αρχάς πιστεύω ότι όλοι θα παραδεχθούμε ότι η ανταπόκριση από την πολιτεία ήταν άμεση. Αστραπιαία κινήθηκε ο κρατικός μηχανισμός και μέσα σε τρεις μέρες ξεπεράστηκαν γραφειοκρατικές διαδικασίες χωρίς προηγούμενο, σε ένα κράτος που ξέρουμε πολύ καλά πως λειτουργεί ο κρατικός μηχανισμός, πως η γραφειοκρατία κάθε φορά φέρνει εμπόδια και καθυστερήσεις. 
    Αξίζει να αναφέρω κάποιες ημερομηνίες για να επιβεβαιώσω το προηγούμενο επιχείρημά μου. 
    Κατ΄ αρχάς με πράξεις νομοθετικού περιεχομένου με δημοσίευση  στο Φ.Ε.Κ. 205 και με ημερομηνία 27/08/2007 η οποία κυρώθηκε με τον ν. 3624 στις  24/10/2007 δείχνει, η αναφορά σ’ αυτές τις ημερομηνίες πόσο ταχύτατα δράσαμε. 
    Επίσης, για πρώτη φορά η πολιτεία εμπιστεύεται τον πολίτη. Θυμάστε όλοι ότι οι όποιες δηλώσεις έγιναν τις μέρες καταστροφής θεωρήθηκαν δεδομένες. 
    Αλλά αξίζει να αναφερθώ σε μερικές από τις πρωτοβουλίες που ήδη είναι σε εξέλιξη ή ήδη έχουν πραγματοποιηθεί και έχουμε τα πρώτα αποτελέσματα. 
    Κατ΄ αρχάς δημιουργία του ειδικού ταμείου αντιμετώπισης εκτάκτων αναγκών. Ένα ταμείο που συγκέντρωσε και τα χρήματα και τις αρμοδιότητες για να μπορέσουμε να ανακουφίσουμε τους συμπολίτες μας. Είχαμε την δυνατότητα πριν τρεις ή τέσσερις μέρες να ενημερωθούμε με την επιστολή του κ. Μολυβιάτη και για το ποσό, αλλά και τις προσπάθειες που έχουν γίνει. Και νομίζω ότι ο κ. Μολυβιάτης με το ήθος τους, με την εμπειρία του, με την μακρά του πολιτική παρουσία και δράση εγγυάται και εξασφαλίζει, αν θέλετε, την νομιμότητα και την αποτελεσματικότητα της διάθεσης αυτών των χρημάτων. 
    Επίσης, η επιδότηση επιτοκίου για δάνεια κεφαλαίου κίνησης διάρκειας εξήντα μηνών. 
    Να θυμίσω την δωρεάν χορήγηση και ενίσχυση 5000 ευρώ για τις επιχειρήσεις, 3000 για τα νοικοκυριά, 1000 ευρώ για τα ανάπηρα μέλη των οικογενειών, 10000 για την οικοσκευή, 10000 ευρώ για την απώλεια των συγγενικών προσώπων ήταν ποσά που δόθηκαν σε περίπου πενήντα χιλιάδες άτομα. Επίσης, ρύθμιση οφειλών και παροχή κεφαλαίου, η οποία φτάνει περίπου τα 700.000.000 ευρώ. Αναστολή της καταβολής του Φ.Π.Α. των ληξιπρόθεσμων χρεών και υποχρεώσεων προς τις τράπεζες, καθώς και η αναστολή των πλειστηριασμών. 
    Μέτρα επίσης που πάρθηκαν για την προστασία του περιβάλλοντος και όχι μόνο όπως η απαγόρευση βοσκής σε πυρόπληκτες περιοχές για πέντε ή δέκα χρόνια, ανάλογα με την περίπτωση, καθώς και η δωρεάν παροχή ζωοτροφιών. Δόθηκαν επίσης προκαταβολές από τον ΕΛ.Γ.Α. κάποιων εκατοντάδων εκατομμυρίων ευρώ. 
    Επίσης, η ενημέρωση είναι άμεση σε όλες τις πληγείσες περιοχές από τα τοπικά κέντρα αγροτικής ανάπτυξης. Όλες οι περιοχές κρίθηκαν αναδασωτέες, με ό,τι αυτό συνεπάγεται. 
     Θέλω εδώ να τονίσω, επειδή υπάρχει κριτική γι’ αυτό το θέμα, ότι θα πρέπει να υπάρξει ιδιαίτερη προσοχή και μέριμνα, γιατί η φύση έχει τη δυνατότητα μέσα από τη φυσική αναδάσωση να γιατρέψει και να επουλώσει ένα μεγάλο μέρος της καταστροφής και των πληγών που ανοίχθηκαν, μία αναδάσωση φυσική, που υπολογίζεται στην περιοχή της Μεσογείου να είναι γύρω στο 80%. Ας μην τρέχουμε, λοιπόν, να κάνουμε κριτική. Υπάρχει και η πλευρά της φύσης και της φυσικής διεργασίας, που δεν πρέπει σε καμμία περίπτωση να αγνοήσουμε. 
     Επίσης, προγραμματίστηκαν και προγραμματίζονται περισσότερα έργα στις πληγείσες περιοχές και για την τέταρτη προγραμματική περίοδο. Είκοσι τέσσερα και πλέον εκατομμύρια ευρώ έχουν δοθεί για αντιπλημμυρικά και αντιδιαβρωτικά έργα, που ήδη έχουν πραγματοποιηθεί. Υπάρχει πρόγραμμα αναδασώσεων του Ο.Α.Ε.Δ. για έξι χιλιάδες άνεργους. Θα πρέπει εδώ να τονίσουμε ότι και η Τοπική Αυτοδιοίκηση πρέπει γρήγορα να τρέξει αυτά τα προγράμματα και να κάνει τις ανάλογες προτάσεις. 
     Έχουν ενταχθεί, επίσης, όλες οι πυρόπληκτες περιοχές στα κοινωνικά προγράμματα του Οργανισμού Εργατικής Εστίας. Έχουν δοθεί ήδη 1.100 ευρώ περίπου σε άνεργους πυροπαθείς, ένα ποσό που αντιστοιχεί σε τρία επιδόματα ανεργίας. 
     Διεγράφησαν οι οφειλές προς τον Οργανισμό Εργατικής Κατοικίας για κατεδαφιστέα κτήρια. Επιπλέον, δόθηκαν άτοκα δάνεια αγοράς, ανέγερσης, επισκευής κατοικίας. Δόθηκε πρόσθετη σύνταξη με όλα τα επιδόματα στους συνταξιούχους των περιοχών.
     Επίσης, υπήρξε αναστολή έξι μηνών ασφαλιστικών εισφορών προς Οργανισμούς εποπτευόμενους από το  Υπουργείο Απασχόλησης. Θεωρήθηκαν δε πυρόπληκτοι και οι νομοί που επλήγησαν το 2006. 
     Θέλω εδώ να τονίσω και τη συνδρομή της Ευρωπαϊκής Ένωσης και των ενεργειών και πρωτοβουλιών που πήραν μέλη της Κυβέρνησης, ώστε να υπάρξει σημαντική βοήθεια και από την Ευρωπαϊκή Ένωση. Επίσης, υπήρξε επιδότηση ενοικίου σε όσους το ζήτησαν για άμεσες στεγαστικές ανάγκες. Παρέχεται το σύνολο του ποσού για ανακατασκευή οικιών, ενώ στο παρελθόν μόνο το 1/3 δίναμε ως πολιτεία. Αυτό αντιστοιχεί σε 750 ευρώ το τετραγωνικό μέτρο για κατοικίες και 950 ευρώ για διατηρητέα κτήρια. 
     Επιπλέον, θεσμοθετήθηκε η υποφύλαξη και η μελέτη για την περιοχή του Χελμού και του Βοραϊκού. Υπάρχει ιδιαίτερη ευαισθησία για τις περιοχές του δικτύου «Φύση 2000» και «NATURA», όπως επίσης και μελέτη που είναι σε εξέλιξη και πρέπει, κύριε Υπουργέ, με ιδιαίτερη προσοχή να σταθούμε στο περιβαλλοντικό θέμα της λίμνης Καϊάφα. Υπάρχει σε εξέλιξη αυτή η μελέτη. Θα πρέπει να τη λάβετε σοβαρά υπ' όψιν. Είχαμε τη δυνατότητα ως Επιτροπή Περιβάλλοντος επισκεπτόμενοι την περιοχή να διαπιστώσουμε και τη ζημιά που έχει γίνει, αλλά ιδιαίτερα το σχεδιασμό που πρέπει με μεγάλη προσοχή το Υ.ΠΕ.ΧΩ.Δ.Ε. να κάνει γι’ αυτήν την ευαίσθητη περιοχή. 
     Κυρίες και κύριοι συνάδελφοι, τα παραπάνω αναφερόμενα είναι μερικά μόνο από τα μέτρα που ήδη έχουν υλοποιηθεί και εφαρμόζονται στην πράξη. Οι εκπρόσωποι της Κυβέρνησης, οι παρόντες Υφυπουργοί πιστεύω ότι θα έχουν τη δυνατότητα με λεπτομέρεια ο καθένας στον τομέα του να αναφερθούν σε πολλά άλλα μέτρα και πρωτοβουλίες που έχουν παρθεί. 
     Θέλω να τονίσω και τη συνεισφορά του Οργανισμού Σχολικών Κτηρίων και του Υπουργείου Παιδείας, ώστε όλες οι σχολικές μονάδες αυτήν την κρίσιμη περίοδο να λειτουργήσουν, όπως λειτούργησαν, πιστεύω άψογα. 
     Κυρίες και κύριοι συνάδελφοι, όντως υπήρξε μία πρωτόγνωρη, μία μεγάλη εθνική καταστροφή. Τόνισα πριν από λίγο ότι είχαμε τη δυνατότητα όσοι συμμετείχαμε στην Επιτροπή Περιβάλλοντος να επισκεφθούμε τον πυρήνα της μεγάλης ζημιάς που έγινε στην Ηλεία και στην ευρύτερη περιοχή και να διαπιστώσουμε τις προσπάθειες που ήδη είχαν ξεκινήσει. 
     Θα αναφερθώ στα αντιπλημμυρικά έργα, που το αποτέλεσμα δείχνει ότι και λειτούργησαν θετικά και προφύλαξαν την περιοχή από μεγαλύτερη ζημιά. Όσοι κατάγεστε από αυτές τις περιοχές, θυμάστε ότι σε προηγούμενα χρόνια που δεν υπήρξαν ανάλογες παρεμβάσεις, υπήρχαν πλημμύρες. Το χειμώνα που μας πέρασε, την προηγούμενη περίοδο, ευτυχώς δεν είχαμε τέτοια φαινόμενα. Νομίζω ότι αυτό σε μεγάλο βαθμό οφείλεται στις πρωτοβουλίες και στα έργα που ήδη κατασκευάστηκαν. 
      Διερωτώμαι, κυρίες και κύριοι συνάδελφοι, εάν είναι σκόπιμη και αποτελεσματική, μετά από κάθε φυσική καταστροφή, η σύσταση πολλών φορέων, ανά περιοχή, ή μήπως, όπως στην προκειμένη περίπτωση η λειτουργία ενός ενιαίου φορέα, όπως το ΕΤΑΕΑ, είναι μία μόνιμη απόφαση και καθολικού χαρακτήρα για όλη την Ελλάδα, όπου η συγκέντρωση της εμπειρίας θα είναι κρίσιμη για μελλοντικές, που όλοι απευχόμαστε, καταστροφές. Αλλά επειδή τα τελευταία χρόνια, όχι μόνο στην πατρίδα μας, αλλά παγκόσμια, παραβιάζουμε τη φύση και ισχύει ένα «αξίωμα» για τη φύση, «ότι η φύση πάντα εκδικείται» και δυστυχώς, θα έχουμε και στο μέλλον ανάλογες καταστροφές. Καλό είναι να είμαστε προετοιμασμένοι, να χρησιμοποιήσουμε την εμπειρία που ήδη έχουμε αποκτήσει, ώστε οι καταστροφές αυτές και οι αποκαταστάσεις να είναι ακόμη πιο αποτελεσματικές, πιο γρήγορες.
      Κυρίες και κύριοι συνάδελφοι, είναι βέβαιο ότι στην προσπάθεια ανασυγκρότησης δεν περισσεύει κανείς. Η συμμετοχή όλων των πολιτικών δυνάμεων του τόπου, της Τοπικής Αυτοδιοίκησης, των φορέων των περιοχών που επλήγησαν, είναι αυτονόητη. Η Κυβέρνηση δεν έχει απολύτως κανένα πρόβλημα να υιοθετήσει κάθε εποικοδομητική και πειστική πρόταση που μπορεί αποτελεσματικά να εφαρμοστεί. Μικροκομματικές πολιτικές στα «καμένα», τις καταδικάζει η ίδια η κοινωνία.
      Η άμεση αντίδραση και οι πρωτοβουλίες του Πρωθυπουργού και της Κυβέρνησής μας αξιολογήθηκαν θετικά από τις τοπικές κοινωνίες. Αποτυπώθηκαν δε με τον πλέον αξιόπιστο τρόπο στις προηγούμενες εκλογές. Συνεχίζουμε να βρισκόμαστε δίπλα στον πολίτη που δοκιμάστηκε από τη μεγάλη καταστροφή. Η προσπάθεια δεν σταματά. Έχουμε πολλή δουλειά μπροστά μας και να είστε βέβαιοι ότι οι δεσμεύσεις του Πρωθυπουργού γίνονται πράξη. Κατανοούμε και την αγωνία και την ευαισθησία των συναδέλφων όλων των πτερύγων που κατάγονται από τις πληγείσες περιοχές, αλλά πιστεύω ότι η πρόταση νόμου που σήμερα μας προτείνει η Αξιωματική Αντιπολίτευση, μόνο σύγχυση και καθυστερήσεις θα φέρει στην προσπάθεια της πρωτοβουλίας, αν σήμερα γινόταν δεκτή και αύριο εφαρμοζόταν σαν νόμος του Κράτους. Γι’ αυτό και δεν συμφωνούμε με την πρόταση της Αξιωματικής Αντιπολίτευσης. Είμαστε εδώ, όπως και στην επιτροπή να ακούσουμε όλες τις προτάσεις, να ενσωματώσουμε στην πολιτική δραστηριότητά μας, όποιες από αυτές τις προτάσεις είναι εφαρμόσιμες και αποτελεσματικές και νομίζω ότι αυτό το αποδεικνύουμε και στην πράξη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε.
       Το λόγο έχει ο ειδικός αγορητής του ΣΥ.ΡΙΖ.Α. κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Πριν από τρεις ημέρες, την προηγούμενη Δευτέρα, κλιμάκιο του Συνασπισμού Ριζοσπαστικής Αριστεράς με επικεφαλής τον Πρόεδρό μας, Αλέκο Αλαβάνο, επισκεφθήκαμε για άλλη μία φορά τις πυρόπληκτες περιοχές. Περιδιαβήκαμε τον τόπο της συμφοράς και αποτυπώσαμε εικόνες ανύποπτης καταστροφής, ένα χρόνο μετά. Ακριβώς ένα χρόνο μετά τον όλεθρο επισκεφθήκαμε αυτές τις περιοχές, όχι απλώς για να κάνουμε ένα μνημόσυνο, αλλά τουλάχιστον να μπορέσουμε να κάνουμε έναν στοιχειώδη απολογισμό. Γιατί  ένας χρόνος, κυρίες και κύριοι συνάδελφοι, κύριοι Υπουργοί, δεν είναι μία συμβολική περίοδος, είναι και επιστημονικά και οικολογικά μία περίοδος κρίσιμη, ούτως ώστε να κάνουμε τις πρώτες αποτιμήσεις. Μια αποτίμηση είναι ένας πλήρης κύκλος αναζωογονητικός, όσον αφορά την πορεία αναγέννησης του περιβάλλοντος, της αγροτικής αποκατάστασης. Είναι μία πλήρης υδρογεωλογική περίοδος, είναι μία περίοδος που μπορούμε να βγάλουμε κρίσιμα συμπεράσματα για την κοινωνική κατάσταση και την οικονομική κατάσταση της περιοχής αυτής.
      Όταν κάναμε αυτήν την επίσκεψη, κυρίες και κύριοι συνάδελφοι, βεβαίως δεν είχαμε την απαίτηση να δούμε έναν οργασμό ανασυγκρότησης περιοχής, αλλά τουλάχιστον με τα πρώτα βλαστάρια της φυτικής αναγέννησης, να δούμε να βλαστάνει τουλάχιστον η ελπίδα στην περιοχή αυτή. Δυστυχώς, κυρίες και κύριοι συνάδελφοι, δυστυχώς κύριοι Υπουργοί, αυτό το βλαστό της ελπίδας σε καμμία περίπτωση δεν τον συναντήσαμε στο διάβα μας αυτό στις πυρόπληκτες περιοχές. 
      Δικαίως αυτή η καταστροφή, δικαίως αυτό το συμβάν χαρακτηρίστηκε ως εθνική συμφορά, ως η μεγαλύτερη καταστροφή της χώρας μας μετά τον Β΄ Παγκόσμιο Πόλεμο, γιατί δεν επρόκειτο απλώς για μια μεγάλη φυσική καταστροφή, γιατί, κυρίες και κύριοι συνάδελφοι, κύριοι της Κυβέρνησης, δοκιμάστηκε αυτός καθ’ αυτός ο σκληρός πυρήνας αξιοπιστίας και υπόστασης του ίδιου του κράτους. Ο πολίτης και οι κοινωνίες όλης της χώρας υπέστησαν ένα σοκ. Το σοκ αυτό δεν το υπέστησαν επειδή έβλεπαν τις φλόγες επί μέρες να καταπίνουν τα πάντα στο πέρασμά τους, δεν υπέστησαν το σοκ επειδή είχαμε περίπου εβδομήντα νεκρούς, δεν υπέστησαν το σοκ επειδή καταστράφηκαν τεράστιες δασικές εκτάσεις, το υπέστησαν γιατί παρακολουθώντας ως σήριαλ αυτή τη μεγάλη καταστροφή συνειδητοποίησαν τα τρία βασικά γεγονότα-συμβάντα, τα οποία καθόριζαν την τύχη τους και προσδιόριζαν την ασφάλειά τους: 
      Πρώτον είδαν ένα σύστημα πολιτικής προστασίας το οποίο ήταν διαλυμένο, υπό κατάρρευση. Παρακολουθούσαν μέσα στη νύχτα, μέσα στο σκοτάδι, σκιές πολιτών να εγκαταλείπουν τα χωριά δίχως την παραμικρή φροντίδα από κανέναν, δίχως ένα μπουκάλι νερό, να περιφέρονται ασκόπως εδώ και εκεί χωρίς κανένας να μπορεί να προσδιορίσει τον τόπο προορισμού τους. 
      Δεύτερον, διαπίστωσαν την πλήρη αναποτελεσματικότητα του κρατικού μηχανισμού όσον αφορά την αντιμετώπιση φυσικών πυρκαγιών, όχι  μόνο ως προς τη δασοπυρόσβεση και τη δασοπροστασία, αλλά γενικότερα προς τη διαχείριση τέτοιων κρίσεων. Παρακολούθησαν πυροσβέστες ρακένδυτους, πεινασμένους, διψασμένους να περιφέρονται ασκόπως εδώ και εκεί, στρατιώτες που περιφέρονταν επίσης χωρίς σκοπό και χωρίς κανέναν προορισμό και μία ηγεσία Πυροσβεστικού Σώματος να διαπληκτίζεται μεταξύ της και βεβαίως, να καλύπτεται όλη αυτή η ανεπάρκεια με τις προκλητικές δηλώσεις της περιόδου εκείνης  και του Υπουργείου Δημόσιας Τάξης, αλλά εμμέσως πλην σαφώς και του κυρίου Πρωθυπουργού, αλλά και της κυρίας Υπουργού Εξωτερικών, περί «ασύμμετρων απειλών». Και όλοι ψάχναμε να βρούμε ποιοι ήταν αυτοί οι αόρατοι εχθροί οι οποίοι κατέστρεψαν τη χώρα μας.
      Το τρίτο στοιχείο το οποίο με δέος αντιμετώπιζαν ή μάλλον ανέμεναν, ήταν στο κατά πόσο η εγγυητική αποστολή του κράτους, του δημοσίου απέναντί τους, όσον αφορά την προοπτική αποκατάστασης των περιοχών, θα είναι πράγματι βάσιμη. Δηλαδή η δυνατότητα επούλωσης των όποιων πληγών άφησε πίσω της αυτή η συμφορά, δηλαδή η ανασυγκρότηση.
      Έχετε την εντύπωση, κύριοι της Κυβέρνησης ότι όσον αφορά και τα τρία αυτά, υπάρχει η παραμικρή μεταστροφή αντίληψης του πολίτη απέναντι στο κράτος και όσον αφορά την πολιτική προστασία και όσον αφορά της φερεγγυότητα και όσον αφορά την αποτελεσματικότητα του κρατικού μηχανισμού;  Όλα αυτά τα χαρακτηριστικά τα εισέπραξαν και οι Έλληνες πολίτες, αλλά και όλοι η διεθνής κοινότητα. Και ως τέτοια εθνική συμφορά το προσέλαβε και ο ίδιος ο Πρωθυπουργός, όταν στις 4 Σεπτεμβρίου, αν θυμάμαι καλά, εκφώνησε το διάγγελμά του προς όλους τους Έλληνες πολίτες. 
      Το διάγγελμα τότε του κυρίου Πρωθυπουργού κατέληγε ως εξής: «Σας καλώ σε συστράτευση. Όλες και όλοι μαζί να στείλουμε ενωμένοι και με αποφασιστικότητα το μήνυμα: Κανείς δεν έχει το δικαίωμα να αφαιρεί ανθρώπινες ζωές. Κανείς δεν έχει το δικαίωμα να πληγώνει το περιβάλλον. Κανείς δεν έχει το δικαίωμα να δηλητηριάζει τις ψυχές των Ελλήνων. Κανείς δεν έχει το δικαίωμα να καταστρέφει την πατρίδα μας. Η πατρίδα ανήκει σε όλους μας. Ανήκει στις επόμενες γενιές. Έχουμε χρέος να την προστατεύσουμε με αυτοθυσία. Τούτες τις πολύ δύσκολες ώρες ενώνω μαζί σας τη φωνή μου. Ενώνω μαζί σας την ψυχή μου».
      Το διάγγελμα του κυρίου Πρωθυπουργού το καταθέτω στα Πρακτικά μόνο και μόνο για να γίνει κατανοητή η αφερεγγυότητα της Κυβέρνησης όσον αφορά τις υποχρεώσεις της. 
      (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά το προαναφερθέν διάγγελμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό το μήνυμα, αυτήν την προσλαμβάνουσα είχε και η κ. Χούντερ, η οποία περιδιάβηκε τις συγκεκριμένες περιοχές και η οποία κινητοποίησε τους μηχανισμούς της Ευρωπαϊκής Ένωσης και εκταμίευσε το συγκεκριμένο ποσό, το οποίο βρίσκεται στο ταμείο του κ. Μολυβιάτη. Όμως, κυρίες και κύριοι συνάδελφοι, αυτές οι προσλαμβάνουσες της περιόδου εκείνης μακράν απέχουν από τον απολογισμό τον οποίο καλούμαστε να κάνουμε σήμερα. 
      Άκουσα με πολύ μεγάλη έκπληξη και μάλιστα με αγανάκτηση τους εισηγητές της Νέας Δημοκρατίας -και διάβασα την εισήγηση στην επιτροπή, αλλά και σήμερα- να θεωρούν ότι το ελληνικό δημόσιο και η Κυβέρνηση επιτέλεσε το καθήκον της απέναντι στις συγκεκριμένες περιοχές και με τα συγκεκριμένα αυτά δεδομένα της εθνικής καταστροφής, αραδιάζοντας την επιδοματική πολιτική της. Εάν νομίζετε ότι με αυτόν τον τρόπο μπορείτε να αντιμετωπίσετε αυτό το πρόβλημα το οποίο έχει συμβεί στις πυρόπληκτες περιοχές, τότε να είστε βέβαιοι ότι ο ελληνικός λαός θα σας τιμωρήσει, κύριοι Υπουργοί.
      Ο κύριος Πρωθυπουργός αμέσως μετά το διάγγελμα ανήγγειλε το σχέδιο ανασυγκρότησης της Κυβέρνησης, το οποίο επίσης θα το καταθέσω στα Πρακτικά. Δεν θα το διαβάσω όλο, γιατί δεν επαρκεί ο χρόνος. Ως πρώτο αναφέρεται η πλήρης αναπλήρωση του απολεσθέντος εισοδήματος των συμπολιτών μας. Το δεύτερο είναι ένα ταχύρυθμο πρόγραμμα κατασκευής κατοικιών, περιβαλλοντικές μελέτες για περιβαλλοντική αποκατάσταση, η ανάδειξη του πολιτισμού στην αρχαία Ολυμπία, η αναμόρφωση του χωροταξικού σχεδιασμού, η μελέτη και η εφαρμογή ενός πλέγματος υποδομών, οι υποδομές δηλαδή και τα δίκτυα των συγκεκριμένων περιοχών, η ενίσχυση της επιχειρηματικότητας που θα στηρίζεται σε ισχυρά κίνητρα και ο τουρισμός της περιοχής. Και αυτό εξήγγειλε ότι θα αποτελέσει τον πυρήνα ενός ολοκληρωμένου σχεδίου ανασυγκρότησης. Προκειμένου να γίνει η στοιχειώδης αξιολόγηση, κύριοι Υπουργοί, της δράσης και της συμπεριφοράς της Κυβέρνησης απέναντι στις πυρόπληκτες περιοχές, βασικό στοιχείο, βασική προϋπόθεση ήταν να έχουμε στα χέρια μας αυτό το ολοκληρωμένο σχέδιο ανασυγκρότησης, αλλά δυστυχώς μέχρι αυτήν τη στιγμή δεν το διαθέτουμε.
 	(Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ποια ήταν, λοιπόν, η αξιολόγηση και η αποτίμηση που κάναμε κατά την επίσκεψή μας στην περιοχή αυτή; Έχουμε τις γενικές περιγραφές - καταγραφές όσον αφορά την καταστροφή από το WWF, από το Πολυτεχνείο, από το Τεχνικό Επιμελητήριο, από το Γεωπονικό Πανεπιστήμιο, από την Ευρωπαϊκή Ένωση. Περιμέναμε, λοιπόν, τη γενική ανταπόκριση της ελληνικής Κυβέρνησης απέναντι σε αυτές τις εξαγγελίες. Αμέσως μετά τη συμφορά, κλιμάκια του Συνασπισμού Ριζοσπαστικής Αριστεράς επισκέφθηκαν την περιοχή. Συμμετείχαμε -και εγώ προσωπικά- σε πάρα πολλές ημερίδες, σε πάρα πολλές εκδηλώσεις και διατυπώσαμε εξ αρχής τις βασικές μας θέσεις όσον αφορά την ανασυγκρότηση της περιοχής με το γενικό τίτλο: «Όσον αφορά την ανάπτυξη». Ποια ανάπτυξη; Για ποιους η ανάπτυξη; Από ποιους; Και πώς, με ποια διαδικασία; Εξειδικεύσαμε αυτό το τετράπτυχο με μία ολοκληρωμένη πρόταση, όσον αφορά το στοιχείο της βιωσιμότητας αυτού του είδους της ανάπτυξης. 
      Είχαμε περιοχές, κυρίες και κύριοι συνάδελφοι, οι οποίες βρίσκονταν υπό πλήρη κατάρρευση. Δημογραφική, οικονομική και περιβαλλοντική, χωρίς δίκτυα. Υπό ερήμωση. Με αυτές, λοιπόν, τις προδιαγραφές είχαμε προτείνει τότε να υπάρξει εκ μέρους της Κυβέρνησης ένα ειδικό Π.Ε.Π., ένα ειδικό Πρόγραμμα Περιφερειακής Ανάπτυξης, το οποίο θα είχε ενταχθεί στο Γ΄ Κοινοτικό Πλαίσιο Στήριξης, με όσα χρήματα, κονδύλια μπορούσαμε να έχουμε την περίοδο εκείνη από τα υπολειπόμενα του Γ΄ Κοινοτικού Πλαισίου Στήριξης και βεβαίως με ειδική ενίσχυση από το Ε.Σ.Π.Α. και με εθνικούς πόρους, το οποίο Πρόγραμμα θα είχε επικυρωθεί σύμφωνα με τη διαδικασία του άρθρου 79, παράγραφος 8, του Συντάγματος.
      Επίσης βασική προϋπόθεση που είχαμε θέσει τότε ήταν να συσταθεί ειδικός φορέας ανασυγκρότησης των συγκεκριμένων περιοχών και επίσης βασική προϋπόθεση για να μπορέσει να ολοκληρωθεί η διαδικασία αυτή θα ήταν το να υπάρξει ειδική πρόβλεψη στο Εθνικό Χωροταξικό Σχέδιο, το οποίο εκείνη την περίοδο εκπονείτο. 
      Ποια ήταν η κυβερνητική απάντηση σ’ αυτές τις προτάσεις; Έχουμε τη διαμόρφωση του Ε.Σ.Π.Α., της Τέταρτης χρηματοδοτικής περιόδου, χωρίς την παραμικρή αναθεώρηση, όσον αφορά τις συγκεκριμένες περιοχές. Έχουμε ένα Εθνικό Χωροταξικό, το οποίο δεν κάνει την παραμικρή αναφορά και δεν έχει την παραμικρή πρόβλεψη και πρόνοια για τις συγκεκριμένες περιοχές. Έχουμε την ψήφιση της σύμβασης παραχώρησης για τον εθνικό άξονα ΠΑ.Θ.Ε. στην περιοχή Καϊάφα, όπου καμμία αλλαγή χάραξης δεν έγινε στον ευαίσθητο αυτό υγροβιότοπο. Κι έχουμε  επίσης τη ληστεία, στην κυριολεξία, των χειμάρρων και των ποταμών, όσον αφορά τα αδρανή υλικά. 
      Έτσι λοιπόν απ’ όλο αυτό το πλέγμα παρεμβάσεων της Κυβέρνησης προκύπτει ότι καμμία, μα καμμία αντιστοιχία δεν υπάρχει με το διάγγελμα του κυρίου Πρωθυπουργού και την τραγωδία την οποία υπέστη η περιοχή εκείνη. 
      Τι διαπιστώσαμε κατά την επίσκεψή μας; Όσον αφορά τη γεωργία, οι εκθέσεις για το φυτικό κεφάλαιο ολοκληρώθηκαν πριν από έναν μήνα περίπου.  Ακόμη δεν έχουν φθάσει στους αποδέκτες. 
      Όσον αφορά την κτηνοτροφία, επειδή και χθες προέκυψε ένα σοβαρότατο θέμα στην αντιπαράθεση του Προέδρου μας Αλέκου Αλαβάνου με τον Υπουργό κ. Κοντό, θα σας πω ότι ζωοτροφές έχουν να λάβουν οι κτηνοτρόφοι από το Φεβρουάριο του 2008. Και βεβαίως αντιμετωπίσαμε τριάντα πέντε κτηνοτρόφους οι οποίοι παραπέμπονται ως κατηγορούμενοι για βόσκηση στα καμένα. 
      Έχουμε το ξέσπασμα των δασικών υπαλλήλων, όσον αφορά την αδυναμία διαχείρισης και προστασίας των δασικών περιοχών. 
      Έχουμε την περίπτωση κατοίκων της περιοχής που δεν αποζημιώθηκαν για τα οικόσιτα ζώα τους. Δεν υπήρξε καμμία αποζημίωση γι’ αυτά τα ζώα. Ζητούν τιμολόγια και άλλα παραστατικά προκειμένου να αντικαταστήσουν τα ζώα τους. Και βεβαίως καμμία πρόνοια δεν υπήρξε για τις εγκαταστάσεις των κτηνοτρόφων. 
      Όσον αφορά τα κτήρια είναι χαρακτηριστική η αναφορά στον απολογισμό του κ. Μολυβιάτη για την αποκατάσταση των κτηρίων. Πριν από ένα μήνα μόνο είχε την πρόνοια η Κυβέρνηση να προβλέψει έξοδα φακέλου, για την ολοκλήρωση των φακέλων. Υπάρχει ακόμα σοβαρότατο πρόβλημα γραφειοκρατίας λόγω έλλειψης  τίτλων στους κατοίκους, στους πυρόπληκτους. 
      Εσωτερική μετανάστευση: Κύριοι Υπουργοί, για την Αγία Άννα μόνο, το πολύπαθο αυτό χωριό της περιοχής, θα σας πω ότι δύο πολυμελείς οικογένειες άνω των δώδεκα ατόμων εγκατέλειψαν ανεπιστρεπτί την περίοδο αυτή το χωριό τους, χωρίς την πιθανότητα να επανακάμψουν. Αλήθεια, ως Κυβέρνηση έχετε στοιχεία να μας καταθέσετε και να μας πείτε κατά τη διάρκεια αυτού του χρόνου πόσοι εγκατέλειψαν τις συγκεκριμένες περιοχές; Πολλοί νέοι μας δήλωναν αγανακτισμένοι και απογοητευμένοι ότι πρόκειται να εγκαταλείψουν τις εστίες τους το αμέσως επόμενο διάστημα. 
      Όσον αφορά το περιβάλλον δεν χρειάζεται να αναφέρω περισσότερα. Αναφέρθηκα στην περίπτωση του Καϊάφα και βεβαίως το κάνουμε και στην πρόσφατη ερώτηση, την οποία καταθέσαμε ως Κοινοβουλευτική Ομάδα του ΣΥ.ΡΙΖ.Α. σχετικά με την εμπλοκή της Εταιρείας Τουριστικών Ακινήτων στον πανέμορφο αυτό βιότοπο. 
      Όσον αφορά τα εισοδήματά τους, γι’ αυτό που μας βεβαίωσαν οι κάτοικοι, οι παραγωγοί, οι κτηνοτρόφοι κι οι αγρότες, είναι ότι έχουν απώλεια 40% στα εισοδήματά τους. Όσον αφορά, δε, τις επιχειρήσεις υπάρχει σοβαρότατο πρόβλημα σχετικά με τις χρηματοδοτήσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε τη δυνατότητα να ολοκληρώσω έστω κι από τη δευτερολογία μου; 
      ΠΡΟΕΔΡΕΥΩΝ (Γεώργιος Σούρλας): Συνεχίστε. 
      ΝΙΚΟΛΑΟΣ ΤΣΟΥΚΑΛΗΣ: Όσον αφορά την πρόταση του ΠΑ.ΣΟ.Κ., κυρίες και κύριοι συνάδελφοι, υπάρχει περιορισμός στον προσδιορισμό του φορέα ο οποίος θα αναλάβει τη διαχείριση ανασυγκρότησης της συγκεκριμένης περιοχής. 
      Το ερώτημα που θέσαμε και στην επιτροπή επανέλαβε συγκεκριμένα ο εισηγητής μας κ. Δραγασάκης ήταν για την αποκατάσταση πυρόπληκτων περιοχών και τη στιγμή που ήδη δύο Νομοί και Αχαΐας και Ηλείας επλήγησαν και από το σεισμό και που προβλέπεται, τουλάχιστον να έχει εξαγγελθεί από την Κυβέρνηση ειδικό πρόγραμμα ανασυγκρότησης των δύο αυτών περιοχών, να είναι περιοριστικός ο ρόλος του, όσον αφορά τις πυρόπληκτες περιοχές. 
      Όσον αφορά το φορέα, κύριοι της Κυβέρνησης, σας πληροφορώ ότι είναι αίτημα και των ίδιων των Βουλευτών της Νέας Δημοκρατίας να συσταθεί ξεχωριστό Υφυπουργείο για την ανασυγκρότηση. Όταν, λοιπόν, αναφερόμαστε στο σχέδιο ανασυγκρότησης των περιοχών αυτών, πρέπει να προσδιορίζεται ακριβώς το περιεχόμενο του φορέα, όσον αφορά γενικότερα τις φυσικές καταστροφές σε όλη τη χώρα.
      Όσον αφορά την αναγκαιότητα νομοθετικής πρωτοβουλίας για τις συγκεκριμένες περιοχές, η άποψή μας είναι ότι αν εξαιρέσουμε την περίπτωση του φορέα και την περίπτωση του ολοκληρωμένου προγράμματος –σύμφωνα με το άρθρο 79 παράγραφος 8 του Συντάγματος- επικύρωσης δηλαδή με την ισχύ του νόμου του προγράμματος, καμμία άλλη νομοθετική πρωτοβουλία δεν απαιτείται, αλλά εναπόκειται στην πολιτική βούληση της Κυβέρνησης βεβαίως να υλοποιήσει οποιοδήποτε πρόγραμμα θελήσει η ίδια να εκπονήσει, όσον αφορά τις πυρόπληκτες περιοχές. 
      Καταλήγω, κύριε Πρόεδρε, με κάτι το οποίο θέλω να το καταθέσω και στα Πρακτικά. Αναφέρομαι στην περίπτωση, ως στοιχείο της φερεγγυότητας και της συνέπειας της Κυβέρνησης, μιας οικογένειας, η οποία είναι πάρα πολύ γνωστή στην Ηλεία, την οικογένεια Πανταζή Πανταζόπουλου. 
      Αυτή τη στιγμή σε ιδιωτικό νοσηλευτήριο της Πάτρας βρίσκεται σε κώμα η μοναδική εγκαυματίας, η οποία επέζησε την περίοδο εκείνη από τη συμφορά αυτή. Βρίσκεται σε ιδιωτικό νοσηλευτήριο. Η οικογένεια αυτή έχει οδηγηθεί σε πλήρη οικονομική καταστροφή, σε πλήρη ψυχολογική κατάρρευση. Από κανέναν δεν έχει την παραμικρή φροντίδα και η κόρη της οικογένειας αυτής, η οποία βρίσκεται νυχθημερόν στο πλευρό της μητέρας της, ανήμπορη και απροστάτευτη, χωρίς την παραμικρή πρόνοια και φροντίδα από το δημόσιο, καταλήγει στην επιστολή της –την οποία θα καταθέσω στα Πρακτικά- ως εξής: 
      «Αυτό που μας προβληματίζει έντονα ως οικογένεια, είναι το γεγονός ότι ο πατέρας μου που είναι ο ίδιος εγκαυματίας, δεν είναι σε θέση να εργαστεί όχι μόνο εξαιτίας των εγκαυμάτων του» -50% εγκαύματα έχει ο Πανταζής Πανταζόπουλος- «αλλά και επειδή όλη μας η περιουσία έχει γίνει στάχτη και αποκαΐδια, για να μπορεί να αποφέρει οικονομικά οφέλη για την αποπληρωμή των εξόδων που συνεχώς αυξάνουν. 
      Δεν ζητάμε ελεημοσύνη. Απαιτούμε από την πολιτεία και το κράτος πρόνοιας να αναλάβει την οικονομική κάλυψη της φροντίδας αποκατάστασης της μητέρας μου, γιατί δεν μπορούμε να αντεπεξέλθουμε στην οικονομική αφαίμαξη που έχουμε υποστεί όλο αυτό το διάστημα. Έτσι όπως εξελίσσονται τα πράγματα, επειδή δεν θα έχουμε χρήματα να τους πληρώσουμε, θα αναγκαστούν να μας τη βγάλουν στο δρόμο! 
      Σκεφτείτε μόνο ότι είναι η μοναδική επιζώσα εγκαυματίας της 24ης Αυγούστου 2007 που εξακολουθεί να νοσηλεύεται και με τις υπεράνθρωπες προσπάθειες των γιατρών και τις δικές μας βρίσκεται ακόμα στη ζωή. Είναι σωστό να την αφήσουμε να χαθεί; 
      Εγώ από τη δική μου μεριά δεν μπορώ να κάνω κάτι άλλο. Μήπως μπορείτε εσείς; 
      Κωνσταντίνα Πανταζοπούλου.».
      Ήταν στον ίδιο θάλαμο εντατικής θεραπείας μαζί με το μακαρίτη τον Αντιδήμαρχο Ζαχάρως τον Αντώνη Κρέστη. Επέζησε, πλην όμως βρίσκεται σε κώμα και η οικογένεια διαθέτει περίπου 200 ευρώ την ημέρα μόνο και μόνο για αποκλειστική η οποία είναι απαραίτητη. 
      Η επιστολή αυτή θα μείνει στα Πρακτικά της Βουλής ως μνημείο της κυβερνητικής αναλγησίας. 
      Ευχαριστώ πολύ.
      (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσούκαλη.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Γεωργιάδης. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
      Αυτό που στην ουσία συζητάμε σήμερα, κύριοι συνάδελφοι, είναι κατά πόσο είναι σοβαρό το ελληνικό κράτος. Αυτό που συζητάμε και που φέρνει στο προσκήνιο η πρόταση του ΠΑ.ΣΟ.Κ., είναι να δούμε αν το κράτος μας είναι αρκετά σοβαρό για να μπορεί να αντιμετωπίσει την τραγωδία και το δράμα τόσο πολλών ανθρώπων οι οποίοι υπέστησαν αυτήν την τρομερή καταστροφή.
      Θα ξεκινήσω, λέγοντας το -πιστεύω- αυτονόητο για όλους τους Έλληνες πολίτες και θα προσπαθήσω να το αποδείξω, πριν πάω στην πρόταση. Προφανώς δεν έχουμε ένα σοβαρό κράτος. Προφανώς δεν έχουμε μια σοβαρή κοινωνία.
      Και δίνω το μείζον επιχείρημα, κύριε εισηγητά του ΠΑ.ΣΟ.Κ., πριν πάω στο έλασσον, που είναι το συγκεκριμένο εδώ νομοσχέδιο.
      Αναφερθήκατε στην έναρξη της ομιλίας σας εις την επέτειο της περσινής καταστροφής. Και πολύ καλά κάνατε, διότι, όπως έλεγε ο μέγας Ευριπίδης «Όλβιος όστις της ιστορίας έσχεν μάθησιν». Είναι ευτυχής όποιος γνωρίζει την ιστορία.
      Θα περίμενα, όμως, από έναν εισηγητή του ΠΑ.ΣΟ.Κ. μια τέτοια μέρα -και αναφέρομαι ιδιαίτερα στο ΠΑ.ΣΟ.Κ., που έχει ως Πρόεδρό του σήμερα τον Γεώργιο Παπανδρέου, έστω και για το ιστορικώς λεγόμενο, τον Γεώργιο Παπανδρέου το νεότερο ή το μικρό- δεδομένου ότι η πολιτική του αναφορά είναι στο Γέρο της Δημοκρατίας, να μιλήσει για μία άλλη επέτειο της σημερινής μέρας.
      Διότι σαν σήμερα, αγαπητές κυρίες και κύριοι συνάδελφοι, έχουμε την ηρωική νίκη εις το Γράμμο και στο Βίτσι. Εάν δεν είχαν κερδίσει οι εθνικές δυνάμεις στο Γράμμο και στο Βίτσι, σήμερα εμείς δεν θα είμαστε σ΄ αυτήν την Αίθουσα, η Ελληνική Δημοκρατία δεν θα υπήρχε.
      Και επειδή βλέπω μερικά γέλια από συναδέλφους του ΠΑ.ΣΟ.Κ., θα πω μόνο το εξής.
      ΝΙΚΟΛΑΟΣ ΤΣΟΥΚΑΛΗΣ: Όχι από εμάς.
      ΓΙΑΝΝΗΣ ΚΟΥΤΣΟΥΚΟΣ: Μεγάλη ντροπή στους πυρόπληκτους.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Στα Πρακτικά της Βουλής υπάρχει η ομιλία του Γεωργίου Παπανδρέου σ΄ αυτό το Κοινοβούλιο ως διθύραμβος γι’ αυτήν τη νίκη.
      Για να τιμάτε, λοιπόν, το Γεώργιο Παπανδρέου, πρέπει να τιμούμε και τους αγώνες που έδωσε και ο Γεώργιος Παπανδρέου και οδήγησαν σ΄ αυτήν τη μεγάλη νίκη που έσωσε την Ελληνική Δημοκρατία.
      Και λέω ότι δεν είναι, κύριοι Υπουργοί, σοβαρό το κράτος μας και κλείνω το επιχείρημα με την εξής σκέψη. Δείτε τι κράτος έχουμε. Πήγαινε το κράτος τότε και έπαιρνε τους νεαρούς Έλληνες να πολεμήσουν εις τον πόλεμο. Τους έπαιρνε με το ζόρι.
      Δεν ήταν εθελοντική η συμμετοχή ή προαιρετική, κύριε Υπουργέ, όπως κάνατε τώρα το μάθημα των Θρησκευτικών. Δεν μπορούσε να δηλώσει κάποιος στρατιώτης τότε: «Εγώ δεν θέλω να πολεμήσω». Έπρεπε να πάει οπωσδήποτε, αλλιώς θα τον τουφέκιζαν. Πήγε, λοιπόν, πολέμησε, σκοτώθηκε σ΄ αυτήν την τιτάνια μάχη για τη σωτηρία της δημοκρατίας από τους αντάρτες και τι έγινε; Μετά τον ξεχάσαμε. Εμ, τον πήραμε με το ζόρι, με την απειλή τουφεκισμού, εμ, σκοτώθηκε στη μάχη, εμ ντρέπεται να μιλήσει γι’ αυτόν η Ελληνική Δημοκρατία.
      Αυτή είναι η σοβαρή Ελληνική Δημοκρατία που θα σώσει πυροπλήκτους, που αναφέρετε ότι είναι ντροπή να μιλάμε για τους πυροπλήκτους σήμερα γι’ αυτό το πράγμα;
      Ντροπή, κύριοι, είναι να ξεχνάμε. Η ντροπή είναι να ξεχνάμε. Και όπως έχετε ξεχάσει αυτούς, έτσι θα ξεχάσετε και τους πυροπλήκτους, έτσι θα ξεχάσετε αύριο και τους επομένους που θα δεινοπαθήσουν, γιατί ή κάποιος έχει γερή μνήμη και θυμάται και αν θυμάται, τιμάει και αν τιμάει, μάχεται ή κάποιος έχει αδύναμη μνήμη και πηγαίνει όπου τον φέρνει ο άνεμος του πολιτικού του καιροσκοπικού συμφέροντος.
      Εάν θέλουμε, λοιπόν, να είμαστε ένα σοβαρό κράτος, οφείλουμε να τιμήσουμε αυτούς που πολέμησαν για να σωθεί το κράτος μας.
      Κύριε Πρόεδρε, μεταφέρω στο Προεδρείο την πρόταση: Του χρόνου που συμπληρώνονται εξήντα χρόνια από το τέλος αυτού του πολέμου και την ηρωική νίκη του Εθνικού Στρατού στο Γράμμο και στο Βίτσι, να έχουμε μια ειδική συνεδρίαση της Βουλής, για να θυμηθούμε τι έλεγαν τότε ο Θεμιστοκλής Σοφούλης, ο Γεώργιος Παπανδρέου, ο Νικόλαος Πλαστήρας και όλοι οι άλλοι μεγάλοι πολιτικοί εκείνης της εποχής. Διότι με την προπαγάνδα της Αριστεράς τα έχουμε ξεχάσει. Και επαναλαμβάνω: «Όλβιος όστις της ιστορίας έσχεν μάθησιν».
      Πάμε λίγο στο προκείμενο, κύριοι Υπουργοί της Κυβερνήσεως. Βλέπω ότι είστε απασχολημένοι και σωστό είναι, Υπουργοί είστε.
      Όμως, ξέρετε, υπάρχει το εξής θέμα, κύριε Κιλτίδη και αναφέρομαι ιδιαίτερα σε σας που ξέρω ότι έχετε ευαισθησία. Ήμουν προχθές στην τηλεόραση του ALPHA, όπου έκαναν ένα μεγάλο ρεπορτάζ στα καμένα. Βγήκαν περίπου εκατό άνθρωποι εις το φακό, λέγοντας ότι δεν έχουν δει από πέρσι και μετά από τις εκλογές ούτε 1 ευρώ, καμμία βοήθεια από το ελληνικό κράτος.
      Στη συνέχεια, οι δημοσιογράφοι του σταθμού έψαξαν τον κ. Μολυβιάτη και τον ρώτησαν να απαντήσει, γιατί οι άνθρωποι αυτοί δεν έχουν λάβει βοήθεια από το ελληνικό κράτος. Και η απάντηση του κ. Μολυβιάτη, την οποία έχω κρατήσει και σε DVD, γιατί κάποτε θέλω να γράψω ένα βιβλίο για το τι ακούγεται σ΄ αυτήν την Ελληνική Δημοκρατία, ήταν «εμείς τους χαρίζουμε τα σπίτια, αλλά αυτοί δεν έρχονται να τα πάρουν».
      Εάν πράγματι έχουμε φτιάξει πολίτες τόσο γενναιόδωρους προς το κράτος μας, που το κράτος μας τους χαρίζει σπίτια και αυτοί αρνούνται να πάνε να τα παραλάβουν, τότε θερμά συγχαρητήρια, έχετε φτιάξει μια εξαιρετικά πλούσια κοινωνία, άρα προς τι τα νέα οικονομικά μέτρα που ανακοινώσατε χθες; Εάν, όμως, αυτό που είπε ο κ. Μολυβιάτης δεν ισχύει, κάτι άλλο προφανώς λογικό θα πρέπει να συμβαίνει, ότι δεν κάνετε καλά τη δουλειά σας. 
      Και προσέξτε να δείτε το ακόμα χειρότερο. Εάν γενικώς και πάντοτε και εις πάσαν περίπτωσιν, αγαπητέ κύριε Τζαβάρα, που λέει ο Αριστοτέλης στο Όργανον, δεν κάνετε καλά τη δουλειά σας, θα λέγαμε «δεν βαριέσαι, δεν μπορείτε, δεν κάνετε», σαν να έχουμε έναν κακό μαθητή σε μία τάξη, σ΄ ένα σχολείο που λέμε: «Τι να κάνει; Δεν μπορεί, είναι αδύναμος». 
      Δείτε, όμως, ένα στοιχείο φοβερού πολιτικού καιροσκοπισμού. Όταν έγινε αυτή η καταστροφή είχαν ήδη προκηρυχθεί εθνικές εκλογές. Υπό τον τρόμο της απώλειας της κυβερνητικής εξουσίας, ο κρατικός μηχανισμός και η Κυβέρνηση του κ. Καραμανλή λειτούργησαν με τρόπο υποδειγματικό. Με πρωθυπουργική εντολή ήρθησαν όλα τα γραφειοκρατικά εμπόδια. Δεν χρειαζόταν να πας ούτε ένα χαρτί για να εισπράξεις τις 3.000 ευρώ. Πήγαινες με την ταυτότητά σου, έπαιρνες τις 3.000 ευρώ, πράγμα το οποίο είχε μεγάλη επιτυχία για την Κυβέρνηση...
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Με τους σεισμούς έγινε τίποτα διαφορετικό; Γιατί το λέτε αυτό; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Παρακαλώ να ολοκληρώσω, κύριε Υπουργέ.
      Αυτό το πράγμα είχε εξαιρετικά μεγάλη επιτυχία για την Κυβέρνηση, διότι στο Νομό Ηλείας –και μου έκανε εντύπωση- το ποσοστό της Νέας Δημοκρατίας αυξήθηκε. Ήταν ένας νομός ο οποίος καταστράφηκε από την πυρκαγιά, αλλά παρά ταύτα, ήταν τόσο ευχαριστημένος από την Κυβέρνησή του, που αυξήθηκε το ποσοστό της Κυβερνήσεως. Πράγματι, τα 3.000 ευρώ έπιασαν τόπο εκλογικά. 
      Θα ήταν εξαιρετικά ευτυχές γεγονός αν η ίδια παρεμβατική ικανότητα του Πρωθυπουργού και η ίδια θέλησή του να άρει όλα τα γραφειοκρατικά εμπόδια συνεχίζονταν και μετά τις εθνικές εκλογές. Μετά τις εθνικές εκλογές, όμως -ως εκ θαύματος!- όλα τα γραφειοκρατικά εμπόδια επανήλθαν στην προτεραία κατάσταση. Βλέπετε, ακόμα τότε δεν είχε ξεσπάσει το σκάνδαλο Ζαχόπουλου, δεν είχε εμφανιστεί ο αντάρτης Τατούλης, δεν είχαμε μάθει το σκάνδαλο SIEMENS, δεν ξέραμε για την υπόθεση Παυλίδη και δεν είχε στο μυαλό του ο κύριος Πρωθυπουργός ότι μπορεί και να χρειαστεί να ξανακάνει γρήγορα εκλογές. Αυτό πλήρωσαν οι πυρόπληκτοι των συγκεκριμένων νομών. 
      Εύχομαι και ελπίζω, λοιπόν, ότι η αποτελεσματικότητα η οποία φάνηκε από την κυβερνητική πολιτική προεκλογικώς και εν μέσω της προεκλογικής περιόδου, θα μπορούσε να επεκταθεί χρονικώς και κατά τη διάρκεια της κυβερνητικής της θητείας, κάτι μάλλον δύσκολο, δεδομένου ότι εάν το κατάφερνε αυτό θα ήταν μια καλή κυβέρνηση, ενώ όλοι ξέρουμε ότι είναι μια πολύ κακή κυβέρνηση. 
      Πάμε τώρα λίγο στην πρόταση του ΠΑ.ΣΟ.Κ..
      Κυρίες και κύριοι συνάδελφοι του ΠΑ.ΣΟ.Κ., θα ξεκινήσω λέγοντας το εξής: Όταν είχαμε φέρει σ' αυτό το Κοινοβούλιο την πρότασή μας για να μπει στο σχολικό πρόγραμμα το μάθημα της περιβαλλοντικής εκπαιδεύσεως, ειδικά ο εισηγητής του ΠΑ.ΣΟ.Κ. μάς είχε επιτεθεί με δριμύ τρόπο, λέγοντας –τα Πρακτικά είναι στη διάθεσή σας- ότι φέρνουμε προτάσεις που δεν έχουν πρόβλεψη οικονομικού κόστους και μελέτης και το κάνουμε μόνο για να κερδίσουμε εκλογικά οφέλη. Γι’ αυτόν το λόγο το ΠΑ.ΣΟ.Κ. ήταν εντελώς αντίθετο στην πρότασή μας, γιατί το ΠΑ.ΣΟ.Κ., βεβαίως, ένα υπεύθυνο κόμμα –όλοι θυμόμαστε πόσο υπεύθυνο είναι!- δεν δέχεται να υπάρχουν τέτοιες ανεδαφικές προτάσεις, οι οποίες δεν συνοδεύονται από συγκεκριμένο κόστος και από συγκεκριμένο τρόπο εφαρμογής. 
      Εμείς δεν θα δείξουμε την ίδια μικροψυχία. Εγώ θα σας πω ευθέως το εξής: Αυτό το οποίο έχετε παρουσιάσει εδώ και το οποίο προτείνετε, εάν υπήρχε ψηφοφορία –εγώ συμφωνώ με τον κ. Βενιζέλο, πρέπει να γίνεται ψηφοφορία γι’ αυτά τα θέματα, είναι πολύ καλό- θα το υπερψηφίζαμε. Θα το υπερψηφίζαμε, όμως, για τον εξής λόγο. Διότι πράγματι η πολιτεία μας πρέπει να μπορέσει να βρει τους τρόπους και να κάνει ό,τι περισσότερο μπορεί για να βοηθήσει αυτούς τους ανθρώπους, οι οποίοι βρίσκονται σ΄ αυτήν την τόσο δεινή θέση. 
      Αυτό, όμως, είναι το αυτονοήτως δεκτό, ότι όλοι λέμε να κάνουμε ό,τι το καλύτερο γίνεται. Είπαν οι συνάδελφοι της Πλειοψηφίας πόσα πράγματα έχει κάνει ήδη η Κυβέρνηση για τους πυροπλήκτους. Αυτό δεν αναιρεί το επιχείρημα, αν μπορούμε να κάνουμε ακόμα περισσότερα. Άρα, λοιπόν, υπό ποια λογική θα έρθει αύριο να απορρίψει την περίπτωση να κάνουμε κάτι έτι περαιτέρω, έτι καλύτερο, για να βοηθήσουμε αυτούς τους ανθρώπους; 
      Όμως, θα μου επιτρέψετε να κάνω τις εξής τρεις παρατηρήσεις. Παρατήρηση πρώτη: Το ΠΑ.ΣΟ.Κ. είναι ένα κόμμα το οποίο ήσκησε κυβερνητική εξουσία επί είκοσι χρόνια περίπου, άρα προφανώς έχει την εμπειρία καταθέσεως νομοσχεδίων και ξέρει το πώς ακριβώς είναι η διαδικασία για να υλοποιηθεί κάτι και λέει ότι προσδοκά –εγώ δεν το βλέπω πολύ πιθανό, αλλά εν πάση περιπτώσει γι’ αυτό κατεβαίνουμε όλοι στην εκλογική μάχη, γιατί ο καθένας μας έχει τις δικές του προσδοκίες- κάποτε να κυβερνήσει ξανά.
      Έρχομαι, λοιπόν, και λέω το εξής: Μα, για να έχει ουσία αυτό που συζητάμε, το πρώτο που θα έπρεπε να μας καταθέσει το ΠΑ.ΣΟ.Κ. είναι το πόσο εκτιμά ότι είναι το κόστος αυτής της δράσης που προτείνει. Ένα δισεκατομμύριο ευρώ; Δύο δισεκατομμύρια ευρώ; Δέκα δισεκατομμύρια ευρώ; Ένα τετράκις εκατομμύριο ευρώ; Πόσα χρήματα χρειάζονται για να γίνει αυτό; 
      Και αφού μας πει τον προϋπολογισμό για το πόσα χρειάζονται, να μας προτείνει και πού θα τα βρούμε, διότι το άρθρο 15 έχει τις πηγές χρηματοδότησης, αγαπητοί κύριοι συνάδελφοι. Για παράδειγμα, λέει για το 10% της ετήσιας κρατικής δαπάνης προς τα κόμματα –ας βάλω εγώ 10.000.000 ευρώ- για το 20% της ετήσιας διαφημιστικής δαπάνης κάθε Υπουργείου –να βάλω εγώ στο σύνολο 50.000.000 ευρώ- για τις εισφορές ιδιωτών -180.000.000 ευρώ μάζεψε ο κ. Μολυβιάτης- βάλε στο σύνολο 250.000.000. Να κάνουμε και ένα σκόντο επειδή σας συμπαθούμε και να το κάνουμε 500.000.000 ευρώ.
      Μα, αυτό που έχετε φέρει εδώ, κοστίζει δισεκατομμύρια ευρώ! Άρα, τι μας το φέρατε; Γιατί αν νομίζουμε ότι αν τυπώσουμε κάτι σ’ ένα χαρτί σχεδίου νόμου, γίνεται και πραγματικότητα, κύριε Υπουργέ, προφανώς πλανώμεθα πλάνην οικτράν! Να τυπώσουμε και άλλα! Εγώ, για παράδειγμα, από μικρός ήθελα να γίνω Σούπερμαν! Γράψτε σ ένα χαρτί ότι θα γίνω Σούπερμαν, να γίνω! Δεν λέει τίποτα αυτό! Αυτό που έχει σημασία είναι να μας πείτε πόσο κοστίζει και πού θα βρούμε τα λεφτά. Και εκεί να έρθουμε όλοι και όχι να σας χειροκροτήσουμε, αλλά να σας δοξάσουμε για την πολύ καλή ιδέα που έχετε. Διότι βεβαίως, όντας κάποιος στην Αντιπολίτευση –ξέρετε πόσο καλή είναι η Αντιπολίτευση;- πολλές ωραίες ιδέες έχει. 
      Περιέργως, όμως, κύριε Υπουργέ –αναφέρομαι ιδιαίτερα σ’ εσάς- υπήρξατε επί χρόνια Υπουργός Πολιτισμού. Και εδώ πέρα η πρότασή σας έχει το άρθρο 11 για το μουσειακό και θεματικό πάρκο, όπου λέει ότι ο «Οργανισμός Ανασυγκρότησης και Ανάπτυξης Πυρόπληκτων Περιοχών Α.Ε.» -πολύ ωραία, εμένα μ’ αρέσουν οι ανώνυμες εταιρείες ούτως ή άλλως και όχι αυτές που κατ’ ανάγκη έχουν μέσα 100% το δημόσιο, αυτά είναι και λίγο κομμουνιστικά- αναλαμβάνει τη δημιουργία, λειτουργία και διαχείριση μουσειακού και θεματικού πάρκου, σε κατάλληλη περιοχή της Πελοποννήσου, με σκοπό την ανάδειξη της πολιτιστικής κληρονομιάς της αρχαίας Ελλάδας και των Ολυμπιακών Αγώνων και την παρουσίαση της ελληνικής μυθολογίας και φιλοσοφίας, με τις αναφορές τους στη θεογονία και την κοσμογονία, της Ιστορίας και των επιστημονικών επιτευγμάτων των αρχαίων Ελλήνων.
      Αριστούργημα! Σας δοξάζω! Είναι αριστούργημα! Γιατί δεν το κάνατε ως Υπουργός; Ξέρετε πόσες προτάσεις επί δικής σας υπουργίας είχαν κατατεθεί για τέτοια πάρκα;
      ΕΥΑΓΓΕΛΟΣ ΒΕΝΙΖΕΛΟΣ: Να αναλάβετε εσείς το Δωδεκάθεο! Υπάρχει πρόβλεψη!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αυτό είναι δάκτυλος Παπαθεμελή λόγω της ίδιας εκλογικής περιφέρειας, προφανώς γιατί θα έχετε κάνει «κολεγιές»! 
      Επί της ουσίας, όμως, επί υπουργίας σας, εγώ γνωρίζω τουλάχιστον τρεις προτάσεις για δημιουργία θεματικών πάρκων, τις οποίες απορρίψατε ως Υπουργός και δεν τα κάνατε! Γιατί, λοιπόν, ως Υπουργός δεν κάνατε κάτι το οποίο τώρα μας το προτείνετε ως Κοινοβουλευτικός Εκπρόσωπος και σας εύχομαι και μέλλων Πρόεδρος του ΠΑ.ΣΟ.Κ.; Γιατί; Για ποιο λόγο; Αυτό είναι το μείζον ερώτημα, γιατί για να αποκτήσουν αξιοπιστία οι πολιτικοί, πρέπει να εξηγήσουν πώς θα περάσουμε από τα λόγια στα έργα. Από λόγια έχει χορτάσει ο ελληνικός λαός. Έργα δεν βλέπει!
      Και θέλω να πω και ένα τελευταίο στο άρθρο 8, παράγραφος 3 που μου έχει κάνει πολύ μεγάλη εντύπωση. Λέει ότι στους πυρόπληκτους νομούς στους οποίους δεν έχουν ακόμα καταρτιστεί δασικοί χάρτες, οι αρμόδιες Διευθύνσεις Δασών μεριμνούν για την κατά προτεραιότητα κατάρτιση των δασικών χαρτών και του Δασολογίου.
      Μα, πού τα λέμε αυτά, κυρίες και κύριοι συνάδελφοι; Υπάρχει δασολόγιο στην Ελλάδα και δεν το ήξερα; Εδώ συζητούσαμε στην Αναθεώρηση του Συντάγματος –απ’ όπου δυστυχώς το ΠΑ.ΣΟ.Κ. απεχώρησε, πολύ κακώς- για την αναθεώρηση του σχετικού άρθρου μήπως μπορέσουμε και ξεκαθαρίσουμε κάποτε στην Ελλάδα τι είναι δάσος και τι δεν είναι! Δεν ξέρετε ότι τέτοιου είδους προβλήματα ταλανίζουν τους Έλληνες πολίτες ανά την επικράτεια οι οποίοι αναγκάζονται να «λαδώνουν» τους δασάρχες, να βρίσκουν τους Βουλευτές, να παρακαλούν στα Υπουργεία, να δίνουν λεφτά κάτω από το τραπέζι για να ξεκαθαρίζουν τις ιδιοκτησίες τους; Και θα το πούμε για τους πυρόπληκτους νομούς; Ή νομίζουμε ότι για να φτιαχτεί δασολόγιο, πρέπει να καεί πρώτα ολοσχερώς ένας νομός;
	Αν αυτό υπονοείτε, είναι μια ενδιαφέρουσα τοποθέτηση. Εμείς, όμως, θα θέλαμε να έχει αναθεωρηθεί το σχετικό άρθρο του Συντάγματος, για να προλάβουμε να μην καεί και η υπόλοιπη χώρα, ώσπου να δούμε δασολόγιο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Ένα λεπτό μόνο, κύριε Πρόεδρε. 
	Επί της ουσίας είναι μια πολύ ωραία πρόταση, αλλά, όπως λένε στα αγγλικά, it’ s too good to be true! Είναι πολύ καλή, για να είναι αληθινή. Όμως, μακάρι να μπορεί να γίνει πράξη. 
	Κλείνοντας, θέλω να πω –και μόνο για λόγους συνέπειας λόγων και έργων- ότι, όταν ξέσπασαν οι πυρκαγιές, ο Λαϊκός Ορθόδοξος Συναγερμός και ο Πρόεδρός του Γιώργος Καρατζαφέρης είχαν δεσμευθεί δημοσίως ότι θα δώσουν το σύνολο της κρατικής μας επιδοτήσεως για τις προεκλογικές μας δαπάνες εις τις πυρόπληκτες περιοχές. 
      Δυστυχώς, εμείς δεν έχουμε την επικοινωνιακή δυνατότητα του ΠΑ.ΣΟ.Κ., το οποίο προ ολίγων ημερών έδωσε, αν θυμάμαι καλά, 1,2 εκατομμύριο ευρώ –και καλώς έκανε- στις πυρόπληκτες περιοχές από τις δαπάνες που παίρνει από το κράτος. 
      Εμείς, οι Βουλευτές του ΛΑ.Ο.Σ., τα Χριστούγεννα με επικεφαλής τον Πρόεδρο μας πήγαμε στις πυρόπληκτες περιοχές και μοιράσαμε στους εκεί φορείς το σύνολο της δαπάνης που μας έδωσε το κράτος για την αντιμετώπιση των πυροπλήκτων. Αυτό το αναφέρω, για να ξέρει ο ελληνικός λαός ότι υπάρχουν οι πολιτικοί που ό,τι λένε το κάνουν και όχι μόνο για τις κάμερες. Το κάνουν από μόνοι τους. 
	Σας ευχαριστώ πολύ. 
(Χειροκροτήματα από την πτέρυγα του ΛΑ.Ο.Σ.)
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη. 
    	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μπορώ να πάρω το λόγο;
    	ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, δεν έχει μιλήσει ακόμη ο εκπρόσωπος του Κομμουνιστικού Κόμματος Ελλάδος. 
      ΕΥΑΓΓΕΛΟΣ ΒΕΝΙΖΕΛΟΣ: Εντάξει, κύριε Πρόεδρε. Να προηγηθεί. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καραθανασόπου-λος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε. 
      Ένα χρόνο ουσιαστικά μετά τις καταστροφικές πυρκαγιές επιβεβαιώνεται η εκτίμηση του Κομμουνιστικού Κόμματος Ελλάδας ότι αφ΄ενός μεν έχουμε να κάνουμε με ένα μεγάλο πολιτικό και οικονομικό έγκλημα διαρκείας σε βάρος του ελληνικού λαού, αλλά και από την άλλη μεριά οι όποιες κυβερνητικές δράσεις και παρεμβάσεις όχι μόνο δεν μπορούν να αντισταθμίσουν τις τεράστιες καταστροφές, να απαλύνουν τις καταστροφές της περιουσίας του ζωικού και φυτικού κεφαλαίου –και βεβαίως, πολύ περισσότερο δεν μπορούμε να μιλήσουμε για τις απώλειες των ανθρώπινων ζωών- αλλά αντίθετα αποτελούν εργαλείο χειροτέρευσης της θέσης επιδείνωσης των πλατιών λαϊκών στρωμάτων στις πυρόπληκτες περιοχές, ιδιαίτερα της φτωχομεσαίας αγροτιάς, των εργαζόμενων, των αυτοαπασχολούμε-νων, των επαγγελματιών και των εμπόρων. 
      Επιβεβαιώθηκε η εκτίμηση του Κομμουνιστικού Κόμματος Ελλάδας ότι οι συνέπειες από τις πυρκαγιές και οι επιπτώσεις θα διευκολύνουν την Κυβέρνηση να επιταχύνει ακόμη περισσότερο την υλοποίηση της αντιλαϊκής της πολιτικής, μέσα από προώθηση των μεταρρυθμίσεων, των αναδιαρθρώσεων που ικανοποιούν σήμερα τις ανάγκες και τους σχεδιασμούς της πλουτοκρατίας. Πρόκειται για μια πολιτική, η οποία ουσιαστικά θα οδηγήσει στην επιτάχυνση της καπιταλιστικής ανασυγκρότησης και στην ύπαιθρο. 
      Έτσι, λοιπόν, ένα χρόνο μετά μπορούμε με ασφάλεια να πούμε –άλλωστε αψευδής μάρτυρας είναι η ίδια η πραγματικότητα- ότι οι μικρομεσαίοι αγρότες, οι εργάτες και οι αυτοαπασχολούμενοι των καμένων περιοχών αντιμετωπίζουν όσο ποτέ άλλοτε προβλήματα επιβίωσης και τα οποία, βεβαίως, όχι μόνο δεν μπορούν να τα αντιμετωπίσουν οι κυβερνητικές εξαγγελίες και τα μέτρα, αλλά αντίθετα μέτρα, όπως τα χθεσινά, του φορολογικού νομοσχεδίου, επιδεινώνουν ακόμη περισσότερο τη θέση των πλατιών λαϊκών στρωμάτων, αλλά και συνολικότερα η κυβερνητική πολιτική και η επίθεση η οποία εξαπολύεται σε πλατύτερα λαϊκά στρώματα. 
      Απ’ αυτήν την άποψη, είναι φανερό ότι ούτε το φυτικό και ζωικό κεφάλαιο αποζημιώθηκε και θα αποζημιωθεί στο σύνολό του και, βεβαίως, ούτε το απολεσθέν αγροτικό εισόδημα μπορεί να καλυφθεί, γιατί, με βάση τους συγκεκριμένους κανονισμούς των ΕΛ.Γ.Α. και Π.Σ.Ε.Α., με βάση τους κανονισμούς της Ευρωπαϊκής Ένωσης, σ΄ ένα μεγάλο τμήμα της φτωχομεσαίας αγροτιάς δεν δίνεται καμμία απολύτως αποζημίωση. Εξαιρείται από την κοινή υπουργική απόφαση, με τη δικαιολογία είτε ότι δεν είναι κατά κύριο επάγγελμα αγρότες είτε ακόμη ότι το ίδιο συμβαίνει και σε περιπτώσεις όπου οι ζημιές είναι κάτω από το 30% της δυνατότητας του συγκεκριμένου αγρότη. 
      Έτσι λοιπόν η θέση της μικρομεσαίας αγροτιάς στις περιοχές αυτές επιδεινώνεται δραματικά και από την υλοποίηση της συγκεκριμένης πολιτικής, αλλά και ως συνέπεια της Κοινής Αγροτικής Πολιτικής που τους οδηγεί με μαθηματική ακρίβεια στο ξεκλήρισμά τους, ο κανονισμός για τα αμπελουργικά, ο κανονισμός για το ελαιόλαδο. Και μιλάω για δύο βασικά προϊόντα τα οποία είναι χαρακτηριστικά στρατηγικής σημασίας για τις πυρόπληκτες περιοχές. Αυτοί οι κανονισμοί οδηγούν στην εξαθλίωση, στο ξεκλήρισμα της φτωχομεσαίας αγροτιάς στην αλλαγή της χρήσης γης ή της συγκέντρωσης της χρήσης γης σε  μεγάλες αγροτικές καπιταλιστικές εκμεταλλεύσεις. Και αυτό ήδη επιβεβαιώνεται με μεγάλα επιχειρηματικά project στον τομέα της κτηνοτροφίας, αλλά και της αγροτικής οικονομίας, τα οποία εξαγγέλλονται, σχεδιάζονται να υλοποιηθούν στις συγκεκριμένες περιοχές. Και βεβαίως ούτε τα συγκεκριμένα μέτρα για την αποζημίωση και την επισκευή ή την επαναδημιουργία των κατεστραμμένων σπιτιών μπορούν να αντιμετωπίσουν τα ζητήματα αυτά. Και βεβαίως, δεν μιλάμε για τις τεράστιες καθυστερήσεις στην υλοποίηση των όποιων αποζημιώσεων απ΄ αυτήν την κατεύθυνση.
      Έτσι λοιπόν, κατά τη γνώμη του Κομμουνιστικού Κόμματος Ελλάδας αποτελεί πρόκληση για τους πυρόπληκτους η πολιτική της Κυβέρνησης γιατί ακριβώς ο κεντρικός άξονας των προτάσεων και των πρωτοβουλιών που υλοποιεί συμβάλλουν στην υλοποίηση της πολιτικής της Ευρωπαϊκής Ένωσης που οδηγεί τους φτωχομεσαίους αγρότες στο ξεκλήρισμα και βεβαίως, διευκολύνουν τη δράση των μεγάλων επιχειρηματικών συμφερόντων.
      Έτσι λοιπόν, οι καμένες δασικές περιοχές εγκαταλελειμμένες καταστρέφονται ή πολιορκούνται από μεγάλους επιχειρηματικούς ομίλους. Η αναδάσωση η οποία έχει γίνει μέχρι τώρα βρίσκεται μακριά από τις πραγματικές ανάγκες της πλήρους αναδάσωσης του συνόλου των καμένων και έγινε επιλεκτικά, για παράδειγμα στην Αρχαία Ολυμπία, γιατί ακριβώς υπήρχαν τα συγκεκριμένα συμφέροντα. Η πολιτική πρόληψης και αντιμετώπισης των πυρκαγιών δεν άλλαξε. Οι πρόσφατες πυρκαγιές του φετινού καλοκαιριού επιβεβαιώνουν το γεγονός. Τα χρήματα τα οποία δόθηκαν για τα αντιπλημμυρικά και αντιδιαβρωτικά έργα ήταν ελάχιστα, έγιναν πολύ λίγα σε στοχευμένες περιοχές, όχι με βάση τις λαϊκές ανάγκες και βεβαίως τα αξιοποίησαν και οι μεγάλοι κατασκευαστικοί όμιλοι. Όπως επίσης οι μεγάλοι κατασκευαστικοί όμιλοι στο όνομα της αντιπλημμυρικής προστασίας αξιοποίησαν τα αδρανή υλικά για φθηνή πρώτη ύλη για την κατασκευή των μεγάλων οδικών αξόνων. 
      Βεβαίως, είναι σημαντικό ότι οι μεγάλοι επιχειρηματικοί όμιλοι ήδη επιχειρούν να καταπατήσουν τις περιοχές φιλέτα, να αρπάξουν πάμφθηνα την καμένη αγροτική γη. Και, βεβαίως, η προσπάθειά τους αυτή υποβοηθείται από την κυβερνητική πολιτική της αλλαγής χρήσεων γης, όπως αυτή προβλέπεται και από το νέο Εθνικό Χωροταξικό Σχέδιο. Είναι τυχαίο ότι τα ολοκληρωμένα προγράμματα, τα οποία εξήγγειλε η Κυβέρνηση στοχεύουν σε δύο αποκλειστικά περιοχές, την Αρχαία Ολυμπία και τη Λίμνη του Καϊάφα, περιοχές με τεράστια επιχειρηματική σημασία και τεράστια συμφέροντα, τα οποία ξεδιπλώνονται; Αυτά ακριβώς τα επιχειρηματικά συμφέροντα θέλει να στηρίξει. 
      Βεβαίως δεν πάρθηκε κανένα απολύτως μέτρο για τις τεράστιες ελλείψεις της πυροπροστασίας. Το πρόβλημα έχει να κάνει μ΄ ένα διαχρονικό έγκλημα το οποίο συντελείται τις τελευταίες δεκαετίες στον τόπο μας. Βασική αιτία αυτού του προβλήματος δεν είναι τίποτα άλλο παρά η ιδιωτικοποίηση της γης και η προσπάθεια ιδιωτικοποίησης της γης, είτε άμεσα είτε και έμμεσα, η αλλαγή της χρήσης γης και η συγκέντρωσή της σε όλο και λιγότερο χέρια για να αναπτυχθεί η επιχειρηματική δράση μέσα από την αξιοποίηση των δασών, των ορεινών όγκων, των ακτών και των αιγιαλών. 
      Αυτή η πολιτική επιλογή, αυτή η στρατηγική είναι που «οπλίζει» το χέρι των επίδοξων εμπρηστών. Γιατί ακριβώς, δεν είναι τυχαίο ότι μία σειρά πυρκαγιές τοποθετούνται, δημιουργούνται σε περιοχές όπου υπάρχουν τεράστια συμφέροντα. Και βεβαίως, δεύτερος παράγοντας είναι όχι μόνο η έλλειψη του κεντρικού σχεδιασμού για την αντιμετώπιση των φυσικών φαινομένων μεγάλης κλίμακας, είναι όχι μόνο η μη υλοποίηση του ενιαίου φορές πυροπροστασίας με ομόφωνη απόφαση της ελληνικής Βουλής, αλλά αντίθετα τα μέτρα κατάργησης της δασικής  υπηρεσίας επί κυβερνήσεων ΠΑ.ΣΟ.Κ..
Τα μέτρα τα οποία οδηγούν σε σημαντικές ελλείψεις και αδυναμίες στο ανθρώπινο προσωπικό στην Πυροσβεστική Υπηρεσία με τους εποχικούς εργαζόμενους, με την έλλειψη μόνιμου προσωπικού, με την έλλειψη των μέσων πυρόσβεσης που είναι απαραίτητα για να αντιμετωπίσουν τις συγκεκριμένες συνθήκες. Και σ’ αυτά ακριβώς δίνετε καθημερινά εξετάσεις.
    Απ’ αυτήν την άποψη, λοιπόν, κατά τη γνώμη του Κομμουνιστικού Κόμματος Ελλάδας στα προβλήματα αυτά, στις αιτίες αυτές, δεν απαντάει η πρόταση νόμου του ΠΑ.ΣΟ.Κ. Δεν αντιμετωπίζει τις γενεσιουργές αιτίες των προβλημάτων των πυρκαγιών και βεβαίως δεν μπορεί να κάνει και διαφορετικά ακριβώς γιατί εντάσσεται στα πλαίσια μιας συνολικότερης εφαρμοζόμενης πολιτικής. Αξιοποιεί, αποδέχεται τις ευρωενωσιακές πολιτικές για τους αγρότες, για τις μικρομεσαίες επιχειρήσεις, για τους εργαζόμενους και τους αυτοαπασχολούμενους, για το μεγάλο κεφάλαιο. Εντάσσει την πολιτική της δράση στο όνομα της ενίσχυσης και της εξυπηρέτησης της επιχειρηματικότητας. Έχει σαφή ταξική επιλογή το ΠΑ.ΣΟ.Κ.. Συμπλέουν όσον αφορά τις στρατηγικές επιλογές ΠΑ.ΣΟ.Κ. και Κυβέρνηση της Νέας Δημοκρατίας. 
    Έτσι, λοιπόν, τι συμπεριλαμβάνει; Είναι ωδή η πρόταση νόμου του ΠΑ.ΣΟ.Κ. στην επιχειρηματικότητα. Κίνητρα και προνόμια για το μεγάλο κεφάλαιο και μάλιστα αξιοποιεί και την αγωνία των ανέργων μέσω του Ο.Α.Ε.Δ. για προγράμματα ενεργητικής στήριξης. Πού σημαίνει τι; Νέα προνόμια, νέα κίνητρα για το μεγάλο κεφάλαιο που θα αξιοποιήσει άνεργους της περιοχής, προώθηση των ελαστικών μορφών απασχόλησης και της ομηρίας των εργαζόμενων αυτών μέσα από τη λογική του «απασχολήσιμου». Ακόμη προβλέπεται να παραχωρηθεί στο όνομα της προστασίας του περιβάλλοντος ή των δασών, η αξιοποίησή του για ανάπτυξη της επιχειρηματικής δράσης, είτε με άμεσο τρόπο είτε με έμμεσο, αξιοποιώντας τις μη κυβερνητικές οργανώσεις και το λεγόμενο εθελοντισμό, που είναι ουσιαστικά το πρώτο σκαλοπάτι για να πέσουμε στην επιχειρηματική δράση, όπως έχει επιβεβαιωθεί εκ των πραγμάτων, όχι μόνο στην Ελλάδα, αλλά και σε άλλες περιοχές οι μη κυβερνητικές οργανώσεις και ο λεγόμενος εθελοντισμός.
    Επίσης, στην ίδια κατεύθυνση, στην ίδια λογική βρίσκεται και η λογική της αξιοποίησης της αναβάθμισης της πολιτιστικής κληρονομιάς. Για ποιο σκοπό η αναβάθμιση και η αξιοποίηση; Όχι για να γίνει λαϊκή περιουσία. Για να πάει μια τετραμελής οικογένεια στα μουσεία της Αρχαίας Ολυμπίας θέλει 50 ευρώ. Δεν βάζουμε τα υπόλοιπα έξοδα. Αυτοί λοιπόν, είναι αποκλεισμένοι απ’ αυτές τις διαδικασίες. Αυτό σημαίνει ανάδειξη, αξιοποίηση της πολιτιστικής δράσης, δηλαδή, μεγαλύτερα οφέλη, κέρδη για τους επιχειρηματίες που δραστηριοποιούνται στον τομέα του πολιτισμού, στον τομέα ακόμη και του αθλητισμού. 
    Και βεβαίως, όσον αφορά τους αγρότες, δεν υπάρχει καμμία αναφορά στην Κοινή Αγροτική Πολιτική, στους κανονισμούς της Ευρωπαϊκής Ένωσης για το λάδι, το σταφύλι. Δεν υπάρχει καμμία αναφορά στους κανονισμούς για τον ΕΛ.Γ.Α. ή τα Π.Σ.Ε.Α. που αποκλείουν την πλήρη αποζημίωση της φτωχομεσαίας αγροτιάς. Και είναι φιλοδώρημα το ελάχιστο εγγυημένο εισόδημα των 1.000 ευρώ για κάθε αγροτικό νοικοκυριό, που θα συμπληρώνει μέχρι να καλυφθεί ο κρατικός προϋπολογισμός. Γιατί, ποια οικογένεια μπορεί με 1.000 ευρώ να καλύψει τις τεράστιες ανάγκες όταν δεν μπορεί να έχει παραγωγική δραστηριότητα, όταν δεν μπορεί να έχει απασχόληση και εργασία; 
    Και βεβαίως και η τρίτη πλευρά την οποία βάζει είναι η δημιουργία νέων θεσμών, νέων επιτροπών και η ιδιωτικοποίηση των ίδιων όπως είναι ο οργανισμός για την ανασυγκρότηση και ανάπτυξη μέσα από τη δημιουργία ανώνυμων εταιρειών και τη λογική λειτουργίας ως ανώνυμη εταιρεία, με την ιδιωτικοποιημένη λειτουργία αυτής της επιχείρησης μέσα από την άμεση ή έμμεση συμμετοχή επιχειρηματιών και μεγάλων ιδιωτικοοικονομικών ομίλων και συμφερόντων. 
    Απ΄ αυτήν την άποψη δεν μπορούμε να στηρίξουμε αυτήν την πρόταση νόμου του ΠΑ.ΣΟ.Κ.. Βεβαίως το Κομμουνιστικό Κόμμα Ελλάδας εκφράζει την αλληλεγγύη του στις αγωνιστικές συσπειρώσεις του λαού των πυρόπληκτων περιοχών. Βρίσκεται σταθερά δίπλα τους. Προβάλλει και στηρίζει τις δίκαιες απαιτήσεις και μαζί τους απαιτεί την ολική αποζημίωση για τα κατεστραμμένα σπίτια και τις αγροτικές υποδομές, την αποζημίωση για το κατεστραμμένο αγροτικό κεφάλαιο. Την πλήρη αποζημίωση για το αγροτικό εισόδημα, το οποίο θα χαθεί όλα αυτά τα χρόνια και βεβαίως την αντιπαράθεση με την Κοινή Αγροτική Πολιτική, να μην υλοποιηθούν οι κανονισμοί για το λάδι και το σταφύλι, την ετήσια απαλλαγή από ασφαλιστικές εισφορές και φορολογικές υποχρεώσεις, το πάγωμα της πληρωμής δανείων, το λεπτομερή και δεσμευτικό σχεδιασμό της αναδάσωσης. Καμμία αλλαγή στη χρήση γης. Ουσιαστικά τεχνικά αντιπλημμυρικά και αντιδιαβρωτικά έργα από το κράτος.
      Την άμεση πλήρωση των κενών οργανικών θέσεων με πλήρη απασχόληση στην Πυροσβεστική, στη Δασική Υπηρεσία, στις δημόσιες επιχειρήσεις και στις δημόσιες υπηρεσίες, όπως είναι τα σχολεία, τα νοσοκομεία και βεβαίως την προστασία των ανέργων και ουσιαστικά και ειδικά μέτρα για τους αυτοαπασχολούμενους, τους εμπόρους και τους επαγγελματίες που δραστηριοποιούνται στην περιοχή.
      Από αυτήν την άποψη πρέπει η συσπείρωση και η πάλη του λαού να θέσει στο επίκεντρο την ανάγκη να γίνει δημόσια περιουσία η ιδιοκτησία των μεγάλων ιδιωτικών εκτάσεων στα βουνά και στα δάση, να ακυρωθούν οι αποφάσεις για μεγάλα έργα που δεσμεύουν ελεύθερη γη ή και αλλάζουν τη χρήση της και να καταργηθούν όλοι οι αντιδασικοί νόμοι της Νέας Δημοκρατίας και του ΠΑ.ΣΟ.Κ. μέσα από τη δημιουργία ενός ενιαίου δημόσιου φορέα διαχείρισης και προστασίας της δασικής περιουσίας. 
      Αυτές εν συντομία είναι οι προτάσεις του Κομμουνιστικού Κόμματος Ελλάδος.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, πέρυσι το καλοκαίρι συντελέστηκε στη χώρα μας μία τεράστια σε έκταση φυσική καταστροφή. Ζήσαμε ένα εθνικό δράμα με εξήντα τέσσερις νεκρούς, με καταστροφές σπιτιών, περιουσιών, με την αποδιάρθρωση του παραγωγικού ιστού ολόκληρων περιοχών της χώρας, με κορυφαίο παράδειγμα αυτό του Νομού Ηλείας. Τα προηγούμενα χρόνια είχαν προηγηθεί περιοχές όπως η Χαλκιδική. Μαζί με την Ηλεία ζήσαμε τις καταστροφές στην Εύβοια, στην Αχαΐα, ακολούθησαν οι εκλογές του Σεπτεμβρίου και πίστεψε η Κυβέρνηση της Νέας Δημοκρατίας και προσωπικά ο κ. Καραμανλής ότι η νίκη του στις εκλογές και η οριακή του πλειοψηφία σ΄ αυτήν την κοινοβουλευτική περίοδο εξαλείφει τα ανομήματα και επιβάλλει τη λήθη. 
      Όμως το 2008 αποδείχθηκε ότι τίποτα δεν λειτούργησε παιδαγωγικά και έτσι ζήσαμε το τεράστιο πρόβλημα της φυσικής καταστροφής στη Ρόδο, ευτυχώς με απώλειες κυρίως υλικές, δεν ζήσαμε το δράμα της περασμένης χρονιάς από πλευράς ανθρώπινων ζωών.
      Στη χώρα μας οι πολίτες έχουν βαρεθεί να ακούν μέτρα, ιδέες. Δεν πείθεται κανείς με επιδόματα, δεν πείθεται κανείς μέσα από μία πολιτική επιχορηγήσεων που κλείνει στόματα ή που εξαγοράζει συνειδήσεις εφαρμόζοντας τη γνωστή αλλά δυστυχώς για τους οπαδούς της εξαντλημένη αντίληψη των πελατειακών εξαρτήσεων. 
      Στη χώρα μας υπάρχει βαθιά ηθική και πολιτική κρίση του κράτους και η κρίση του κράτους μετατρέπεται σε κρίση του πολιτικού συστήματος, σε κρίση της πολιτικής.
       Όταν ο πολίτης βλέπει ότι το κράτος δεν μπορεί να τον προστατεύσει, δεν μπορεί να σώσει τη ζωή του και την περιουσία του, όταν ο πολίτης βλέπει ότι το κράτος δεν μπορεί να του δώσει σιγουριά και ασφάλεια, όταν ο πολίτης διαπιστώνει ότι το κράτος δεν μπορεί να τον βοηθήσει να ορθοποδήσει μετά από μία καταστροφή, τότε νιώθει απόλυτα εγκαταλελειμμένος.
      Ο κάθε πολίτης ξέρει ότι ζει μέσα σε μία κοινωνία ανασφάλειας, μέσα σε μία κοινωνία κινδύνου, ξέρει ότι απειλείται διαρκώς, ότι απειλείται το επίπεδο ζωής που έχει κατακτήσει και θέλει ένα κράτος αποτελεσματικό, δίκαιο, αντιγραφειοκρατικό, που μπορεί να σταθεί δίπλα του, να προλάβει ή να βοηθήσει στη συνέχεια. Περιμένει πολλά, σχεδόν τα πάντα από ένα τέτοιο κράτος, αλλά απεχθάνεται, σιχαίνεται ένα κράτος αναποτελεσματικό, γραφειοκρατικό, ανέντιμο, ένα κράτος που, είτε το θέλουμε είτε όχι, το προσωποποιούμε και το εκφράζουμε εμείς, οι εκπρόσωποι του λαού, οι εκπρόσωποι του πολιτικού συστήματος. 
      Και επειδή δεν είμαστε όλοι ίδιοι και δεν έχουμε όλοι τις ίδιες ευθύνες μέσα στο πολιτικό σύστημα, ο πολίτης θέλει από την Κυβέρνηση κάθε φορά και προσωπικά από τον Πρωθυπουργό, που είναι εντολοδόχος του, να δείχνει ικανότητα, εντιμότητα, ειλικρίνεια, αυτά που λέει να τα εφαρμόζει. 
Αυτό ο κ. Καραμανλής δεν μπόρεσε να το πετύχει. Απέτυχε οικτρά το κράτος, άρα η Κυβέρνηση, άρα ο ίδιος ο Πρωθυπουργός, στη μεγάλη δοκιμασία του περσινού καλοκαιριού από την Πάρνηθα μέχρι την Ηλεία. Απέτυχε και φέτος, παρ΄ότι θα έπρεπε να σεβαστεί την οριακή εντολή που πήρε σχεδόν πριν από ένα χρόνο στις εκλογές της 16ης Σεπτεμβρίου του 2007. Όταν ο πολίτης φτάνει στο συμπέρασμα ότι μέσα από την πολιτική διαδικασία, μέσα από τη θεσμική λειτουργία της δημοκρατίας, μέσα από τη λειτουργία του κράτους δεν μπορεί να προκύψει τίποτα καλύτερο, τότε βεβαίως δημιουργείται η κρίση νομιμοποίησης, η κρίση της πολιτικής. 
      Η πολιτική προστασία, όπως λέμε, η προστασία από τις φυσικές καταστροφές έχει στην εποχή μας διεθνώς όση σημασία έχει και η εθνική άμυνα. Η κυριαρχία του κράτους βασίζεται στην ικανότητά του να διαχειρίζεται κρίσεις. Όταν το κράτος δεν μπορεί να προβλέψει και να διαχειριστεί κρίσεις –και συνηθισμένες κρίσεις είναι οι οικονομικές κρίσεις και οι φυσικές καταστροφές- τότε δεν διασφαλίζει την κυριαρχία του, δεν προσφέρει στον πολίτη αυτό που περιμένει μέσα από τους βασικούς μηχανισμούς του σκληρού πυρήνα του κράτους. Αυτό έχουμε πάθει στην Ελλάδα. Ο πολίτης πιστεύει πια ότι δεν λειτουργεί αυτός ο σκληρός πυρήνας της κυριαρχίας, της πολιτικής και τελικά της δημοκρατίας. 
      Το ΠΑ.ΣΟ.Κ. ήδη από την πρώτη στιγμή παρουσίασε ένα ολοκληρωμένο σχέδιο ανασυγκρότησης των πυρόπληκτων περιοχών για να δείξει ότι υπάρχει εναλλακτική πρόταση, ότι υπάρχει τεχνική επάρκεια. Μα, η Κυβέρνηση δεν έχει τεχνική επάρκεια να επεξεργαστεί ένα ολοκληρωμένο σχέδιο πολιτικής προστασίας, πυροπροστασίας ή ανασυγκρότησης; Προφανώς και έχει. Δεν παρουσίασε η Κ.Ε.Δ.Κ.Ε. παρόμοιο πρόγραμμα; Παρουσίασε. Στο Εθνικό Μετσόβιο Πολυτεχνείο, στο Γεωπονικό Πανεπιστήμιο, σε οποιαδήποτε ομάδα επιστημόνων ανατεθεί το καθήκον να παρουσιάσει ένα συγκροτημένο σχέδιο, τεχνικό σχέδιο, αυτή θα ανταποκριθεί. Υπάρχουν τέτοια σχέδια και το ΠΑ.ΣΟ.Κ. φρόντισε να οργανώσει πολιτικά και να παρουσιάσει ένα ολοκληρωμένο σχέδιο που να μετατρέπει την κρίση και το δράμα σε ευκαιρία, σε εφαλτήριο για την παραγωγική ανασυγκρότηση της Ηλείας και των άλλων πυρόπληκτων περιοχών. 
      Άρα το πρόβλημα δεν είναι η τεχνική επάρκεια. Το πρόβλημα είναι η πολιτική βούληση, η σχέση εμπιστοσύνης, η απάντηση στο ηθικό έλλειμμα του πολιτικού συστήματος και του κράτους. Αυτό θέλει ο κόσμος. Δεν του λείπουν οι υποσχέσεις και τα μέτρα τεχνικού χαρακτήρα. Αυτό θέλουμε να πούμε σήμερα με την πρότασή μας ως Αξιωματική Αντιπολίτευση. Αυτό σήμαινε η χειρονομία του ΠΑ.ΣΟ.Κ. με τα 1.200.000 ευρώ που δόθηκαν από το ταμείο του κόμματος και την κρατική επιχορήγηση για τις ανάγκες των πυροπλήκτων, ότι δηλαδή μπορούμε να αποκαταστήσουμε αυτήν τη σχέση εμπιστοσύνης. 
      Θα ήταν τελείως εσφαλμένη και μυωπική η προσέγγιση του να περιορίσουμε τη συζήτηση στο ένα ή το άλλο μέτρο. Δεν νομίζω ότι θα βρεθεί κανείς εδώ που να διαφωνήσει με την ανάγκη αποκατάστασης των ζημιών ή με την ανάγκη ανασυγκρότησης του παραγωγικού δυναμικού. Δεν υπάρχει κανείς που να μη νιώθει την οδύνη των οικογενειών των θυμάτων όταν έχουν χαθεί μικρά παιδιά, έγκυες γυναίκες, υπερήλικοι που δεν μπόρεσαν να αντιμετωπίσουν τη λαίλαπα, όταν χάθηκαν πυροσβέστες ή στελέχη της Αυτοδιοίκησης μέσα στα δάση. 
      Δεν είναι όμως αυτό το πρόβλημα. Όταν μιλάω για ηθικό έλλειμμα και για σχέση εμπιστοσύνης, δεν μιλάω για μία ηθικολογική προσέγγιση ούτε για μία φιλανθρωπική προσέγγιση, αλλά για μία πολιτική που έχει συνολικά χαρακτηριστικά, που αποκαθιστά τη σχέση εμπιστοσύνης, που είναι δίκαιη και δεν έχει ταξικά χαρακτηριστικά ή χαρακτηριστικά κοινωνικής αδικίας. 
      Αυτό έχει πάθει η Κυβέρνηση της Νέας Δημοκρατίας. Δεν μπορεί να πείσει ότι έχει σχέδιο και μάλιστα σχέδιο συνολικό και κοινωνικά δίκαιο. 
    Και αυτό είναι το προσωπικό πολιτικό δράμα του κ. Καραμανλή ο οποίος δεν έχει τι να πει και βλέπει να εξαντλείται το πολιτικό του κεφάλαιο που ήταν ένα κεφάλαιο εμπιστοσύνης με τον πολίτη. Το μόνο κεφάλαιο που διέθετε η Νέα Δημοκρατία. Και μ’ αυτό το οριακό πια κεφάλαιο κέρδισε τις εκλογές του Σεπτεμβρίου 2007. Αλλά από το Σεπτέμβριο και μετά ο κ. Καραμανλής είναι απολύτως ανεπαρκής, ανίκανος, σιωπηλός, αδύναμος. 
    Και αυτό φαίνεται και στον τρόπο με τον οποίο παρέδωσε την πρωθυπουργική του εξουσία και εντολή στον κ. Αλογοσκούφη. Επειδή δεν μπορεί να πάρει καμμία πολιτική πρωτοβουλία, επειδή δεν αντιλαμβάνεται ότι η κρίση η οικονομική, η αναπτυξιακή, η κοινωνική είναι πολιτική -χρειάζεται πολιτική απάντηση, πολιτικές πρωτοβουλίες, μεγάλες κοινωνικές συμφωνίες που μόνο ένα πρόσωπο με εμπιστοσύνη και ένα κόμμα κυβερνητικό με εμπιστοσύνη στο λαό μπορεί να διευθύνει- τελικά τι κάνει; Κρύβεται πίσω από τους χειρισμούς ενός Υπουργού του που τελικά επικαλύπτει το σύνολο της κυβερνητικής πολιτικής. 
    Αυτό που έγινε με την αντιμετώπιση του προβλήματος των πυρκαγιών και των φυσικών καταστροφών γίνεται και με το πρόβλημα της οικονομίας. Ανακολουθίες; Αυτοδιαψεύσεις; Δείτε το φιλικό σας Τύπο σήμερα, κυρίες και κύριοι Βουλευτές της Νέας Δημοκρατίας. Δείτε τον κατάλογο των δηλώσεων του κ. Αλογοσκούφη που διαψεύδονται με τις χθεσινές εξαγγελίες του με τα χθεσινά μέτρα του που είναι μέτρα του κ. Καραμανλή, βέβαια, γιατί αυτός έχει προσωπικά την πολιτική ευθύνη. 
    Μια χώρα που δεν έχει προϋπολογισμό, γιατί περί αυτού πρόκειται, μπορεί να έχει πολιτικό σχέδιο; Και μπορεί να είναι αξιόπιστη; Και μπορεί να δώσει αισιοδοξία και προοπτική και να δώσει αίσθημα ασφάλειας στον πολίτη σ΄ όλες τις περιοχές; Από τις πυρόπληκτες περιοχές της Ηλείας μέχρι τα μεγάλα αστικά κέντρα της Αθήνας και της Θεσσαλονίκης; Είναι δυνατόν ποτέ να γίνει αποδεκτό από τον πολίτη ως έντιμο ένα κράτος που λειτουργεί με τέτοιο τυχοδιωκτικό και ανεύθυνο τρόπο στο κορυφαίο κεφάλαιο κάθε κυβερνητικής πολιτικής που είναι η φορολογική πολιτική; 
    Είναι δυνατόν να έρχεται ο. Καραμανλής διά στόματος του κ. Αλογοσκούφη και να λέει ότι το ένα εκατομμύριο εξακόσιες χιλιάδες ελεύθεροι επαγγελματίες και επιτηδευματίες στη χώρα είναι ένα και το αυτό πράγμα; Πίσω από κάποιον που κάνει μια ψευδή δήλωση κάτω το φορολογητέου επιπέδου, στο όριο του αφορολογήτου, μπορεί να κρύβεται κάποιος με εισόδημα 200, 300 ή και περισσοτέρων εκατοντάδων χιλιάδων ευρώ το χρόνο και κάποιος που πένεται, που είναι στα όρια της φτώχειας. Τι λέει η Κυβέρνηση σ’ αυτόν που είναι στα όρια της φτώχειας; Του λέει «έρχομαι και σου επιβάλλω ένα κεφαλικό φόρο με αδικία». Και τι λέει σ’ αυτόν που λέει ψέματα και φοροδιαφεύγει; «Εντάξει, σου κλείνω το  μάτι, συγκαλύπτω μαζί σου το πρόβλημα, σου επιτρέπω να φοροδιαφεύγεις. Δώσε μου ένα μικρό ρεγάλο». 
    Άρα η πελατειακή εξάρτηση μετατρέπεται σε ταξικότητα, σε κοινωνική αδικία, σε αντιαναπτυξιακή επιλογή. Και το ίδιο και όλα τα άλλα μέτρα. Αυτή η ισοπεδωτική προσέγγιση για τα τέλη κυκλοφορίας για μικρά και μεγάλα αυτοκίνητα ανεξαρτήτως κυβισμού και κόστους αγοράς. Η δήθεν καινοτομία σε σχέση με την φορολόγηση των μετοχών όχι ως εισόδημα φυσικών προσώπων αλλά στην πηγή. 
    Άρα δυο μέτρα και δυο σταθμά. Άλλη η φορολόγηση της εργασίας είτε της μισθωτής είτε της ελεύθερης και άλλη η φορολόγηση του κεφαλαίου. Να η ταξικότητα, να η κοινωνική αδικία. 
    Και βέβαια πίσω απ’ αυτά η εκδίκηση της επιτήρησης, διότι ακόμη τώρα θέλει η Κυβέρνηση του κ. Καραμανλή και του κ. Αλογοσκούφη να αντιπολιτεύεται όπως είπα και προχθές την αχνή ανάμνηση των κυβερνήσεων του ΠΑ.ΣΟ.Κ.. Θέλοντας να ενοχοποιήσει ιστορικά τις κυβερνήσεις του ΠΑ.ΣΟ.Κ. οδήγησε τη χώρα στην επιτήρηση. Και τώρα θα οδηγηθούμε ξανά στην επιτήρηση γιατί βέβαια θα υπερβούμε το έλλειμμα, το όριο του 3%. Και τι θα γίνει τότε; Πάλι θα πρέπει να απορροφηθούν πόροι από την πραγματική οικονομία για να βγούμε μέσα από μια επιτήρηση στην οποία η δημοσιονομική μυωπία του κ. Καραμανλή, δηλαδή, του κ. Αλογοσκούφη οδήγησε τη χώρα.  Μα, έτσι, στο μαγγανοπήγαδο θα οδηγούμαστε συνεχώς; Ο Σίσυφος είναι η Ελλάδα; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Η Ελλάδα θέλει εμπιστοσύνη, θέλει αισιοδοξία, θέλει μια νέα πρόταση, θέλει μια εθνική συμφωνία φορολογικής εμπιστοσύνης. Θέλει να αντιληφθούμε πως μόνο με πολιτικές πρωτοβουλίες μπορούμε να ξεπεράσουμε και την οικονομική και την κοινωνική κρίση. 
Η Κυβέρνηση της Νέας Δημοκρατίας δεν μπορεί να προσφέρει τίποτε. Δεν μπορεί να διαχειριστεί τον όγκο, το μέγεθος και την οξύτητα των προβλημάτων. 
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, ολοκληρώστε σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Η κρίση της πολιτικής είναι πρωτίστως κρίση προσωπικά του κ. Καραμανλή, ο οποίος πια έχει παραδώσει τα όπλα και σέρνεται πίσω από τη δημοσιονομική αδυναμία και το άγχος του κ. Αλογοσκούφη.
      Κυρία και κύριοι Υφυπουργοί, να μεταφέρετε στους Υπουργούς σας και κυρίως να μεταφέρετε στον κύριο Πρωθυπουργό αυτό το μήνυμα από τη Βουλή, που είναι το μήνυμα της αγωνίας, της απόγνωσης και κυρίως της απόρριψης της ελληνικής κοινωνίας. Σας απορρίπτει η ελληνική κοινωνία. Μη βαυκαλίζεστε ότι η κρίση της Αντιπολίτευσης ή η δήθεν κρίση του ΠΑ.ΣΟ.Κ. μπορεί να σώζει διαρκώς τη Νέα Δημοκρατία. Τελείωσαν αυτά. Ο κόσμος δεν ενδιαφέρεται για τους εσωτερικούς συσχετισμούς μεταξύ κομμάτων ή εντός κομμάτων.
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, σας παρακαλώ ολοκληρώστε.
      ΕΥΑΓΓΕΛΟΣ ΒΕΝΙΖΕΛΟΣ: Ο κόσμος θέλει άλλου είδους προτάσεις, άλλου είδους υπερβάσεις…
      ΠΡΟΕΔΡΕΥΩΝ (Γεώργιος Σούρλας):  Ο κόσμος θέλει άλλα, αλλά και οι Βουλευτές θέλουν να μιλήσουν.
      ΕΥΑΓΓΕΛΟΣ ΒΕΝΙΖΕΛΟΣ: …γιατί μόνο έτσι μπορεί να βγει προς τα μπρος η χώρα. Αυτό το μήνυμα πρέπει να στείλουμε σε όλους τους πολίτες.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Οικονομίας και Οικονομικών κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, δεν θα παρασυρθώ να σχολιάσω τα ζητήματα της οικονομικής επικαιρότητας που έθιξε ο κ. Βενιζέλος. Θα έχουμε άλλωστε την ευκαιρία να το κάνουμε αυτό από την Τρίτη. Πρωτίστως το κάνω αυτό σεβόμενος την πρόταση του φορέα του, την πρόταση που φέρνει σήμερα το ΠΑ.ΣΟ.Κ. για ένα ευαίσθητο θέμα. Ευχαριστούμε βεβαίως τον κ. Βενιζέλο για τα μαθήματα άσκησης πολιτικής, μολονότι οφείλουμε να επισημάνουμε την απόσταση που υπάρχει μεταξύ θεωρίας και πράξης, την οποία άλλωστε ο ίδιος διαπίστωσε ακόμη και μέσα στο κόμμα του.
      Κυρίες και κύριοι συνάδελφοι, για την Κυβέρνηση της Νέας Δημοκρατίας η ανασυγκρότηση των πυρόπληκτων περιοχών είναι θέμα εθνικής σημασίας. Είναι, αν θέλετε, προνομιακό πεδίο για την έκφραση στην πράξη της εθνικής ομοψυχίας και της ενότητας. Συγκλονιστήκαμε όλοι απ΄ όσα είδαμε, απ΄ όσα ζήσαμε πριν από ένα χρόνο τέτοιες ημέρες. Πολύ περισσότερο, βέβαια, συγκλονισμένοι είναι όσοι βίωσαν αυτή την καταστροφή, όσοι έχασαν τους δικούς τους ανθρώπους, όσοι έχασαν το βιός τους, όσοι είδαν τον τόπο τους να καταστρέφεται από την πύρινη λαίλαπα.
      Είναι πραγματικά χρέος όλων μας και με την ευκαιρία που μας δίνει η σημερινή συζήτηση στην Εθνική Αντιπροσωπεία να αποτίσουμε τον οφειλόμενο φόρο τιμής στα αδικοχαμένα θύματα αυτής της τραγωδίας. Βεβαίως, ο καλύτερος τρόπος είναι να αγωνιστούμε,  ώστε να κάνουμε τον τόπο μας καλύτερο, να τον κάνουμε πιο αξιοβίωτο, να δώσουμε στις νέες και στους νέους αυτών των περιοχών πολλές ευκαιρίες για μόρφωση, για ζωή και γενικότερα να ξαναφέρουμε το χαμόγελο και την ελπίδα στα χείλη των ανθρώπων στις πυρόπληκτες περιοχές. 
      Η προσπάθεια αυτή είναι φύσει και θέσει εθνική προσπάθεια. Οι πυρόπληκτοι μάς χρειάζονται όλους. Χρειάζονται το σύνολο του πολιτικού κόσμου κοντά και δίπλα τους με αποφασιστικότητα, με συνέπεια, με υπευθυνότητα και κυρίως με αποτελεσματικότητα. Χρειάζονται την ελληνική πολιτεία αρωγό στην προσπάθειά τους να ξαναφτιάξουν τη ζωή τους ει δυνατόν και καλύτερη απ’ ό,τι παλαιότερα. Χρειάζονται το ελληνικό κράτος να δώσει λύσεις, να δώσει προοπτική, να ξανανοίξει την πόρτα τους στο μέλλον.
       Στην εθνική αυτή προσπάθεια δεν γίνεται δεκτή ούτε συγχωρείται από τους ίδιους τους πυρόπληκτους η μικροψυχία, η ισοπέδωση, η άνευ ορίων καταστροφολογία, η πρόταξη του ατομικού ή του κομματικού συμφέροντος έναντι του συλλογικού, η εκμετάλλευση της αγωνίας και των δυσκολιών για τον προσπορισμό του οποιουδήποτε κομματικού ή και προσωπικού οφέλους.
      Κυρίες και κύριοι συνάδελφοι,  από την πλευρά μου και πριν παρουσιάσω αναλυτικά τον απολογισμό στον τομέα ευθύνης του Υπουργείου Οικονομίας και Οικονομικών, θα καταθέσω τις σκέψεις μου όσον αφορά την πρόταση νόμου του ΠΑ.ΣΟ.Κ. που συζητούμε σήμερα. Βεβαίως -το είπα και στην Επιτροπή Οικονομικών Υποθέσεων- είναι θετικό να καταθέτει ένα κόμμα μια συγκεκριμένη πρόταση νόμου για οποιοδήποτε ζήτημα και φυσικά για ένα τέτοιο ζήτημα εθνικής, όπως προείπα, σημασίας, πολύ περισσότερο όταν αυτό το κόμμα φιλοδοξεί να κυβερνήσει τη χώρα και ακόμη περισσότερο όταν αυτό το κόμμα κυβέρνησε τη χώρα επί είκοσι συναπτά έτη, άρα τα στελέχη του διαθέτουν το τεκμήριο της εμπειρίας στη Δημόσια Διοίκηση. 
      Έρχεται, λοιπόν, κυρίες και κύριοι συνάδελφοι, το κόμμα της Αξιωματικής Αντιπολίτευσης και καταθέτει μία πρόταση νόμου. Κάθε καλόπιστος παρατηρητής θα ανάμενε αυτή η πρόταση να κινείται προς τις εξής κατευθύνσεις: να συμπληρώνει τυχόν κενά ή παραλήψεις στα μέτρα που ήδη έχουν θεσπιστεί, να διορθώνει βεβαίως αδυναμίες, να προτείνει καινούργια καινοτόμα μέτρα, με δύο λόγια να περιλαμβάνει πιο αποτελεσματικά μέτρα από τα ήδη ισχύοντα, από τα ήδη θεσπισμένα. Θα ανέμενε, επίσης, αυτή η πρόταση νόμου να είναι πλήρως τεκμηριωμένη, πλήρως κοστολογημένη, ιδίως από ένα κόμμα που λέει ότι έχει ολοκληρωμένη πρόταση για την οικονομία. 
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ )
      Μελετώντας διαπιστώσαμε και θα μου επιτρέψετε να πω με μεγάλη απογοήτευση τα εξής. Πρώτη απογοήτευση: Τα μέτρα δεν είναι κοστολογημένα. Και ερωτώ: ¨Όλοι αυτοί που συνέταξαν την πρόταση και διετέλεσαν σύμβουλοι του Πρωθυπουργού, Υπουργοί, πρόεδροι οργανισμών, περιφερειάρχες, σύμβουλοι Υπουργών θεωρούν ότι η θέση τους στην Αντιπολίτευση εμπεριέχει την πολυτέλεια της αοριστίας; Δεύτερη απογοήτευση: Τα μέτρα όχι μόνο δεν είναι καινοτόμα, αλλά δεν συνεισφέρουν κάτι παραπάνω από τα μέτρα που ήδη εφαρμόζονται. Τρίτη απογοήτευση: Υπάρχουν προτάσεις χωρίς αντίκρισμα, δηλαδή, προτάσεις που από μια πρώτη όψη φαίνονται εντυπωσιακές, επί της ουσίας όμως είναι κούφιες, είναι προτάσεις χωρίς αποτέλεσμα. 
      Για να γίνω σαφέστερος, να αναφερθώ στις πιο βασικές απ΄ αυτές και ξεκινώ από το λογαριασμό ανασυγκρότησης και ανάπτυξης που προτείνετε. Σε μία εποχή, κυρίες και κύριοι συνάδελφοι, κατά την οποία οι φυσικές καταστροφές αποκτούν ιδιαίτερη συχνότητα φαντάζει εξαιρετικά πρόχειρο -και επιμένω σ΄ αυτόν το χαρακτηρισμό- να επιχειρείς την επίλυση του προβλήματος με μία σειρά τέτοιων ανώνυμων εταιρειών στους τόπους των καταστροφών. Το αποτέλεσμα θα είναι προφανές. Μετά από χρόνια θα έχουμε κάποιους φορείς απαξιωμένους, με μεγάλο κόστος, χωρίς ή και με περιορισμένο αντικείμενο. Και το πιο σημαντικό, η αποκτηθείσα εμπειρία που θα σχηματιστεί να μην μπορεί να μεταφερθεί από τη μια εταιρεία στην άλλη, με ό,τι αυτό συνεπάγεται. 
      Αλλά ας πάμε και στην πλέον εντυπωσιακή πρότασή σας, η οποία αναφέρεται στο ελάχιστο εγγυημένο εισόδημα για κάθε αγροτική οικογένεια των πυρόπληκτων περιοχών ύψους 1.000 ευρώ μηνιαίως έως το 2012. Κατ’ αρχάς οφείλετε –και να το κάνετε υπεύθυνα σ΄ αυτήν εδώ την Αίθουσα- να προσδιορίσετε τι σημαίνει αγροτική οικογένεια και τι σημαίνει αγροτικό εισόδημα και βεβαίως από εκεί και πέρα να καθορίσετε με ποιες προϋποθέσεις θα δίνεται αυτό το επίδομα. Στο προεκλογικό πρόγραμμά σας λέγατε ότι θα δίνεται η διαφορά του οικογενειακού εισοδήματος έως ότου συμπληρωθεί το ποσό των 1.000 ευρώ με τον όρο ότι θα παραμείνουν οι πολίτες οι οποίοι θα το εισπράττουν στην αγροτική παραγωγή. 
      Όταν, κυρίες και κύριοι συνάδελφοι, το μέσο αγροτικό εισόδημα είναι πάνω από 800 ευρώ στην Ηλεία, μπορεί να θεωρήσει κανείς ότι τα 200 ευρώ που θα δοθούν για να πιάσουμε το όριο των 1.000 ευρώ θα είναι αρκετά για να αποτελέσουν κίνητρο ώστε να παραμείνουν στην αγροτική παραγωγή αυτοί οι πολίτες; Γι’ αυτό λέμε ότι τα μέτρα σας δεν είναι μελετημένα, δεν είναι επεξεργασμένα, όπως δεν είναι μελετημένη η επόμενη ρύθμιση η οποία κάνει λόγο για κάλυψη –λέει- του κόστους των απαραίτητων ζωοτροφών ώστε να αποφεύγεται η βόσκηση. Αλήθεια, πώς θα καθορίζονται οι απαραίτητες ζωοτροφές για να μη βόσκουν τα ζώα στα υπό σύσταση δάση; 
      Αλλά και παρακάτω, κυρίες και κύριοι συνάδελφοι, τι σημαίνει «θα δημιουργηθούν ειδικές υποδομές προκειμένου η βόσκηση να γίνεται σε επιλεγμένους χώρους και όχι σε δασικές εκτάσεις»; Αφήστε, τέλος, που όλες αυτές οι ρυθμίσεις θα εξειδικεύονται από υπουργικές αποφάσεις και βεβαίως από δεκάδες εξουσιοδοτήσεις. Ανάλογη, βεβαίως προχειρότητα εντοπίζεται και στις άλλες ρυθμίσεις, στις οποίες θα αναφερθούν οι συνάδελφοί μου. 
      Εν κατακλείδι, κυρίες και κύριοι συνάδελφοι, θα ανέμενε κάποιος από ένα κόμμα που, όπως προείπα, φιλοδοξεί να κυβερνήσει να είναι πιο υπεύθυνο, να είναι πιο σαφές, να είναι πιο προσγειωμένο, πιο ώριμο, αν θέλετε, στον προγραμματικό του λόγο. Φαίνεται όμως ότι η πρόταση αυτή κρύβεται πίσω από όμορφα λόγια. Αντιλαμβανόμαστε βεβαίως όλοι μας το λεγόμενο «άγχος του Σεπτεμβρίου» που έχει καταλάβει ορισμένους στο ΠΑ.ΣΟ.Κ., οι οποίοι βεβαίως αναμένουν τις πρώτες φθινοπωρινές δημοσκοπήσεις. Μόνο που, κυρίες και κύριοι συνάδελφοι, ανάκαμψη στις δημοσκοπήσεις δεν μπορεί να γίνει με την επιμονή στο μηδενισμό, στην καταστροφολογία, στην αοριστία, στη γενικολογία, με την επιμονή σε προτάσεις που δεν έχουν κανένα μα κανένα πρακτικό αποτέλεσμα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Ο κ. Αυγενάκης έχει το λόγο. Δεν είναι εδώ αυτή τη στιγμή. Οπότε το λόγο έχει τώρα ο κ. Γείτονας. Οι πάντες διευκολύνουν τον κ. Γείτονα, γείτονες και μη!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τα περί Κανονισμού, κύριε Πρόεδρε, θα τα συζητήσουμε μια άλλη φορά. 
      ΠΡΟΕΔΡΕΥΩΝ (Αναστάσιος Νεράντζης): Ναι, άλλη φορά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Στην Ολομέλεια. Γιατί πράγματι κάτι δεν πάει καλά με την εφαρμογή του Κανονισμού από το Προεδρείο. Θέλω όμως να θέσω το θέμα στην Ολομέλεια κι όχι στο Τμήμα. 
      ΠΡΟΕΔΡΕΥΩΝ (Αναστάσιος Νεράντζης): Προχωρούμε λοιπόν.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ που μου δώσατε το λόγο. 
      Θέλω να πω προκαταβολικά στον κύριο Υπουργό να μην ανησυχεί για το άγχος του ΠΑ.ΣΟ.Κ. το άγχος του Σεπτεμβρίου, όπως είπε. Εκείνο που θα πρέπει να σας ανησυχεί, κύριε Υπουργέ, είναι το αδιέξοδο στο οποίο οδηγεί τη χώρα η πολιτική σας. Το «Βατερλό» της οικονομίας που παραδεχθήκατε χθες με τη νέα φοροεπιδρομή. Και πραγματικά ένα χρόνο μετά την πύρινη λαίλαπα, τη συμφορά στην Πελοπόννησο, στην Εύβοια και σ’ άλλες περιοχές, έντονη είναι η θλίψη για τις ζωές που χάθηκαν, αλλά είναι κι έντονη η απογοήτευση και η αγανάκτηση των πολιτών για τις κυβερνητικές υποσχέσεις, κύριε Υπουργέ, που έγιναν στάχτη.
      Άκουσα με προσοχή τον εισηγητή της Νέας Δημοκρατίας σήμερα να λέει ότι υπήρξε άμεση αντίδραση, «άμεση ανταπόκριση» από την Κυβέρνηση. Θέλω να σας πω, κύριοι της Νέας Δημοκρατίας, ότι λίγη αυτογνωσία και λίγη αυτοκριτική δεν βλάπτει ποτέ στην πολιτική. Ωφελεί. 
      Πού ήταν, κύριοι συνάδελφοι, η άμεση ανταπόκριση; Μήπως στην αντιμετώπιση της κρίσης; Καιγόταν το σύμπαν στην Ελλάδα κι έπρεπε να φθάσουν τα αποκαΐδια στου Μαξίμου για να κινηθείτε και τότε για να συσκοτίσετε βρήκατε τη θεωρία των ασύμμετρων απειλών; Πού ήταν η άμεση ανταπόκριση, στην αποκατάσταση; Τα αποκαΐδια στα σπίτια και στα δάση ακόμα είναι αδιάψευστοι μάρτυρες της αναποτελεσματικότητας και της ανακολουθίας της Κυβέρνησης. Οι πυρόπληκτοι σήμερα στις πληγείσες περιοχές βρίσκονται επί ξύλου κρεμάμενοι. Αυτήν τη δήθεν άμεση ανταπόκριση είναι που δεν εκτίμησαν οι πληγέντες και  φοβήθηκε, φαίνεται, ο κύριος Πρωθυπουργός και γι’ αυτό δεν πήγε στα καμένα χωριά, κρύφτηκε από τους πυρόπληκτους. 
      Αυτογνωσία, λοιπόν, χρειάζεται στην πολιτική και στην Κυβέρνηση. Η αυτογνωσία και η αυτοκριτική είναι που δημιουργούν και τη σχέση εμπιστοσύνης με τους πολίτες. Απ’ αυτό πάσχει σήμερα η πολιτική. Και η στάση της Κυβέρνησής σας δεν βλάπτει μόνο τη δική σας παράταξη, αλλά με την αναξιοπιστία σας συμπαρασύρετε συνολικά την πολιτική. 
      Η αλήθεια είναι ότι η αποκατάσταση καρκινοβατεί. Υπάρχουν καθυστερήσεις παντού. Η ανακατασκευή των σπιτιών καθυστερεί. Οι αναδασώσεις δεν προχωρούν. Ακόμη και στο Ειδικό Ταμείο τα λεφτά «λιμνάζουν». Ο εισηγητής μας κ. Κουτσούκος αναφέρθηκε λεπτομερώς στο τι συμβαίνει, στην σκληρή πραγματικότητα; 
      Εμείς τι είπαμε; Από την αρχή ο Πρόεδρος του ΠΑ.ΣΟ.Κ., στις αρχές Σεπτέμβρη πέρυσι είπε ότι δεδομένου πως η καταστροφή είναι μεγάλη -πολλοί ειδικοί μάλιστα λένε ότι η χώρα πρώτη φορά μετά τον πόλεμο βλέπει τέτοια καταστροφή- σε καμμία περίπτωση δεν θα αρκούσαν αποσπασματικά, ανακουφιστικά μέτρα. Δεν θα αρκούσε να πάμε με την πεπατημένη. Και είχαμε κάνει σχετικές προτάσεις από τότε. Δεν θυμάμαι ποιος το είπε ο κύριος Υπουργός ή ο εισηγητής της Νέας Δημοκρατίας, είπε ότι θα ήταν πιο αξιόπιστο το ΠΑ.ΣΟ.Κ. αν κατέθετε την πρόταση αμέσως μετά την καταστροφή. Μα, από τότε είχαμε καταθέσει την ολοκληρωμένη πρόταση. Ως πρόταση νόμου την καταθέσαμε τον Ιούνιο. Εμείς είπαμε από την αρχή ότι χρειάζεται ένα ολοκληρωμένο σχέδιο ανασυγκρότησης των περιοχών και στήριξης των πληγέντων. Ως κίνημα ευθύνης καταθέσαμε αυτήν την πρόταση νόμου, με την οποία ζητάμε να θεσμοθετηθεί αυτό το ολοκληρωμένο πρόγραμμα.
      Το πρόγραμμα αυτό βασίζεται και στην κυβερνητική εμπειρία μας. Είναι συγκερασμός της εμπειρίας που είχαμε από αντίστοιχα προγράμματα αποκατάστασης σεισμοπλήκτων –θυμίζω τα Γρεβενά, ήμουν τότε Υπουργός στο Υ.ΠΕ.ΧΩ.Δ.Ε.- όπως και από αντίστοιχα προγράμματα για φθίνουσες περιοχές, π.χ. Λαύριο.
     Και έχει το πρόγραμμα και το νέο στοιχείο, το οραματικό, για την ανάπτυξη αυτών των περιοχών και την αποκατάσταση του κοινωνικοοικονομικού και του οικιστικού τους ιστού. Αυτή είναι η πρόταση. Μας είπε ο κύριος Υπουργός, διαβάζοντας κάποια σημεία, για αδυναμίες, στις λεπτομέρειες. Αυτό είναι το ζήτημα που κρίνεται σήμερα, κύριε Υπουργέ; Αυτό είναι πού κρίνεται; Το ζήτημα που κρίνεται κυρίως αφορά δύο διαφορετικές αντιλήψεις. Η μία αντίληψη υπαγορεύει απλά μέτρα εντυπωσιασμού που μπορεί να είναι ανακουφιστικά, αλλά παραμένουν αποσπασματικά, είδαμε τι έγινε με τα τριχίλιαρα δηλαδή αυτή η αντίληψη η δική σας είναι «βιβλιάρια απόρων κορασίδων» στους πυροπαθείς ή στους σεισμόπληκτους. Και η άλλη αντίληψη η δική μας είναι ότι δεν αρκούν πια αυτά. Είναι ξεπερασμένες λογικές. Οι περιοχές οι οποίες πλήττονται και μάλιστα από τέτοιες φυσικές καταστροφές χρειάζεται να ανασυγκροτηθούν βάσει σχεδίου. Να ανασυγκροτηθεί, όπως είπα, ο παραγωγικός τους ιστός, η παραγωγική τους δραστηριότητα, πέρα από τη στήριξη των νοικοκυριών και των πληγέντων. Ουσιαστικά, απορρίπτοντας την πρότασή μας, προδίδετε την υποκρισία σας, αλλά και την αδυναμία σας. Σας ενδιαφέρουν μόνο οι εντυπώσεις, είδαμε τότε πώς χειριστήκατε το θέμα με τα τριχίλιαρα, αλλά όπως σας είπα οι λογικές αυτές είναι πια αδιέξοδες. Και δεν διδαχθήκατε τίποτε, κύριε Υπουργέ, μιας και είστε στο Υπουργείο Οικονομίας, το οποίο είναι πάλι στην επικαιρότητα, από όλες τις γκάφες και τις αβελτηρίες, ιδιαίτερα όσον αφορά την οικονομική και την κοινωνική πολιτική σας. Εμμονές και δογματισμοί για την οικονομία, νεοφιλελεύθερες αντιλήψεις για την αγορά, ξεπερασμένες κινήσεις, κινήσεις αφροσύνης, όπως ήταν η απογραφή. Τώρα κινδυνεύουμε πάλι με νέα επιτήρηση. Οι πράξεις και οι παραλείψεις σας υπονόμευσαν την οικονομία και την οδήγησαν στα σημερινά αδιέξοδα. Οδηγήσατε την οικονομία στον αστερισμό του στασιμοπληθωρισμού. Αυτό συμβαίνει. Διευρύνετε τις ανισότητες, την ακρίβεια στο ζενίθ και την ανταγωνιστικότητα της οικονομίας στο ναδίρ. Αναγκαστήκατε χθες να πάρετε νέα μέτρα. Ξεκινήσατε φοροεπιδρομή εναντίον μικρομεσαίων και επαγγελματιών, χτυπώντας τάξεις οι οποίες σας στήριξαν. Φθάσατε Οικονομία και Κοινωνία σε αδιέξοδα. Εμείς σε αντίθεση με τις χωρίς αντίκρισμα υποσχέσεις της Κυβέρνησης, αντιπαρατάσσουμε συνεχώς σε κάθε θέμα μια πολιτική με περιεχόμενο. Το ΠΑ.ΣΟ.Κ., ευτυχώς για μένα, ξεφεύγει πια από το γενικό και προχωρεί στο συγκεκριμένο. Μεταφράζει τεκμηριωμένα τις στρατηγικές κατευθύνσεις σε πρακτικές  λύσεις. Αυτό κάνουμε και με τη συζητούμενη πρότασή μας. Άλλωστε αυτό είναι πια που περιμένει ο κόσμος, αυτό είναι που χρειάζεται ο τόπος κι αυτό είναι που πιστεύουμε εμείς ότι θα κτίσει τη νέα πλειοψηφική σχέση εμπιστοσύνης των πολιτών με το ΠΑ.ΣΟ.Κ.. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
     Ο Πρόεδρος της Κοινοβουλευτικής Ομάδας του ΣΥ.ΡΙΖ.Α. έχει το λόγο. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Στις αρχές της εβδομάδας με το συνάδελφο κ. Νίκο Τσούκαλη και με άλλους Βουλευτές βρεθήκαμε σε μία περιοδεία στην Ηλεία που ήταν μία περιοδεία πίκρας για την εικόνα που είδαμε. Εγώ προσωπικά ένιωσα μία βαθιά πίκρα, βλέποντας ένα από τα πιο όμορφα μέρη της χώρας μας, το οποίο θα έπρεπε να ήταν ένα από τα πιο πλούσια και είχε καταδικαστεί πριν από τις πυρκαγιές να είναι ένας από τους πιο φτωχούς νομούς, την Τοσκάνη της Ελλάδας, να είναι σε αυτή την κατάσταση και συν τοις άλλοις, να θυμηθώ, αν θέλετε, τα παιδικά τοπία από τα ταξίδια με την μητέρα μου, η οποία ήταν από την Αμαλιάδα. 
      Λυπάμαι που η Κυβέρνηση δείχνει τέτοια αδιαφορία. Σας εκτιμώ, τη θέση που έχετε όλοι σας, αλλά υπάρχει ένα νομοσχέδιο που έχει κατατεθεί από την Αξιωματική Αντιπολίτευση και δεν είναι ένας Υπουργός εδώ. Ένας Υπουργός! 
      Επί ένα μήνα, πηγαίνοντας στις εκλογές ζούσαμε ημέρες τρόμου και βλέπαμε τους Ολυμπιακούς της καταστροφής και δεν υπάρχει ένας Υπουργός σήμερα να πει εδώ τι γίνεται. Δείχνει αυτό μία Κυβέρνηση, η οποία δεν έχει στοιχειώδεις ευαισθησίες. Και ο εισηγητής σας ακόμη έκανε μία εισήγηση από τη δική του πλευρά και δεν έκανε ένας Βουλευτής από την περιοχή που να έχει βιώσει και να έχει ακούσει, να βλέπει κάθε μέρα αυτό που είδα εγώ, μία ημέρα εκεί!
      Θέλω, λοιπόν, να πω τα εξής: Πρώτον, μία Κυβέρνηση οφείλει να αποκαθιστά τις ζημιές από τις φυσικές καταστροφές. Αυτό σημαίνει πολιτεία, αυτό σημαίνει δημοκρατικό κράτος, αυτό σημαίνει κράτος ευαίσθητο στην κοινωνία. Δεν πρόκειται περί αυτού εδώ, απλώς –ζημιές από φυσικές καταστροφές- πρόκειται για μία ζημιά τεραστίων διαστάσεων με δεκάδες νεκρούς, με σπίτια εκατοντάδες, οικοδομήματα και στάβλους και επιχειρήσεις και εκτάσεις, που έπεσαν θύματα της φωτιάς, λόγω της παντελούς έλλειψης ικανότητας την Νέας Δημοκρατίας να αντιμετωπίσει και σε προληπτικό και σε κατασταλτικό επίπεδο τις πυρκαγιές. Θυμάμαι τον Πρωθυπουργό που γυρνούσε με το αμπέχονο, θυμάμαι την ασύμμετρη απειλή, την οποία έβαζε στις τοποθετήσεις, στο διάγγελμά του και την οποία ρητά ανέφεραν Υπουργοί σας, όπως η κ. Μπακογιάννη. Τι έγινε η ασύμμετρη απειλή; Πείτε μας. Η ασύμμετρη απειλή που λέγατε όλες εκείνες τις ημέρες που καίγονταν τα πάντα, πού είναι, ποιοι ήταν; Οι Αλβανοί μετανάστες, οι Αμερικανοί ή οι Ρώσοι πράκτορες, τα Εξάρχεια, ο ΣΥ.ΡΙΖ.Α.; Ποιοι ήταν που έκαναν όλη αυτή την καταστροφή; Εκεί κτίστηκε όλο σας το ιδεολογικό οικοδόμημα, σε σχέση με τις πυρκαγιές. Δεν μπορεί τώρα να μην λέμε τίποτα. Διότι αν δεν είναι η ασύμμετρη απειλή, όπως δεν είναι, τότε φταίνε οι χωματερές οι παράνομες και οι ανεξέλεγκτες, που είναι μέσα στα δάση, φταίει η έλλειψη πόρων για τον καθαρισμό και τα άλλα μέτρα πρόληψης, φταίει η εγκατάλειψη του δικτύου της Δ.Ε.Η. που προκάλεσε τόσες πυρκαγιές, φταίει η ανοχή απέναντι στους εμπρηστές και κανονικά όλες οι ζημιές θα έπρεπε να καλυφθούν από το ταμείο της Νέας Δημοκρατίας, διότι η Νέα Δημοκρατία έχει την ευθύνη, για την έκταση τουλάχιστον που πήρε αυτή η φωτιά. Τουλάχιστον όμως. Ξέρουμε ότι όσα και να έχετε όμως και όσους χρηματοδότες και να έχετε, δεν φτάνουν να αντιμετωπίσουν τις συνέπειες, τουλάχιστον όμως με τη θέση που έχετε ως Κυβέρνηση, κατευθύνετε μ΄ έναν τρόπο αποτελεσματικό τους πόρους του ελληνικού κράτους, που προέρχονται από τους φορολογούμενους, προκειμένου να διαμορφωθεί μια άλλη κατάσταση.
      Το δεύτερο: Η κατάσταση είναι απελπιστική. Εμείς κάναμε την περιοδεία. Δεν περιμέναμε να δούμε αναδάσωση και πλήρη αποκατάσταση, περιμέναμε όμως ότι θα βλέπαμε να έχει φυτρώσει ένα βλαστάρι ελπίδας, ότι κάτι γίνεται εκεί. Αντί για γενέθλια όμως βρεθήκαμε σε μνημόσυνο στην πραγματικότητα. Θυμάμαι στο Γούμερο που μας φιλοξένησαν οι άνθρωποι, μέσα στο λίγο χρόνο που είχαμε, μας κέρασαν ό,τι είχαν και στην πραγματικότητα εμείς νιώθαμε ότι τρώγαμε κόλλυβα εκεί και ότι είναι μια χαμένη περιοχή, ένα από τα κοσμήματα της ίδιας της χώρας. Και αυτό φαίνεται από την όλη κατάσταση. Σε όλους τους τομείς, σε όλα τα ζητήματα, σε όλες τις πτυχές, βλέπει κανείς μία έλλειψη του Κράτους. 
      Ποιο είναι το πιο προφανές, αν θέλετε, και το πιο εντυπωσιακό χαρακτηριστικό αυτής της ανικανότητας; Είναι ότι υπάρχει ένα ταμείο για την αποκατάσταση, το οποίο έχει 205.000.000 ευρώ στη διάθεσή του και το οποίο έχει δαπανήσει 24.000.000 ευρώ.
      Δεν μπορεί καν πόροι, οι οποίοι έχουν έλθει, να δαπανηθούν. Και βλέπουμε να γίνονται τραγελαφικές καταστάσεις -τουλάχιστον έτσι διαβάζουμε και έτσι πληροφορούμαστε- να έρχονται δηλαδή από το εξωτερικό, από την Αυστραλία ή από αλλού πόροι για την αποκατάσταση και να αξιοποιούνται για καινούρια δημαρχία στη Ζαχάρω. Επομένως, μιλάμε για μια πάρα πολύ αρνητική κατάσταση, η οποία εκφράζεται παντού. 
      Τι πρέπει να γίνει; Για εμάς, ως Συνασπισμός Ριζοσπαστικής Αριστεράς, υπάρχουν τέσσερις κεντρικοί άξονες, οι οποίοι πρέπει να εφαρμοστούν. 
      Για να έρθω στα προβλήματα που υπάρχουν, ο πρώτος άξονας είναι ότι δεν μπορεί να γίνει τίποτα χωρίς λαϊκή συμμετοχή, χωρίς συμμετοχή και επαφή με τους ίδιους τους ενδιαφερόμενους. Είτε στην Αγία Άννα ήμασταν είτε στον Πύργο είτε στο Γούμερο ήλθαν στην επιφάνεια ζητήματα τα οποία είναι πολύ σοβαρά και πρέπει να αντιμετωπιστούν. Δεν μπορεί το κράτος να λειτουργεί με αυτόν τον τρόπο, με τις υπηρεσίες του απομονωμένες, στεγανές, τις διευθύνσεις αυταρχικές και με τον πολίτη χωρίς να έχει ιδέα και χωρίς να ξέρει τι  νέος κεραυνός θα του πέσει. 
      Τι μάθαμε στο Γούμερο για παράδειγμα; Ότι έχουν γίνει έλεγχοι μόνο για τη φυτική παραγωγή, οι οποίοι και αυτοί δεν έχουν οδηγήσει σε αποζημιώσεις. Για τη ζωική παραγωγή, ένα χρόνο μετά τις πυρκαγιές –πήγαμε στα γενέθλια των πυρκαγιών εκείνης της περιοχής- δεν έχουν καν γίνει. 
       ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Το αντίστροφο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας Συνασπισμού  Ριζοσπαστικής Αριστεράς): Ναι, το αντίστροφο. Για τη φυτική παραγωγή δεν έχουν καν γίνει. 
      Μάθαμε ότι οι κτηνοτρόφοι έχουν να πάρουν στο χέρι τους επιδότηση για ζωοτροφές από τον Φλεβάρη. Είχα μια επικοινωνία χθες και με τον Νομάρχη Ηλείας, ο οποίος μου το επιβεβαίωσε και μου είπε ότι τα κονδύλια που δόθηκαν από την Κυβέρνηση στην αρχή του καλοκαιριού, αν δεν κάνω λάθος, ήταν οφειλόμενα για τις επιδοτήσεις μέχρι τον Φλεβάρη. Αυτό είχε σαν συνέπεια να αναγκάζονται, κακώς, να βγάζουν τα πρόβατά τους έξω, να οδηγούνται κατά δεκάδες στα δικαστήρια, επειδή υπάρχει αυτή η έλλειψη. 
      Είδαμε ολόκληρες κατηγορίες εργαζομένων, όπως οι ρητινοπαραγωγοί να μην παίρνουν αποζημιώσεις, τη στιγμή που δεν έχουν πεύκα, προκειμένου να πάρουν τη ρητίνη. 
      Είδαμε, οι πιο φτωχές οικογένειες, οι οικογένειες που δεν μπορούσαν καν να έχουν κοπάδι, αλλά είχαν δέκα-δώδεκα γίδες ή πρόβατα, να μην δικαιούνται να πάρουν αποζημίωση. 
      Είδαμε ότι για να κάνεις την ανακατασκευή του σπιτιού σου υπολογίζεται το κόστος στα 750 ευρώ ανά τετραγωνικό, ενώ οι τιμές που δίνει το Τεχνικό Επιμελητήριο για την ίδια περιοχή είναι 1.200 ευρώ το τετραγωνικό. 
      Είδαμε την Αγροτική Τράπεζα, χάρη σε κάποια ειδικά προνόμια, τα οποία δεν ξέρω πώς στέκονται νομικά, να έχει τη δυνατότητα να μπαίνει στους λογαριασμούς όσων πήραν αποζημίωση και αν θέλει  να μπορεί να αποσύρει τις αποζημιώσεις που είχε δώσει, να χειρίζεται δηλαδή λογαριασμούς άλλων. 
      Είδαμε το νερό να στερεύει. Είδαμε έναν κόσμο ο οποίος φοβόταν τον ερχομό του τέλους των ακινήτων. Έχω μια ερώτηση, κύριοι Υπουργοί: Θα εφαρμοστεί στην Ελλάδα το τέλος ακινήτων, το οποίο περιλαμβάνεται στα μέτρα που είχε ανακοινώσει ο κ. Αλογοσκούφης, και στις περιοχές που έχουν καεί ή έχουν υποστεί τεράστιες ζημιές τα ακίνητα; Θέλω μια απάντηση. Θέλω να μας πείτε εάν η Ελλάδα είναι σ΄ έναν τέτοιο βαθμό ανάπτυξης και δημοκρατίας ώστε θα επιβάλλει τέλος ακινήτων σε καμένα ακίνητα ή σε ακίνητα που έχουν πληγεί ή σε ακίνητα σε μια περιοχή που έχει ένα τεράστιο πρόβλημα. Θέλουμε μια απάντηση σήμερα εδώ, από την ελληνική κυβέρνηση. 
      Όλα αυτά τα ζητήματα για εμάς είναι στόχοι πάλης. Αυτά τα ζητήματα δεν μπορούσαν να βγουν και δεν βγαίνουν παρά μόνο μέσα από τη δημοκρατική επαφή της πολιτείας με την κοινωνία. 
      Επειδή πολλοί λένε ποιο είναι το πρόβλημα του ΣΥ.ΡΙΖ.Α. και με τι πρόγραμμα εμφανίζεται, θέλω να πω ότι τις προγραμματικές μας θέσεις τις έχουμε, τις διαμορφώνουμε και τις παρουσιάζουμε εδώ. 
      Όμως, ένα βασικό στοιχείο για εμάς είναι ότι κανένα πρόγραμμα δεν μπορεί να προχωρήσει αλλιώς, χωρίς ένα γενικό συναγερμό για λαϊκές συνελεύσεις σε όλους τους χώρους. Αυτό είναι το πρώτο στοιχείο της πολιτικής μας. 
      Το δεύτερο είναι ο σχεδιασμός. Δεν μπορούμε να προχωρήσουμε σε μια τέτοια περιοχή χωρίς σχεδιασμό. Κατ΄ αρχάς δεν πρέπει να τη φέρουμε εκεί που ήταν. Δεν πρέπει να την ξανακάνουμε το φτωχότερο νομό της Ελλάδας. 
      Για τι νομό μιλάμε; Νομίζω ότι δεν υπάρχει άλλος τόπος σε όλο τον πλανήτη, ο οποίος να είναι τόσο γνωστός –έστω με το όνομά του- όσο είναι η Ηλεία. Και το είδαμε τώρα στο Πεκίνο. Δισεκατομμύρια έβλεπαν στο Πεκίνο του Ολυμπιακούς. 
      Ολυμπιακοί, Ολυμπία. Αν η ελληνική σημαία έμπαινε και έβγαινε πρώτη στις ενάρξεις και στις λήξεις των Ολυμπιακών Αγώνων ήταν γιατί υπάρχει η Ολυμπία, γιατί υπάρχει η Ηλεία. Είναι ένας τόπος –όπου και να πας- όπου, όχι μόνο βλέπεις έναν κόσμο τον οποίο αξίζει να ζήσεις, αλλά ακούς και νιώθεις τους ήχους από τους άθλους του Ηρακλή, από την κόπρο του Αυγείου μέχρι τον κάπρο του Ερυμάνθου. Είναι όλη η ελληνική ιστορία! Είναι μια κοιτίδα. 
      Ουδέν κακόν αμιγές καλού. Θα μπορούσε να γίνει κάτι άλλο στην Ηλεία. Θα μπορούσε να γίνει ένα πρότυπο βιώσιμης ανάπτυξης, που θα κρατήσει τους κατοίκους. Γιατί το κεντρικό πρόβλημα είναι να μείνουν οι νέοι εκεί πέρα. Δεν μπορεί να επαφιόμαστε στους νόμους της αγοράς. Δεν μπορεί να παίρνουμε μέτρα, χωρίς να δούμε τη μακροπρόθεσμή διάστασή τους. Να βάλουν ελιές; Φυσικά, να βάλουν ελιές. Να τους βοηθήσουμε να βάλουν ελιές. Όμως, το 2013 θα παίρνουν επιδοτήσεις για τις ελιές; Όλα αυτά τα ζητήματα απαιτούν ένα σχέδιο που είναι μια βασική ιδέα και ένα εργαλείο της Αριστεράς. 
      Το τρίτο στοιχείο είναι η ανακατανομή πόρων. Δεν γίνεται με τους ίδιους πόρους. Στην πραγματικότητα, οι προσθετικοί πόροι είναι τα 90.000.000 περίπου ευρώ που έδωσε ως στήριξη και αλληλεγγύη η Ευρωπαϊκή Ένωση. 
      Εμείς –και το ανέφερε ο συνάδελφος κ. Τσούκαλης- ζητήσαμε ειδικό Π.Ε.Π., ειδικό πρόγραμμα για τις πληγείσες περιοχές της Πελοποννήσου, όπως και της Ευβοίας αντίστοιχα κ.λπ. με πρόσθετους πόρους, όχι με αναφορά στους πόρους του Δ΄ Κοινοτικού Πλαισίου Στήριξης, οι οποίοι θα δίνονταν και οι οποίοι είναι και μειωμένοι σχετικά με το Γ΄ Κοινοτικό Πλαίσιο Στήριξης, όταν η Ηλεία δεν είχε καεί.
      Το τέταρτο στοιχείο είναι η βιώσιμη ανάπτυξη, μια ανάπτυξη που θα σέβεται το περιβάλλον, θα ξέρει να διαχειρίζεται τα νερά, θα αποκαταστήσει τα δάση. Κοιτάξτε πώς αποκαθίστανται τα δάση. Είναι από ένα blog αυτή η φωτογραφία και είναι τα τανκς, τα βαρέα μηχανήματα, που έχουν μπει στο δάσος του Καϊάφα –ένα μοναδικό δάσος- και καταπατούν λίγων μηνών κουκουναριές, οι οποίες έχουν φυτευτεί εκεί πέρα. 
      Βιώσιμη ανάπτυξη για το περιβάλλον, για τους πολίτες, να κρατήσει τους νέους ανθρώπους εκεί πέρα. Και βλέπουμε να υπάρχει καταπάτηση με ακραίο τρόπο παντού και κυρίως στην περιοχή του Καϊάφα, όπου υποτάσσεται στην Ιόνια Οδό και στις τεχνικές της καταστροφής. 
      (Στο σημείο αυτό ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος καταθέτει για τα Πρακτικά την προαναφερθείσα φωτογραφία, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μέσα σ’ αυτά τα πλαίσια, λοιπόν, αυτούς τους τέσσερις στόχους εξειδικευμένους –δηλαδή σχεδιασμό, ανακατανομή πόρων, βιώσιμη ανάπτυξη, λαϊκή συμμετοχή- και άλλους που ανέφερε ο κ. Τσούκαλης –καθώς και άλλους επιμέρους στόχους, που δεν αναφέραμε εδώ για τους κατοίκους- θα προωθήσει ο ΣΥ.ΡΙΖ.Α.. 
      Καταλήγοντας, θέλω να πω ότι δυστυχώς έχουμε μια Κυβέρνηση, η οποία στρέφεται συνεχώς ενάντια στα κοινωνικά στρώματα, για να εκφράσει ορισμένα μεγάλα συμφέροντα. Βλέπουμε στην παιδεία αυτή την εικόνα ντροπής, τον Υπουργό Παιδείας να περιφέρεται από ραδιοφωνικό σε ραδιοφωνικό σταθμό, σαν να μην έχει τι άλλο να κάνει για να πει σε όλα αυτά τα παιδιά που κόπηκαν –και δεν έχουν μοίρα στη ανώτατη δημόσια εκπαίδευση!- να πάνε στα κέντρα ελευθέρων σπουδών, να είναι ένας μάνατζερ και ένας πλασιέ αυτών που κερδοσκοπούν στο χώρο της παιδείας!
      Βλέπουμε και στην Ηλεία ακόμη ότι για το μόνο που ενδιαφέρεται η Κυβέρνηση είναι οι τερατώδεις τουριστικές επενδύσεις στη δυτική Πελοπόννησο και το real estate! Η σημαία! Δεν είναι η γαλανόλευκη η σημαία σας. Είναι το real estate και του κ. Αλογοσκούφη και του Πρωθυπουργού και όλων. Και βλέπουμε και τα τελευταία μέτρα που εκφράζουν το τραπεζικό και οικονομικό κατεστημένο. Δεν σέβεστε ούτε τους ίδιους τους οπαδούς σας. Βάλατε στους μικροεπιχειρηματίες κεφαλικό φόρο αδιάκριτα, στα λαϊκά στρώματα αύξηση τελών κυκλοφορίας, βενζίνης, τσιγάρων. Και προκαλείτε με το 10% αυτοτελή φορολόγηση στα μερίσματα. Προκαλείτε με την αυτοτελή φορολόγηση σε όσους έχουν μεγάλα εισοδήματα από τα μερίσματα, όταν ένας μικρομισθωτός έχει μια γκαρσονιέρα και παίρνει 120 ευρώ και αυτή προστίθεται και μπαίνει στους κανονικούς φορολογικούς συντελεστές.
      Είναι πρόκληση πια η παραμονή αυτής της Κυβέρνησης. Είναι μια Κυβέρνηση που έχει εμπλακεί σε μια σειρά σκανδάλων. Όμως, το μεγάλο σκάνδαλο είναι η ίδια η παρουσία της. Ελπίζω ότι οι μέρες της είναι μετρημένες.
      Και απευθύνομαι στους οπαδούς της Νέας Δημοκρατίας, που ξέρω και βλέπω ότι πολλοί ντρέπονται να πουν ότι ψήφισαν Νέα Δημοκρατία. Και όση ιδεολογική απόσταση και αν νιώθουν από το Συνασπισμό Ριζοσπαστικής Αριστεράς, εμείς τους καλούμε να στηρίξουν αυτό το νέο εγχείρημα για μια νέα πλειοψηφία, για μια άλλη δημοκρατική διακυβέρνηση του τόπου, με πυρήνα τις δυνάμεις της Αριστεράς.
      Ευχαριστώ πολύ.
(Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Συνεχίζουμε επί του καταλόγου. Ο Βουλευτής της Νέας Δημοκρατίας στο Νομό Ηρακλείου κ. Αυγενάκης έχει το λόγο.
      Ορίστε, κύριε Αυγενάκη.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ.
      Πάντως, το σίγουρο είναι, κύριε Αλαβάνο, ότι κανένας δεν ντρέπεται που ψήφισε Νέα Δημοκρατία και δεν ξέρω πού εσείς απευθυνθήκατε για να πάρετε αυτή την απάντηση.
      Θα προχωρήσω, μη θέλοντας να σχολιάσω τα όσα είπε ο καθόλα σεβαστός κ. Γείτονας περί πολιτικής, με περιεχόμενο από πλευράς ΠΑ.ΣΟ.Κ., με αφορμή τη σημερινή τους πρόταση, γιατί μάλλον, τελικά, ο κόσμος αντιλαμβάνεται ποιοι εκμεταλλευόμαστε ή ποιοι προσπαθούν να εκμεταλλευτούν τα όποια προβλήματα, τις όποιες δυσκολίες αντιμετωπίζει ο Έλληνας για μικροκομματικά παιχνίδια.
      Κύριοι συνάδελφοι, η σημερινή μας συζήτηση επαναφέρει στο προσκήνιο δυσάρεστες εικόνες και μνήμες από την εθνική καταστροφή που προκλήθηκε από τις ανεξέλεγκτες πυρκαγιές του περασμένου έτους. Όπως όλοι μας γνωρίζουμε, η πρωτοφανής ένταση του φαινομένου στοίχισε σε ανθρώπινες ζωές και είχε ως αποτέλεσμα την καταστροφή κατοικιών, περιουσιών και χιλιάδων στρεμμάτων καλλιεργήσιμων και δασικών εκτάσεων. Το πλήγμα για τις τοπικές οικονομίες ήταν σφοδρό. Οι υποδομές, ο αγροτικός τομέας και οι επιχειρήσεις, η πολιτιστική και ιστορική κληρονομιά υπέστησαν ανυπολόγιστες ζημιές.
      Η ελληνική Κυβέρνηση προσπάθησε και το πέτυχε από την πρώτη στιγμή να σταθεί στο ύψος των περιστάσεων. Ο κρατικός μηχανισμός αντέδρασε άμεσα για την αντιμετώπιση της πύρινης λαίλαπας και συνεργάστηκε αρμονικά με τις δυνάμεις των ξένων φίλων μας, που συνέτρεξαν να βοηθήσουν στην κατάσβεση.
      Δυστυχώς, παρά τη σύμπραξη όλων, λόγω της έντασης και της έκτασης του φαινομένου, δεν απετράπησαν μεγάλες καταστροφές, αλλά και το πιο σημαντικό, είχαμε ανθρώπινες απώλειες. Από την πρώτη στιγμή, τα μέτρα ανακούφισης που ελήφθησαν από την ελληνική Κυβέρνηση απέδειξαν εμπράκτως την υποστήριξη και την εγγύτητα του κράτους προς τους πληγέντες. Τα μέτρα, απαλλαγμένα από γραφειοκρατικές διαδικασίες και διατυπώσεις και σε στενή συνεργασία με την Τοπική Αυτοδιοίκηση, λειτούργησαν για πρώτη φορά τόσο άμεσα για την ανακούφιση των πληγέντων από την φυσική καταστροφή. Τα μέτρα, τα οποία και προσαυξήθηκαν, στη συνέχεια αποσκοπούσαν στην άμεση οικονομική στήριξη των πληγέντων και στην ανασυγκρότηση των περιοχών που επλήγησαν.
      Για την οικονομία της συζήτησης, θέλω μόνο να σας υπενθυμίσω ορισμένα από αυτά τα μέτρα. Πρώτον, δόθηκαν άμεσα προνομιακά βοηθήματα ύψους 3.000 ευρώ για την κάλυψη των πρώτων αναγκών των πληγέντων.
      Δεύτερον, αυξήθηκε η αποζημίωση για οικοσκευή κατά 4.000 ευρώ. Από 6.000 ευρώ πήγε στις 10.000 ευρώ.
      Τρίτον, υπήρξε ειδική μέριμνα για τις οικογένειες που έχασαν τους ανθρώπους τους, οι οποίες θα έχουν τα ίδια προνόμια με τις οικογένειες που έχασαν ανθρώπους εν υπηρεσία και προβλέφθηκε αποζημίωση.
      Τέταρτον, ανεστάλησαν οι πληρωμές των ληξιπρόθεσμων υποχρεώσεων των πληγέντων στις εφορίες για έξι μήνες και οι εισφορές προς όλα τα ασφαλιστικά ταμεία, συμπεριλαμβανομένου και του Ο.Γ.Α..
      Πέμπτον, ρυθμίστηκαν όλες οι καθυστερημένες ασφαλιστικές εισφορές όλων των ασφαλιστικών ταμείων και του Ο.Γ.Α..
      Έκτον, χορηγήθηκε άμεσα μια επιπλέον σύνταξη ως έκτακτη οικονομική ενίσχυση σε όλους τους συνταξιούχους όλων των ασφαλιστικών ταμείων και του Ο.Γ.Α..
      Έβδομον, εγκρίθηκε έκτακτη οικονομική ενίσχυση ίση με τρία μηνιαία επιδόματα από τον Ο.Α.Ε.Δ. στους εγγεγραμμένους ανέργους των πληγεισών περιοχών.
      Όγδοον, καταρτίστηκε από τον Ο.Α.Ε.Δ. ειδικό πρόγραμμα επιχορήγησης για ένα χρόνο για την απασχόληση έξι χιλιάδων ανέργων, προκειμένου να επιταχυνθεί η προσπάθεια άμεσης αναδάσωσης των περιοχών που επλήγησαν από τις πυρκαγιές.
      Ένατον, χορηγήθηκε πλήρης σύνταξη σ΄ ένα μέλος της οικογένειας των θυμάτων θανόντων από τις πυρκαγιές, κατ’ αναλογία των διατάξεων χορήγησης σύνταξης στα θύματα των τρομοκρατικών ενεργειών. 
      Δέκατον, απεστάλη άμεσα σε κάθε νομαρχία το ποσό του ενός εκατομμυρίου ευρώ και σε κάθε πληγέντα δίνεται το ποσό των 300 χιλιάδων ευρώ, ως προκαταβολή για την αποκατάσταση υποδομών, που έχουν υποστεί ζημιές για την αντιμετώπιση άλλων εκτάκτων αναγκών.
      Ενδέκατο, απεστάλησαν κλιμάκια γιατρών του Ι.Κ.Α., καθώς και ιατροφαρμακευτικού υλικού, στις νομαρχιακές  μονάδες υγείας των νομών που επλήγησαν για την ενίσχυση του έργου τους.
      Κυρίες και κύριοι συνάδελφοι, τα μέτρα για την άμεση ανακούφιση και στήριξη των πληγέντων, όσο και για την ανασυγκρότηση και ανάπτυξη των πυρόπληκτων περιοχών, ήταν και είναι σημαντικά. Τα χρήματα έχουν ήδη διατεθεί στους πυρόπληκτους με προφανή ταχύτητα, καθώς παρακάμφθηκαν οι χρονοβόρες γραφειοκρατικές διαδικασίες και αυτό το γνωρίζουν καλά οι κάτοικοι των περιοχών αυτών.
      Για πρώτη φορά δόθηκαν αποζημιώσεις μέσα σε δυο-τρεις μήνες, όταν στο παρελθόν οι πληγέντες περίμεναν έως και ενάμιση χρόνο για να πάρουν τα χρήματά τους. Η ελληνική Κυβέρνηση εκπόνησε και εφαρμόζει το εθνικό σχέδιο ανασυγκρότησης των πυρόπληκτων περιοχών, τους βασικούς άξονες του οποίου είχε ήδη εξαγγείλει ο Πρωθυπουργός στις 2 Σεπτεμβρίου 2007, δίνοντας πνοή σε μια προσπάθεια να διαμορφώσουμε συνθήκες, όχι απλώς αποκατάστασης των ζημιών, αλλά και αναγέννησης της ευρύτερης περιοχής. 
      Εμείς ενισχύουμε τους φορείς της τοπικής οικονομίας και ιδίως τους αγρότες και τους κτηνοτρόφους και επιταχύνουμε τις διαδικασίες καταβολής των αποζημιώσεων. Θέλω επίσης, να σημειώσω ότι προχωρήσαμε με γοργούς ρυθμούς όλα τα αναγκαία αντιπλημμυρικά και αντιδιαβρωτικά έργα, ώστε να οχυρώσουμε τις πυρόπληκτες περιοχές και να αποτρέψουμε νέες καταστροφές.
      Να υπενθυμίσω, αγαπητοί συνάδελφοι, ότι ένα από τα μεγάλα θέματα που προέκυψαν πέρσι και κατά τη διάρκεια των πυρκαγιών και μετά, ήταν ο φόβος για μεγάλες πλημμύρες, κάτι που δεν επαληθεύτηκε, καθώς οι αρμόδιες υπηρεσίες του Υ.ΠΕ.ΧΩ.Δ.Ε. και οι άλλες αρχές, σε συνεργασία με τις περιφέρειες, τις νομαρχίες, τους δήμους, έσπευσαν να προχωρήσουν σε μια σειρά από έργα και σήμερα είτε μιλάμε για άλλα έργα είτε για αντιπλημμυρικά, οι εργασίες προχωρούν.
      Δεν πρέπει επίσης, να αγνοήσουμε ότι οι περιοχές αυτές δοκιμάστηκαν και από τους σεισμούς στο πρόσφατο παρελθόν και στην περίπτωση αυτή η ελληνική Κυβέρνηση αντέδρασε άμεσα για την ενίσχυση των περιοχών αυτών και την αντιμετώπιση των προβλημάτων.
      Μάλιστα, είχα την ευκαιρία να διαπιστώσω και ο ίδιος, σε επίσκεψή μου στην Ηλεία με αγαπητούς συναδέλφους του κόμματός μας, ότι το κράτος βρίσκεται δίπλα στα προβλήματα των πληγέντων και πως ο κρατικός μηχανισμός λειτουργεί και μάλιστα άμεσα.
      Κυρίες και κύριοι συνάδελφοι, η επιβράβευση των έργων που έχουν ήδη γίνει δεν σημαίνει ότι πρέπει να επαναπαυόμαστε. Πρέπει να γίνουν πολλά ακόμα, καθώς ορισμένα προβλήματα επιμένουν. Και κατά τη γνώμη μου, είναι λογικό ότι επιμένουν. Σίγουρα υπάρχουν πράγματα που δεν έγιναν, αλλά η έκταση αυτών που έγιναν για το χρονικό διάστημα που πέρασε είναι πολύ μεγάλη, σε σύγκριση πάντα με τους ρυθμούς του κράτους στο παρελθόν. Δεν είναι δυνατόν να υπάρξει πλήρης αποκατάσταση από μια τόσο μεγάλη καταστροφή μέσα σε ελάχιστους μήνες. Γι’ αυτό το λόγο και οι προσπάθειες συνεχίζονται, θα συνεχιστούν και πρέπει να συνεχιστούν. Με επιμονή και υπομονή θα αποκαταστήσουμε σταδιακά όλες τις πληγείσες περιοχές.
      Σήμερα, ένα χρόνο μετά από την εθνική καταστροφή, η ελληνική Κυβέρνηση συνεχίζει τις προσπάθειες για την ενίσχυση της ανασυγκρότησης των πυρόπληκτων περιοχών. Αναγνωρίζω ότι πρέπει να γίνουν πολλά ακόμα. Όμως, η δημιουργία νέων θεσμών που περιλαμβάνει η παρούσα πρόταση νόμου της Αξιωματικής Αντιπολίτευσης δεν αποτελεί τη βέλτιστη λύση. Οι νέοι θεσμοί, έστω και συντονιστικού χαρακτήρα, εντείνουν τις γραφειοκρατικές διαδικασίες και καθιστούν το κράτος ένα μεγάλο βραδυκίνητο οργανισμό.
      Εμείς, κατά τη λήψη μέτρων για την ανακούφιση των πυρόπληκτων περιοχών, εξαλείφουμε τους χρόνους, τις γραφειοκρατίες που έχουν κατά το παρελθόν παρουσιαστεί. Εσείς δημιουργείτε, με την παρούσα πρόταση, νέους θεσμούς και αρχές, δηλαδή περισσότερη γραφειοκρατία για να επιλύσετε πιο άμεσα τα προβλήματα, που όλοι αναγνωρίζουμε.
      ΠΡΟΕΔΡΕΥΩΝ (Αναστάσιος Νεράντζης):  Ολοκληρώστε, παρακαλώ. 
      ΕΛΕΥΘΕΡΙΟΣ ΑΥΓΕΝΑΚΗΣ: Έτσι θα γίνει αλήθεια, κύριοι συνάδελφοι, ο κρατικός μηχανισμός πιο ευκίνητος και πιο ευέλικτος, αλλά και πιο αποτελεσματικός; 
      Τελειώνοντας, κύριοι συνάδελφοι, θέλω να υπογραμμίσω το σημαντικό έργο του Ειδικού Ταμείου Εκτάκτων Αναγκών και να ευχαριστήσω τον αξιότιμο πρώην Υπουργό, κ. Πέτρο Μολυβιάτη, για την πολύτιμη προσφορά του. Μάλιστα με πόρους του Ταμείου ανοικοδομούνται και επισκευάζονται τετρακόσια δύο σπίτια και πολλά ακόμη θα ακολουθήσουν.
      Σας διαβεβαιώ ότι η ελληνική Κυβέρνηση είναι και θα παραμείνει διαρκώς στο πλευρό των συμπολιτών μας, που δοκιμάστηκαν και εξακολουθούν να δοκιμάζονται. Με σαφή προγράμματα και στοχευμένες δράσεις τηρούμε απαρέγκλιτα τις δεσμεύσεις μας και μεριμνούμε με όλες τις δυνατότητες και τις δυνάμεις του κρατικού μηχανισμού για την ενίσχυση των πληγέντων, για την αποκατάσταση των ζημιών, για την ανασυγκρότηση των περιοχών που επλήγησαν και την προστασία του περιβάλλοντος. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης):  Ο κ. Αθανάσιος Πλεύρης, Βουλευτής του Λαϊκού Ορθόδοξου Συναγερμού, έχει το λόγο.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε.
      Σε μία τέτοια συζήτηση ενός νομοσχεδίου για το οποίο δυστυχώς λόγω της πρακτικής που υπάρχει δεν έχουμε δυνατότητα ψηφοφορίας, ουσιαστικά βρισκόμαστε σ’ ένα μνημόσυνο. Ένα χρόνο μετά τις καταστροφές, επειδή ουσιαστικά απολογισμός δεν μπορεί να γίνει γιατί δεν έγινε τίποτα μετά από τα πρώτα μέτρα που είχαν εξαγγελθεί προεκλογικά, ουσιαστικά τώρα ερχόμαστε να θυμηθούμε όλες εκείνες τις καταστροφές που έλαβαν χώρα και προσπαθούμε, έστω με μία φιλολογική συζήτηση, να εντοπίσουμε αν υπάρχει δυνατότητα κάποια στιγμή αυτοί οι άνθρωποι να απαλύνουν τον πόνο τους.
      Ποια είναι η πραγματικότητα; Ακούστηκε από την πλευρά της Πλειοψηφίας ότι υπήρξε και η ταχύτητα, υπήρξε και η δυνατότητα επίλυσης όλων των προβλημάτων και ότι εν τέλει έχουμε την εντύπωση ότι βρισκόμαστε σ’ έναν άλλο κόσμο και ξαφνικά όλα πήγαν καλά, όλα τα προβλήματα στις πυρόπληκτες περιοχές λύθηκαν και πρέπει να συγχαρούμε και την Κυβέρνηση γι’ αυτό που έχει κάνει!
      Η τάση της Κυβέρνησης είχε δύο στάδια. Το ένα στάδιο ήταν το προεκλογικό, όπου πράγματι τότε έγιναν όλα με πολύ μεγάλη ταχύτητα. Και πραγματικά, ήταν τυχεροί μέσα σ’ αυτήν την ατυχία τους οι άνθρωποι εκεί πέρα, διότι έπεσαν πάνω σε προεκλογική περίοδο και τουλάχιστον, μπόρεσαν κάποια αυτονόητα πράγματα να τα πάρουν άμεσα. 
      Και εμείς επιβραβεύσαμε αυτήν την ταχύτητα, έστω κι αν έγινε για μικροπολιτικούς λόγους, έστω κι αν έγινε για ψηφοθηρικούς λόγους. Δεν έχει σημασία. Ήταν προτιμότερο, έστω και για ψηφοθηρικούς λόγους κάποιοι άνθρωποι να πάρουν άμεσα κάποια χρήματα για να αντιμετωπίσουν τα προβλήματα που είχαν. 
      Όμως, μετά τι έγινε; Ακούσαμε εδώ ότι δόθηκε αναστολή σε εισφορές έξι μηνών που έπρεπε να καταβάλουν και αναστολή πλειστηριασμών. Πράγματι, έγιναν όλα αυτά. Μετά το εξάμηνο αυτές οι εισφορές και αυτά τα χρέη δεν έγιναν ληξιπρόθεσμα; Μετά το εξάμηνο δεν βγήκαν ακίνητα στον πλειστηριασμό; Υπήρχε μία αρχική επούλωση. Δεν σημαίνει όμως ότι λύθηκε το πρόβλημα. Και είναι εκτεθειμένη η Κυβέρνηση της Νέας Δημοκρατίας, διότι τουλάχιστον μετά απ’ αυτές τις καταστροφικές καταστάσεις που ζήσαμε, θα περιμέναμε, μέσα σ’ ένα έτος που πέρασε να είχε πάρει μία σοβαρή νομοθετική πρωτοβουλία να λύσει όλο αυτό το πρόβλημα. 
      Δεν κάνατε τίποτα. Και κατηγορείτε τώρα το ΠΑ.ΣΟ.Κ., του οποίου θα σχολιάσουμε και το σχέδιο νόμου. Όμως, οφείλουμε να πούμε ότι το ΠΑ.ΣΟ.Κ. έφερε κάτι. Αυτό πρέπει να το πούμε. Τι έκανε η Νέα Δημοκρατία σ’ όλο αυτό το διάστημα, κύριε Υπουργέ; Δεν έκανε τίποτα. Μπήκαμε στη λογική ότι ξεχνάμε. 
      Ακούσαμε εδώ πέρα ότι έχει λάβει όλα τα μέτρα για την ανασυγκρότηση των περιοχών. Τι; Κάνοντας δημαρχία, αντί να λύνει τα προβλήματα των ανθρώπων που υπήρχαν; Χθες, εδώ πέρα, ο συνάδελφός σας κ. Κοντός είπε: εμείς ως Υπουργείο έχουμε δώσει τα χρήματα στις νομαρχίες και αν οι νομαρχίες δεν έχουν δώσει τα χρήματα, αυτό είναι άλλο θέμα. 
      Με συγχωρείτε, κύριε Υπουργέ, αλλά το κράτος είναι ενιαίο. Δεν υπάρχει ξεχωριστό κράτος. Το κράτος όφειλε να μεριμνήσει με οποιονδήποτε τρόπο και με οποιοδήποτε κόστος τα χρήματα να έχουν πάει σ’ αυτούς στους οποίους ανήκουν, σ’ αυτούς που χρειάζονται όλα αυτά τα ποσά, για να λύσουν έστω τα αρχικά προβλήματα τα οποία έχουν. Δεν αρκεί η δικαιολογία ότι οι νομαρχίες δεν έκαναν καλά τη δουλειά τους. Θα απαντήσω στο συνάδελφο της Νέας Δημοκρατίας, που είπε ότι υπάρχουν γραφειοκρατικοί μηχανισμοί, ότι όταν το Υπουργείο δεν φροντίζει, τα χρήματα να φθάσουν εγκαίρως σ’ αυτούς που προβλέπεται να πάνε, δεν μπορούν να φέρνουν τη δικαιολογία της καθυστέρησης των νομαρχιών. 
      Η ευθύνη είναι της Κυβέρνησής σας. Και θυμάμαι όλο το χειμώνα, από όλες τις πτέρυγες της Αντιπολίτευσης με κραυγή αγωνίας, να γίνονται ερωτήσεις για την καθυστέρηση των έργων που υπήρχε. Υπήρξε καθυστέρηση και των αντιπλημμυρικών έργων, αλλά και των έργων που έπρεπε να λάβουν χώρα ώστε να μην οδηγηθούμε σε μία κατάσταση νέων πυρκαγιών. 
      Και πράγματι, ήμασταν τυχεροί! Ευτυχώς δεν υπήρξαν οι συνθήκες που υπήρξαν το προηγούμενο καλοκαίρι και γι’ αυτό το λόγο δεν θρηνήσαμε θύματα, γι’ αυτό το λόγο δεν φθάσαμε στο σημείο να έχουμε τις περυσινές καταστροφές!
	Υπήρξαν, βέβαια, και φέτος καταστροφές. Υπήρξαν οι καταστροφές που έγιναν στη Ρόδο. Και αυτό καταδεικνύει, αν μη τι άλλο, ότι η Κυβέρνησή σας, μετά από μια τέτοια καταστροφή που έλαβε χώρα πέρυσι το καλοκαίρι, δεν έλαβε όλα εκείνα τα μέτρα που όφειλε, προκειμένου να αποτρέψει άλλες καταστροφές. 
	Μου θυμίζετε την κυβέρνηση, η οποία προσπαθεί άμεσα να δώσει μια πρόχειρη λύση και μετά σαν τη στρουθοκάμηλο βάζει το κεφάλι της μέσα στο χώμα και νομίζει ότι δεν καταλαβαίνουμε τι γίνεται. Σ΄ ένα χρόνο θα θέτουμε τα θέματα των πυροπλήκτων και θα λέτε: ακόμη θυμάστε αυτά τα θέματα; 
      Δεν είναι, όμως, έτσι, κύριε Υπουργέ. Η Κυβέρνησή σας είναι εκτεθειμένη. Δεν κατάφερε να λύσει αυτά τα προβλήματα. Έστω να δούμε κάποια στάδια προόδου και να μπορούσαμε εμείς ως Αντιπολίτευση να πούμε «κάτι έχετε κάνει». Δεν έχετε κάνει, όμως, τίποτα. 
      Τώρα, για τη συγκεκριμένη πρόταση νόμου του ΠΑ.ΣΟ.Κ., η πραγματικότητα είναι ότι φέρατε μια ωραία πρόταση νόμου, που αναφέρει μάλιστα και συγκεκριμένες λύσεις. Κατά την άποψή μας, είναι πολύ θετικό αυτό που αναφέρεται για την Ολυμπία. Άκουσα και τον Πρόεδρο της Κοινοβουλευτικής Ομάδας του ΣΥ.ΡΙΖ.Α. να λέει ότι αυτή η περιοχή, που είναι παγκοσμίως γνωστή, θα έπρεπε να έχει αναπτυχθεί. Θα μπορούσε, μάλιστα, να έχει αναπτυχθεί και με τους κανόνες της αγοράς. 
      Είναι βέβαιο, κύριε Υπουργέ, ότι όλος ο κόσμος γνωρίζει την Ολυμπιακή. Αν υπήρχαν οι βάσεις ανάπτυξης, και τουριστική ανάπτυξη θα υπήρχε και άλλων μορφών εκμετάλλευσης. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Το πρόβλημα στη συγκεκριμένη πρόταση νόμου –και θα περίμενα από το ΠΑ.ΣΟ.Κ. να μας είχε, ενδεχομένως, μια οικονομικοτεχνική μελέτη- είναι κατά πόσο αυτά τα ποσά, τα οποία παρουσιάζει και με τα οποία, λίγο-πολύ  όλοι συμφωνούμε, είναι εφικτό να δοθούν στους ανθρώπους. Διότι εμείς, ως κόμμα, θεωρούμε ότι τελικά οι πηγές χρηματοδότησης δεν είναι cartoon γι’ αυτά τα ποσά, τα οποία αναφέρονται στη συγκεκριμένη πρόταση νόμου. Μακάρι να κάνουμε λάθος. Όμως, η Αξιωματική Αντιπολίτευση, κατά τη θέση του κόμματός μας, θα έπρεπε τουλάχιστον στο θέμα των οικονομικών πηγών να ήταν πιο προσεκτική και, πράγματι, αν μας έπειθε ότι με αυτά τα νούμερα μπορούσαν να υπάρξουν αυτές οι παροχές, θα επικροτούσαμε όλη αυτήν την πρωτοβουλία. Σε κάθε περίπτωση, είναι θετική όλη αυτή η πρωτοβουλία και μακάρι να υπάρχουν και οικονομικές πηγές, για να μπορούσαν να δοθούν αυτά τα χρήματα. 
      Εμείς, ως κόμμα, κάναμε το λιγότερο που μπορούσαμε. Παρείχαμε μεγάλο μέρος των εκλογικών μας δαπανών στους πυρόπληκτους. Μακάρι να τεθούν όλες εκείνες οι βάσεις, για να αντιμετωπιστεί το πρόβλημα και πραγματικά, να μη θρηνήσουμε θύματα και νέες καταστροφές. 
      Σας ευχαριστώ. 
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Γεώργιος Παπανδρέου, Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑ.ΣΟ.Κ. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Ένας χρόνος πέρασε, κυρίες και κύριοι συνάδελφοι, από τη μεγάλη –πραγματικά μεγάλη- τραγωδία, μια τραγωδία που έπληξε την πατρίδα μας τον περασμένο Αύγουστο. Από την πρωτοφανή αυτή τραγωδία, χάσαμε συνανθρώπους μας –δεκάδες συνανθρώπους- χάθηκαν εκατοντάδες χιλιάδες στρέμματα δασικών εκτάσεων, κατοικίες, παραγωγικές υποδομές, φυτικό και ζωικό κεφάλαιο. 
      Αγαπητοί συνάδελφοι της Νέας Δημοκρατίας, πέρυσι, εσείς, μιλούσατε για να δικαιολογήσετε τα αδικαιολόγητα, για «ασύμμετρες απειλές», ανεύθυνα, επικίνδυνα, μόνο και μόνο για να μεταθέσετε τις δικές σας ευθύνες. Δεν βλέπετε την έλλειψη συντονισμού, την έλλειψη χρηματοδότησης στους τοπικούς φορείς, αλλά και στην ίδια την Πυροσβεστική, την κομματική και ρουσφετολογική επιδρομή, με μεταθέσεις αξιωματικών της Πυροσβεστικής, λίγες μέρες πριν από το καλοκαίρι. Όλα αυτά δηλαδή, που προκάλεσαν και το χάος στην αντιμετώπιση των δύο πυρκαγιών, που ξεκίνησαν στην Πελοπόννησο, αλλά και που κατέστρεψαν μια τεράστια περιοχή, έναν τεράστιο πλούτο, δασικό, πολιτιστικό, αλλά και ανθρώπινο. 
      Πάντως, εμείς περιμέναμε να μας εξηγήσει κάποιος τι ακριβώς απέγιναν αυτές οι «ασύμμετρες απειλές», κύριοι συνάδελφοι της Νέας Δημοκρατίας. Τι έγινε μ΄ αυτή την υπόθεση εθνικής ασφάλειας; Την βάλατε, βεβαίως, και αυτήν μέσα στο ντουλάπι της συγκάλυψης, γιατί απλώς ήταν μια προπαγανδιστική, προεκλογική προσπάθειά σας να ξεφύγετε από τις δικές σας  ευθύνες. 
    Τελικά, περιμένουμε κάποιος να απολογηθεί για τις δικές σας ανοησίες, αλλά και επικίνδυνες πράξεις. Διότι τελικά, μια είναι η ασύμμετρη απειλή που δέχονται σήμερα οι πολίτες μας. Είναι η ασύμμετρη απειλή της ασύμμετρης πολιτικής της Νέας Δημοκρατίας, της δικής σας διακυβέρνησης! 
    (Χειροκροτήματα από την πτέρυγα του ΠΑ.ΣΟ.Κ.)
    Είναι μια άνιση, ασύμμετρη, κοινωνικά άδικη πολιτική. Αυτή είναι η ασύμμετρη απειλή την οποία ζει καθημερινά ο πολίτης. Το ζει καθημερινά με το εισόδημά του, με την απαξίωση των θεσμών, με τη διάλυση της κοινωνικής συνοχής, με την έλλειψη ελπίδας για την προοπτική στη χώρα.
    Δυστυχώς, ένα χρόνο μετά την τραγωδία βρίσκουμε τη χώρα μας σε κρίση. Κρίση πολιτική, κρίση οικονομική, κρίση κοινωνική, επώδυνη, που δημιουργεί γενικευμένη ανασφάλεια, κλονίζει την εμπιστοσύνη του ελληνικού λαού στον ίδιο του τον εαυτό, την εμπιστοσύνη που χρειαζόμαστε. Χρειαζόμαστε αυτή την αυτοπεποίθηση του ελληνικού λαού, της πατρίδας μας, για να αντιμετωπίσουμε τις μεγάλες προκλήσεις της εποχής. Προκλήσεις που αντιμετωπίζουμε ως χώρα, ως κοινωνία, ως πολίτες. 
    Μπροστά σε αυτά τα προβλήματα, η Κυβέρνηση βάζει για άλλη μια φορά, όπως πάντα, το κεφάλι της βαθειά στην άμμο και το χέρι της βαθειά στην τσέπη του Έλληνα πολίτη, του Έλληνα φορολογούμενου. Όχι μόνο ομολογεί την πλήρη αποτυχία της οικονομικής της πολιτικής, αλλά εν μέσω οικονομικής κρίσης, αντί να στηρίξει το εισόδημα, αντί να στηρίξει την οικονομική δραστηριότητα που χρειάζεται η χώρα μας, τι κάνει; Ανακοινώνει νέους φόρους. Πλήττει την ίδια την οικονομία, τον ίδιο τον πολίτη. Αφαιρεί, αντί να προσθέτει. Από τη μια κάθεται και ισοσκελίζει αριθμούς, από την άλλη όμως, βυθίζει την οικονομία και βυθίζει το εισόδημα του Έλληνα πολίτη.
    Το αδιέξοδο το έχει δημιουργήσει η ίδια η Κυβέρνηση, ενώ ο τόπος, σήμερα, έχει ανάγκη από άμεσα μέτρα, που θα ξαναδώσουν ελπίδα και κίνητρο. Και βέβαια, για άλλη μια φορά τα μέτρα σας αυτά, είναι βαθύτατα άδικα. Αντί ενός συστήματος που θα συλλαμβάνει τη φοροδιαφυγή και να επιβραβεύει τους καλοπληρωτές, εσείς τιμωρείτε αδιάκριτα, όλους τους επαγγελματίες, όλους τους ελεύθερους επαγγελματίες, τους θεωρείτε όλους φοροφυγάδες και επιβάλλετε 1000 ευρώ «κεφαλικό φόρο». 
    Πώς να δημιουργηθεί εμπιστοσύνη στο ελληνικό κράτος, στο φορολογικό σύστημα; Πώς να αισθάνεται αυτός ο καλοπληρωτής; Πώς μπορεί να αισθάνεται, όταν σκέφτεται πως θα τα βγάλει πέρα; Είναι μια αντίληψη τριτοκοσμική, αυταρχική και βαθύτατα άδικη. Είναι, βέβαια, η πλήρης ομολογία της αποτυχίας της οικονομικής σας πολιτικής, η πλήρης ομολογία της αποτυχίας όσων έχετε κάνει στην οικονομία τα τελευταία πέντε χρόνια. 
    Κυρίες και κύριοι συνάδελφοι, μέσα σε αυτές τις κρίσεις των πυρκαγιών, της οικονομίας, των διεθνών εξελίξεων, έχουμε μια Κυβέρνηση, αυτή της Νέας Δημοκρατίας, που δεν έχει πυξίδα, δεν έχει κατεύθυνση, δεν έχει σχέδιο. Και δεν είναι τυχαίο πια, ότι η χώρα, χωρίς κατεύθυνση, έχει πολίτες, που έχουν χάσει την εμπιστοσύνη τους στους θεσμούς, στη δικαιοσύνη, στους πολιτικούς, στο πολιτικό σύστημα, ακόμη και απέναντι στο ίδιο το κράτος. 
    Είναι ένας ακόμη λόγος αυτός, γιατί η ανασυγκρότηση της Ηλείας και της Πελοποννήσου είναι μια μεγάλη πρόκληση. Σε μια περιοχή που σημαδεύεται από την Ολυμπία, από τις αξίες μας, τις παραδόσεις μας, την ολυμπιακή μας κληρονομιά. Μια ελληνική κληρονομιά, που όμως κι αυτήν την απαξιώνετε συστηματικά. Καθημερινά απαξιώνετε την κληρονομιά όχι μόνο την αρχαία αλλά και τη σύγχρονη, των Ολυμπιακών Αγώνων. Όπως κάνετε με τις ολυμπιακές υποδομές, τα ολυμπιακά ακίνητα, που δεν τα γεύονται οι πολίτες μας, που δεν αξιοποιούνται υπέρ των πολιτών και των ανθρώπων της πόλης, της γειτονιάς, του πολιτισμού, του αθλητισμού, αλλά για εμπορικούς λόγους, για άλλους λόγους, τα πουλάτε, τα παραχωρείτε, με ευτελές τίμημα, με αδιαφανείς διαδικασίες. 
    Φθάσατε στο σημείο να κάνετε τους μοναχούς στο Άγιο Όρος μεσίτες, αντί να τους βοηθήσετε πραγματικά, ουσιαστικά, όπως είχαμε κάνει εμείς στα χρόνια τα δικά μας, βοηθώντας σε ανακατασκευές, σε αναστηλώσεις. Βοηθήσαμε το Αγίο Όρος, όπως θα έπρεπε να κάνουμε, τηρώντας και τιμώντας την παράδοσή τους, το σκοπό τους τον ιερό, τον οποίο έχουν. Εσείς τους θέλετε μεσίτες. Αυτό το κάνετε με τη μεθόδευσή σας για το κεντρικό κτήριο του ολυμπιακού χωριού.
    Κυρίες και κύριοι συνάδελφοι, ένα χρόνο μετά την καταστροφή, η Ηλεία γίνεται το μέτρο της ικανότητάς μας ως λαού, ως κοινωνίας πολιτών, ως πολιτικής ηγεσίας, να ανασυγκροτούμε τις δυνάμεις μας και να παράγουμε αποτέλεσμα διεθνώς ανταγωνιστικό. Η ανασυγκρότηση της Ηλείας είναι τα «προκριματικά» για την ανασυγκρότηση της χώρας. Αν δεν τα καταφέρουμε εδώ, σ’ αυτή την περίπτωση, που υπήρξε παγκόσμια κινητοποίηση, παγκόσμια ευαισθητοποίηση γύρω από το σύμβολο της Ολυμπίας, αλλά και κινητοποίηση του ελληνικού λαού, που έδωσε απλόχερα, με το υστέρημά του, για να βοηθήσει στην ανασυγκρότηση της Ολυμπίας, της Ηλείας, της Αχαΐας, της Πελοποννήσου, λεφτά τα οποία ακόμη κάθονται που θα τα καταφέρουμε; Δεν ξέρω τι θα τα κάνετε. Περιμένω μάλλον να τα δούμε προεκλογικά, να τα ξεφουρνίζετε ρουσφετολογικά, όπως ρουσφετολογικά αντιμετωπίσατε και το τριχίλιαρο, μέσα από τα κομματικά γραφεία. Απαράδεκτο. Είναι η απαράδεκτη εκμετάλλευση του πόνου των ανθρώπων της περιοχής. 
    Έτσι βλέπετε την πολιτική εσείς. Έτσι βλέπετε τη διακυβέρνηση, χωρίς όραμα, μικροπολιτικά. Πού θα πάει η χώρα, κύριοι συνάδελφοι; 
    Αν δεν τα καταφέρουμε, λοιπόν, εδώ σ’ αυτή την τεράστια καταστροφή, που υπήρξε διεθνής κινητοποίηση και κινητοποίηση του ελληνικού λαού, πώς θα τα καταφέρουμε σε άλλα στη χώρα μας, σε μια συνολική προσπάθεια επανατοποθέτησης της Ελλάδας, σε μια θέση που της αξίζει στον παγκόσμιο χάρτη, μια θέση ασφάλειας και ευημερίας;
    Κυρίες και κύριοι συνάδελφοι, είναι ώρα της αλήθειας. Δεν είναι ένα τυχαίο περιστατικό ή ένα από τα προβλήματα που έτυχε να περάσει η χώρα μας. Είναι εμβληματικό, το πώς κυβερνιέται σήμερα η χώρα. Και βρισκόμαστε σ΄ ένα ιστορικό σταυροδρόμι αποφάσεων. Έχουμε όλοι μας χρέος να κατανοήσουμε τη νέα και δύσκολη πράγματι εποχή και να απαντήσουμε οργανωμένα και με πράξεις και μέσα από τις στάχτες να ξαναδώσουμε ελπίδα. Γι’ αυτό και η πρόταση νόμου, που εμείς καταθέτουμε σήμερα, έχει χαρακτήρα διττό: Είναι εθνικής σημασίας, αλλά έχει και την ανθρωπιά. Ταυτόχρονα έχει ιδιαίτερα πολιτική και αναπτυξιακή σημασία, όχι μόνο γιατί αποτελεί το αντίδοτο στην απελπισία που προκαλεί η απραξία και η πελατειακή λογική της Κυβέρνησης, αλλά κυρίως διότι δείχνει πως η λύση των γενικότερων προβλημάτων στην πατρίδα μας, είναι λύση πολιτική. Είναι η απάντηση στην  απαίτηση για πολιτική βούληση, με την οποία να υπηρετήσουμε αξίες και όχι μικροεξουσίες.
    Η πρότασή μας εισάγει ένα νέο μοντέλο ανάπτυξης, που έχει στο επίκεντρό του τον άνθρωπο. Τον άνθρωπο, όχι την κερδοσκοπία. Τον πολιτισμό, όχι την απαξίωση. Το σεβασμό για τα δικαιώματα του πολίτη και όχι τη βαρβαρότητα και την εγκατάλειψη. Είναι το πρότυπο μιας άλλης νοοτροπίας, όπου ο άνθρωπος ξαναβρίσκει την αξιοπρέπειά του, την αυτοπεποίθησή του, που έχει χάσει σ’ αυτή τη χώρα. Με δύο στόχους:
      Πρώτος στόχος, άμεσος, που έπρεπε ήδη να έχει επιτευχθεί ένα χρόνο μετά, η σιγουριά, η ασφάλεια, το εισόδημά του. Μόνο έτσι οι πληγέντες θα παραμείνουν στον τόπο τους και δεν θα γίνουν πρόσφυγες στη χώρα τους.
      Δεύτερον, ένα νέο πρότυπο, ένα πρότυπο πράσινης ανάπτυξης, αυτό που αναδεικνύει το σεβασμό στη φύση, στην ιστορία μας, στον πολιτισμό μας, που κινητοποιεί τις δικές μας δημιουργικές δυνάμεις, κεφάλαια ελληνικά και ξένα, για τον τουρισμό, την αγροτική ανάπτυξη, τη μεταποίηση, τις υπηρεσίες. Μία πατρίδα, που μπορεί και αναδεικνύει ό,τι καλύτερο έχει, που μπορεί και αξιοποιεί ό,τι καλύτερο έχει, που μπορεί να διατηρεί ό,τι καλύτερο έχει.
      Κυρίες και κύριοι συνάδελφοι, αυτό είναι το νέο πρότυπο ανάπτυξης που καταθέτουμε, ως ένα πρότυπο για τη συγκεκριμένη περιοχή και συζητάμε σήμερα στη Βουλή.
      Η πρότασή μας έχει και συγκεκριμένες στοχεύσεις. Εγγυόμαστε, πρώτα από όλα, τη σιγουριά, το κεκτημένο ζωής των πυρόπληκτων, με τη χορήγηση κρατικής ενίσχυσης για τη διασφάλιση ελάχιστου εγγυημένου εισοδήματος χιλίων ευρώ μηνιαίως για κάθε αγροτική οικογένεια των πυρόπληκτων περιοχών έως το τέλος του 2012. Εγγυόμαστε στους ελαιοπαραγωγούς το ίδιο ποσό ως το τέλος του 2014. Γιατί το λέμε αυτό πρακτικά; Μα, όταν ο άλλος δεν έχει καν παραγωγή, πώς θα μείνει στον τόπο του; Χρειάζονται χρόνια για να μπορέσει να αναπληρώσει, να μπει σε μία νέα αν θέλετε διαδικασία ανάπτυξης, που θέλουμε να είναι πρότυπη. Γι΄ αυτά τα χρόνια έρχεται η πολιτεία και λέει, ναι, εγώ είμαι κοντά σου, δεν σε αφήνω να μεταναστεύσεις, να πουλήσεις τη γη σου, να αλλάξει άρδην και προς το χειρότερο ολόκληρη η περιοχή της Ηλείας και όχι μόνο.
      Εγγυόμαστε την αναγέννηση της αγροτικής οικονομίας με την κάλυψη από το κράτος και του κόστους των ζωοτροφών. 
      Ξέρετε τι είδα προχθές που πήγα στην Ηλεία; Δεν υπάρχουν περιοχές να βοσκήσουν τα πρόβατα, τα κοπάδια, και μπαίνουν μέσα στα καμένα δάση . Έτσι ούτε μπορεί να αναπτυχθεί η κτηνοτροφία ούτε από την άλλη μεριά να αναγεννηθεί το δάσος. 
      Είχατε υποσχεθεί εσείς να δώσετε ζωοτροφές. «Για όσο χρειάζεται», ήταν οι λέξεις σας πέρυσι. Πού είναι; Πουθενά. Κι έχουμε αυτό το τρομερό φαινόμενο να καταστρέφονται τα δάση, να καταστρέφεται και η κτηνοτροφία. Αυτή είναι η πολιτική σας. 
      Εγγυόμαστε τη σύσταση δικτύου ενημέρωσης και πληροφόρησης των αγροτών και την ίδρυση Πρότυπης Αγροτικής Σχολής, που θα έχει ως επίκεντρο το νέο μοντέλο αγροτικής ανάπτυξης, που το χρειάζεται, όχι μόνο η Ηλεία, αλλά όλη η χώρα μας. 
      Εγγυόμαστε την οικιστική ανασυγκρότηση, με πλήρη ανάληψη από το κράτος του κόστους επισκευής και ανακατασκευής, για να μπορέσουμε να εγγυηθούμε την ανάδειξη της αρχιτεκτονικής κληρονομιάς, τη χρήση βιοκλιματικών προτύπων, την εισαγωγή καινοτόμων τεχνολογιών. Διότι εκεί πρέπει να πάμε ούτως ή άλλως την κατασκευαστική μας βιομηχανία σε όλη την Ελλάδα. 
      Εγγυόμαστε την άμεση απασχόληση, που αποτελεί βασική προϋπόθεση διατήρησης της οικονομικής και κοινωνικής ζωής, με την υπαγωγή αυτών των πυρόπληκτων περιοχών σε ειδικό καθεστώς ενίσχυσης.
       Εγγυόμαστε με την πρότασή μας τη χωροταξική, περιβαλλοντική και πολιτιστική ανασυγκρότηση, μ΄ ένα ειδικό πλαίσιο χωροταξικού σχεδιασμού, με την εφαρμογή μέτρων για την προστασία των περιοχών natura και την προστασία των δασών από την αυθαιρεσία.
      Εγγυόμαστε την αποκατάσταση των ζημιών που έχουν υποστεί οι αρχαιολογικοί χώροι και τα μνημεία, όχι απλώς τη βιτρίνα για την ολυμπιακή φλόγα. Στόχος, η ισόρροπη ανάπτυξη της Πελοποννήσου, ώστε να μετατρέψουμε την περιοχή σε σύμβολο και πρότυπο για την Ελλάδα του μέλλοντος, ένα πρότυπο για όλη την Ελλάδα, ένα νέο πρότυπο ανάπτυξης και σημείο οικουμενικής αναφοράς. Γιατί αυτό το πρότυπο ανάπτυξης δεν αφορά μόνο την Ελλάδα, αφορά όλη την ανθρωπότητα, σε μια εποχή περιβαλλοντικής κρίσης. 
      Για την Ολυμπία προτείνουμε μία μελέτη για να καταστεί πρότυπη πόλη αρχιτεκτονικής φυσιογνωμίας και οικιστικής ανάπτυξης. Προτείνουμε την ίδρυση από το Πανεπιστήμιο Πελοποννήσου ενός νέου παραρτήματος, μιας Σχολής Αθλητισμού, Ολυμπισμού, Πολιτισμού και Πρότυπης Ανάπτυξης, που εκ των πραγμάτων θα έχει διεθνές ενδιαφέρον, συνδεδεμένο μ΄ ένα μουσειακό και θεματικό πάρκο, με σκοπό την ανάδειξη της πολιτιστικής κληρονομίας της αρχαίας Ελλάδας και των Ολυμπιακών Αγώνων. Θα είναι συνδεδεμένο με νέες υποδομές, μ΄ένα Διεθνές Πρότυπο Ολυμπιακό Αθλητικό Κέντρο. Πόσοι αθλητές ανά τον κόσμο δεν θα ήθελαν να έλθουν στην Ολυμπία, για να δοκιμάσουν τις δυνάμεις τους, για εκπαίδευση σε τομείς του αθλητισμού, αλλά και για τη διοργάνωση εκδηλώσεων και αγώνων; Αυτή η ανάπτυξη είναι συνδεδεμένη και με την παράδοση της ειρήνης που έχει η Ολυμπία και ο ολυμπισμός, αξιοποιώντας και αναπτύσσοντας υποδομές του Διεθνούς Ιδρύματος Ολυμπιακής Εκεχειρίας που υπάρχει. Όλα αυτά μπορούν να γίνουν, όχι μόνο από την πολιτεία, αλλά μπορούμε να κινητοποιήσουμε κεφάλαια σε διεθνές επίπεδο. Πολιτική βούληση χρειάζεται και σχέδιο, κάτι που δεν υπάρχει σ’ αυτήν την Κυβέρνηση. 
	Κυρίες και κύριοι συνάδελφοι, όλη η Ελλάδα σκύβει με σεβασμό το κεφάλι της μπροστά στις μνήμες της μεγάλης τραγωδίας που ζήσαμε πέρσι. Όταν πέρσι επισκέφθηκα την Μεσσηνία, Κορινθία, Αχαΐα, Εύβοια, Ηλεία, ξέρετε τι μου έλεγαν; «Μην μας ξεχάσετε όταν φύγουν οι κάμερες, τα φώτα της δημοσιότητας». Εμείς δεν τους ξεχάσαμε. Παρουσιάσαμε άμεσα, το Σεπτέμβριο του 2007, προ ενός έτους, την πρότασή μας, για την παραγωγική, οικονομική και κοινωνική ανασυγκρότηση των περιοχών, που επλήγησαν από τις πυρκαγιές. Εδώ είναι το πρόγραμμα που καταθέσαμε πέρσι. Καταθέσαμε από τις αρχές Ιουνίου στη Βουλή αυτήν την πρόταση νόμου, που σήμερα επιτέλους συζητάμε και η οποία αφορά τις πυρόπληκτες περιοχές. Προ ημερών παραδώσαμε μία επιταγή 1.200.000 ευρώ. Το 30% της εκλογικής μας επιχορήγησης το δώσαμε στους φορείς της περιοχής ως μια συμβολική, αλλά και ουσιαστική πράξη συμπόνιας, στήριξης και ευθύνης.
	Αγαπητοί συνάδελφοι, ο λόγος μας δεν είναι απλώς λόγος κριτικής. Ο λόγος μας είναι και λόγος προτάσεων. Είμαστε έτοιμοι να αναλάβουμε τις κυβερνητικές μας ευθύνες και ο λόγος μας είναι λόγος τιμής.
(Χειροκροτήματα από την πτέρυγα του ΠΑ.ΣΟ.Κ.)
	Μ’ αυτό το συμβολικό ποσό επενδύουμε στην ελπίδα, μέσα από τρεις συγκεκριμένους και πραγματικούς στόχους. Επενδύουμε σε υποτροφίες σπουδών για τους νέους αυτής της περιοχής. Επενδύουμε στο περιβάλλον με πρότυπες δράσεις, ενέργειες και έργα. Επενδύουμε κάνοντας την Ηλεία και την ευρύτερη περιοχή, πόλο έλξης παγκόσμιου ενδιαφέροντος. Μία πρόταση που θα κινητοποιήσει και πάλι επιστήμονες σ’ όλον τον κόσμο, μέσα από ένα διεθνή διαγωνισμό. Η τελική μελέτη θα υποβληθεί στην Ευρωπαϊκή Ένωση με στόχο την ειδική χρηματοδότησή της ως καινοτόμο πιλοτικό πρόγραμμα αναγέννησης πυρόπληκτων περιοχών, αλλά και μιας εναλλακτικής μορφής περιβαλλοντικής ανάπτυξης. Η πρότασή μας δίνει ελπίδα, αναγεννά την ελπίδα. Είναι μία πρόταση ελπίδας, όχι μόνο για την Πελοπόννησο, αλλά για ολόκληρη τη χώρα. 
	Σας καλώ να την ψηφίσουμε, παρ΄ότι αυτό το σχέδιο ανασυγκρότησης της Ηλείας, η Κυβέρνηση δεν μπορεί και δεν θέλει προφανώς να το φέρει εις πέρας, όπως δεν μπορεί να φέρει εις πέρας και το σχέδιο ανασυγκρότησης της χώρας το σχέδιο ανάταξης της οικονομίας, που τόσο ανάγκη έχει πια ο πολίτης, όπως δεν μπορεί να ξαναφέρει στη χώρα ελπίδα και προοπτική. Εμείς μπορούμε, είμαστε έτοιμοι.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο.
	ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
	Κατ΄ αρχάς επιτρέψτε μου -επειδή μετά τη διακοπή λίγων εβδομάδων των εργασιών της Βουλής είναι η πρώτη φορά που παίρνω το λόγο- να εκφράσω κατά τον πλέον κατηγορηματικό τρόπο…
(Θόρυβος στην Αίθουσα)
	ΠΡΟΕΔΡΟΣ (Δημήτριος Σιούφας): Μισό λεπτό, κύριε Παναγιωτόπουλε.
	ΠΑΝΟΣ ΠΑΝΑΓΙΩΤΟΠΟΥΛΟΣ: Παρακαλώ, κύριε Πρόεδρε.
	ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι. Σεβαστείτε τον ομιλητή που βρίσκεται στο Βήμα. 
	ΠΑΝΟΣ ΠΑΝΑΓΙΩΤΟΠΟΥΛΟΣ: Μηδενίστε το χρόνο, κύριε Πρόεδρε. Μπορώ να ξεκινήσω;
	ΠΡΟΕΔΡΟΣ (Δημήτριος Σιούφας): Παρακαλώ.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
    Επιτρέψτε μου, κυρίες και κύριοι συνάδελφοι, επειδή είναι η πρώτη φορά που λαμβάνω το λόγο μετά την επιστροφή μας στην Αίθουσα αυτή από τις ολιγοήμερες διακοπές, να εκφράσω κατά τον πλέον κατηγορηματικό και σαφή τρόπο, την αποστροφή μου για την εγκληματική επίθεση που σημειώθηκε εναντίον ενός μέλους του Εθνικού Κοινοβουλίου και μιλάω βεβαίως για την περίπτωση του Βουλευτή του ΠΑ.ΣΟ.Κ. και πρώην Υπουργού, κ. Πέτρου Ευθυμίου. Είμαι βέβαιος, όπως από την πρώτη στιγμή το δήλωσε η πολιτική ηγεσία του αρμοδίου υπουργείου δια του Υπουργού κ. Προκόπη Παυλόπουλου, ότι οι αρμόδιες αρχές ασφαλείας θα πράξουν ό,τι είναι δυνατόν και επιβεβλημένο για να διαλευκανθεί αυτή η εγκληματική επίθεση και ο πρωταίτιός της, ο δράστης να οδηγηθεί ενώπιον της δικαιοσύνης. 
    Θέλω, με την ευκαιρία, να ευχηθώ στον συνάδελφο να είναι σιδερένιος πίσω στα καθήκοντά του. Και αυτό ανεξάρτητα από  τις διαφωνίες, που θεμιτό είναι να έχουμε στα πλαίσια του δημοκρατικού διαλόγου και αντιλόγου, εντός και εκτός Αιθούσης. 
    (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής, κ. ΑΝΑΣΤΑΣΙΟΣ ΝΕΡΑΝΤΖΗΣ)
    Έρχομαι στο θέμα, το οποίο συζητούμε σήμερα. Η πρόταση του ΠΑ.ΣΟ.Κ. είναι καλοδεχούμενη, κυρίες και κύριοι συνάδελφοι. Και είναι καλοδεχούμενη, διότι πρώτον δίνει την δυνατότητα σ’ αυτήν την Αίθουσα να συζητήσουμε ένα μείζον θέμα, όπως είναι θέμα της αποκατάστασης των ζημιών στους πυρόπληκτους νομούς, με επίκεντρο βεβαίως το Νομό Ηλείας της Πελοποννήσου. 
    Δίνει ταυτόχρονα τη δυνατότητα στην Κυβέρνηση να αναπτύξει ενώπιον της Εθνικής Αντιπροσωπείας όλα αυτά που έχουν γίνει στους δώδεκα μήνες περίπου που μεσολάβησαν από  εκείνα τα τραγικά γεγονότα, που θέλω να σας θυμίσω, το βιώσαμε όλοι, στοίχισαν την ζωή πολλών δεκάδων συμπολιτών μας. 
    Και ταυτόχρονα δημιούργησαν μια τραγωδία ανείπωτης φρίκης σε περιοχές της Πελοποννήσου και όχι μόνο. Διότι έχουμε περιοχές της Ευβοίας που επλήγησαν και άλλες περιοχές της χώρας. Αλλά κυρίως της Πελοποννήσου σ’ αυτή τη φάση. Περιοχές εξαίρετου φυσικού κάλλους με μακρά πολιτιστική παράδοση και κληρονομιά, από τα χρόνια της κλασσικής αρχαιότητας, μέχρι σήμερα. 
    Σας θυμίζω ότι μεταξύ των μνημείων που φιλοξενούνται στην περιοχή είναι η κοιτίδα του παγκόσμιου πολιτισμού, η Αρχαία Ολυμπία, ο ναός του Επικούρειου Απόλλωνα, που διασώθηκε  την τελευταία στιγμή. Είναι ένα σημαντικό μνημείο το οποίο συνηθίζουμε να ξεχνάμε και βεβαίως έχουμε αποτιμήσει όλοι την τεράστια ζημιά στις ανθρώπινες ζωές, την τεράστια ζημιά στο φυτικό κεφάλαιο, στο ζωικό κεφάλαιο, στους οικισμούς της περιοχής, που είναι από τους πιο ωραίους και τους πιο παραδοσιακούς σε ολόκληρη την Ελλάδα. 
    Λέω, λοιπόν, ότι η πρόταση του ΠΑ.ΣΟ.Κ. είναι καλοδεχούμενη. Αλλά δεν πρέπει να ξεχνούμε σε καμμία περίπτωση, κυρίες και κύριοι συνάδελφοι και νομίζω ότι ο αξιότιμος Πρόεδρος του ΠΑ.ΣΟ.Κ. το ξεχνάει συνεχώς και αδιαλείπτως, ότι το μέτρο της σοβαρότητας και της αξιοπιστίας των προτάσεων του σήμερα και του αύριο είναι η συνέπεια που έχετε επιδείξει ως κυβερνήσεις της Ελλάδος του χθες. Εγώ δεν αμφιβάλλω για τις καλές προθέσεις, τις δημιουργικές ιδέες, τον κόπο που καταβάλλουν σήμερα συνάδελφοι του ΠΑ.ΣΟ.Κ., ιδιαίτερα από τις πληγείσες περιοχές, αλλά γενικότερα από όλες τις περιοχές της Ελλάδος και των υπολοίπων κομμάτων. 
    Θέλω όμως να επισημάνω ότι είναι, κυρίες και κύριοι συνάδελφοι του ΠΑ.ΣΟ.Κ., αναπόδραστη η πραγματικότητα που δημιούργησαν οι κυβερνήσεις σας της εικοσαετίας, μια πραγματικότητα αναποτελεσματικότητας, αναξιοπιστίας και ασυνέπειας. Γιατί λοιπόν σήμερα ο ελληνικός λαός να πιστέψει αυτά που προτείνετε, να πιστέψει, δηλαδή, ότι θα τα κάνετε πράξη, ότι εκφεύγουν από την σφαίρα των καλών προθέσεων, των δημιουργικών ιδεών, αφού όταν είχατε την εξουσία, όταν υπήρξατε παντοδύναμη κυβερνητική πλειοψηφία, ελάχιστα πράξατε, σε αντίθεση με τα πολλά που υποσχεθήκατε; 
    Σε κάθε περίπτωση, αυτό που θα πρέπει να ξεκαθαρίσουμε είναι το εξής: Η ζημιά που έγινε στην περιοχή είναι τεράστια. Συμβαίνει να έχω προσωπική εικόνα. Δεν κατάγομαι από το Νομό Ηλείας. Κατάγομαι από την πλευρά της Αρκαδίας, που επλήγη. Ξέρω ότι από εκεί κατάγονται και άλλοι συνάδελφοι πολιτικοί, όπως ο παρών σ’ αυτή την Αίθουσα Πρόεδρος του ΛΑ.Ο.Σ., ο κ. Γιώργος Καρατζαφέρης –είμαστε κοντοχωριανοί- και πολλοί άλλοι ακόμη. 
      Τα χωριά της Αρκαδίας που συνορεύουν με την Ηλεία, υπέστησαν ζημία, αλλά είναι γεγονός πως η μεγίστη ζημία εντοπίζεται στις περιοχές του Νομού Ηλείας. Είναι περιοχές, κυρίες και κύριοι συνάδελφοι, οι οποίες στην πορεία την τελευταίας τριακονταετίας είχαν υποστεί αποψίλωση στο έμψυχο δυναμικό τους από τη μετανάστευση και την αστυφιλία που έπληξαν άγονες περιοχές της περιφέρειας στην Ελλάδα. 
      Οι ζημιές που έχουν γίνει, είναι τεράστιες και όπως είπα και πριν, αφορούν ανθρώπινες ζωές. Ολόκληρες οικογένειες ξεκληρίστηκαν σε περιοχές όπως η Αρτέμιδα και τα γύρω χωριά. Αφορούν καταστροφές στο ζωικό και στο φυτικό κεφάλαιο, ευρύτερα στο περιβάλλον και βεβαίως, αφορούν τεράστια καταστροφή σε αρχαιολογικούς χώρους, αλλά και σε οικισμούς, των οποίων η δημιουργία χρονολογείται σε αρκετές περιπτώσεις ή από τα χρόνια του πολέμου της Απελευθέρωσης ή από τα αμέσως επόμενα χρόνια. 
      Είναι αλήθεια ότι κινητοποίηση της κοινωνίας μας υπήρξε και πολλές οργανωμένες δυνάμεις της κοινωνίας, αλλά ταυτόχρονα και απλοί πολίτες από το υστέρημά τους έσπευσαν να δώσουν, έσπευσαν να προσφέρουν. Οφείλουμε να σημειώσουμε και όποιος δεν το αποδεχθεί, επιτρέψτε μου να πω ότι δείχνει το μέγεθος της κακοπιστίας του, ότι η Κυβέρνηση ενήργησε από τις πρώτες μέρες, από τις πρώτες ώρες. Τα πρώτα μέτρα της Κυβέρνησης ήταν εξαιρετικά και αποτελεσματικά και δοκιμάστηκαν στην πράξη. Παραμερίστηκε το πρόβλημα της γραφειοκρατίας, ένα πρόβλημα που ταλανίζει την ελληνική δημόσια διοίκηση και μειώνει διαρκώς την αποτελεσματικότητά της απέναντι στον Έλληνα πολίτη, οτιδήποτε και εάν ψηφίζει. Τα πρώτα χρήματα εισπράχθηκαν, με τα όποια περιορισμένα παρατράγουδα, αλλά οπωσδήποτε δεν ήταν δυνατόν να μην φτάσει κοντά το κράτος στις συγκεκριμένες πληγείσες περιοχές, επειδή υπήρξαν και ορισμένες εξαιρέσεις, που γρήγορα περιεστάλησαν και εξουδετερώθηκαν. 
      Το έργο, μετά τις εκλογές συνεχίστηκε με έργα αντιδιαβρωτικά, αντιπλημμυρικά, με αποζημιώσεις για τη στήριξη των οικογενειών, που έχασαν προσφιλή τους πρόσωπα. Ακούγεται οξύμωρο, αλλά όσο μπορεί να αποζημιωθεί, που δεν μπορεί να αποζημιωθεί η απώλεια της υπέρτατης αξίας της ανθρώπινης ζωής. Εν πάση περιπτώσει, έγιναν σημαντικές, γενναίες, ουσιαστικές προσπάθειες στήριξης των οικογενειών με μέτρα ανάπλασης του φυσικού και οικιστικού περιβάλλοντος, τα οποία προχωρούν σε ρυθμούς που μπορεί να μην είναι απόλυτα ικανοποιητικοί, αλλά το έργο γίνεται, παράγεται, το έργο μπορεί να το δει όποιος καλόπιστος παρατηρητής επισκεφθεί την περιοχή. 
      Βεβαίως, τα προβλήματα της γραφειοκρατίας υπάρχουν. Έχει όλο το πολιτικό σύστημα ευθύνες και οι ευθύνες δεν είναι εξ αδιαιρέτου. Πρέπει να επιμεριστούν ανάλογα με το πόσο κυβέρνησε ο καθένας τη χώρα, ιδιαίτερα από τη Μεταπολίτευση και μετά. Ο Λεβιάθαν της γραφειοκρατίας κάνει κι εδώ τη δουλειά του, αλλά ουδείς καλόπιστος μπορεί να αρνηθεί ότι έργο σημαντικό έχει γίνει και το έργο αυτό εισπράττεται στις πληγείσες περιοχές απ’ όσους επλήγησαν. 
      Σε ό,τι αφορά τώρα την πρόταση του ΠΑ.ΣΟ.Κ., αυτή έχει και ορισμένες ιδέες οι οποίες είναι θετικές και εποικοδομητικές. Είμαι βέβαιος ότι οι αρμόδιοι Υπουργοί της Κυβέρνησης, που πραγματικά έδειξαν ότι νοιάζονται για την υπόθεση και έχουν παράξει σημαντικό έργο, θα σκύψουν πάνω και σε αυτές τις προτάσεις και τις λογικές τις εφαρμόσιμες και θα σπεύσουν να τις υιοθετήσουν. 
      Η Νέα Δημοκρατία, κυρίες και κύριοι συνάδελφοι, δεν ακολουθεί το παράδειγμα της μηδενιστικής πολιτικής, την οποία ακολουθεί ο Αρχηγός του ΠΑ.ΣΟ.Κ. κ. Γιώργος Παπανδρέου. Δεν σπεύδει να αποδομήσει τα πάντα και τους πάντες. Αλλά αυτό που πρέπει να επισημάνω προς την πλευρά του κ. Παπανδρέου, είναι ότι στα λόγια είναι καλός ή σχεδόν καλός. Το ΠΑ.ΣΟ.Κ. στη θεωρία δεν τα πάει άσχημα, αλλά όταν καλείται να υιοθετήσει ως κυβέρνηση μέτρα εφαρμοσμένης πολιτικής, το αποτέλεσμα είναι μηδέν ή σχεδόν μηδέν.
      Για παράδειγμα, καλές οι προτάσεις. Κοιτάξτε να δείτε τι λέει το Γενικό Λογιστήριο, όταν γίνεται προσπάθεια κοστολόγησής τους. Το Γενικό Λογιστήριο, κύριε Παπανδρέου, αδυνατεί να προσδιορίσει το κόστος, έστω και κατά προσέγγιση, αυτών των προτάσεων που κάνετε. Στη θεωρία, λοιπόν, μπορεί να τα λέτε καλά, στην πράξη η συμβολή σας είναι σχεδόν μηδενική. Στα λόγια το ΠΑ.ΣΟ.Κ. δίνει. Όταν είναι στην Αντιπολίτευση δε, η καλύτερή του. Υπερφαλαγγίζει τους πάντες και τα πάντα. Όταν, όμως, κυβερνάει το ΠΑ.ΣΟ.Κ., αντί να δίνει τα υπεσχημένα, παίρνει από τους πολίτες. 
      Υπήρξατε κυβερνήσεις χαμένων ευκαιριών, υπήρξατε κυβερνήσεις φρούδων ελπίδων, υπήρξατε κυβερνήσεις προσδοκιών που διαψεύσατε εν συνόλω στην πράξη. Γιατί να σας πιστέψουν, κύριε Παπανδρέου, σήμερα οι πολίτες των περιοχών που επλήγησαν; Και αν πιστεύετε ότι προσπαθώ να ενσπείρω εγώ αμφιβολίες, κοιτάξτε τον τρόπο, κύριε Παπανδρέου, που ψήφισαν οι πολίτες στην Ηλία. Κοιτάξτε τον τρόπο που ψήφισαν οι πολίτες στην Αρκαδία, στην Εύβοια και αλλού. Οι πολίτες για μία ακόμη φορά με ανοικτές τις πληγές από τις μεγάλες καταστροφικές πυρκαγιές του περσινού καλοκαιρού, λίγες εβδομάδες μετά την 16η Σεπτεμβρίου ανανέωσαν την εμπιστοσύνη τους στον Κώστα Καραμανλή και στην Κυβέρνηση της Νέας Δημοκρατίας.
      Δεν είπε κανείς ότι η Κυβέρνηση είναι αλάνθαστη, για το όνομα του Θεού. Δεν είπε κανείς ότι δεν υπάρχουν και αδυναμίες και καθυστερήσεις και προβλήματα, αλλά αυτό που επαναλαμβάνω και το λέω με τον πλέον κατηγορηματικό τρόπο είναι ότι πριν απ΄ όλους και πάνω απ΄ όλους οι κάτοικοι των πληγεισών περιοχών που κατάλαβαν και ένοιωσαν την καταστροφή στο πετσί τους, έδειξαν ποια είναι η πλέον αξιόπιστη και συνεπής πολιτική δύναμη που μπορεί και τις ζημιές να αποκαταστήσει και το περιβάλλον να αποκαταστήσει και να ξαναδώσει στις περιοχές αυτές, το χρώμα, την ομορφιά, το κάλλος, τις δυνατότητες με τις οποίες τις προίκισε η ιστορία. Το ΠΑ.ΣΟ.Κ. προτείνει αυτά που προτείνει με τη βεβαιότητα ότι δεν θα κληθεί ποτέ να τα εφαρμόσει. Είμαι βέβαιος ότι οι αρμόδιοι Υπουργοί, όπως είπα και πριν, θα σκύψουν με θετικό τρόπο, με θετική προσέγγιση, πάνω από κάποιες προτάσεις που έχουν θετικό περιεχόμενο. Εγώ δεν θα το αρνηθώ. Μάλιστα, θέλω να σας πω ότι θα συγχαρώ και τους συναδέλφους του ΠΑ.ΣΟ.Κ., οι οποίοι δεν έχουν ασκήσει κυβερνητικά καθήκοντα και οι οποίοι κάθισαν και δούλεψαν γι’ αυτήν τη δουλειά. Σε πολλά σημεία είναι μία εποικοδομητική δουλειά και δεν πρέπει να είμαστε μικρόψυχοι στην πολιτική. Αλλά από την άλλη την πλευρά, θα τους πω να στρέψουν τα βέλη τους, όχι εναντίον της κυβερνήσεως, που αυτές τις εποικοδομητικές προτάσεις θα τις αναγνώσει και θα τις υιοθετήσει, προκειμένου το έργο, που είναι καλό, να γίνει ακόμη καλύτερο. Να στρέψουν τα βέλη τους προς τις κυβερνήσεις του κόμματός τους, που άλλα έλεγαν και άλλα έπρατταν, ή καλύτερα υπόσχοντο τα πάντα και έπρατταν ελάχιστα, ή σχεδόν μηδενικά.
       Με αυτήν τη λογική η Κυβέρνηση προχωρεί στο έργο της. Όπως σας είπα, καλοδεχούμενη η σημερινή συζήτηση και το δημοκρατικό σας καθήκον, ορθώς κάνετε και το ασκείτε, να ελέγχετε με τις διαδικασίες του κοινοβουλευτικού ελέγχου τη διαδικασία της εφαρμογής των κυβερνητικών αποφάσεων. Να είστε βέβαιοι ότι κάθε φορά που η Κυβέρνηση επιχειρεί με έργα, όχι με λόγια, με στοιχεία, να αποτυπώσει τα πρακτικά αποτελέσματα της πολιτικής της, τα αποτελέσματα αυτά της εφαρμοσμένης υπεύθυνης πολιτικής που ασκεί, θα είναι όλο και πλουσιότερα, όλο και πιο παραγωγικά για την πλήρη αποκατάσταση του ιστού, ανθρώπινου, οικιστικού και περιβαλλοντικού στις πληγείσες περιοχές.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού):  Κύριε Πρόεδρε, κυρίες και κύριοι συνάδελφοι, ομιλώ πρωτίστως ως πυρόπληκτος. Στο χωριό μου, το οποίο συνορεύει σχεδόν με το χωριό του προλαλήσαντα Κοινοβουλευτικού Εκπροσώπου της Νέας Δημοκρατίας, κάηκε. Ήμουν εκεί. Ήμουν εκεί την ώρα που καιγόταν το χωριό. Δεν υπήρχε κανένας κάτοικος, είχαν φύγει όλοι. Πώς είχαν φύγει; Ο σώζων εαυτό, σωθείτο. Δεν υπήρχε ένα πρόγραμμα εκκενώσεως στο χωριό. Αυτό είναι το πρώτο θέμα.
      Μάλιστα, ήταν και μία τραγικότατη στιγμή, γιατί όπως κατέβαινα για να πάω στο χωριό, εκείνη τη στιγμή καιγόταν το αυτοκίνητο με τους πέντε συγχωριανούς μου. Ήταν ένα δράμα να μην μπορείς να πλησιάσεις να βοηθήσεις. Δράμα σας λέω. Βρέθηκα σε ένα μεγάλο δίλημμα εκείνη την ώρα, γιατί κάηκε και το σπίτι το δικό μου και το σπίτι του πατέρα μου και των προγόνων μου, αλλά ταυτοχρόνως είχε αρχίσει να καίγεται και μία εκκλησία του Σωτήρος που είχα αναγείρει, εις εκπλήρωση ενός τάματος για το παιδί μου. Προτίμησα να σώσω την εκκλησία. 
      Αυτά είναι τα δραματικά περσινά γεγονότα που συνοδεύουν τις μνήμες μου και είναι ανεξίτηλες μνήμες που δεν νομίζω να φύγουν ποτέ από τη σκέψη, από τη συνείδηση, από τη μνήμη μου. 
     Φέτος, ένα χρόνο μετά, είχα πάει στην Εκκλησία του Σωτήρος, όπως σας είπα, και βρήκα τα κοντέινερς κύριε Πρόεδρε. Ένα χρόνο μετά, κοντέινερς. Ουδείς έχει σπίτι. Θυμάμαι τις δεσμεύσεις της κυβερνήσεως ότι θα έχουν άμεση στέγαση. Εάν πάτε όμως, μερικά χιλιόμετρα παραπέρα στην Ηλεία, οι Κύπριοι έφτιαξαν τα σπίτια που είχαν δεσμευτεί. Και δεν μας νίκησαν μόνο χθες στο ποδόσφαιρο –την ομάδα σας, κύριε Πρόεδρε- μας νίκησαν και στα έργα αυτά οι Κύπριοι. Εμείς, η Ελλάδα, στον τόπο μας, ανίκανοι. Έχουμε κοντέινερς. Θέλω να ελπίζω ότι δεν θα σπάσουμε το ρεκόρ από τους σεισμούς του 1999 όπου είναι ακόμα τα κοντέινερς στον Ταύρο. Ας ελπίσουμε ότι θα υπάρξει η πρόνοια, θα υπάρξει η δυνατότητα από αυτήν την Κυβέρνηση να μη σπάσει το ρεκόρ. 
     Η αλήθεια είναι ότι υπάρχει μία μεγάλη γραφειοκρατία. Εγώ, με ό,τι με συνοδεύει, εν πάση περιπτώσει, έχω βρει πολλά γραφειοκρατικά εμπόδια για το πώς θα βγει η άδεια, τι θα γίνει, ποιος θα το κάνει κ.λπ. Αυτά πρέπει να τα λάβει υπ' όψιν της η πολιτεία. Αλλά πώς να λυθούν, κύριε Πρόεδρε, όταν βλέπετε εδώ στην Αίθουσα τρεις διαφορετικούς Υπουργούς, Οικονομικών, Υ.ΠΕ.ΧΩ.Δ.Ε. και Αγροτικής Ανάπτυξης; Αυτό σημαίνει ότι εμπλέκονται και οι τρεις. 
     Δεν κάνατε το σωστό, αυτό που έκανε ο Ανδρέας Παπανδρέου το 1986 με τους σεισμούς της Καλαμάτας. Για όσο καιρό χρειαζόταν έκανε ένα Υπουργό σεισμών. Ένας να επιβλέπει. Έπρεπε, λοιπόν, να γίνει ένας Υπουργός για τις πυρόπληκτες περιοχές, που θα αναλάβει τα κονδύλια, θα κάνει την εκτέλεση και θα συντονίσει τη δουλειά. Εδώ εμπλέκονται τρεις Υπουργοί, ο ένας, ο άλλος, ο τρίτος, ο περιφερειάρχης, ο νομάρχης και πάει λέγοντας. Αυτή είναι η γραφειοκρατία. 
     Αν κάτι σας συνοδεύει είναι η έλλειψη πολιτικής φαντασίας, η έλλειψη παρέμβασης. Υπάρχει το προηγούμενο και έπρεπε να το ακολουθήσετε. Δηλαδή ένα Υπουργείο, να υπάρχει ένας άνθρωπος να απευθύνεται σε μία υπηρεσία. Τώρα, ο οποιοσδήποτε έχει πρόβλημα, αν έχει για το σπίτι του θα πάει στο ΥΠΕΧΩΔΕ, αν έχει ανάγκη να πάρει λεφτά θα πάει στο Υπουργείο Οικονομικών, αν έχει ανάγκη για τα βοσκοτόπια του θα πάει στο Υπουργείο Αγροτικής Ανάπτυξης. Ενώ εάν υπήρχε ένας φορέας –αυτό που σας λέει σήμερα το ΠΑ.ΣΟ.Κ. ως ανεξάρτητη αρχή- θα ήταν πολύ πιο εύκολο να γίνει ένα Υπουργείο. Μόλις έγινε κυβέρνηση, στις είκοσι μέρες η Νέα Δημοκρατία να κάνει Υπουργείο Πυρόπληκτων περιοχών, χωρίς να έχουμε ανώνυμες εταιρείες, να βρεθεί και το προσωπικό και θα τελείωνε η υπόθεση. Θα είχαμε ένα φορέα να λύσει το θέμα. Τώρα δεν γίνεται τίποτα. 
     Δεν έχω καμία αμφιβολία ότι η πρωτοβουλία του ΠΑ.ΣΟ.Κ. είναι μία πρωτοβουλία μέσα στα πλαίσια της καλύτερης αντιμετώπισης των πραγμάτων από ό,τι είναι σήμερα, αλλά όχι ιδανική. Χαιρόμαστε δε εμείς που υιοθέτησαν και κάποιες από τις προτάσεις που είχαμε κάνει τότε για το 10% των κομμάτων και μπράβο τους που τα καλά τα αποδέχονται. Πάμε όμως στο υπαρκτό σήμερα. Τι έχει γίνει; Για ποιο πράγμα είναι περήφανη η Κυβέρνηση; 
     Εγώ αύριο πηγαίνω περιοδεία και στο Νομό Ηλείας και στο Νομό Αρκαδίας. Θα ήθελα, με πολύ χαρά να ερχόταν ένας Υπουργός να πάμε παρέα, χωρίς πολιτικές φανφάρες και κάμερες και να δούμε τι βγήκε, τι έγινε. Να του δείξω εγώ τι δεν έχει γίνει και να μου δείξει και εκείνος τι έχει γίνει. Γιατί δεν έχει γίνει τίποτα. 
     Σήμερα, εγώ περίμενα να μας πουν ότι από τα τόσα κατεστραμμένα σπίτια έχουν γίνει τα 4/5 ή τα 3/5 ή τα μισά. Σ΄ ένα ολόκληρο χωριό, το δικό μου, ούτε ένα σπίτι. Κοντέινερς υπάρχουν στην πλατεία, χειμώνα-καλοκαίρι. Μέχρι πότε και γιατί; Γιατί αυτή η αδυναμία και η ανικανότητα; Δεν μπορεί να μην έχετε διάθεση. Δεν μπορεί εμείς ή το ΠΑ.ΣΟ.Κ. να έχουμε μεγαλύτερη διάθεση από σας. Την ίδια διάθεση έχετε και εσείς. Τι είναι αυτό που σας συνοδεύει; Σας συνοδεύει η ανικανότητα. Και πέρα από την ανικανότητα, που, εν πάση περιπτώσει, κάποιος δεν είναι υποχρεωμένος να είναι ικανός για όλα, σας συνοδεύει και ολίγον τι η πονηριά. Αυτό κατατίθεται. Το είπε και ο αξιότιμος Αρχηγός της Αξιωματικής Αντιπολίτευσης για τα Ολυμπιακά Ακίνητα. 
      Ξαφνικά πήγαν σε μια Μονή. Το πρώτο ερώτημα γιατί σε αυτήν τη Μονή και όχι σε κάποια άλλη Μονή. Το ξέρετε όλοι σας. Δεν κομίζω γλαύκα. Γνωρίζετε πάρα πολύ καλά γιατί, επειδή ο Πρωθυπουργεύων έχει στενότατες σχέσεις, πνευματικές και δεν ξέρω τι άλλες, με αυτήν τη Μονή. Για όνομα του Θεού! Έλεος! Είναι τόσες Μονές, γιατί αυτή; Γιατί με αυτά που κάνατε, με αυτά που πράττετε και με αυτά που αποκαλύπτονται σήμερα και ακούω σε όλα τα ραδιόφωνα μειώνεται το κύρος της Μονής του Αγίου Όρους. Είναι «βαλτοπέδιον» πλέον με αυτά τα οποία κάνετε. Είναι ένας βάλτος αυτός στον οποίο πέσατε. Γιατί; Για προσωπικά, ιδιωτικά οφέλη, για ιδιοτέλεια. Είναι δυνατόν; Πώς να περιμένει ο άλλος, ο άστεγος στην Ποταμιά, στη Φαλαισία στην Αρτέμιδα, στη Ζαχάρω, στην Ηλεία, στην Εύβοια, πώς να περιμένει από εσάς αποτέλεσμα, όταν διαπιστώνει ότι μέσα σ’ αυτόν τον χρόνο υπήρξατε ανίκανοι να του φτιάξετε το σπίτι των δυο δωματίων, ενώ υπήρξατε ικανοί για τα ομόλογα, για τη «SIEMENS», για τα σκάνδαλα του Υπουργείου Πολιτισμού και τελευταίως για την άγονη γραμμή. Αυτό σας συνοδεύει, μια άγονη γραμμή. 
      Μεγάλα τα παράπονα των πολιτών σε όλη τη χώρα. Παράπονα για την ανικανότητά σας, την οποία σας είπα, παράπονα για τις μίζες, οι οποίες έχουν γίνει κανόνας δυστυχώς και συγκαλύπτονται με τον τρόπο που συγκαλύπτονται και βεβαίως και παράπονα γι’ αυτήν την οικονομική πολιτική την οποία βγάζετε, φόρους επί φόρων. Και αυτό τι καταδεικνύει; Επίσης ανικανότητα. Όταν μέσα σε αυτήν την Αίθουσα στον προϋπολογισμό λέγαμε ότι δεν μπορεί αυτός ο προϋπολογισμός να βγει πέρα, ενθυμούμε την αντίδραση του κυβερνώντος κόμματος και σχόλια που ακούστηκαν σε αυτήν την κατηγορηματική φράση «δεν βγαίνει πέρα». Να που δεν βγαίνει πέρα. Τι είναι αυτό; Ανικανότητα. Και τα ρίχνετε όλα στη διεθνή κατάσταση και στην εισαγομένη κρίση. Η μόνη χώρα είμαστε; Πώς οι άλλες χώρες μπόρεσαν και προσπερνούν και προσπέρασαν την κρίση; Ο δικός μας αγρότης πληρώνει ακριβά τα λιπάσματα, ο δικός μας αγρότης δεν μπορεί να πουλήσει τα προϊόντα του, ο δικός μας αγρότης δεν έχει καν αποθήκη να τα βάλει μέσα γιατί έχει καεί. 
      Και ακριβώς επειδή αυτή η ανικανότητα είναι ο γνώμονάς σας χειροκροτήσατε αυτές τις ημέρες τον Πρόεδρο της Γαλλίας τον κ. Σαρκοζί με την Μεσογειακή Ένωση και δεν καταλάβατε τι σημαίνει αυτό. Είναι νεκροταφείο για τους αγρότες. Ο κ. Σαρκοζί τους έκανε για δικούς του λόγους, γιατί ήθελε να βάλει από το παράθυρο μέσα κάποιες χώρες στην Ευρωπαϊκή Ένωση για λόγους που εκείνος έκρινε και δεν θα βάλω σήμερα εδώ πάνω στην κουβέντα μας. Αλλά μπαίνοντας αυτές οι χώρες έχουν τα ίδια προϊόντα με μας. Και ερωτώ τον αξιότιμο Υπουργό Αγροτικής Ανάπτυξης, του οποίου τις ευαισθησίες τις ξέρω: Πώς θα πουλήσει καπνό; Πώς θα πουλήσει βαμβάκι; Πώς θα πουλήσει λάδι; Πώς; Και χειροκροτείτε που μπάζουμε, λοιπόν, όλες αυτές τις χώρες με ομοειδή προϊόντα παραγωγής μέσα και χειροκροτείτε που βάζουμε το ΝΑΤΟ μέσα σε αυτήν την εύφλεκτη περιοχή , γιατί περί αυτού πρόκειται, καταλάβετε. Από τη στιγμή που συνδέεται η Μεσογειακή Ένωση με την Ευρωπαϊκή Ένωση σημαίνει ότι μπαίνει το ΝΑΤΟ μέχρι εκεί, άρα και η Ελλάδα. Αυτό, λοιπόν, που σας συνοδεύει είναι η ανικανότητα να εκτελέσετε ένα έργο, αλλά και να διυλίσετε μία πολιτική. 
      Η αδυναμία σας είναι πασιφανής. Δεν μπορείτε να παράγετε πολιτική. Δεν μπορείτε να διεκπεραιώσετε μία υπόθεση. Το γιατί είναι εμφανές. Αυτό το οποίο διαπιστώνουμε είναι ότι το μόνο που μπορεί να παράγει αυτή η Κυβέρνηση είναι αντάρτες στην Κοινοβουλευτική Ομάδα.
Προχθές ένας δημοσιογράφος τους μέτραγε και τους βρήκε περίπου το 1/3 της Κοινοβουλευτικής Ομάδας σας. Είσαστε υπό ομηρεία και γι’ αυτό δεν προχωράει τίποτα. Και αν θέλετε να προσφέρετε μία υπηρεσία εις τον τόπο, τώρα που κλείνει ο χρόνος και δεν έχετε το φόβο της υπηρεσιακής Κυβέρνησης, πηγαίνετε σε εκλογές. Να αναλάβει τις ευθύνες ο ελληνικός λαός, να αλλάξει η κυβέρνηση, γιατί αυτή η Κυβέρνηση δεν έχει να του προσφέρει τίποτα, όπως δεν προσέφερε τίποτα για έναν χρόνο στους πυρόπληκτους κι όπως δεν προσφέρει καμμία ελπίδα με την οικονομική της πολιτική, γιατί οι φτωχοί γίνονται φτωχότεροι και οι αδύνατοι αδυνατότεροι, γιατί δεν μπορείτε να αντιμετωπίσετε τα προβλήματα, δεν μπορείτε να αντιμετωπίσετε τα καρτέλ, δεν μπορείτε να αντιμετωπίσετε τις τράπεζες, δεν μπορείτε να αντιμετωπίσετε το κεφάλαιο.
      Κύριοι παραιτηθείτε, για να προσφέρετε υπηρεσία!
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Πρόεδρε.
      Το λόγο έχει ο συνάδελφός μας της Νέας Δημοκρατίας, από την Αχαΐα, κ. Νικόλαος Παπαδημάτος. 
      ΝΙΚΟΛΑΟΣ ΠΑΠΑΔΗΜΑΤΟΣ: Ευχαριστώ, κύριε Πρόεδρε. 
      Αγαπητοί συνάδελφοι, κατ΄αρχάς αισθάνομαι την ανάγκη να χαιρετίσω την προσπάθεια του ΠΑ.ΣΟ.Κ. για την κατάθεση νόμου για τις πυρόπληκτες περιοχές. Εύχομαι αυτό να συνεχιστεί και στο μέλλον και παράλληλα εύχομαι να στοχεύουν στην εξυπηρέτηση και στην επίλυση των προβλημάτων κι όχι να είναι κινήσεις εντυπωσιασμού ή μικροκομματικής σκοπιμότητας. Δυστυχώς από τις τοποθετήσεις ορισμένων συναδέλφων της Αντιπολίτευσης βγάζω το συμπέρασμα ότι ισχύει το δεύτερο.
      Θα περίμενα παράλληλα με την κατάθεση του σχεδίου νόμου να κατατεθούν και τα μέτρα που είχαν ληφθεί το 2000 για την Αιγιάλεια όταν τότε είχαμε πυρκαγιές μεγαλύτερης έκτασης και με πολύ περισσότερες ζημιές απ’ αυτές που έχουμε σήμερα. Έτσι θα μπορούσαμε να φωτιστούμε κι εμείς σήμερα και θα ήταν οδηγός εκείνα τα μέτρα για τα μέτρα που θα παίρναμε κι εμείς στις προηγούμενες αλλά και στις επόμενες, απευκταίες, καταστροφές. 
      Είναι γεγονός ότι έναν χρόνο πριν στις πυρκαγιές πρώτα της Αιγιάλειας και μετά της Ηλείας όποιος γινόταν κοινωνός του προβλήματος διαπίστωνε ότι η πρώτη προσέγγιση ήταν οργή, πίκρα και απέραντη θλίψη βλέποντας ένα τοπίο ολικής καταστροφής και γνωρίζοντας εκ των προτέρων μέσα από τις γενικότερες εγκυκλοπαιδικές γνώσεις ότι η επούλωση αυτών των πληγών δεν επρόκειτο να έρθει από τη μία μέρα στην άλλη. Ο αριθμός των νεκρών ήταν μεγάλος και οι καταστροφές πλήρεις, σ’ όλο το εύρος του ζωικού και φυτικού βασιλείου. 
      Από την άλλη πλευρά μπροστά σ’ αυτήν την καταστροφή υπήρχε ένα χαρούμενο στίγμα, το ότι είδαμε για πρώτη φορά αντανακλαστικά πολιτείας πρωτόγνωρα σε σχέση με το παρελθόν. Ήσαν αυτά πρωτόγνωρα και αντικειμενικά, σε μια ευνομούμενη και καλά δομημένη πολιτεία και συγκριτικά με το παρελθόν και σε σχέση με το μέλλον και με τις ιδανικές καταστάσεις; Σε σχέση με αυτό που θα έπρεπε να λειτουργεί σε μια πολιτεία, με τους κανόνες και τις δομές της, σ’ ένα κράτος με οργανωμένες υπηρεσίες σίγουρα δεν είναι εκείνο που ικανοποιεί ένα μέσο πολίτη. Υπήρξαν ελλείμματα και σ’ αυτά τα ελλείμματα, τα οποία πιστεύω και εύχομαι να μην υπάρξουν και στο μέλλον αλλά που σίγουρα  ήταν πολύ λιγότερα απ΄ ό,τι στο παρελθόν, υπήρξε μια πολιτεία η οποία προσπαθούσε κάθε  φορά να τα επιλύσει. Κι αυτή η προσπάθεια επίλυσης γινόταν κυρίως από τα κυβερνητικά στελέχη και τον κυβερνητικό μηχανισμό και απέναντί μας είχαμε μονίμως μια στείρα αντιπαράθεση, μια μόνιμη γκρίνια και μια προτροπή μονίμως για να κάνουμε κάτι. Μόλις βρισκόταν η λύση δεν ήταν ικανοποιητική. Δεν μπορεί να συνεχίσουμε και πάνω στις καταστροφές να λειτουργούμε με το μαύρο –άσπρο. Δεν είναι αντικείμενο αντιπολίτευσης και αποκόμισης μικροκομματικών οφελών τέτοιας μορφής εθνική συμφορά.
      Πέρυσι κάποιοι μπορεί και να χαίρονταν στα αποκαΐδια και στους νεκρούς. Βλέπω ότι φέτος δυστυχώς κάποιοι χαίρονται πάνω στη χλόη και στα φυντάνια των οπωροκηπευτικών. Εάν νομίζουν ότι μπορεί να συνεχίσουν τέτοιας μορφής αντιπολίτευση πάνω σε τέτοιας μορφής εθνικές συμφορές ας το κάνουν. Εμείς ούτε θα αντιπαρατεθούμε μαζί τους ούτε θα επικαλεστούμε δικές τους πολιτικές και κυβερνητικές συμπεριφορές σε αντίστοιχες καταστροφές του παρελθόντος. Δεν είναι ότι τις έχουμε ξεχάσει, αλλά δεν είναι οι στιγμές τώρα για να τις επικαλεστούμε, γιατί πρέπει να προχωρήσουμε μπροστά. 
      Νομίζω, λοιπόν, ότι για άλλη μία φορά ο κλήρος πέφτει στη Νέα Δημοκρατία και στην Κυβέρνησή της να πάμε μπροστά. Είναι γεγονός ότι μέτρα πάρθηκαν, έχουν δημιουργηθεί ενστάσεις, έχουν δημιουργηθεί πικρίες. Πρέπει αυτά τα μέτρα να υλοποιηθούν σε βάθος και σε εύρος, αλλά παράλληλα, πρέπει και ήρθε η ώρα να τολμήσουμε για το μεγάλο άλμα, αυτό που ο ίδιος ο Πρωθυπουργός είπε και ο Υπουργός, ο κ. Παυλόπουλος, αλλά που είναι και κοινός τόπος πολλών Βουλευτών απ΄ όλα τα κόμματα στην περιοχή μας, ότι πρέπει επιτέλους να γίνει ένας ενιαίος σχεδιασμός ανάπτυξης, κυρίως αυτών των δύο νομών και μακάρι αυτός ο σχεδιασμός ανάπτυξης να ακολουθήσει και για τους άλλους νομούς της Πελοποννήσου.
      Οι καταστροφές είναι σ΄ αυτήν τη φάση, βραχυπρόθεσμα, μη αναστρέψιμες, χρειάζονται χρόνια για να αποκατασταθούν από το περιβάλλον έως ο ομαλός τρόπος ζωής της τοπικής κοινωνίας. Νομίζω ότι ήρθε η ώρα να μπορέσει αυτή η περιοχή να μπει σε μία αναπτυξιακή τροχιά. Πρέπει αυτό που δεσμευτήκαμε να γίνει πράξη, οι υποδομές πρέπει να γίνουν με μεγαλύτερη ταχύτητα και το εθνικό οδικό δίκτυο και τα λιμάνια μας και το αεροδρόμιο και οι υποδομές στην Ολυμπία και παράλληλα, έργα αρδευτικά, ώστε, αφού φτιαχτούν οι υποδομές, να μπορέσει αυτή η περιοχή να αποτελέσει ένα διεθνούς εμβέλειας οικονομικό, πολιτιστικό, αλλά και από πλευράς αγροτοτουρισμού, κέντρο.
      Νομίζω ότι μπορούμε να τα καταφέρουμε και μπορούμε να το κάνουμε και προς αυτήν την κατεύθυνση είναι χρήσιμη, θεμιτή και καλοδεχούμενη κάθε ειλικρινής συμβολή οποιουδήποτε, σε οποιοδήποτε κόμμα κι αν ανήκει και σε οποιοδήποτε φορέα.
      Νομίζω ότι στην περιοχή έχει διαμορφωθεί ένα τέτοιο κλίμα. Μπορούμε να τα καταφέρουμε, από εμάς εξαρτάται. Η πολιτική βούληση υπάρχει, η γνώσις υπάρχει. Ας σταματήσει λίγο και αυτή η μιζέρια και η στείρα αντιπολίτευση, που όλα είναι μαύρο. Ας τα δουν, έστω σε πρώτη φάση, γκρίζα μέχρι να τα δουν άσπρα, όπως τα βλέπουμε εμείς, για να προχωρήσουμε, ώστε να είμαστε υπερήφανοι ότι επιτέλους, μέσα από μια καταστροφή αναγεννήθηκε και αναδημιουργήθηκε ένας τόπος που έχει σαν κοιτίδα του την Ολυμπία.
      Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ενδιαφέρουσες οι χρωματολογικές περιπλανήσεις σας, κύριε συνάδελφε.
      Το λόγο έχει ο Βουλευτής του ΠΑ.ΣΟ.Κ. στο Νομό Λάρισας, ο κ. Έξαρχος.
      Ορίστε, κύριε Έξαρχε.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Πρόεδρε, όποια προσπάθεια γίνεται -και νομίζω ότι ήταν ατυχής η προσπάθεια του συναδέλφου που προηγήθηκε να συγκριθεί το μέγεθος της καταστροφής του προηγούμενου έτους με ανάλογες καταστροφές στο παρελθόν- είναι ατυχέστατη. Διότι εδώ μιλάμε για δεκάδες θύματα, μιλάμε για τεράστιες εκτάσεις και δασικές και καλλιεργούμενες που κάηκαν, για μεγάλες καταστροφές στις επιχειρήσεις, για μεγάλη καταστροφή στο περιβάλλον, για μεγάλη καταστροφή στην πολιτιστική κληρονομιά και την ιστορία μας.
      Κι εμείς πήραμε πρωτοβουλία ευθύνης και ευαισθησίας καταθέτοντας την πρόταση νόμου. Εμείς διαπιστώσαμε επί ένα χρόνο ότι τα όποια μέτρα πήρε η Κυβέρνηση ήταν αποσπασματικά και σε κάθε περίπτωση αναποτελεσματικά. Αποδείχτηκε ότι οι προεκλογικές υποσχέσεις ήταν υποσχέσεις που δεν είχαν αντίκρισμα, ήταν υποσχέσεις που έμεναν στα χαρτιά.
      Θα μπορούσα να μιλάω πάρα πολύ ώρα για το τι δεν έχει γίνει, για τις επιχειρήσεις, για τον αγροτικό τομέα, για τις υποδομές, για τα δάση, αλλά νομίζω ότι η πιο τρανή απόδειξη ότι ο απολογισμός είναι ελαχιστότατος είναι ότι ο κύριος Πρωθυπουργός επισκέφθηκε την περιοχή πριν λίγο καιρό και δεν θεώρησε απαραίτητο να κάνει έναν απολογισμό. Είναι λογικό ότι βρισκόταν σε πολύ δύσκολη θέση. Δεν μπορούσε να κοιτάξει στα μάτια τους κατοίκους της Ηλείας ο κύριος Πρωθυπουργός, όπως δεν μπορεί να κοιτάξει στα μάτια τους πυρόπληκτους και των άλλων Νομών, της Αχαΐας, της Μεσσηνίας, της Αρκαδίας, της Κορινθίας, της Εύβοιας, της Χαλκιδικής. Ειδικά στην περίπτωση της Πελοποννήσου, που ήταν προεκλογική περίοδος τότε, όλοι οι Υπουργοί έτρεχαν σχεδόν κάθε ημέρα να παρουσιάσουν προτάσεις και μέτρα. Και τώρα που είναι η ώρα του απολογισμού, δυστυχώς ο απολογισμός δεν υπάρχει.
      Και θέλω να απαντήσω. Λείπει ο Υφυπουργός Οικονομικών από την Αίθουσα. Μας είπε ότι δεν είναι κοστολογημένη και γιατί δεν υπάρχουν στελέχη και έκανε και προσωπικές αναφορές φωτογραφικές η πρόταση. 
      Μα, κύριε Υπουργέ, όταν εμείς λέμε πολύ συγκεκριμένα ότι για την αναγέννηση της υπαίθρου θα πρέπει να λειτουργήσουμε με βάση τα στοιχεία του Ο.Σ.Δ.Ε. ποιος δικαιούται αποζημίωση ή όχι, όταν ακόμη και με την υπουργική απόφαση που έχετε εκδώσει δεν γνωρίζουμε –ένα χρόνο μετά- ποιος θα πάρει αποζημίωση ή όχι, τι κοστολόγηση ακριβή ζητάτε από το κόμμα της Αξιωματικής Αντιπολίτευσης;
      Εμείς περιμέναμε, παρά το γεγονός ότι είχαμε ανακοινώσει τα μέτρα, να προχωρήσει η εκτίμηση των ζημιών. Η εκτίμηση των ζημιών δεν έχει ολοκληρωθεί καν ένα χρόνο μετά. Περιμέναμε να μας πείτε πώς θα δώσετε τις αποζημιώσεις στις αγροτικές επιχειρήσεις και στις εγκαταστάσεις που έχουν καταστραφεί. Και αυτό δεν υπάρχει. Περιμέναμε να μας πείτε τι θα κάνετε για τη στήριξη των κτηνοτρόφων.
      Εμείς, λοιπόν, για όλα αυτά έχουμε πει και λέμε πολύ συγκεκριμένα πράγματα στην πρόταση νόμου. Σας έχουμε πει ότι πρέπει να δοθεί ένα εγγυημένο εισόδημα σε όλους τους πυρόπληκτους, για να μπορέσουν να παραμείνουν στον τόπο τους. Γιατί έχουμε ξεκαθαρίσει από την αρχή ότι ο βασικός στόχος του προγράμματος που προτείνουμε είναι όχι απλώς να παραμείνουν οι πυρόπληκτοι στον τόπο τους, αλλά να αναβαθμίσουμε και την αγροτική παραγωγή, να τη βάλουμε σε νέα βάση, με νέα οργάνωση, με πρότυπη στήριξη και επιστημονική. 
      Γι’ αυτό μιλούμε και για το δίκτυο της επιστημονικής στήριξης που πρέπει να υπάρξει στην περιοχή. Γι’ αυτό μιλούμε για την ανάγκη χρηματοδότησης των ζωοτροφών όχι απλώς για ένα έτος, αλλά για τρία έτη, με κάλυψη του 100% της δαπάνης –διότι βεβαίως πρέπει να υπολογίσουμε και το οικονομικό κόστος- το πρώτο έτος, 50% το δεύτερο έτος και 25% το τρίτο έτος. Γιατί; Διότι θα προχωρά και η προσπάθεια ανασύστασης των βοσκοτόπων. 
      Αυτό το μέτρο, εκτός από μέτρο στήριξης και κατανόησης της δύσκολης θέσης των κτηνοτρόφων, είναι μέτρο και προστασίας του περιβάλλοντος. Το ξέρετε κι εσείς, κύριε Υφυπουργέ, ότι όταν ο κτηνοτρόφος δεν μπορεί να επιβιώσει, μπαίνει στον πειρασμό να πάει να βοσκήσει τα ζώα του στα καμένα. Τι θα κάνει; Δεν το υιοθετούμε, αλλά αναφέρουμε στην Αίθουσα της Βουλής αυτό που μπορεί να συμβεί και είναι ένας πειρασμός που μπορεί να γίνει στην πράξη. 
      Γι’ αυτό το μέτρο της χρηματοδότησης των ζωοτροφών είναι μέτρο και στήριξης των κτηνοτρόφων –το επαναλαμβάνω- αλλά και φιλοπεριβαλλοντικό.
      Εμείς είπαμε το εξής απλό, με βάση την εμπειρία μας πάλι, ότι δηλαδή σε περιπτώσεις πολύ μεγάλων καταστροφών, όπως η συγκεκριμένη, επειδή υπάρχουν συναρμοδιότητες, επειδή υπάρχουν επικαλύψεις αρμοδιοτήτων, επειδή εμπλέκονται πολλοί φορείς και στην εκτίμηση των ζημιών και στην αποκατάσταση, η πρότασή μας είναι σαφής: μία ενιαία δομή κατά το πρότυπο της διοργάνωσης των Ολυμπιακών Αγώνων.
      Έτσι θα μπορεί ο πυρόπληκτος, σε ό,τι έχει να κάνει με το σπίτι του και την αποκατάστασή του, να πηγαίνει σε μια συγκεκριμένη υπηρεσία. Σε ό,τι έχει να κάνει με την αποζημίωσή του, να πηγαίνει στην ίδια υπηρεσία, όπως και σε ό,τι αφορά την επιχείρησή του, μια υπηρεσία στην οποία θα συγκεντρωθεί και το σύνολο των πόρων. 
      Διότι τώρα αν σας ρωτήσω –έφυγε ο κύριος Υπουργός Οικονομικών- πόσα λεφτά έχει διαθέσει η Κυβέρνηση μέχρι τώρα και πόσα θα διαθέσει συνολικά, δεν είναι σε θέση να μου απαντήσει, είμαι βέβαιος. Όπως δεν ήταν σε θέση και ο κ. Μολυβιάτης που τον επισκεφθήκαμε να πει πώς θα διαχειριστεί τα λεφτά του Ταμείου Αλληλεγγύης, για το οποίο έχει την ευθύνη. 
      Άρα, λοιπόν, η πρότασή μας είναι μελετημένη πολύ καλά, είναι συγκροτημένη και είναι μια πρόταση ευαισθησίας και ευθύνης. Και αν θέλετε, μπορεί στις μέρες μας οι λέξεις να έχουν χάσει το νόημά τους, αλλά είναι και οραματική η πρότασή μας.
      Γι’ αυτό, λοιπόν, σας καλώ να την αποδεχθείτε, να την υιοθετήσετε, διότι έτσι θεωρώ ότι πιο γρήγορα, πιο αποτελεσματικά, πιο έγκαιρα θα υπάρξουν όλα αυτά τα μέτρα που χρειάζονται για να υποστηριχθεί μία περιοχή. Και δεν θα περάσουν άλλον ένα χειμώνα στα κοντέινερς οι κάτοικοι της περιοχής ούτε θα περάσουν μία περίοδο ανασφάλειας και αβεβαιότητας οι αγρότες και οι κτηνοτρόφοι της περιοχής. Και δεν θα περάσει η περιοχή τον κίνδυνο πλημμυρικών φαινομένων που μπορεί να υπάρξουν το χειμώνα.
      Γι’ αυτό σας καλώ να υπερψηφίσετε την πρότασή μας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Ευχαριστώ και εγώ.
      Το λόγο έχει ζητήσει ο Υφυπουργός κ. Κιλτίδης.
      Ορίστε, κύριε Κιλτίδη, έχετε το λόγο. 
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
    Αγαπητοί συνάδελφοι, ειλικρινά πιστεύω ότι γίνεται μια γόνιμη συζήτηση, όπως έγινε και στην επιτροπή. Κανένας δεν μπορεί να ακυρώσει προτάσεις οι οποίες θα μπορούσαν να ληφθούν σοβαρώς υπ' όψιν και να υλοποιηθούν, ούτε βεβαίως να μηδενίζει την προσπάθεια η οποία έχει καταβληθεί.
    Θα θυμίσω για πολλοστή φορά σ’ αυτήν την Αίθουσα ότι μιλούμε με κανόνες καταστροφής, μιλούμε για ένα γεγονός καταστροφής. Είχα την ατυχή ευκαιρία σ’ αυτήν την Αίθουσα πολλές φορές για δέκα μήνες να αναφερθώ στο θέμα των πυρόπληκτων περιοχών, ως ασκών τη δασική πολιτική στο Υπουργείο Αγροτικής Ανάπτυξης και Τροφίμων.
    Πρώτον, δεν τους ξεχάσαμε. Και δεν μιλάω σε πρώτο πρόσωπο μόνο, αλλά επειδή αναφέρομαι προσωπικά ενώπιον σας, θα πω ότι έχω καταστεί κάτοικος της Πελοποννήσου. Τη δε Ηλεία –και βλέπω το φίλο μου νεαρό συνάδελφο- την έχω επισκεφθεί επτά φορές σε δέκα μήνες, με ό,τι μπορεί να σημαίνει αυτό και όσο μπορεί να αποδώσει έργο.
    Το αντιδιαβρωτικό και αντιπλημμυρικό έργο που έγινε, αγαπητοί συνάδελφοι, στις πυρόπληκτες περιοχές δεν ξανάγινε στην οικουμένη ολόκληρη, σε παγκόσμιο επίπεδο, σε αναλογία εκτάσεως, ποτέ στην ιστορία. Έχω συναναστραφεί και έχω δεχθεί όλες τις διεθνείς αντιπροσωπείες που μας επισκέφθηκαν δείχνοντας την ευαισθησία τους, αντιπροσωπείες των Ηνωμένων Πολιτειών της Αμερικής τουλάχιστον τρεις φορές, τη γαλλική αντιπροσωπεία τουλάχιστον πέντε φορές, την τσέχικη, την ιταλική, την πολωνική, τη βαυαρική αντιπροσωπεία τελευταία. Έχουν μείνει έκπληκτοι και δεν χρειαζόταν προφανώς ούτε η αρθρογραφία έγκριτων επιστημόνων που τελευταία είδαν και το φως της δημοσιότητας, ότι υπήρξε υπερβολή στην αντιδιάβρωση και αντιπλημμυρική, κατά τη δασική αντίληψη, προστασία. 
    Δεν μπορούν να προσμετρηθούν τα εκατομμύρια ευρώ τα οποία ξοδεύτηκαν. Είναι άνω των 25.000.000 ευρώ μόνο για αντιπλημμυρική, δασικής αντιλήψεως και αντιδιαβρωτική πολιτική. Έγινε και σε μέρη που πιθανόν δεν χρειαζόταν να γίνει, παρά τις αντιθέσεις, αν το θέλετε, και των επιστημόνων της δασολογικής επιστήμης, γιατί η φυσική αναγέννηση προφανώς είναι αυτή που θα φέρει το ποθητό αποτέλεσμα. Και είναι ξεκάθαρο αυτό. Υποβοηθούμε τη φυσική αναγέννηση κατά βάση, πλην διπλοκαμένων περιοχών, πλην βραχωδών περιοχών ή απόκρημνων εκτάσεων. Και είχα την τύχη με το συνάδελφο να επισκεφθώ τουλάχιστον δυο φορές την Αιγιαλεία. Έτσι έχουν τα πράγματα. Είναι ξεκάθαρο αυτό.
    Σε ό,τι αφορά την πρόταση, θέλω να πω, όπως είπα και στην επιτροπή, ότι προσωπικώς είμαι υπέρ των σταθερών δομών του κράτους. Είχα την τύχη εκεί να σας υπενθυμίσω ότι αναγνωρίζω, μετά από δέκα χρόνια εφαρμογής του διοικητικού μέτρου της ύπαρξης της Πολιτικής Προστασίας, ότι η πατρίδα μας, η πολιτεία διαχρονικά και διακομματικά, έχει πλέον μια υπηρεσία που έχει εμπειρία, την Πολιτική Προστασία. Υπάρχουν και άλλες δομές, όπως ο ΕΛ.Γ.Α.. Υπάρχει η Ευρωπαϊκή Ένωση. Όλα αυτά που συζητάμε για την αποκατάσταση, τα εκατοντάδες εκατομμύρια ευρώ τα οποία στο βάθος του χρόνου θα δοθούν, προέρχονται από την έγκριση του προγράμματος Π.Σ.Ε.Α. η οποία και έγινε για πρώτη φορά εντός δυόμισι μηνών. Και ευχαριστούμε ιδιαίτερα τους εταίρους μας στην Ευρωπαϊκή Ένωση και όσους συνέδραμαν ούτως ώστε να επιταχυνθούν οι διαδικασίες. Γιατί ξέρετε καλύτερα από εμένα ότι αυτού του είδους τα προγράμματα, στην καλύτερη των περιπτώσεων, έκαναν δυο έτη για να εγκριθούν. Και εγκρίθηκε μέσα σε δυόμισι μήνες.
    Επομένως αυτού του είδους η πρόταση υπενθυμίζει σε πολλά της άρθρα αυτά τα οποία ήδη στη δομή της πολιτείας υπάρχουν. Υπάρχει η διαδικασία της Πολιτικής Προστασίας, υπάρχουν οι κατασταλτικοί θεματοφύλακες, όλες οι υπηρεσίες οι γνωστές, από την Ελληνική Αστυνομία, από την Πυροσβεστική, κ.λπ.. Υπάρχει η Δασική Υπηρεσία η οποία και τα τελευταία είκοσι χρόνια γνωρίζουμε όλοι ότι δεν βρέθηκε στην καλύτερή της στελεχιακή κατάσταση.
    (Στο σημείο αυτό την Προεδρική Έδρα καταλαμβάνει η Β΄Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ) 
    	Δεν ήρθαμε εδώ για να κρύψουμε κάτι, ήρθαμε για να αναδείξουμε και να αναδείξουμε προπάντων όχι ζητήματα αλλά λύσεις σε αυτά τα ζητήματα. Έτσι, δεν θέλω ειλικρινά διότι το έχω κάνει πολλές φορές μέσα σε αυτήν την Αίθουσα, να θυμίσω πράγματα τα οποία έχω υποστηρίξει και έχουν γίνει. Θα προσπαθήσω να περιοριστώ έτσι επ’ ολίγον στο συγκεκριμένο άρθρο, στο άρθρο 5 της προτάσεως που έχετε υποβάλει και με την πιο καλοπροαίρετη προσέγγιση. 
    Είπε πριν από λίγο ο καλός συνάδελφος κ. Έξαρχος για το θέμα των βοσκοτόπων, της βοσκής. Ο ομιλών από τη πρώτη ημέρα που επισκέφθηκα τις πυρόπληκτες περιοχές είπα ότι το μείζον και πραγματικό πρόβλημα με κανόνες καταστροφής είναι οι ζωοτροφές. Όλα τα άλλα πλην των ψυχών και των ανθρώπων θα αποκατασταθούν και αν το θέλετε υπάρχει και η πολυτέλεια του χρόνου. Και κατέβαλα προσπάθειες αυτό το χρονικό διάστημα γιατί δυστυχώς με λαϊκισμούς, όχι απαραίτητα προερχομένους μέσα απ’ αυτήν την Αίθουσα, αλλά και έξωθεν της Αιθούσης αυτής, από ουσία ενδιαφερομένους ή υποκριτικά προσεγγίζοντες θέματα που έχουν να κάνουν με πληγέντες και πυρόπληκτες περιοχές, έχουν αναδεχθεί ζητήματα με τα οποία δεν έπρεπε ποτέ η πολιτεία να ασχοληθεί. Και θα αναφερθώ σ΄ ένα παράδειγμα. 
    Έδωσε 25.000.000 η πολιτεία για αντιδιαβρωτικά έργα και υπολείπονται τότε 3.000.000 και κάτι και δόθηκαν από το Ταμείο Ειδικών Εκτάκτων Αναγκών. Αμέσως ξέσπασε θύελλα ότι κάποιοι κλέβουν τα λεφτά από τους ανθρώπους. Δηλαδή μονοσήμαντα αναδείχθηκε ως θέμα ειδικής έκτακτης ανάγκης μόνο η κατοικία. Δεν είναι έτσι αγαπητοί συνάδελφοι. Αν δεν υπάρχουν τα αντιδιαβρωτικά έργα θα υπάρχει έδαφος για να υπάρξουν οι πολίτες; Αν δεν υπάρχουν τα αντιπλημμυρικά έργα και τα δασικής αντιλήψεως αλλά και τα σταθερής που έγιναν, ήταν δυνατόν να υπάρξει ζωή; Αυτά απέδωσαν το χειμώνα που πέρασε, αυτά κράτησαν όπως λένε οι τεχνικοί και οι ειδικοί δασολόγοι στην υπηρεσία μας. Έγινε μεγάλη προσπάθεια βεβαίως με τους καθαρισμούς των χειμάρρων. Δεν είπε κανένας ότι μπορεί να προβλέψει ότι εσαεί θα υπάρχει αυτή η προστασία αν ακραία καιρικά φαινόμενα και βροχοπτώσεις φέρουν άλλες καταστάσεις αλλά έγινε αυτό. Και ζήτησα επανειλημμένως να αναδειχθεί, όχι γιατί δεν πιστεύω στους κανόνες του κοινοβουλευτισμού και της κοινοβουλευτικής δημοκρατίας, γιατί πράγματι η Κυβέρνηση πρέπει να αναλαμβάνει την ευθύνη της αλλά ζήτησα πάση θυσία να συνεννοηθούμε και να αναδείξουμε ως πρώτη προτεραιότητα, όσοι τουλάχιστον αγαπάμε το περιβάλλον και θέλουμε να προστατεύσουμε το δάσος, ότι αν δεν φροντίσουμε για τις ζωοτροφές αυτό δεν είναι εφικτό να συμβεί. Και πρέπει ειλικρινά να αναδειχθεί αυτό το θέμα και το κάνω ως ασκών τη δασική πολιτική ζητώντας απ’ όλους σας να αναδειχθεί και ο άξιος προϊστάμενος ο πρώην Υπουργός ο κ. Μολυβιάτης να μπορέσει να συνδράμει διότι κατά την ηθική του υπόσταση, ως προϊστάμενος είδε ότι βάλλεται αναίτια. Θα πρέπει να το στηρίξουμε και να δώσουμε αυτήν τη δυνατότητα για τις ζωοτροφές. 
    Το δίκτυο-πληροφόρηση που αναφέρεται κύριοι συνάδελφοι: ήδη τα τοπικά κέντρα αγροτικής ανάπτυξης σε όλες τις πυρόπληκτες περιοχές πλην της Μεσσηνίας που δεν έχει δικό του κτήριο –όχι ότι δεν λειτουργεί- λειτουργούν πλέον και είναι στελεχωμένα. Όχι ότι μπορούν να προσφέρουν τα μέγιστα, αλλά σίγουρα μπορούν να ασκήσουν τα καθήκοντά τους.
    Μιλάτε για τριάντα γεωτεχνικούς μέχρι τέλους του 2008. Ξέρετε πόσοι προσελήφθησαν και είχε προσωπικά ο ομιλών την έγνοια και τη στεναχώρια πως θα πληρωθούν μέχρι τον Αύγουστο που τώρα τελειώνει η θητεία τους; Προσελήφθησαν τετρακόσιοι σαράντα οκτώ οκταμηνίτες εργαζόμενοι ειδικοί γεωτεχνικοί και λοιποί. Δεν σταματήσαμε μόνο στους τριάντα. Έχουν προγραμματιστεί δε από τον Ο.Π.Α.Α.Χ. και από τα «LEADER» όλα τα έργα αυτά που προτείνετε. Τα έχουμε προτάξει, έχουν γίνει από τη δασολογική σχολή με προγραμματική συμφωνία, δεκατρείς μελέτες πρότυπες και ήδη ολοκληρώθηκαν σαράντα τέσσερις μελέτες του δασικού χώρου για την τέταρτη προγραμματική περίοδο. Αυτά στα οποία αναφέρεστε έχουν σχεδιαστεί. Δυστυχώς θέλουν το χρόνο τους. Και βεβαίως δεν πρέπει να ακούγεται σ΄ αυτήν την Αίθουσα, αυτό που έχουμε πει εκατό φορές ότι τεχνητές     αναδασώσεις γίνονται μετά τουλάχιστον το 2ο έτος αν όχι όπως λένε οι επιστήμονες οι έγκριτοι και σοφοί της πατρίδας μας μετά τον 3ο χρόνο εφ’ όσον δούμε τη φυσική αναγέννηση.
      Έτσι έχουμε προκρίνει για τους πυρόπληκτους δήμους εξακόσιες χιλιάδες επιπλέον από κάθε άλλον Οργανισμό Τοπικής Αυτοδιοίκησης και τετρακόσιες χιλιάδες για το Πρόγραμμα «LEADER». Ήδη, δηλαδή, αυτός ο σχεδιασμός που αναφέρετε ήταν και στις δικές μας προθέσεις και έχει υλοποιηθεί. Αρκεί βεβαίως να λειτουργήσει το πρόγραμμα και να τους ικανοποιήσουμε.
      Επομένως θέλω να σας πω ότι έγινε η προσπάθεια. Ο ΕΛ.Γ.Α. δεν ήταν εύκολο να αποζημιώσει, αγαπητοί συνάδελφοι, όπως νομίζετε. Είναι τεράστιο το νούμερο! Έπρεπε να γίνουν διακόσιες τριάντα χιλιάδες εκτιμήσεις! Οι δε επιστήμονες των γεωπονικών πανεπιστημίων –ο ομιλών συμμετείχε στη διαδικασία εκπαίδευσης επτακοσίων ειδικών γεωτεχνικών οι οποίοι και έκαναν τις μετρήσεις- συνιστούσαν και συνέστησαν και έτσι έγινε, μετά το τέλος Μαρτίου να γίνουν οι εκτιμήσεις, για να ξέρουμε τι ακριβώς θα κοστολογηθεί.
      Νομίζετε ότι μπορούσαν εύκολα οι υπάλληλοι του ΕΛ.Γ.Α. να κατασταλάξουν στις περίπου διακόσιες χιλιάδες περιπτώσεις ζωικού κεφαλαίου και φυτικής παραγωγής; Και ήδη, κατά 94% έχουν σταλεί. Η τελευταία ενημέρωση των πληγέντων θα γίνει στις 31 Αυγούστου. Και όσοι δεν έχουν υποβάλει ένσταση, ήδη αποταμιεύονται χρήματα. Ήδη, έχουν αποταμιευτεί εν τω συνόλω 110.000.000.
       Γι’ αυτά δε που ακούστηκαν, θα ήθελα να πω ότι έχουν υπογράψει οι ίδιοι οι πληγέντες την επομένη ημέρα με την Αγροτική Τράπεζα και έγινε αυτή η συνεννόηση για την καλύτερη εξυπηρέτησή τους. Αν κάποιοι δεν δικαιούντο κάποια πράγματα που τα δικαιούντο άλλοι ατυχείς συνάνθρωποί μας πληγέντες, δεν τους φταίει κανένας. 
      Κινηθήκαμε εν δικαίω. Ο ΕΛ.Γ.Α. ήδη έχει τελειώσει αυτό το έργο και νομίζω ότι με την απόδοση όχι μόνο της ηρτημένης παραγωγής, αλλά και της απώλειας που θα υπάρχει για τα προσεχή έτη ανάλογα του δέντρου ή της παραγωγής που έχει καταστραφεί, να είστε βέβαιοι ότι τουλάχιστον σε μεγάλο βαθμό θα κλείσουν πληγές που δεν κλείνουν εύκολα. Αυτός που κάηκε –το έχει πει πολλές φορές- για πολλά χρόνια θα νοιώθει καμένος, μέχρι που να έρθει η τελική επούλωση. 
      Σ’ αυτό θα είμαστε παρόντες και σας καλώ να συμμετέχουμε –όπως πολύ ορθώς πράξατε και εσείς αναδεικνύοντας το θέμα- όλοι μαζί και όπου υπάρχουν κοινές δράσεις, να μη φοβηθούμε να τις υποστηρίξουμε κατά το νόμο και κατά την υπηρεσία που έχουμε να προσφέρουμε. Και όπου υπάρχουν αντίθετες απόψεις, καλοπροαίρετα να τις συζητήσουμε.
      Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ πολύ, κύριε Υπουργέ.
      Επανερχόμεθα στον κατάλογο των αγορητών. Παρακαλώ να τηρούνται τα επτά λεπτά.
      Το λόγο έχει ο κ. Κωνσταντίνος Μαρκόπουλος.
      Ορίστε, κύριε συνάδελφε.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κυρία Πρόεδρε.
      Καταγόμενος από πυρόπληκτη περιοχή του Νομού της Εύβοιας, θέλω να πω προς τους συναδέλφους και προς την Κυβέρνηση και προς το Προεδρείο ότι είχα και εγώ την ατυχία να βιώσω αυτήν την πολύ μεγάλη καταστροφή, τον πόνο των συμπολιτών μας, τις προσπάθειες οι οποίες έγιναν απ΄ όλες τις πλευρές της Κυβέρνησης, τη συμβολή όλων των συναδέλφων της Αντιπολίτευσης –του Νομού μου τουλάχιστον- που πράγματι προσέτρεξαν σ’ εκείνες τις δύσκολες ώρες, ο καθένας με τις δικές του δυνάμεις και από τη θέση στην οποία βρισκόταν, για να αντιμετωπιστεί το κακό, εν μέσω προεκλογικής περιόδου και εν μέσω της αναστολής –θυμίζω- των προεκλογικών εκδηλώσεων εκείνης της περιόδου.
      Ένα χρόνο μετά, κάποια πράγματα –πολλά, κατά την εκτίμησή μου- έχουν γίνει, ασφαλώς κάποια υπολείπονται, όπως ήταν φυσιολογικό να συμβεί. 
      Εγώ θέλω να ευχαριστήσω το ΠΑ.ΣΟ.Κ., γιατί με την πρόταση νόμου την οποία κατέθεσε σήμερα, μας δίνει τη δυνατότητα να κάνουμε μία συζήτηση χωρίς κραυγές, χωρίς λαϊκισμούς, να αγγίξουμε την πραγματική εικόνα των δεδομένων τα οποία έχουμε, να μιλήσουμε μέσα από τη Βουλή προς τους ανθρώπους αυτούς οι οποίοι επλήγησαν και να συμβάλουμε –όλοι, θέλω να πιστεύω γιατί κανένας δεν έχει μικρότερη ευαισθησία και πόνο από τον άλλο- σ’ αυτήν την περιπέτεια η οποία έτυχε στη χώρα.
      Και το λέω αυτό γιατί η κριτική την οποία έκαναν οι συνάδελφοι της Αξιωματικής Αντιπολίτευσης αλλά και ο Πρόεδρος της Αξιωματικής Αντιπολίτευσης, ο κ. Παπανδρέου, θεωρώ ότι είναι πέρα για πέρα άδικη. Επίσης, προσωπικά πιστεύω ότι και η πρόταση την οποία κάνει, στο τεχνοκρατικό της κομμάτι είναι αποτυχημένη. Και θα σας πω γιατί. 
	Κύριοι συνάδελφοι, προτείνετε έναν οργανισμό, ενδεχομένως σωστό, να προεξάρχει των προσπαθειών των πυρόπληκτων περιοχών. Κάνω ορισμένες πολύ απλές ερωτήσεις: Δεν είναι η πολεοδομία η οποία θα δώσει και θα εγκρίνει τις άδειες για τα νέα σπίτια; Δεν είναι τα κέντρα αγροτικής ανάπτυξης ή ο ΕΛ.Γ.Α. άλλες υπηρεσίες που θα εγκρίνουν τις καταστροφές και θα δώσουν τις αποζημιώσεις; Τι έχει να προσφέρει αυτός ο οργανισμός, πέρα από μια ακόμη μεγαλύτερη γραφειοκρατική διαδικασία, που ξέρουμε πολύ καλά, διαχρονικά, πόσο έχει υστερήσει αυτόν τον τόπο από βήματα προόδου. 
	Άρα, τι έχει να προσφέρει αυτή η πρόταση περισσότερο απ’ αυτό που γίνεται τώρα; Είναι δικαίωμά σας και υποχρέωσή σας να πιέζετε την Κυβέρνηση να κάνει γρηγορότερα βήματα, αλλά θεωρώ ότι η πρόταση είναι ανεδαφική. Όπου στην Ελλάδα μπλέκουν περισσότεροι οργανισμοί και γραφειοκρατικοί μηχανισμοί για τον ίδιο στόχο, πάντοτε αρνητικό αποτέλεσμα έχουμε. 
      Όμως, και μέσα απ’ αυτήν καθ΄αυτή τη διαδικασία που ακολουθείται σήμερα και για την οποία κατηγορείτε την Κυβέρνηση για καθυστερήσεις, αναδεικνύονται οι μεγάλες αδυναμίες του κράτους, τις οποίες όλοι μαζί έχουμε κτίσει από τη Μεταπολίτευση και μετά. Διότι όταν ο κ. Μολυβιάτης λέει «εγώ έχω τα χρήματα, αλλά δεν μπορώ να τα δώσω, για να γίνουν νέα σπίτια», γιατί συμβαίνει αυτό; Διότι το 50% των κτισμάτων της υπαίθρου χώρας είναι χωρίς αδειοδοτήσεις, ένα άλλο κομμάτι είναι σε καταπατήσεις δασικών εκτάσεων, που όλοι μαζί το έχουμε επιτρέψει από το μεγάλο και ανεπαρκές κράτος αυτού του τόπου, σήμερα που ερχόμαστε να χρησιμοποιήσουμε τα χρήματα, κυρίως, της Ευρωπαϊκής Ένωσης, που έχει προδιαγραφές και όρους, για να τα χρησιμοποιήσουμε, σκοντάφτουμε. Και εσείς χρησιμοποιείτε αυτήν την αδυναμία ως προκάλυψη, για να δώσετε στον εαυτό σας το δικαίωμα να έρθετε εδώ να κατηγορήσετε την Κυβέρνηση για ανικανότητα, για αδυναμία, για μειωμένη ευαισθησία, για οτιδήποτε άλλο το οποίο ακούστηκε σε αυτήν την Αίθουσα, πέρα για πέρα άδικο. 
      Πάμε λίγα χρόνια πίσω. Σεισμοί –άλλο δυστυχές γεγονός, γιατί, δυστυχώς, πάντοτε συμβαίνουν αυτά- της Καλαμάτας, το 1985, όταν ήσασταν Κυβέρνηση. Πείτε μου, κυρίες και κύριοι συνάδελφοι, πόσα χρόνια έμειναν εκείνοι οι άνθρωποι στα κοντέινερ, μέχρι να αποκτήσουν σπίτι; Δόθηκαν ποτέ χρήματα στον αριθμό που δίνονται σήμερα ανά κατοικία, για να ξανακτιστούν; Θέλετε να μας πείτε ότι κάναμε ένα βήμα παραπάνω; Πείτε το. Εμείς δεν σας κατηγορούμε. Κάνω, όμως, κάποιες συγκρίσεις και θέλω εδώ να δούμε την ξεχωριστή ευαισθησία αυτής της Κυβέρνησης. 
      Μας κατηγορήσατε το Σεπτέμβριο του 2007, εν μέσω προεκλογικής περιόδου, ότι από κομματικά μας γραφεία μοιράζαμε τα τριχίλιαρια. Και μας είπατε τότε ότι τα πήραν άνθρωποι που δεν είχαν το δικαίωμα να τα πάρουν. Γιατί δεν λέτε σήμερα ότι το κράτος τα ζητάει πίσω; 
      Τις τελευταίες μέρες –πριν από δεκαπέντε μέρες- κοινοποιήθηκαν στην Εύβοια από την Αγροτική Τράπεζα κλήσεις ανθρώπων, των οποίων τα χαρτιά δεν ήταν σωστά. Δεν το λέτε! Δεν λέτε δηλαδή…
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Δεν είναι έτσι, κύριε συνάδελφε!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρία συνάδελφε, ήσασταν στο Νομό και ξέρετε πάρα πολύ καλά τι έχει συμβεί. Έχω εξάρει και τις προσωπικές σας προσπάθειες, όπως και τις προσπάθειες όλων των συναδέλφων. Δεν μπορείτε να κρύβετε την πραγματικότητα! 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ:  Ακριβώς!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Όπως επίσης, όταν προσωπικά αποκάλυψα ότι χρήματα που δόθηκαν στη Νομαρχιακή Αυτοδιοίκηση της Εύβοιας δεν χρησιμοποιήθηκαν για τους σκοπούς αναστήλωσης σχολείων που κάηκαν και ήταν χρήματα του Ο.Σ.Κ., αλλά πήγαν στους εργολάβους για άλλες υποχρεώσεις, δεν σηκώθηκε κανείς από το ΠΑ.ΣΟ.Κ. να φωνάξει το Νομάρχη της Εύβοιας και να τον εγκαλέσει. Δεν το κάνατε αυτό. Το συγκαλύψατε!
      Η Κυβέρνηση στο τελευταίο πρόγραμμα αγροτικής ανάπτυξης «ΑΛΕΞΑΝΔΡΟΣ ΜΠΑΛΤΑΤΖΗΣ» τριπλασίασε το ποσό για τους δήμους των πυρόπληκτων περιοχών, του Ο.Π.Α., από 600.000 ευρώ στο 1.800.000 ευρώ. Ψάξατε ποτέ αν οι δήμοι που πήραν αυτά τα χρήματα τα έχουν πάρει για προγράμματα που είναι αποκλειστικά για τις πυρόπληκτες περιοχές; 
      Εγώ, λοιπόν, σας λέω ότι στην περιοχή μας υπάρχει τουλάχιστον ένας δήμος που από το 1.800.00 ευρώ έδωσε μόνο 300.000 ευρώ στις πυρόπληκτες και τα υπόλοιπα 1.500.000 ευρώ τα έδωσε σε άλλες περιοχές. 
      Δεν θέλω να μπω σε ονοματολογία. Όμως, να πω το εξής: Απολογούμαστε όλοι μας σε αυτήν την Αίθουσα. Δεν απολογείται η Κυβέρνηση. Απολογείται, ενδεχομένως, το πολιτικό σύστημα απέναντι σε ανθρώπους οι οποίοι έχουν αυξημένες προσδοκίες από τη δική μας δράση, όταν το κράτος δεν είναι ενιαίο. Διότι η Κυβέρνηση έδωσε τα χρήματα στην Τοπική Αυτοδιοίκηση, την ανεξάρτητη δίκαιη Τοπική Αυτοδιοίκηση Α΄ και Β΄ βαθμού και σήμερα ερχόμαστε εδώ να απολογηθούμε για ζητήματα τα οποία δεν αφορούν ούτε την ίδια την Κυβέρνηση ούτε τους νόμους που ψηφίσαμε σε αυτήν τη Βουλή ούτε, ενδεχομένως, τη δράση των πολιτικών, των Βουλευτών. 
      Άρα, θέλω να πω και προς την Κυβέρνηση ότι εν όψει της διοικητικής μεταρρύθμισης, η οποία δικαίως πρέπει να έρθει σε αυτόν τον τόπο, πρέπει να δούμε πόσο ενιαίο είναι το κράτος, πόσο η δική μας λειτουργία βοηθιέται ή παρεμποδίζεται από την ανεξαρτησία της Τοπικής Αυτοδιοίκησης, την οποία ασφαλώς και δεν αμφισβητώ, γιατί είναι συνταγματικά κατοχυρωμένη, αλλά είναι ανεξαρτησία και έχει και υποχρεώσεις. Δεν έχει μόνο δικαιώματα και αιτήματα.
      Αυτά για να αγγίξουμε τις πραγματικές πτυχές ενός μεγάλου προβλήματος που μας πονάει εξίσου. 
      Κατά τα άλλα, θέλω να σας πω ότι πράγματι ο ΕΛ.Γ.Α. έχει βγάλει τιμοκατάλογο όχι μόνο για τις εκριζώσεις και τις επαναφυτεύσεις, όχι μόνο για τις αποζημιώσεις όλων των ζώων, διαφορετικών ειδών, κατά κεφαλήν και στο σύνολο, αλλά ήδη τα χρήματα αυτά έχουν πάει στο Νομό. Γίνονται οι διορθώσεις και τελείωσε και η περίοδος των ενστάσεων στην οποία έγινε.
      Επίσης, θέλω να σας πω ότι το αν ζει μια ελιά ή δεν ζει το βλέπουμε την άνοιξη όταν ξαναφυτρώνει, δεν το βλέπουμε την επαύριον μιας μεγάλης καταστροφής. Αναρωτιέμαι, αυτά δεν τα γνωρίζουμε όλοι; Οι περισσότεροι είμαστε Βουλευτές επαρχίας.
      Σέβομαι απολύτως την αγωνία. Ασφαλώς και συγχαίρω το ΠΑ.ΣΟ.Κ. για την πρωτοβουλία του να κάνουμε αυτήν τη συζήτηση. Αλλά η συζήτηση είναι σε λάθος βάση. Θα εκτιμούσα αφάνταστα τα κόμματα της Αντιπολίτευσης εάν κινητοποιούσαν τους κομματικούς μηχανισμούς και τους εκπροσώπους στην Τοπική Αυτοδιοίκηση να έκαναν σωστότερα τη δουλειά τους κι εμείς κι εσείς. Αυτή είναι η πραγματική εικόνα μιας δυστυχίας την οποία ζούμε.
      Τέλος, κυρία Πρόεδρε, θα ήθελα να πω δύο κουβέντες για την κριτική που έγινε για την οικονομική πολιτική. Πριν από δύο, τρεις, πέντε μήνες κατηγορούνταν αυτή η Κυβέρνηση για μειωμένα έσοδα του κράτους, για το γεγονός ότι δεν αντιμετωπίζει την εισφοροδιαφυγή που είναι πράγματι μεγάλη, τη φοροδιαφυγή που είναι πράγματι μεγάλη. Και κατηγορείται η Κυβέρνηση ότι ρίχνει τα βάρη στους μισθωτούς και στους χαμηλοσυνταξιούχους.
      Χθες ανακοινώθηκαν τα μέτρα, μέτρα τα οποία απαλλάσσουν τους μισθωτούς και τους χαμηλοσυνταξιούχους από αυτές τις υποχρεώσεις. Και απευθύνονται σε αυτούς που όλοι έχουμε συμφωνήσει σ’ αυτήν την Αίθουσα ότι φοροδιαφεύγουν και τώρα κατηγορείται η Κυβέρνηση για έλλειψη δικαιοσύνης, για έλλειψη πολιτικών πρωτοβουλιών και για κοινωνική αδικία.
      Ξέρουμε ότι κατά βάθος επενδύετε στην επανείσοδο της χώρας στην επιτήρηση κι εύχεστε κατά βάθος να συμβεί αυτό για να κατηγορήσετε την Κυβέρνηση. Από την πλευρά μου στηρίζω απόλυτα τα οικονομικά μέτρα. Τα θεωρώ δίκαια και τα θεωρώ μία λύση στο άμεσο πρόβλημα το οποίο έχουμε τώρα, μιας διεθνούς οικονομικής και κοινωνικής συγκυρίας, την οποία όλοι βιώνουμε, αλλά κάποιοι σε αυτήν την Αίθουσα χαίρονται.
      Κατά τα άλλα θέλω να ζητήσω από την Κυβέρνηση να επιταχύνει το έργο ανασυγκρότησης των πυρόπληκτων περιοχών, στη σωστή βάση στην οποία το έχει βάλει, με σωστότερη επιτήρηση. Και θεωρώ ότι το σχέδιο είναι και επιτυχημένο και σοβαρό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Το λόγο έχει ο κ. Απόστολος Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Ευχαριστώ, κυρία Πρόεδρε. 
      Το ΠΑ.ΣΟ.Κ. δεν δίνει μία απλή ευκαιρία για συζήτηση σε ένα τόσο μεγάλο θέμα. Το ΠΑ.ΣΟ.Κ. με αίσθημα ευθύνης, σεβασμού, ευαισθησίας και συνέπειας καταθέτει μία ολοκληρωμένη πρόταση, με σχέδιο νόμου καλά επεξεργασμένο, με πηγές χρηματοδότησης, που διασφαλίζουν την υλοποίησή της, με δομές και οργανισμό που πραγματικά ανταποκρίνεται για την πλήρη ολοκλήρωση ενός μακροχρόνιου ειδικού αναπτυξιακού προγράμματος, που θα ανασυγκροτήσει και θα αναγεννήσει την ελπίδα, δίνοντας προοπτική στις τοπικές κοινωνίες, που πραγματικά έχουν υποστεί τις συνέπειες της τραγικής καταστροφής.
      Το ΠΑ.ΣΟ.Κ. δεν έμεινε στο να καταθέσει απλά μία πρόταση, μία μελέτη -μελέτες υπάρχουν- προχώρησε. Τη συνέπειά του την εκφράζει σήμερα μέσα από τη συμπυκνωμένη πρόταση σε σχέδιο νόμου που κατέθεσε στη Βουλή. Τη συνέπειά του και την ευαισθησία του την κατέθεσε όταν τόλμησε ως το μοναδικό κόμμα από αυτά εκφράζονται στη Βουλή και παίρνουν χρηματοδότηση από το δημόσιο προϋπολογισμό να καταθέσει το 30% των εκλογικών του δαπανών, χρήματα που θα πήγαιναν εκεί, για τη σεισμόπληκτη περιοχή.
      Η Κυβέρνηση ενώ διαχειρίζεται πόρους του δημοσίου, του ίδιου του ελληνικού λαού, ακόμα και των ίδιων των πυρόπληκτων και σεισμόπληκτων, αδυνατεί, δεν τολμάει να κάνει ένα επόμενο βήμα.
    Αρκείται σε μία μικροπολιτική διαχείριση του πόνου. Μοιράζω τα τριχίλιαρα, παίρνω την ψήφο και σήμερα ξαναπαίρνω τα τριχίλιαρα πίσω. Αυτή δυστυχώς είναι μια ωμή πραγματικότητα. Θα μπορούσε να υπάρχει μια άλλη συμπεριφορά πέρυσι της Κυβέρνησης; Βεβαίως και θα μπορούσε. Απλά δεν το κάνατε, κύριοι Υπουργοί της Κυβέρνησης.
    Η πρότασή μας απαντά σε αυτό που είναι κοινό αίτημα στην περιοχή. Η περιοχή τι ζητά; Μία νέα ευκαιρία, ένα νέο πρότυπο ανάπτυξης. Ζητά περιβαλλοντική προστασία για να διατηρηθεί ο φυσικός, ο δασικός, ο αγροτικός χώρος και ταυτόχρονα ζητούν οι πολίτες να ανακατασκευάσουν τα σπίτια τους, να βρουν την ποιότητα της ζωής τους και ζητούν εισόδημα και εργασία. 
    Η πρότασή μας απαντά και στις τρεις βασικές απαιτήσεις της περιφέρειας και των κατοίκων που έχουν πληγεί. Εγγυάται το κεκτημένο ζωής, αφού διασφαλίζει ελάχιστο εισόδημα εγγυημένο μέχρι το 2012 κάθε μήνα 1.000 ευρώ για κάθε οικογένεια και ταυτόχρονα στο ειδικό κομμάτι του παραγόμενου εισοδήματος από την καλλιέργεια της ελιάς μέχρι το 2014, ώστε να δοθεί ο χρόνος και η δυνατότητα να υπάρχει πραγματική ανασυγκρότηση του φυτικού κεφαλαίου.
    Η πρότασή μας απαντά στο χωροταξικό και οικιστικό αίτημα. Δεν αρκούμαστε απλά να δώσουμε μέσα από μία τυπική διαδικασία του ΤΑΣ, το δικαίωμα να ανακατασκευάσει κάποιος ένα σπίτι. Εμείς λέμε ότι δυστυχώς απ’ αυτήν την καταστροφή να διαμορφώσουμε ένα άλλο χωριό, μία άλλη κίνηση στο χωριό. Ένα χωριό πολύ ελκυστικό που να σέβεται την παράδοσή του, αλλά και ταυτόχρονα να απαντά αρχιτεκτονικά αλλά και λειτουργικά σ’ αυτό που θέλουμε και ονειρευόμαστε όλοι για ένα άλλο πρότυπο ζωής στο χωριό. Να είναι ελκυστικό, να βασίζεται στο σεβασμό της ιστορίας του, αλλά και στις νέες προκλήσεις.
    Μιλάμε επίσης για την άμεση απασχόληση. Αλήθεια, κύριοι Υπουργοί της Κυβέρνησης, το ζήτημα της εργασίας, έτσι όπως το έχετε αντιμετωπίσει από πλευράς Ο.Α.Ε.Δ., σας ικανοποιεί; Δεν υπάρχει παραγωγή. Δεν υπάρχει διευκόλυνση στο νέο, στον άνεργο, σ’ αυτόν που είχε συμπληρωματικό εισόδημα σήμερα μέσα από τις συγκεκριμένες διαδικασίες του Ο.Α.Ε.Δ.. Θα μπορούσατε να έχετε μια άλλη πολιτική για την απασχόληση στις συγκεκριμένες περιοχές.
    Προέρχομαι από ένα νομό που έζησε αυτήν την τραγωδία, την Αχαΐα. Μία τραγωδία πολύ σκληρή για μας και τους κατοίκους του πέρυσι. Αυτή η τραγωδία ολοκληρώθηκε και με τους φετινούς σεισμούς. Δεν είναι εύκολο για μια περιοχή που έχει δεχθεί κατά καιρούς μεγάλα κύματα αποβιομηχάνισης, να δέχεται και μια δεύτερη πληγή του στον άλλο τομέα παραγωγής, στον πρωτογενή τομέα παραγωγής. Είναι δύσκολο μια περιοχή να έχει σοβαρή κρίση στο δευτερογενή τομέα, επιχειρήσεις, αποβιομηχάνιση και αμέσως να δέχεται ένα άλλο πλήγμα στον πρωτογενή τομέα παραγωγής. Αυτή η περιοχή θέλει ειδική φροντίδα. 
    Η Κυβέρνηση δυστυχώς δεν ανταποκρίνεται στις πραγματικές ανάγκες και τα πιεστικά προβλήματα σήμερα, των σεισμόπληκτων περιοχών. Αρκείται σ΄ ένα μέρος αυτών που έχει υποσχεθεί, δεν παρακολουθεί το τι υλοποιείται. 
    Οι εκκρεμότητες, κύριοι Υπουργοί της Κυβέρνησης, είναι πάρα πολύ μεγάλες. Οι αγρότες και οι κάτοικοι των συγκεκριμένων περιοχών, νιώθουν τη μοναξιά τους. Βιώνουν μοναξιά.
	Η Κυβέρνηση δεν είναι κοντά τους, δεν είναι αρωγός στις προσπάθειές τους για να ξαναδιαμορφώσουν μία άλλη μέρα και μία άλλη αρχή στη περιοχή τους. Εσείς δεν κατανοείτε και δεν λύνετε τα προβλήματα ούτε στην επιχειρηματικότητα, ούτε στη διαμόρφωση θέσεων εργασίας, ούτε προβλήματα που έχουν να κάνουν με την παραγωγή και το εισόδημά τους. Υπάρχει μεγάλο κενό. Υπάρχει έλλειμμα αποτελεσματικότητας της κυβερνητικής πολιτικής αλλά και μεγάλο έλλειμμα και ασυνέπεια στις δεσμεύσεις σας.
	Η περιοχή έχει κριτήρια και η κοινωνία έχει κριτήρια και γνωρίζει σήμερα ότι η χώρα μας δεν είναι μία φτωχή χώρα. Γνωρίζει δίπλα ο άνθρωπος που έχει πάθει αυτήν τη δοκιμασία και τα φαινόμενα της φοροδιαφυγής και τα φαινόμενα του υπέρμετρου πλουτισμού για μεγάλα κομμάτια της ελληνικής κοινωνίας και ζητά το αυτονόητο από μία δημοκρατία. Ζητά αυτά που ξέρει ότι μπορεί να τους τα δώσει και πάνω απ΄ όλα ζητά το σεβασμό, την αξιοπρέπεια και ζητά ίδια δικαιώματα και ίδιες ευκαιρίες. Δεν τους κάνετε καμμία χάρη, δεν κάνουμε σε κανέναν καμμία χάρη. Πρέπει να κάνουμε αυτό που δικαιούται ένας πολίτης σε μία δημοκρατία και σ΄ ένα αξιόπιστο πολιτικό σύστημα.
	Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κουβέλης έχει το λόγο.
      ΣΠΥΡΙΔΩΝ ΚΟΥΒΕΛΗΣ: Κυρίες και κύριοι συνάδελφοι, φέτος το καλοκαίρι μπόρεσα και πάλι για πολλοστή φορά να διατρέξω σχεδόν όλους τους πυρόπληκτους νομούς της Πελοποννήσου, αλλά να επισκεφθώ και τη Ρόδο, η οποία προστέθηκε σε αυτόν το μακρύ κατάλογο περιοχών που αδικαιολόγητα καταστράφηκαν από τις πυρκαγιές. 
      Δεν θα αμφισβητήσω τις καλές προθέσεις του Υπουργού, κ. Κιλτίδη, για το τι έπρεπε να γίνει για να υπάρξει αναδημιουργία της ανάπτυξης και του τρόπου ζωής στις αγροτικές περιοχές. Αλλά θέλω να μεταφέρω με την ευκαιρία της σημερινής συζήτησης την απογοητευτική εικόνα που είδα από αυτήν την πορεία μου μέσα από τις πυρόπληκτες περιοχές. Και πρέπει να σας πω ότι τα σημάδια της καταστροφής που είδα είναι βαθιά χαραγμένα στο πρόσωπο της ελληνικής υπαίθρου, είναι ακόμα εκεί και είναι εμφανέστατα. Είδα τα βουνά να είναι γυμνά από βλάστηση και να είναι πολύ άσχημα με όλα τα καμένα δέντρα που υπάρχουν εκεί. Είδα χωράφια παρατημένα, είδα ελιές που είναι καμένες και είναι ακόμα ακλάδευτες, είδα περιοχές ολόκληρες αγροτικές όπου δεν κυκλοφορεί ψυχή, δεν κυκλοφορεί άνθρωπος και μάλιστα σε μία περίοδο καλοκαιρινή που θα έπρεπε να υπάρχει κόσμος. 
      Είδα μέσα στα χωριά μετά τις περσινές καταστροφές να υπάρχει μία εικόνα εγκατάλειψης και απογοήτευσης πλέον, απελπισίας σε μέρη που θα περίμενε κανείς να βρει μία πολύ έντονη δραστηριότητα, μία κοσμογονία –αν θέλετε- για να αναδημιουργηθεί αυτός ο κοινωνικός ιστός. Δεν υπάρχει τίποτα απ΄ όλα αυτά. Η φύση δεν επανέρχεται με ικανοποιητικό ρυθμό και εδώ πρέπει να υπογραμμίσω ότι σε αντίθεση με αυτά που είπε ο Υφυπουργός πριν, η δική μου γνώμη είναι ότι τα μέτρα προστασίας από τη διάβρωση έχουν γίνει σημειακά και είναι ημιτελή σε πάρα πολλές περιοχές και υπάρχουν συγκεκριμένα παραδείγματα που μπορώ να αναφέρω. 
      Για το λόγο αυτό θα ήθελα μάλιστα να σας καλέσω να μη σπεύδετε να δώσετε συγχαρητήρια για τη δουλειά που κάνατε, γιατί θυμίζω ότι η φετινή χρονιά ήταν μία χρονιά με ελάχιστες βροχοπτώσεις που δεν προκάλεσαν φαινόμενα διάβρωσης. 
      Η προστασία από τη βόσκηση σε περιοχές δασικές που θα έπρεπε να έχουν  προστατευτεί για να μη πηγαίνουν τα κοπάδια, είναι ελάχιστη, γιατί το θέμα των ζωοτροφών δεν καλύφθηκε αποτελεσματικά, όπως επίσης το ζήτημα της φυσικής αναδάσωσης νομίζω ότι είναι αστείο και να το συζητάμε όταν πριν από λίγες εβδομάδες είδαμε την Εταιρεία Τουριστικών Ακινήτων να παρεμβαίνει στην περιοχή του Καϊάφα, στην παραλία της Ζαχάρως, με τεράστια μηχανήματα ερπυστριοφόρα κλπ, τα οποία τσαλαπάτησαν της αμμοθίνες και ό,τι αναγέννηση υπήρχε εκεί. Ξέρετε, με αυτόν τον τρόπο είναι αδύνατον να ξαναγίνει ό,τι ήταν δάσος και αυτό είναι δέσμευση της Κυβέρνησής σας και θέλει πολύ περισσότερη προσοχή, εάν πράγματι θέλετε να γίνει αυτό. 
      Επίσης δεν έχουμε δει μία συνολική προσέγγιση για την σωστή, τη λελογισμένη χρήση και προστασία των υδάτινων πόρων σε κρίσιμες υδρολογικές συνθήκες στις περιοχές που κάηκαν και μάλιστα εκεί που τα οικοσυστήματα δεν μπορούν να λειτουργήσουν για να συλλέξουν το νερό. Αυτό δεν έχει αντιμετωπιστεί σχεδόν καθόλου.
      Κύριοι συνάδελφοι, η αποκατάσταση και η ανασυγκρότηση δεν μπορεί να προέλθει μόνο από την πρωτοβουλία των ιδιωτών που θα προσπαθήσουν να ξαναχτίσουν τη ζωή τους εκεί που καταστράφηκαν, δεν θα προέλθει μόνο από τις εισφορές των ιδιωτών. Το βασικό που χρειάζεται εδώ είναι το κράτος να δώσει κατεύθυνση και να παρέμβει καταλυτικά, δραστήρια και δυναμικά για να συντονίσει όλη αυτήν την προσπάθεια. 
      Ο Πρόεδρος του Ειδικού Ταμείου Αντιμετώπισης Εκτάκτων Αναγκών μας ενημέρωσε χθες -μόλις πήρα το έγγραφο- ότι ένα χρόνο μετά έχει δαπανηθεί το 15% των πόρων που έχουν συλλεγεί για την αντιμετώπιση αυτών των έκτακτων αναγκών από τις πυρκαγιές. Θεωρώ ότι είναι απίστευτο αυτό το νούμερο και πραγματικά νομίζω ότι είναι μια τρανταχτή απόδειξη και ομολογία της αδράνειας το ότι μόλις το 15% μπόρεσε να πάει εκεί που θα έπρεπε. 
      Είναι επόμενο να μην κινείται ικανοποιητικά η αποκατάσταση γιατί έχουμε δει την πολιτεία ουσιαστικά να κάθεται παθητικά και να παρακολουθεί τους πολίτες να προσπαθούν να υπερβούν όλα τα γραφειοκρατικά προβλήματα που υπάρχουν για να μπορέσουν να ζητήσουν τη βοήθεια που δικαιούνται μέσα από το ειδικό αυτό ταμείο. Αυτό που θα περίμενε κάποιος είναι να πάει η πολιτεία στους πολίτες, να τους βοηθήσει ενεργά, να τους δείξει πώς θα γίνει αυτή η αποκατάσταση και όχι να περιμένει να έλθουν αυτοί.
	Φέρνω ένα παράδειγμα που διαβάσαμε στις εφημερίδες τις μέρες της επετείου της μεγάλης καταστροφής για ηλικιωμένους ανθρώπους, για μία γιαγιά κάπου στην Ηλεία η οποία ζει περίπου εξήντα χιλιόμετρα από τον Πύργο και πρέπει η ίδια, χωρίς να έχει δυνατότητα μετακίνησης, να μπορέσει να ξεπεράσει όλα αυτά τα γραφειοκρατικά προβλήματα, να φτάσει στον Πύργο και να βρει λύση για να ξαναφτιάξει το σπίτι της. Είναι αδύνατον. 
      Αυτό που γίνεται μ’ αυτήν την πολιτική είναι ότι ο χρόνος που περνάει και μένει χωρίς να γίνεται αυτή η ανασυγκρότηση των περιοχών δεν είναι «νεκρός» χρόνος, δεν είναι χρόνος όπου και αν γίνει λίγο αργότερα δεν πειράζει γιατί αυτό που συμβαίνει στην περίοδο της αδράνειας, στην περίοδο της μη ανασυγκρότησης, είναι ότι η ελληνική ύπαιθρος αδειάζει. «Ξηλώνεται» ουσιαστικά ο κοινωνικός ιστός αυτών των περιοχών που έχουν πληγεί από τις πυρκαγιές, η γη αλλάζει χέρια με τεράστιο ρυθμό, γίνεται μία μαζική εκποίηση της γης στις πυρόπληκτες περιοχές, όπως επίσης γίνεται μία μαζική μεταγραφή παιδιών σε σχολεία των πόλεων από περιοχές της υπαίθρου. 
      Αυτή η αδιαφορία και η ανικανότητα που έχει επιδείξει η Κυβέρνησή σας –και λυπάμαι που το λέω- λειτουργεί ουσιαστικά σαν «μοχλός» για να επαναληφθεί η μαζική έξοδος του πληθυσμού της υπαίθρου προς τις πόλεις. Αυτό έχει τρία αποτελέσματα. Το ένα είναι ότι δημιουργεί φτηνή γη, το δεύτερο ότι δημιουργεί εξαρτώμενους πολίτες που είναι χαμένοι πλέον και πολύ εύκολη «λεία» στη δημιουργία πελατειακών σχέσεων και τρίτον δημιουργεί μία μαζική μεταβίβαση πόρων από τους πολλούς στους λίγους. Αν θέλετε να μας πείτε ότι αυτή δεν είναι η πολιτική σας, θα πρέπει να το αποδείξετε στην πράξη κάνοντας κάτι ουσιαστικό για την ανασυγκρότηση αυτών των περιοχών. 
	Η πρόταση νόμου που φέραμε στη Βουλή, όπως είχαμε δεσμευτεί τον περασμένο Σεπτέμβριο αμέσως μετά τις πυρκαγιές, προτείνει μία ολοκληρωμένη προσέγγιση για την ανασυγκρότηση αυτών των περιοχών. Η πρόταση νόμου είναι ολοκληρωμένη και περιλαμβάνει και θέματα που έχουν να κάνουν με το αναπτυξιακό όραμα στην περιοχή. Περιέχει μέτρα στήριξης για τους πυρόπληκτους, μέτρα προστασίας του περιβάλλοντος και μέτρα χωροταξικής οργάνωσης και έχει ουσιαστικά μία κατεύθυνση για την πραγματική ανάπτυξη της γεωργίας και της αγροτικής παραγωγής. Εκτός όμως απ’ αυτά τα συγκεκριμένα μέτρα προτείνει και τον Οργανισμό ανασυγκρότησης και ανάπτυξης των πυρόπληκτων περιοχών. 
      Εδώ θα ήθελα να αναφέρω ενδεικτικά ότι αρκετά μετά την ολοκλήρωση και την κατάθεση του δικού μας σχεδίου νόμου υπήρξε μία παρέμβαση από το Παρατηρητήριο ανασυγκρότησης πυρόπληκτων περιοχών το οποίο αποτελείται από το Τεχνικό Επιμελητήριο, την Ολομέλεια των Δικηγορικών Συλλόγων και άλλους σοβαρούς φορείς που ουσιαστικά στις προτάσεις τους προτείνουν το ίδιο πράγμα και πάνε και λίγο παραπέρα για την αντιμετώπιση συνολικά των φυσικών καταστροφών. 
	Κλείνοντας θέλω να κάνω μία έκκληση. Η Κυβέρνηση έχει αργήσει χαρακτηριστικά να παρέμβει δυναμικά, να δώσει προοπτική και κατεύθυνση, να οργανώσει και να υλοποιήσει ένα πραγματικό σχέδιο ανασυγκρότησης. Το κόστος των πυρκαγιών του 2007 μόνο, όπως εκτιμήθηκε από το Ευρωπαϊκό Κοινοβούλιο, ανέρχεται σε 5 έως 8.000.000.000 ευρώ. Προσθέτω εδώ ότι αν δεν υπάρξει ένα ολοκληρωμένο σχέδιο στο πλαίσιο που έχουμε προτείνει εμείς, το κόστος αυτό όχι μόνο οικονομικά αλλά και περιβαλλοντικά και κοινωνικά και αναπτυξιακά θα είναι πολλαπλάσιο και κυρίως θα είναι μη αναστρέψιμο γιατί η Ελλάδα θα έχει μπει σε μία άλλη κατεύθυνση. Για το λόγο αυτό σας καλώ να δεχθείτε την πρότασή μας και να την αξιοποιήσετε όχι για μας ούτε για σας αλλά για την Ελλάδα. 
	Κλείνοντας, θέλω να αναφερθώ σε δύο ουσιαστικά σημεία. Το ένα σημείο που νομίζω ότι πρέπει να ληφθεί υπ΄όψιν από την Κυβέρνηση είναι ότι ο αναπτυξιακός νόμος και το ειδικό ευμενές καθεστώς που ισχύει για τις πυρόπληκτες περιοχές λήγει σε τρεις μέρες, τη στιγμή που έχουν γίνει πολύ λίγες προτάσεις. Είναι πρότασή μου αυτό το ειδικό μέτρο να επεκταθεί τουλάχιστον μέχρι το τέλος του 2010. 
      Επίσης, θέλω να επανέλθω ιδιαίτερα προς το Υ.ΠΕ.ΧΩ.Δ.Ε. μετά τη συζήτηση που είχε γίνει για τις υποδομές και κυρίως για τον οδικό άξονα. Είχαμε πει ότι πρέπει να επανεξεταστούν οι περιβαλλοντικοί όροι και ιδίως στην περιοχή του Καϊάφα όπου ήδη έχουμε προβλήματα με τη διέλευση της οδού. Είχαμε πει ότι θα επανέλθουμε και ζητάμε και πάλι από την Κυβέρνηση να επανεξετάσει με προσοχή και ευαισθησία τα περιβαλλοντικά θέματα που θίγει αυτό το έργο.
	Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Κουβέλη.
	Το λόγο έχει ο κ. Τσιρώνης.
	ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, ανέβηκα στο Βήμα της Βουλής να μιλήσω και όχι από τη θέση μου, για να απευθυνθώ στο Τμήμα, να απευθυνθώ στους συναδέλφους, μιας που η Κυβέρνηση της Νέας Δημοκρατίας γυρνάει την πλάτη σ’ αυτήν την πρόταση του ΠΑ.ΣΟ.Κ. γιατί δεν μπορεί να δώσει τίποτα, δεν μπορεί να κάνει απολύτως τίποτα γι’ αυτές τις περιοχές ένα χρόνο μετά από τη θλιβερή επέτειο των καταστροφικών πυρκαγιών.
    Γυρνάει την πλάτη της στους πυρόπληκτους, στους πληγέντες. Το μόνο που μπορεί η σημερινή Kυβέρνηση να δώσει είναι η αυστηρότητα απέναντι στους συνταξιούχους, απέναντι στους μισθωτούς, τους επαγγελματίες και τους μικροεπαγγελματίες. Με τα νέα φορολογικά μέτρα που ανακοίνωσε κάνει μια νέα φοροεπιδρομή. Είναι φοροεισπρακτικά τα μέτρα, αντιαναπτυξιακά, κύριε Υπουργέ, τα οποία οδηγούν σε ύφεση και σε τέλμα την ελληνική οικονομία. Οι Έλληνες πολίτες, οι Έλληνες φορολογούμενοι δεν έχουν να περιμένουν τίποτα από την Κυβέρνηση της Νέας Δημοκρατίας. 
    Προέρχομαι από μια μειονεκτική περιοχή, μια ορεινή περιοχή της πατρίδας μας, την Ήπειρο, την Άρτα και ανέβηκα στο Βήμα της Βουλής να εκφράσω την αλληλεγγύη μου και την ευαισθησία μου απέναντι στους πληγέντες, σ’ αυτούς τους πολίτες που δοκιμάστηκαν πριν ένα χρόνο. Και να στείλουμε αυτό το μήνυμα όλοι μαζί, όλο το Ελληνικό Κοινοβούλιο ότι θα είμαστε δίπλα τους, θα συνδράμουμε όλη αυτή την προσπάθεια για την ανασυγκρότηση και ανάπτυξη των περιοχών τους. Για την αποκατάσταση όλων όσων έχουν πληγεί από τις καταστροφικές πυρκαγιές που έγιναν πριν ένα χρόνο. 
    Πέρυσι έκπληκτη η κοινή γνώμη, ολόκληρος ο κόσμος, ολόκληρος ο πλανήτης παρακολουθούσε τις καταστροφικές πυρκαγιές. Μαζί παρακολουθούσε έκπληκτη και η ίδια η Κυβέρνηση της Νέας Δημοκρατίας αυτές τις πυρκαγιές να καταστρέφουν τις περιουσίες, να γίνονται παρανάλωμα πυρός οι περιουσίες, οι  εκμεταλλεύσεις. Οι ζωές να χάνονται, να καίγονται παιδιά, έγκυες γυναίκες, ηλικιωμένοι να παραδίδονται στις φλόγες. 
    Μέσα σ΄ ένα τέτοιο κλίμα η Κυβέρνηση της Νέας Δημοκρατίας προεκλογικά πέρυσι το μόνο  που είχε να δώσει απέναντι σ’ αυτούς τους πολίτες που δοκιμάζονταν ήταν να δώσει 3.000 ευρώ. Με μια ταυτότητα πήγαιναν στην τράπεζα για να πάρουν αυτά τα 3 χιλιάρικα. Και αυτό έχει δώσει μόνο από πέρυσι μέχρι σήμερα. Τίποτα άλλο δεν έχει δώσει. Και το ξέρουν πολύ καλά! 
    Με κλιμάκιο του ΠΑ.ΣΟ.Κ. έχουμε επισκεφθεί την περιοχή και έχουμε δει τις καταστροφικές συνέπειες όλων των πυρκαγιών πέρυσι και δεν έχει αποκατασταθεί τίποτα. 
    Και μάλιστα, ως επιβεβαίωση αυτού του γεγονότος είναι και αυτή η επιστολή που πήραμε μόλις χθες από τον κ. Μολυβιάτη, τον Πρόεδρο της Επιτροπής Αποκατάστασης Εκτάκτων Αναγκών, ο οποίος μας είπε ότι έχει αναλώσει μόλις το 15% των πόρων. Από αυτό και μόνο το γεγονός βλέπουμε πραγματικά πόσο πίσω είναι σήμερα τα πράγματα. 
    Η Νέα Δημοκρατία εκμεταλλεύτηκε προεκλογικά πέρυσι τους πληγέντες με ψεύτικες υποσχέσεις, με απατηλές υποσχέσεις ότι μετεκλογικά θα προχωρήσει στην αποκατάσταση των περιοχών τους. 
    Με πολλή χαρά είδαμε πριν τα Χριστούγεννα τον Υπουργό Αγροτικής Ανάπτυξης και Τροφίμων να έρχεται μαζί με τους μελετητές του Γεωπονικού Πανεπιστημίου να μας παρουσιάζουν τις μελέτες τους στην Επιτροπή Παραγωγής και Εμπορίου. Πραγματικά χαρήκαμε ότι κάτι θα γίνει σ’ αυτές τις περιοχές. Και σήμερα δεν έχει γίνει τίποτα. 
    Το ΠΑ.ΣΟ.Κ. από το Σεπτέμβριο του 2007, προεκλογικά με τον Πρόεδρό του στον Πύργο παρουσίασε ένα ολοκληρωμένο πρόγραμμα ανασυγκρότησης αυτών των περιοχών, ανασυγκρότησης και αποκατάστασης των πληγεισών περιοχών και των κατοίκων για την αποκατάσταση του ζωικού κεφαλαίου, της πανίδας, της χλωρίδας, των περιουσιών, των εκμεταλλεύσεων, έτσι ώστε να βρουν διέξοδο όλοι αυτοί οι πολίτες. 
    Και συνέχεια αυτής της πρότασης που παρουσίασε τότε ο Πρόεδρος του ΠΑ.ΣΟ.Κ. αποτελεί η σημερινή πρόταση νόμου που φέραμε στη Βουλή. Αποτελεί μια ολοκληρωμένη πρόταση να αντιμετωπιστεί αυτό το πρόβλημα με ολοκληρωμένο τρόπο, με μια δομή. Όπως είχαμε κάνει παλιότερα με το πετυχημένο μοντέλο, όπως ανέφερε και συνάδελφος πριν, των Ολυμπιακών Αγώνων με μια δομή, με έναν οργανισμό ανασυγκρότησης και ανάπτυξης των πυρόπληκτων περιοχών και όχι με ένα Ειδικό Ταμείο. Ο κ. Μολυβιάτης δεν έχει υπηρεσίες από κάτω, δεν έχει τίποτα από κάτω. Δεν έχει βοήθεια, δεν έχει τίποτα. Και λυπάμαι πολύ, τον κ. Μολυβιάτη που βρέθηκε σ’ αυτή τη δεινή θέση να διαχειρίζεται τόσο μεγάλα κονδύλια χωρίς να μπορεί να κάνει κάτι.
Τα Υπουργεία γυρνάνε την πλάτη τους και δεν κάνουν τίποτα. Δεν έχουν να περιμένουν τίποτε σήμερα οι πολίτες από τη Νέα Δημοκρατία. Η Νέα Δημοκρατία το μόνο που κάνει, είναι να επιβάλει φόρους. Είναι φορομπηχτική. 
      Εγώ θα σας αναφέρω μερικούς τίτλους σημερινών εφημερίδων: «Κεφαλικός φόρος», «Ο εισπράκτορας» για τον κ. Αλογοσκούφη, «Ριφιφί 5 δις ευρώ». Αυτός είναι ο σημερινός Τύπος. Τα δημοσιεύματα αυτά δείχνουν ανάγλυφα την εικόνα της σημερινής κατάστασης της ελληνικής οικονομίας και της ελληνικής κοινωνίας. Αυτή είναι σήμερα η εικόνα της ελληνικής κοινωνίας. Όλα αντιμετωπίζονται με ένα εισπρακτικό τρόπο, με ένα οικονομίστικο τρόπο όπως και ο «ΚΑΠΟΔΙΣΤΡΙΑΣ ΙΙ». Με τον ίδιο τρόπο αντιμετωπίζεται και εμφανίζονται διάφορα δημοσιεύματα για το πώς θα γίνουν οι νέοι δήμοι σε όλη την Ελλάδα. Εμείς έχουμε πει ότι αυτό το πρόγραμμα ανάπτυξης και ανασυγκρότησης των περιοχών είναι πρόγραμμα-πιλότος που πρέπει να το ακολουθήσουμε και σε άλλες περιοχές της πατρίδας μας, όπως είναι η Ήπειρος και η δική μου περιοχή.
      Δράττομαι της ευκαιρίας μιας και είναι εδώ ο Υφυπουργός κ. Καλογιάννης, ο οποίος έκανε μια κοινή υπουργική απόφαση, ένα σχέδιο για το Εθνικό Πάρκο Τζουμέρκων. Αυτά τα πράγματα για να προχωρήσουν, κύριε Υφυπουργέ, θέλουν και πόρους και χρήματα. Να τα χρηματοδοτήσουμε. Αλλά λογικές οι οποίες υπακούουν στο ότι ο φορέας πρέπει να είναι εκτός των Τζουμέρκων και πρέπει να είναι στα Γιάννενα δεν μπορούν να γίνονται αποδεκτές. Επίσης, περιοχές οι οποίες είναι εκτός της Α΄ ζώνης, η οποία είναι προστατευόμενη για να γίνουν φράγματα τα οποία έχουν ακυρωθεί από το Συμβούλιο της Επικρατείας, όπως το υδροηλεκτρικό φράγμα Αγίου Νικολάου, δεν μπορούν να γίνουν δεκτές. Κλείστε αυτές τις περιοχές για να μην μπορεί να ξαναδημιουργηθεί, όπως είχαμε προβλέψει εμείς στο Περιφερειακό Χωροταξικό Σχέδιο της Ηπείρου, στον Άραχθο κανένα φράγμα.
      Να χρηματοδοτηθούν, λοιπόν, τέτοιου είδους αναπτυξιακά προγράμματα για όλες τις περιοχές της πατρίδας μας, έτσι ώστε να δοθεί μια καλύτερη πνοή στην ελληνική περιφέρεια, να δοθεί μια καλύτερη προοπτική στην ελληνική ύπαιθρο που σήμερα μαστίζεται. Να αντιστρέψουμε τους όρους για την ύπαιθρο, για την ελληνική περιφέρεια. Να αρχίσει η ροή από τα αστικά κέντρα προς την περιφέρεια, αντί αυτού που γίνεται σήμερα, δηλαδή της ροής και της «αιμορραγίας» του δυναμικού από την ύπαιθρο προς τα αστικά κέντρα.
      Θα ήθελα να απευθυνθώ στην ευαισθησία σας να κάνετε αποδεκτή αυτήν την πρόταση του ΠΑ.ΣΟ.Κ. Είναι ό,τι καλύτερο μπορείτε να κάνετε ως Έλληνες Βουλευτές.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Κυρίες και κύριοι συνάδελφοι, η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες».
      Επίσης, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας».
      Το λόγο έχει η κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, έχει περάσει ένας χρόνος από τη μεγαλύτερη καταστροφή που γνώρισε η χώρα μας τα τελευταία χρόνια και είναι σαν να μην πέρασε ούτε μια μέρα, όσον αφορά τις επιπτώσεις. Στις περιοχές που κάηκαν, οι πληγές για το περιβάλλον και για τις ζωές των κατοίκων παραμένουν δυστυχώς, ανοικτές και επώδυνες. Κυριαρχούν σε κάθε πυρόπληκτο τόπο η απόγνωση και τα αδιέξοδα.
      Μετά τα 3.000 ευρώ που εξαφανίστηκαν αμέσως λόγω των μεγάλων αναγκών της πρώτης περιόδου, τα προβλήματα των πυρόπληκτων συσσωρεύονται καθημερινά και γίνονται ανυπέρβλητα, λόγω της ατελέσφορης πολιτικής της Νέας Δημοκρατίας, γιατί δεν είναι μόνο η ανυπαρξία ενός ολοκληρωμένου σχεδίου αποκατάστασης των πληγέντων και βέβαια η αθέτηση όλων αυτών που είχαν υποσχεθεί, αλλά έρχονται να προστεθούν και η ανεργία, η ακρίβεια, η έλλειψη ανάπτυξης, η στασιμότητα. Όλα αυτά δρουν πολλαπλασιαστικά εις βάρος όλων των κατοίκων των πυρόπληκτων περιοχών.
      Στις περσινές φωτιές ήλθαν να προστεθούν φέτος και άλλες και έτσι πολλαπλασιάστηκαν οι εστίες προβλημάτων. Η Κυβέρνηση όχι μόνο δεν έδειξε καμμία σπουδή για να αποκατασταθούν οι περιοχές που κάηκαν αλλά άφησε συνολικά τους πυρόπληκτους νομούς χωρίς την προστασία που απαιτείται, όπως ζητούσαν και ζητούν οι πολίτες και οι φορείς της κάθε περιοχής. 
      Στο Νομό Εύβοιας αυτές οι διαπιστώσεις είναι πέρα από κάθε αμφισβήτηση η οδυνηρή πραγματικότητα. Και δεν το λέει μόνο το ΠΑ.ΣΟ.Κ. που καλεί σήμερα την Εθνική Αντιπροσωπεία να αποδεχθεί την πρόταση νόμου, μία πρόταση που διατυπώσαμε υπεύθυνα από την πρώτη στιγμή της καταστροφής. Το αναφέρουν εδώ και μήνες όλοι οι φορείς της Τοπικής Αυτοδιοίκησης με σχετικά τους υπομνήματα. Το λένε οι κάτοικοι των καμένων περιοχών που έχασαν τις περιουσίες τους, το αναφέρει η σχετική έκθεση του Συνηγόρου του Πολίτη. 
      Κυρίες και κύριοι συνάδελφοι, το πόρισμα της έκθεσης του Συνηγόρου του Πολίτη είναι καταπέλτης για την κυβερνητική αδιαφορία και βέβαια όσον αφορά το νομό μου, είναι δύο φορές καταπέλτης. Τα μέτρα που είχαν ανακοινωθεί δεν εφαρμόστηκαν καθόλου, είτε κάποια από αυτά εφαρμόστηκαν πλημμελώς. Δεν έχουν διανοιχτεί οι δασικοί δρόμοι και αντιπυρικές ζώνες και δεν έχουν κατασκευαστεί αντιπλημμυρικά έργα, γιατί δεν υπάρχουν χρήματα, ούτε καν, για τις μελέτες των αντιπλημμυρικών έργων. Δεν έχει γίνει συντήρηση και αποκατάσταση του πεπαλαιωμένου δικτύου της Δ.Ε.Η. και καθαρισμός του χώρου, ούτε καν αντικατάσταση των καμένων στύλων. Δεν υπάρχει επάρκεια προσωπικού και μέσων στην Πυροσβεστική Υπηρεσία. Τα μέτρα φύλαξης των χωματερών είναι ανεπαρκή και υπάρχουν καθυστερήσεις στην υποβολή αποζημιώσεων και στους πυρόπληκτους αγρότες, αλλά και προβλήματα στη χορήγηση των ζωοτροφών στους κτηνοτρόφους. 
      Δεν ξέρω πού τα είδε ο συνάδελφος της Νέας Δημοκρατίας του νομού μου ο κ. Μαρκόπουλος πριν, όλα θετικά. Η ίδια η έκθεση του Συνηγόρου του Πολίτη είναι καταπέλτης. Τίποτα δεν έχει γίνει σ’ αυτόν το νομό. Και δεν είναι διαπιστώσεις μόνο του ΠΑ.ΣΟ.Κ., είναι διαπιστώσεις από την έκθεση του Συνηγόρου του Πολίτη. Βέβαια, πέραν από αυτό τα αγωνιώδη υπομνήματα όλων των κρατικών υπηρεσιών προς τους αρμόδιους Υπουργούς είναι σαφή και από την Πυροσβεστική Υπηρεσία και από το Δασαρχείο και θα σας αναφέρω ενδεικτικά ένα παράδειγμα. Ο Δήμος Ιστιαίας είχε ζητήσει περίπου 200.000  ευρώ από το Υπουργείο Εσωτερικών για την πυροπροστασία. Το Υπουργείο Εσωτερικών, λοιπόν, του απάντησε ότι το 2007 έδωσε 22.000 ευρώ και φέτος θα δει τι θα κάνει με τα κονδύλια. Το «φέτος» ήταν το Μάρτιο, κύριοι συνάδελφοι, λίγους μήνες πριν τις καινούργιες πυρκαγιές. Και βέβαια είχαμε την τύχη να μην καεί η Ιστιαία, αλλά κάηκε, λίγο πιο πάνω, η Λιχάδα και η Σκύρος, με πάρα πολύ μεγάλες καταστροφές και για το περιβάλλον, αλλά και σε καλλιέργειες. 
      Δυστυχώς, οι υποσχέσεις που έδιναν πέρυσι οι κυβερνητικοί παράγοντες που επισκέπτονταν τα καμένα, αναμείχτηκαν με τα αποκαΐδια και έγιναν καπνός. Οι κάτοικοι των Στείρων, του Κρεμαστού, της περιοχής Αλιβερίου και όλων των χωριών που κάηκαν, βιώνουν την αβάστακτη εγκατάλειψη και την ανάλγητη αδιαφορία του κράτους. Στο δια ταύτα των αιτημάτων τους για αποζημιώσεις και στήριξη των δραστηριοτήτων τους, πέρα από τη μη απόδοση των υπεσχημένων ενισχύσεων, προστέθηκε και η γραφειοκρατία. 
      Από την πρώτη μέρα της καταστροφής πέρσι τέτοιο καιρό ταιριάζει ο τίτλος του γνωστού βιβλίου του Σαμαράκη «Ζητείται ελπίς» και η Κυβέρνηση της Νέας Δημοκρατίας δυστυχώς, δεν μπόρεσε και δεν μπορεί να ικανοποιήσει καμμία ελπίδα. Τα επικοινωνιακά τρικ των πρώτων ημερών εξαντλήθηκαν.
      Κυρίες και κύριοι συνάδελφοι, η πρόταση νόμου που καταθέσαμε, αποτελεί διέξοδο από τα αδιέξοδα που δημιουργήθηκαν με ευθύνη της Κυβέρνησης. Πρόκειται για μία πρόταση που είναι ρεαλιστικά τεκμηριωμένη και δίνει λύση και προοπτικές για όλες τις ανάγκες των ανθρώπων και του περιβάλλοντος που επλήγησαν από τις πυρκαγιές. Η αναγέννηση της αγροτικής οικονομίας, η παραγωγική ανασυγκρότηση, οι στοχευμένες δράσεις στις πυρόπληκτες περιοχές περιγράφονται αναλυτικά στην πρότασή μας. Η πρόταση του ΠΑ.ΣΟ.Κ. δίνει και λύση στα άμεσα ζητήματα και εγγυάται την αναγέννηση του περιβάλλοντος και την προοπτική των ανθρώπων. 
      Κύριοι συνάδελφοι, δεν έχει κανένας το δικαίωμα να στερήσει από αυτούς τους ανθρώπους να ζήσουν στον τόπο τους. Οι πυρόπληκτοι δεν μπορούν να «διαμένουν» άλλο στην «οδό Αβύσσου, αριθμός 0», κατά έναν άλλο επιφανή λογοτέχνη μας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Υφυπουργός, κ. Καλογιάννης έχει ζητήσει το λόγο.
      Ορίστε, κύριε Καλογιάννη, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, επιτρέψτε μου να ξεκινήσω λέγοντας ότι στην Αίθουσα αυτή ακούστηκαν μετρημένα λόγια πραγματικά. Ακούστηκαν, όμως και ορισμένες υπερβολές, τις οποίες θα μπορούσα να χαρακτηρίσω και φοβερές. Για παράδειγμα, ακούστηκε ότι η Νέα Δημοκρατία και εμείς όλοι, επιτρέψτε μου να πω, οι ταπεινοί στην Κυβέρνηση, έχουμε υποστείλει την ελληνική σημαία. Ακούστηκε ότι δεν έχει γίνει απολύτως τίποτα όλο τον περασμένο χρόνο μετά τις φωτιές. Βεβαίως, είναι απολύτως ξεκάθαρο ότι ούτε το ένα, ούτε το άλλο ισχύει. 
      Θα αναφέρω συγκεκριμένα στοιχεία σε ό,τι αφορά το έργο και τη δράση του ΥΠΕΧΩΔΕ στις πυρόπληκτες περιοχές για να αποδείξω ακριβώς το έργο που έχει γίνει, την αποτελεσματικότητα την οποία δείχνει όχι μόνο το δικό μας Υπουργείο    -είμαστε σε πολύ στενή συνεργασία με όλα τα συναρμόδια Υπουργεία από την πρώτη στιγμή- αλλά και η Κυβέρνηση. 
      Από την πρώτη στιγμή μετά τις πυρκαγιές του καλοκαιριού στείλαμε αμέσως οικίσκους σε όσους το ζήτησαν. Όσοι πυρόπληκτοι ζήτησαν να έχουν επιδότηση ενοικίου, επίσης αυτό έγινε από την πρώτη στιγμή. 
      Κατασκευάστηκαν αντιπλημμυρικά έργα απόλυτης προτεραιότητας στο Νομό Ηλείας, που ήταν και ο νομός ο οποίος υπέστη τις μεγαλύτερες ζημιές. Καθαρίσαμε τα ρέματα και τους χειμάρρους και σε πολλές περιπτώσεις μάλιστα αυτό έγινε για πρώτη φορά. Ποτέ δεν είχαν καθαριστεί ρέματα και χείμαρροι στο νομό. Και βεβαίως, αυτό δεν είναι έργο της κεντρικής Κυβέρνησης. Τα έργα αυτά λειτούργησαν αποτελεσματικά στις βροχοπτώσεις. Θέλω να επισημάνω ότι ειδικευμένοι δασεργεργάτες, οι οποίοι πήγαν με εντολή του Υ.ΠΕ.ΧΩ.Δ.Ε. στην περιοχή και οι οποίοι προηγουμένως είχαν εργαστεί στα πρότυπα αντιδιαβρωτικά έργα που είχαν γίνει στην Πάρνηθα, ολοκλήρωσαν πολύ γρήγορα και αποτελεσματικά τα απαραίτητα αντιδιαβρωτικά έργα στην περιοχή, με προτεραιότητα στην προστασία του Κρονίου λόφου στην περιοχή της Ολυμπίας. 
      Επίσης, υλοποιούμε ένα μεγάλο πρόγραμμα αποκατάστασης πυρόπληκτων κτηρίων παρέχοντας για πρώτη φορά εξαιρετικά κίνητρα στους δικαιούχους, σπάζοντας για πρώτη φορά –επιτρέψτε μου να πω- όλα τα δεσμά της γραφειοκρατίας που ενδεχομένως να υπήρχαν. 
      Αναφέρω, λοιπόν, το εξής. Σε αντίθεση με ό,τι συνέβαινε μέχρι πέρσι δίνεται στους δικαιούχους δωρεάν ολόκληρο το ποσόν για ανακατασκευή των κτηρίων τους. Στο παρελθόν δινόταν μόνο το 1/3 του ποσού αυτού και τα υπόλοιπα 2/3 δινόταν υπό τη μορφή δανείου. Η απόφαση για χορήγηση δωρεάν κρατικής αρωγής προβλέπει ποσό 750 ευρώ ανά τετραγωνικό μέτρο για ανακατασκευή κατοικιών, όταν στο παρελθόν το ποσό αυτό ήταν 450 ευρώ ανά τετραγωνικό μέτρο. Το ποσό των 750 ευρώ ανά τετραγωνικό μέτρο αυξάνεται σε 950 ευρώ ανά τετραγωνικό μέτρο για τις διατηρητέες κατοικίες και για όσες κατοικίες βρίσκονται εντός παραδοσιακών οικισμών. Θεσπίστηκαν κριτήρια για την αρχιτεκτονική φυσιογνωμία των οικισμών στο πλαίσιο διατήρησης της μορφολογίας της περιοχής. Παρέχεται δωρεάν στους δικαιούχους το 50% του κόστους έκδοσης οικοδομικής άδειας. Για την ακόμα μεγαλύτερη διευκόλυνση των δικαιούχων, δίνεται προκαταβολή 10.000 ευρώ στους δικαιούχους του προγράμματος: «Δωρεάν Ανακατασκευής Κτηρίων» και 2.000 ευρώ στους δικαιούχους του προγράμματος «Δωρεάν Επισκευής Κατοικιών», χωρίς να απαιτείται η προσκόμιση της οικοδομικής άδειας κατασκευής ή του φακέλου μελέτης της επισκευής αντιστοίχως. 
      Συνεπώς, κυρίες και κύριοι συνάδελφοι τουλάχιστον στο συγκεκριμένο θέμα που αναφέρομαι μέχρι στιγμής, έχουν γίνει πολύ περισσότερα απ’ αυτά τα οποία προτείνονται στο σχέδιο νόμου που έχει καταθέσει το ΠΑ.ΣΟ.Κ.. Έχουν δημιουργηθεί γραφεία αποκατάστασης πυροπλήκτων στους νομούς που επλήγησαν που εξυπηρετούν αμέσως τους δικαιούχους. Και όσον αφορά την εξέλιξη του Προγράμματος «Αποκατάστασης των κτηρίων», θέλω να επισημάνω ότι η πορεία εφαρμογής του, η πρόοδός του, δεν εξαρτάται μόνο από την πολιτεία. 
Εξαρτάται και από την ταχύτητα υποβολής των αιτήσεων από τους δικαιούχους.
      Υπάρχουν ασφαλώς προβλήματα. Αναφέρω, για παράδειγμα, ότι στο Νομό Ηλείας το 80% των δικαιούχων δεν κατοικεί μόνιμα στην Ηλεία, με συνέπεια να καταθέτουν τα δικαιολογητικά με καθυστερήσεις, όταν επισκέπτονται το νομό. Υπάρχουν επίσης ορισμένα προβλήματα με τίτλους ιδιοκτησίας. Το Υ.ΠΕ.ΧΩ.Δ.Ε. παρενέβη αμέσως μόλις προέκυψε το συγκεκριμένο θέμα και αποδέχθηκε ότι σε περιπτώσεις όπου δεν υπήρχαν τίτλοι ιδιοκτησίας, για την απόδειξη της κυριότητας του ακινήτου αρκεί απλώς η προσκόμιση από τον ιδιοκτήτη μιας δήλωσης του ν.1599/1986 και παρουσία δύο μαρτύρων. Τι πιο απλό δηλαδή από αυτό; Υπάρχουν και ορισμένα προβλήματα με κατοικίες που βρίσκονται σε δασική έκταση. Εδώ πρέπει να τονίσω ότι η βεβαίωση της αρμόδιας Δασικής Υπηρεσίας ότι το κτήριο δεν βρίσκεται σε δασική έκταση είναι απολύτως απαραίτητη ώστε να υπάρξει χρηματοδότηση. 
      Δίνω αναλυτικά στοιχεία για το σύνολο των πυροπλήκτων νομών. Για πεντακόσιες είκοσι περιπτώσεις κατοικιών που χρήζουν ανακατασκευής έχουν υποβληθεί τετρακόσιες έξι αιτήσεις μέσα σε ένα χρόνο. Από αυτές έχουν εγκριθεί τριακόσιες έξι, για τις οποίες οι φάκελοι ήταν πλήρεις. Αντιστοίχως, για εννιακόσιες εξήντα επτά περιπτώσεις κατοικιών που χρήζουν επισκευής έχουν υποβληθεί πεντακόσιες εξήντα επτά αιτήσεις και έχουν εγκριθεί τριακόσιες εβδομήντα οκτώ, για τις οποίες οι φάκελοι ήταν πλήρεις. Αυτά είναι αναλυτικά στοιχεία τα οποία δεν επιδέχονται αμφισβήτηση και θέλω να τονίσω ότι στο Υ.ΠΕ.ΧΩ.Δ.Ε. δεν εκκρεμεί σήμερα καμμία απολύτως αίτηση πυροπλήκτου. Αυτό δείχνει, επιτρέψτε να πω, κυρίες και κύριοι συνάδελφοι, και την αξιοπιστία αλλά και την αποτελεσματικότητα του Υπουργείου.
      Σε ό,τι αφορά το χωροταξικό σχεδιασμό, γιατί γίνεται επίσης αναφορά στο σχέδιο νόμου του ΠΑ.ΣΟ.Κ., γνωρίζετε ότι τα χωροταξικά ζητήματα δεν προωθούνται αποσπασματικά, αλλά εντάσσονται σ΄ ένα γενικότερο σχεδιασμό. Για πρώτη φορά στη χώρα το Υ.ΠΕ.ΧΩ.Δ.Ε. προώθησε, εκπόνησε και εδώ και δύο μήνες έχει ήδη θεσμοθετηθεί Εθνικό Χωροταξικό Σχέδιο, ένα σχέδιο που αποτελεί μια από τις μεγαλύτερες διαρθρωτικές αλλαγές που έχουν γίνει στη χώρα, που συμβάλλει καθοριστικά στην αειφόρο αλλά και ισόρροπη ανάπτυξη της χώρας. Στο Εθνικό Χωροταξικό σχέδιο περιλαμβάνονται ρητώς κατευθύνσεις τόσο για την προστασία των δασών και των δασικών εκτάσεων όσο και για την πρόληψη των φυσικών καταστροφών αλλά και για την αποκατάσταση των πληγεισών περιοχών και αυτό είναι και μία απάντηση στον αξιότιμο κύριο εισηγητή του Συνασπισμού, ο οποίος ανέφερε ότι καμμία απολύτως πρόβλεψη δεν υπάρχει για τις πληγείσες περιοχές στο Εθνικό Χωροταξικό. Παράλληλα, ολοκληρώνουμε τη θεσμοθέτηση των Ειδικών Χωροταξικών Πλαισίων και αμέσως ξεκινάει η αναθεώρηση των Περιφερειακών Χωροταξικών Πλαισίων και, όπως έχει ανακοινώσει και ο Υπουργός, ο κ. Σουφλιάς, τα πρώτα περιφερειακά χωροταξικά πλαίσια τα οποία θα αναθεωρηθούν θα είναι εκείνα της Πελοποννήσου.
      Σε ό,τι αφορά τις περιοχές του δικτύου «ΦΥΣΗ 2000», περιοχές για τις οποίες επιτρέψτε μου να πω ότι δείχνουμε ιδιαίτερη ευαισθησία, στο Υ.ΠΕ.ΧΩ.Δ.Ε. είχε συσταθεί μια ομάδα εργασίας για να καταγράψει και να αξιολογήσει τα προβλήματα του φυσικού περιβάλλοντος στις πληγείσες περιοχές του οικολογικού δικτύου «ΦΥΣΗ 2000», αλλά και στις όμορες περιοχές, οι οποίες δεν είναι κατ’ ανάγκη καμένες, με δεδομένες τις σχέσεις της οικολογικής αλληλεξάρτησής τους. Παράλληλα, για να έχουμε όσο το δυνατό καλύτερο αποτέλεσμα, ξεκινήσαμε ως Υ.ΠΕ.ΧΩ.Δ.Ε. σημαντικές συνεργασίες με εκπαιδευτικά ιδρύματα, με οργανισμούς που έχουν υψηλή τεχνογνωσία στο συγκεκριμένο αντικείμενο. Συγκεκριμένα, συνεργαζόμαστε με τη Σχολή Πολιτικών Μηχανικών του Εθνικού Μετσόβιου Πολυτεχνείου για να γίνει εκτίμηση της επικινδυνότητας έναντι των διαβρώσεων και των κατολισθήσεων στις περιοχές του δικτύου «ΦΥΣΗ 2000» της Πελοποννήσου. Συνεργαζόμαστε με το Ινστιτούτο Περιφερειακής Ανάπτυξης του Παντείου Πανεπιστημίου για την αποτίμηση της υφιστάμενης κατάστασης των υποδομών και της κοινωνικής οργάνωσης στις πυρόπληκτες περιοχές του δικτύου «ΦΥΣΗ 2000» με στόχο να διαμορφώσουμε ένα επιχειρησιακό σχέδιο ανάπλασης και διαχείρισης των πυρόπληκτων περιοχών του δικτύου «ΦΥΣΗ 2000».
      Συνεργαζόμαστε με το ΕΘ.Ι.Α.Γ.Ε., το Ινστιτούτο Μεσογειακών Δασικών Οικοσυστημάτων, για την αποκατάσταση του δάσους της Στροφιλιάς και του δάσους στον Καϊάφα. 
      Είναι προφανές, κυρίες και κύριοι, με όσα προανέφερα ότι όλα τα μέτρα τα οποία είχαμε εξαγγείλει πέρυσι, τέτοια εποχή κι ακόμη περισσότερα έχουν τεθεί σε εφαρμογή. Αυτά που αναφέρονται επιγραμματικά ορισμένες φορές ή και αποσπασματικά στην πρόταση του ΠΑ.ΣΟ.Κ. τα εφαρμόζουμε από έτους. Επιτρέψτε μου να πω ότι ενώ γίνεται ένα πολύ σημαντικό έργο τον τελευταίο χρόνο, κυρίες και κύριοι συνάδελφοι, η Αντιπολίτευση έρχεται με μεγάλη καθυστέρηση να προτείνει τη σύσταση ενός οργανισμού που θα συντονίζει το έργο το οποίο, επαναλαμβάνω, υλοποιείται με επιτυχία. 
      Ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε Υπουργέ. 
      Το λόγο έχει ο συνάδελφος κ. Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, με κατά τα άλλα σεμνό και ταπεινό τρόπο κάνατε τον απολογισμό σας. Πραγματικά για τι θέλατε να μας πείσετε; Ότι όλες οι παρεμβάσεις και οι πρωτοβουλίες σας ήταν σωστές κι ότι δεν πρέπει να έχουν παράπονο οι πυρόπληκτοι στη χώρα μας; 
      Κύριε Υπουργέ, ειλικρινά αν είστε ευχαριστημένοι από τις μέχρι τώρα πρωτοβουλίες σας και παρεμβάσεις που κάνατε στις πυρόπληκτες περιοχές θα σας πρότεινα, αν έχετε το θάρρος, να ταξιδέψετε ή να συνταξιδέψουμε μαζί σ’ αυτές τις περιοχές για να δούμε πώς θα σας υποδεχθούν οι κάτοικοι αυτών των περιοχών.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Μίλησα με στοιχεία.
      ΕΥΣΤΑΘΙΟΣ ΚΟΥΤΜΕΡΙΔΗΣ: Βεβαίως με στοιχεία, κύριε Υπουργέ. 
      Κυρίες και κύριοι Βουλευτές, το καλοκαίρι του 2007 όλοι γίναμε μάρτυρες μιας ανείπωτης περιβαλλοντικής καταστροφής. Η ανεξέλεγκτη πυρκαγιά, σε συνδυασμό με την παροιμιώδη κυβερνητική ανικανότητα, δημιούργησαν το αποτέλεσμα μιας πρωτοφανούς εθνικής καταστροφής. Χάθηκαν δεκάδες ανθρώπινες ζωές, καταστράφηκαν κατοικίες και περιουσίες. Αποτεφρώθηκε μια πανέμορφη δασική έκταση στη χώρα μας. Σοβαρότατα πλήγματα επίσης υπέστησαν οι τοπικές οικονομίες, ο αγροτουρισμός, ο αγροτικός τομέας, οι επιχειρήσεις, οι υποδομές, η πολιτιστική και ιστορική κληρονομιά, το περιβάλλον.
      Κυρίες και κύριοι Βουλευτές, κανένας μας δεν έχει το δικαίωμα σήμερα, εδώ στη Βουλή, να κάνει επίδειξη ευαισθησίας και λαϊκισμού για ένα τόσο μεγάλο εθνικό πρόβλημα. Είναι όμως υποχρέωσή μας όλοι να ενθυμούμαστε ότι το Σεπτέμβριο του 2007, κι ενώ τα αποκαΐδια ακόμα κάπνιζαν, ο Πρόεδρος του ΠΑ.ΣΟ.Κ. πρότεινε ένα ολοκληρωμένο πρόγραμμα ανάπτυξης της περιοχής. Τότε βέβαια κάποιοι πίστεψαν πως το ενδιαφέρον μας ήταν πρόσκαιρο και είχε εκλογικό ενδιαφέρον. Εμείς όμως σήμερα, σταθεροί στις θέσεις μας, αποδεικνύουμε πως ξέρουμε τι προτείνουμε, ξέρουμε τι λέμε και κυρίως αυτά που λέμε τα κάνουμε πράξη. 
      Όμως, ας κάνουμε μια αξιολόγηση της κυβερνητικής παρέμβασης και των πρωτοβουλιών της. Ποια μέτρα έλαβε η Κυβέρνηση για την περιοχή μέχρι σήμερα; Ποιο είναι το πρόγραμμα παρέμβασης και ανασυγκρότησης της περιοχής; Πόσο ωφέλησαν αυτά τα μέτρα τις τοπικές κοινωνίες; Τέλος, πότε θα εκπληρωθούν οι δεσμεύσεις και οι υποσχέσεις της Κυβέρνησης;
      Κυρίες και κύριοι συνάδελφοι, δυστυχώς η εικόνα σήμερα είναι τραγική και αποκαλύπτει την αναποτελεσματικότητα και την ανεπάρκεια των πρωτοβουλιών της Κυβέρνησης.
       Είναι λοιπόν σήμερα επιτακτική η ανάγκη εφαρμογής ενός ολοκληρωμένου προγράμματος ανασυγκρότησης και ανάπτυξης των πυρόπληκτων περιοχών για τη γρήγορη και αποτελεσματικότερη υλοποίησή του. 
      Είναι σήμερα επιτακτική η ανάγκη μέσα στα αποκαΐδια που άφησε η φονική πυρκαγιά να δώσουμε ελπίδα και να σχεδιάσουμε ένα νέο πρότυπο «πράσινης» ανάπτυξης, με σεβασμό όμως στον άνθρωπο, στη φύση, στην Ιστορία και τον Πολιτισμό.
      Χρειάζεται να στηρίξουμε από το Πρόγραμμα Ανασυγκρότησης τον οικονομικό, κοινωνικό και οικιστικό ιστό για την ένταξη και τη διατήρηση της περιοχής σε μια βιώσιμη και αειφόρο ανάπτυξη.
      Η πρόταση νόμου που καταθέσαμε προτείνει τη σύσταση Εθνικής Επιτροπής Ανασυγκρότησης και Ανάπτυξης των πυρόπληκτων περιοχών. Προτείνει τη σύσταση ενός φορέα με τη μορφή ανώνυμης εταιρείας, δηλαδή, τον Οργανισμό Ανασυγκρότησης και Ανάπτυξης Πυρόπληκτων Περιοχών Α.Ε. για την παρακολούθηση, την υποστήριξη και την εφαρμογή του ειδικού Προγράμματος Ανασυγκρότησης.
      Προτείνουμε ένα Ειδικό Πρόγραμμα Ανασυγκρότησης των πυρόπληκτων περιοχών για την εγγύηση του εισοδήματος, την αναγέννηση των αγροτικών οικισμών, την οικιστική ανασυγκρότηση, την παραγωγική ανασυγκρότηση και απασχόληση, τη χωροταξική και περιβαλλοντική ανασυγκρότηση, την πολιτιστική κληρονομιά.
      Τέλος, προτείνουμε καινοτόμα μέτρα πρότυπης ανάπτυξης για την Πελοπόννησο, αλλά κυρίως καθορίζουμε τη χρηματοδότησή τους.
      Κύριοι Υπουργοί, σε λίγες μέρες θα συμπληρωθούν τα ετήσια γενέθλια της Κυβέρνησής σας. Σ΄ αυτό το χρόνο που πέρασε, εμείς, το ΠΑ.ΣΟ.Κ., κάνοντας ουσιαστική και δομική αντιπολίτευση, σας καταθέσαμε μια σειρά από προτάσεις νόμου. Σας καταθέσαμε πρόταση για το επίδομα θέρμανσης. Σας καταθέσαμε πρόταση για την υπερχρέωση των νοικοκυριών. Σας καταθέσαμε πρόταση για την ακρίβεια. Και σήμερα, σας καταθέτουμε πρόταση για την ανασυγκρότηση και την ανάπτυξη των πυρόπληκτων περιοχών. Σας καταθέσαμε, επίσης, προτάσεις για τη διαφθορά. Σας καταθέσαμε προτάσεις για την εξυγίανση του πολιτικού συστήματος στη χώρα μας.
      Κύριοι Υπουργοί, εάν δεν έχετε τη δυνατότητα να εμπνευστείτε ιδέες και πολιτικές, κάντε πράξη τις προτάσεις μας. Βέβαια, με τα νέα μέτρα που χθες ανακοίνωσε ο κύριος Υπουργός Οικονομίας και Οικονομικών, αλλά και αυτά που έρχονται με το δεύτερο πακέτο, θεωρώ πως στη δεινή θέση των πυρόπληκτων θα βρεθούν πραγματικά χιλιάδες Έλληνες πολίτες.
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Ο κ. Βέρρας έχει το λόγο.
      ΜΙΛΤΙΑΔΗΣ ΒΕΡΡΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, κύριοι Υπουργοί, ένα χρόνο μετά την πύρινη λαίλαπα του περσινού καλοκαιριού με τις δεκάδες θύματα -εξήντα τέσσερα τον αριθμό- και δυόμισι μήνες μετά τον καταστροφικό σεισμό της 8ης του Ιούνη του 2008 -και το βάζω αυτό, γιατί είναι δύο φυσικές καταστροφές που έπληξαν την ίδια ακριβώς περιοχή- ένα αίσθημα εγκατάλειψης, απόγνωσης, αδιαφορίας, ασυνέπειας στις δεσμεύσεις και τάσης φυγής και εσωτερικής μετανάστευσης, αλλαγής επαγγελματικού προσανατολισμού διακατέχει τους κατοίκους των νομών, των πυρόπληκτων και σεισμόπληκτων Νομών Αχαΐας, Ηλείας, όπως επίσης και τους άλλους νομούς που επλήγησαν από παρόμοια φαινόμενα.
      Για μας, για το ΠΑ.ΣΟ.Κ. οι περιοχές που επλήγησαν από τις ανεξέλεγκτες πυρκαγιές του 2007, αλλά και ο φετινές δεν πρέπει να ξεχαστούν. Δεν θα ξεχαστούν. Είμαστε παρόντες και καταθέτουμε συγκεκριμένες προτάσεις.
      Το Σεπτέμβριο του 2007 είχαμε παρουσιάσει συγκεκριμένη πολιτική πρόταση, καθώς δεχθήκαμε ότι οι συγκεκριμένες περιοχές που υπέστησαν ανεπανόρθωτα και ανυπολόγιστα πλήγματα πρέπει να ανασυγκροτηθούν.
      Σύμφωνα με στοιχεία οικολογικών οργανώσεων, αλλά και Υπουργείων, στις περυσινές πυρκαγιές καταστράφηκε το 55% των δασών και το 41% των καλλιεργειών της Πελοποννήσου, ενώ –πάντα σύμφωνα με στοιχεία του Υ.ΠΕ.ΧΩ.Δ.Ε.- 847 κατοικίες και 817 αγροτικές εγκαταστάσεις καταστράφηκαν ολοσχερώς. 
      Τότε η Κυβέρνηση προσπάθησε και επιχείρησε να «χρυσώσει το χάπι» μοιράζοντας 3.000 ευρώ, ακόμα και σ’ εκείνους που δεν τα δικαιούνταν, με μια απλή αίτηση δήλωση –βέβαια, εν προκειμένω, είχαν προκηρυχθεί ήδη εθνικές εκλογές και φυσικά κάνουμε τους ανάλογους πολιτικούς συνειρμούς- αγνοώντας βέβαια και τους Ο.Τ.Α. που είχαν την καθ’ ύλην αρμοδιότητα να προτείνουν δικαιούχους, μια κίνηση εξαγοράς συνειδήσεων, ψηφοθηρίας που πρόσκαιρα και στιγμιαία επέφερε το ποθούμενο αποτέλεσμα για τη Νέα Δημοκρατία. Στην πορεία απεδείχθη περίτρανα ο εμπαιγμός και η σκοπιμότητα των προθέσεών της.
      Δέκα μήνες μετά οι αγρότες δεν έχουν αποζημιωθεί. Λύση για τις ζωοτροφές δεν έχει υπάρξει ούτε επίσης και για το φυτικό κεφάλαιο. Από τα χρήματα των 200.000.000 ευρώ που διατέθησαν ως δωρεά από εθελοντές, οργανισμούς και απλούς πολίτες προς το Ειδικό Ταμείο Αντιμετώπισης Εκτάκτων Αναγκών μόλις περίπου το 15% έχει δαπανηθεί έως τώρα. Τα υπόλοιπα, γύρω στα 170.000.000 ευρώ, η Κυβέρνηση τα αφήνει να τοκίζονται ή να γίνονται δομημένα ομόλογα ή ενδεχομένως να καλύπτει «μαύρες τρύπες» του προϋπολογισμού, παρά να τα αποδίδει στους δικαιούχους. 
      Όσο για τις επιχειρήσεις που επλήγησαν, το υπεύθυνο Υπουργείο Οικονομίας και Οικονομικών τις αποζημίωσε με ποσό που δεν ανταποκρίνεται ούτε στο 30%, ενώ το πρόγραμμα των έξι χιλιάδων θέσεων εργασίας που εξήγγειλε ο Πρωθυπουργός, όταν επισκέφθηκε την Ηλεία, παραμένει στις καλένδες. 
      Τώρα η αποκατάσταση της οικολογικής ισορροπίας και η ανασυγκρότηση των περιοχών «NATURA» όχι μόνο δεν έχει προχωρήσει, αλλά εγκαταλείπεται. Παράδειγμα η διέλευση του βορειοδυτικού άξονα, όπως ετέθη και από τον εισηγητή μας, μέσα από την προτεινόμενη περιοχή του Καϊάφα, όπως επίσης η αδιαφορία και η απαξίωση για το πανέμορφο φαράγγι του Βουραϊκού στην Αχαΐα.
      Μετά απ’ αυτά η Κυβέρνηση έρχεται και στην αρμόδια επιτροπή να μιλήσει για πρόταση νόμου «πυροτέχνημα» που αποσκοπεί να δημιουργήσει πολιτικό κλίμα. Από σήμερα η εγκυρότητα των λόγων και η έμπρακτη εξεύρεση λύσεων μέσω μελετημένων προτάσεων βαφτίζεται από τη Νέα Δημοκρατία «πολιτική εκμετάλλευση». Αυτά είναι προτάσεις και λόγια δικά σας στην επιτροπή που προηγήθηκε. 
      Φυσικά είναι γνωστή η απαξίωση πρόσκλησης στους εκπρόσωπους των πυρόπληκτων και τοπικών αρχών, φοβούμενοι βέβαια τα συμπεράσματα αλλά και τα δεδομένα και τις μελέτες που έχουν γίνει για το συγκεκριμένο θέμα. 
      Με αυτή την πρόταση νόμου που καταθέτει το ΠΑ.ΣΟ.Κ. σήμερα επιχειρείται η υλοποίηση όλων όσων δεν έπραξε η Νέα Δημοκρατία στις τότε υποσχέσεις της. Καταθέτουμε ένα οργανωμένο σχέδιο με μελετημένη δομή, μηχανισμούς, προτάσεις αλλά και πηγές χρηματοδότησης που αποσκοπεί όχι μόνο στην αποκατάσταση των περιοχών και των περιουσιών των πληγέντων, αλλά και στο όραμα μιας συνολικότερης ανασυγκρότησης και ανάπτυξής τους για την εξασφάλιση της περιβαλλοντικής ισορροπίας και φυσικά ένα πλαίσιο νόμου που θα ισχύει και δεν αιφνιδιάζει τους εκάστοτε κυβερνώντες. 
      Τα μέτρα είναι γνωστά. Επιγραμματικά θα αναφερθώ στη σύσταση Εθνικής Επιτροπής, στον Οργανισμό Ανασυγκρότησης και Ανάπτυξης, στη χορήγηση κρατικής ενίσχυσης, του ελάχιστου εγγυημένου εισοδήματος των 1.000 ευρώ, στην κάλυψη για τους ελαιοπαραγωγούς, στην κάλυψη του κόστους των ζωοτροφών, στην ανάληψη από το κράτος του κόστους επισκευής και ανακατασκευής πυρόπληκτων κατοικιών, στην ίδρυση Πανεπιστημίου Σχολής Αθλητισμού, Ολυμπισμού και πρότυπης ανάπτυξης, στην ίδρυση Κέντρων Ειρήνης και Εκεχειρίας που έχει ιδιαίτερα επίκαιρη σημασία σήμερα, μετά τα δραματικά γεγονότα στη Γεωργία και τον κίνδυνο διατάραξης της παγκόσμιας ειρήνης. 
      Και επειδή δεν έχω και πολύ χρόνο, κλείνοντας θα πω ότι το ΠΑ.ΣΟ.Κ., με υψηλό αίσθημα ευθύνης και με ομόφωνη και ομόθυμη γνώμη όλων των Βουλευτών του, αφουγκραζόμενο τις ανάγκες των καιρών και τη ραγδαία επιδείνωση των καιρικών φαινομένων, λόγω αλλαγής των κλιματολογικών συνθηκών και της υπερθέρμανσης του πλανήτη, κατέθεσε μια ολοκληρωμένη πολιτική πρόταση, ικανή να αντιμετωπίσει τις παρενέργειες από τέτοιου είδους φυσικές καταστροφές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Μας κατηγορείτε ότι το ΠΑ.ΣΟ.Κ., στην κατάθεση νομοσχεδίων, δεν έχει προτάσεις, υποκρίνεται και λαϊκίζει. Ευκαιρία για εσάς να δείξετε εμπράκτως ότι εννοείτε ευρύτερες συναινέσεις και συνεννοήσεις σε μείζονα θέματα της εθνικής μας ζωής. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Ο κ. Βορίδης, Κοινοβουλευτικός Εκπρόσωπος του ΛΑ.Ο.Σ., έχει ζητήσει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, ο προηγούμενος ομιλητής θεώρησε ότι είναι άδικη η κατηγορία προς το ΠΑ.ΣΟ.Κ. ότι αποπειράται να φτιάξει πολιτικό κλίμα με το συγκεκριμένο σχέδιο νόμου. Θα πω ότι μάλλον είναι άδικη πράγματι, υπό την έννοια ότι το πολιτικό κλίμα το φτιάχνει η Κυβέρνηση από μόνη της. Δεν χρειάζεται καμμία βοήθεια από κανένα σχέδιο νόμου του ΠΑ.ΣΟ.Κ..
      Και δόξα τω Θεώ, νομίζω ότι ζούμε σήμερα μια ιστορική στιγμή για την Κυβέρνηση. Είναι η στιγμή που η Κυβέρνηση της Νέας Δημοκρατίας εγκαταλείπει πλέον την οικονομική πολιτική που είχε μέχρι σήμερα και ακολουθεί συγκεκριμένα μια σοσιαλιστική οικονομική πολιτική, πράγμα που σημαίνει μια πολιτική υψηλών φόρων, πράγμα που σημαίνει μια πολιτική η οποία δεν στηρίζεται πια στην ανάπτυξη, μια πολιτική που κτυπά τους ελεύθερους επαγγελματίες με τον πιο άδικο τρόπο, μια πολιτική που κτυπά τους μικρομετόχους, μια πολιτική που κτυπά όλους τους μικρούς επενδυτές που έχουν πέντε χρήματα μέσα στο Χρηματιστήριο.
      Αυτή είναι η πολιτική που εγκαινιάσατε από σήμερα. Βεβαίως είναι η πολιτική των οικονομικών αδιεξόδων που σωρεύσατε όλα αυτά τα χρόνια, που σας οδηγεί σ΄ αυτήν την κατάσταση. Αλλά ακόμα και τώρα, δεν προχωράτε σε μια πραγματικά αναπτυξιακή πολιτική. Και συνδέεται αυτή η οικονομική πολιτική και με το θέμα της αντιμετωπίσεως των πυρκαγιών και των καταστροφών και με το πόσα χρήματα έχει το ελληνικό δημόσιο για να κάνει πραγματικά κοινωνική πολιτική και όχι βεβαίως να είναι υποχρεωμένο να καταφεύγει στο δανεισμό και να έχει εξαντλήσει τον προβλεπόμενο και προϋπολογισμένο δανεισμό του στους πρώτους επτά μήνες για όλο το χρόνο. Και βεβαίως, με επιτόκια πλέον πολύ ακριβά και με πολύ δυσμενείς όρους, χωρίς να φταίτε γι’ αυτό, γιατί βεβαίως αυτό διαμορφώθηκε στο επίπεδο των διεθνών συνθηκών της αγοράς.
      Μιλώντας παραδείγματος χάριν για το σχέδιο νόμου, θα ήθελα να πω το εξής. Μέσα στα πρώτα άρθρα, αυτή η πρόταση νόμου του ΠΑ.ΣΟ.Κ. γράφει να δώσουμε ένα ελάχιστο εισόδημα τουλάχιστον 1.000 ευρώ μηνιαίως για ένα ορισμένο χρονικό διάστημα. Θα σας το πω εγώ διαφορετικά. Προφανώς σ’ αυτό δεν μπορεί κανείς να έχει αντίρρηση. Η μόνη αντίρρηση που θα είχε το οικονομικό επιτελείο της Κυβερνήσεως είναι να σας πει ότι αυτό δεν είναι εφικτό, γιατί δεν υπάρχουν αυτά τα χρήματα. Αυτό θα σας πουν. 
      Και θα σας το πω και εγώ διαφορετικά. Εγώ θα προτιμούσα να δώσουμε 2.000 ευρώ. Γιατί 1.000 ευρώ; Να δώσουμε εν πάση περιπτώσει, όσα περισσότερα μπορούμε υπ’ αυτήν την έννοια. Αλλά το ζήτημα είναι ότι για να μπορεί να δοθεί το οτιδήποτε πρέπει να υπάρχουν πόροι. Δεν υπάρχουν πόροι και δεν υπάρχουν χρήματα στο ελληνικό δημόσιο, γιατί έχει επιλεγεί ένας συγκεκριμένος τρόπος οικονομικής αναπτύξεως.
      Εγώ ερωτώ. Είναι δυνατόν Κυβέρνηση ευαγγελιζόμενη φιλελευθερισμό να φορολογεί τους ελεύθερους επαγγελματίες με τον τρόπο που τους φορολογήσατε χθες; Είναι δυνατόν αυτό, στα 1.000 ευρώ εισόδημα του ελεύθερου επαγγελματία; Και μην μου πείτε -γιατί τα ακούω αυτά- ότι δεν υπάρχουν, γιατί εγώ έχω ζήσει τους νέους ελεύθερους επαγγελματίες που ξεκινάνε και ξέρω πόσα χρήματα παίρνουν, πόσα χρήματα παίρνουν οι νέοι γιατροί, πόσα χρήματα παίρνουν οι νέοι δικηγόροι. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Απαλλάσσονται για τα τρία πρώτα χρόνια. 
      ΜΑΥΡΟΥΔΗΣ ΒΟΡΙΔΗΣ: Είναι αρκετό ότι απαλλάσσονται για τα τρία πρώτα χρόνια; Οι νέοι γιατροί έχουν φτιάξει πελατεία των 10.000 ευρώ μέσα στα τρία πρώτα χρόνια και καλύπτουν και τα έξοδα του ιατρείου τους;	Οι νέοι δικηγόροι βγάζουν περισσότερα από 1.000 ευρώ το μήνα τα τρία πρώτα χρόνια και έχουν και τα έξοδα του γραφείου τους; Ή είστε εκτός πραγματικότητας και εκτός αγοράς ή είστε πραγματικά απελπισμένοι! Και η αλήθεια είναι ότι είστε το δεύτερο. Δεν είναι ότι δεν ξέρετε τι σας γίνεται. Είστε απελπισμένοι. Και είστε απελπισμένοι, γιατί οδηγήσατε την οικονομική κατάσταση της χώρας εδώ. Και οδηγήσατε την οικονομική κατάσταση της χώρας εδώ, γιατί δεν έχετε τολμήσει να συγκρουσθείτε με τα βασικά συμφέροντα. 
      Φωνάζω από την πρώτη ημέρα σ’ αυτήν την Αίθουσα. Τι θα γίνει με τις δημόσιες δαπάνες; Τι θα γίνει με τον αριθμό των δημοσίων υπαλλήλων; Τι θα γίνει μ’ αυτό το σπάταλο κράτος; Πέρασαν τεσσεράμισι χρόνια και εκείνο που έχετε σκεφτεί να κάνετε είναι να αυξήσετε τη φορολογία στον κόσμο. Αυτό έχετε σκεφτεί να κάνετε. Και αν αυξάνατε και τη φορολογία για να δώσουμε τα 2.000 ευρώ ή τα 1.000 ευρώ στους πυρόπληκτους, τότε εν πάση περιπτώσει να πούμε ότι πληρώνουμε, αλλά κάπου δίνονται αυτά τα λεφτά να πιάσουν τόπο.
      Μα, όχι! Αυξάνεται η φορολογία μόνο και μόνο για να συντηρείται αυτό το τραγικό γραφειοκρατικό κράτος, αυτή η απαράδεκτη συνθήκη διαφθοράς. Και ως προς αυτό, δεν έχει γίνει το παραμικρό! Πείτε μου ένα σχέδιο νόμου του Υπουργείου Εσωτερικών, το οποίο έχει έρθει στην κατεύθυνση του να αυξήσει την αποτελεσματικότητα της Δημόσιας Διοίκησης τεσσεράμισι χρόνια τώρα! Πείτε μου ένα σχέδιο νόμου που φέρατε για να αντιμετωπιστεί η διαφθορά! Πείτε μου ένα σχέδιο νόμου που φέρατε για να αντιμετωπίσετε τη φοροδιαφυγή! 
      Πού είναι η αναμόρφωση –για να πούμε τα στοιχειώδη- του φορολογικού δικαίου; Πού είναι τα βασικά προαπαιτούμενα για να φτιαχτεί η φορολογική εμπιστοσύνη και να έχετε ελπίδα ότι αύριο το πρωί, σε τελευταία ανάλυση, θα μπορέσετε να εισπράξετε κάποια χρήματα;
      Σ’ αυτή τη συνθήκη, λοιπόν, τώρα, ερχόμαστε να σχολιάσουμε τι γίνεται με την ανασυγκρότηση των περιοχών. Και η απάντηση είναι η εξής. Βεβαίως, σ’ ένα πρώτο επίπεδο, μία αντιμετώπιση μπορεί να έγινε. Σ’ ένα δεύτερο επίπεδο –γιατί έγινε μεγάλος λόγος για το θέμα των σπιτιών- εγώ σας λέω ότι πράγματι είναι έτσι όπως το παρουσιάζετε, δηλαδή ότι υπάρχουν τα χρήματα, αλλά σε τελευταία ανάλυση δεν υποβάλλονται αιτήσεις ή δεν υποβάλλονται πλήρως οι αιτήσεις με τα προβλεπόμενα δικαιολογητικά για να προχωρήσει αυτή η ιστορία.
      Η απάντηση εδώ είναι η εξής. Βεβαίως αυτό είναι έτσι, αλλά εξακολουθούν να υπάρχουν γραφειοκρατικές διαδικασίες που δεν επιτρέπουν –και εκεί θα έπρεπε να υπάρξουν- διευκολύνσεις. 
      Λέτε για τις υπεύθυνες δηλώσεις. Εγώ θα σας πω πάντως ότι φαίνεται να εξακολουθούν να υπάρχουν παράπονα. Δικαιολογημένα ή αδικαιολόγητα, φαίνεται ότι εξακολουθούν να υπάρχουν παράπονα. Λέτε εσείς ότι είναι αδικαιολόγητα. Εκεί, ενδεχομένως, θέλει και μία συζήτηση με την τοπική κοινωνία γιατί αυτά τα παράπονα εξακολουθούν να υφίστανται στο θέμα το οικιστικό. 
      Εκεί, όμως, που τα παράπονα είναι απολύτως δικαιολογημένα και δεν μπορούμε να πούμε τίποτα –και το άκουσα και από τον Υπουργό Αγροτικής Ανάπτυξης και Τροφίμων- είναι στο θέμα των αποζημιώσεων των γεωργικών και των κτηνοτροφικών, διότι εκεί υπάρχει μία τεράστια καθυστέρηση. Και αυτή η καθυστέρηση μπορεί να είναι και μοιραία. Και θα σας πω το εξής. Αυτός που έχει εξοχικό, βεβαίως και δεν κόπτεται για να το φτιάξει. Θα το φτιάξει όταν έρθει η ώρα ή όταν μπορέσει ή όταν ευκαιρήσει. Όμως, αυτός ο οποίος μέχρι χθες ζούσε από την κτηνοτροφία ή από τη γεωργία, πώς θα επιζήσει σήμερα; Και αν δεν επιζήσει φέτος –είναι προφανές ότι δεν μπορεί να περιμένει του χρόνου ή τον τρίτο χρόνο, γιατί όλα αυτά τα χρόνια δεν έχει εισοδήματα, πώς θα ζει- τι θα γίνει;
      Η απάντηση ήταν: «δεν προκάναμε ως διοίκηση». Αυτό ουσιαστικά ήταν η απάντηση που ακούστηκε εδώ, δηλαδή ότι ήταν πολλές οι αιτήσεις που εξετάσαμε, ήταν διακόσιες σαράντα χιλιάδες και ήταν και άλλες που έπρεπε να εξεταστούν και δεν προφτάσαμε. 
      Η απάντηση είναι ότι τα έκτακτα περιστατικά δημιουργούν και έκτακτες ανάγκες και απαιτούν έκτακτους τρόπους αντιμετώπισης. Επομένως, η απάντηση στο «δεν προκάναμε» είναι ότι έπρεπε να έχετε φροντίσει ώστε να προφτάσετε, για να μπορέσετε να το αντιμετωπίσετε όλο αυτό.
      Θα αναφερθώ στο επόμενο ζήτημα που για μένα είναι το σημαντικότερο. Τι γίνεται με τον παραγωγικό ιστό, πλην της πρωτογενούς παραγωγής; Πάμε στις επιχειρήσεις. Τι έχει γίνει με τις αποζημιώσεις τους; Εδώ, βεβαίως, θα σας πω ότι αυτό είναι πολύ πιο σύνθετο θέμα, διότι αν έχει καταστραφεί η επιχείρηση κάποιου, αυτό δεν είναι το κτηριακό του, αλλά είναι ότι υπάρχει ένα ζήτημα με την πελατεία του, με τα δάνειά του, με το προσωπικό του, με τα μηχανήματά του. Υπάρχουν, λοιπόν, συνολικότερα θέματα. 
      Ως προς αυτό, τι αντιμετώπιση έχει υπάρξει για να διατηρηθεί εκεί ο όποιος παραγωγικός ιστός υπήρχε υπό την έννοια του δευτερογενούς τομέα ή ακόμα και του τριτογενούς; Δεν ξέρω πόσο έχουν πληγεί γραφεία ή άλλου τύπου υπηρεσίες! Όμως, στο επίπεδο αυτών των μικρών παραγωγικών μονάδων που υπάρχουν σ’ αυτές τις περιοχές –δηλαδή μικροβιοτεχνίες, κάποια μικρά εργοστάσια- εκεί τι έχει γίνει; Ακούω παράπονα από πολλούς ανθρώπους της περιοχής ότι ουσιαστικά έχουν γίνει ελάχιστα έως μηδενικά πράγματα σ’ αυτό. Αυτό όμως τι σημαίνει; Δεν σημαίνει ερήμωση στην πραγματικότητα;
	Εδώ κάνουμε «αμάν» στον να υπάρξει ένα αναπτυξιακό σχέδιο το οποίο να κρατήσει ή και να φέρει επιχειρήσεις σ΄ αυτές τις περιοχές, ώστε να μην καταλήξουμε να έχουμε δύο παραγωγικά κέντρα στην Ελλάδα, ένα στην Αθήνα και ένα στη Θεσσαλονίκη. Κάνουμε, λοιπόν, ολόκληρη προσπάθεια, για να κρατηθεί και να υπάρξει ένας τέτοιος παραγωγικός ιστός. Σε αυτό το κεντρικό ζήτημα τι έχει γίνει πρακτικά; 
	Ακόμη σημαντικότερο είναι πώς πρόκειται να αναπλαστούν αυτές οι περιοχές. Και εδώ υπάρχει μια τεράστια ευκαιρία. Επιτρέψτε μου δε να πω -γιατί θέλω να πω και κάτι γι’ αυτήν την πρόταση νόμου- το εξής. 
      Στο ΠΑ.ΣΟ.Κ. κάποια ώρα πρέπει να αρχίσετε να ξεφεύγετε απ’ αυτό το μοντέλο αναπτύξεως που λέει ότι θα φτιάχνετε κρατικές εταιρείες και εν συνεχεία θα τους αναθέτετε να φτιάξουν και μια σχολή στο Πανεπιστήμιο Πελοποννήσου -στην οποία δεν θα πατήσει και ποτέ κανένας- θα φτιάξετε ένα μουσειακό και θεματικό πάρκο -λες και συγκινήθηκε κανένας, άμα φτιαχτεί το μουσειακό και θεματικό πάρκο- και θα γίνει και το Διεθνές Πρότυπο Αθλητικό Κέντρο και διάφορα άλλα! Με συγχωρείτε, αλλά ό,τι του φανεί του καθενός, πετάει και μια ιδέα, τη βάζουμε και την κάνουμε άρθρο και πάμε παρακάτω! Δεν είναι αυτός αναπτυξιακός τρόπος ούτε είναι τρόπος, για να πούμε ότι θα στηρίξουμε την περιφέρεια και ειδικά μια πληγείσα περιφέρεια!
      Θα έπρεπε εδώ –υποθέτω τι κανείς εννοεί, όταν μιλάει για συνολική ανασυγκρότηση- να σκεφθεί κυρίως τι είναι αυτό που μπορούν να κάνουν αυτές οι περιοχές, σε ποιο κομμάτι μπορούν πραγματικά να είναι ανταγωνιστικές και πώς μπορούν πραγματικά να είναι ελκυστικές, για να φτιάξουμε τέτοιες υποδομές.  Εκεί είναι τα μεγάλα έργα και τα πολλά λεφτά! Όχι εδώ, στο να φτιάξουμε το μουσειακό και θεματικό πάρκο, το οποίο –με συγχωρείτε πολύ- κοστίζει και μια δεκάρα και, είτε γίνει είτε δεν γίνει,  δεν τρέχει και τίποτα, δεν κάνει και καμμιά διαφορά. 
      Το ζήτημα είναι πώς θα φτιάχνουν πραγματικές υποδομές, ώστε να έχει ένα νόημα, να μπορούν να ζήσουν άνθρωποι στην περιοχή, να κερδίσουν καλά λεφτά, να περάσουν καλά και να υπάρχουν, ακριβώς, οι δυνατότητες να στηριχθεί και η παραγωγική διαδικασία, αλλά και όλο το πολιτιστικό εποικοδόμημα που είναι τόσο σημαντικό για την εξέλιξη μιας περιοχής. 
      Αυτά είναι τα μείζονα. Πώς θα τα κάνει αυτά η Κυβέρνηση, η οποία αυτήν τη στιγμή έχει καταλήξει να μην ξέρει αν θα μπει ή αν θα βγει από την επιτήρηση μαζί και το οικονομικό επιτελείο; Και τα λέγαμε. Δεν μπορείτε να πείτε ότι δεν τα λέγαμε. Τουλάχιστον εμείς τα έχουμε πει πάρα πολλές φορές. Αν δεν αντιμετωπίσετε το ζήτημα των δημοσίων δαπανών και μάλιστα, αν δεν το αντιμετωπίσετε αποφασιστικά, θα καταφύγετε στη λύση της φορολογίας και η λύση της φορολογίας είναι μια λύση που υπονομεύει κάθε δυνατότητα ανάπτυξης. 
      Ευχαριστώ πολύ, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Βορίδη. 
    Το λόγο έχει η Υφυπουργός Απασχόλησης και Κοινωνικής Προστασίας κ. Καλαντζάκου. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, την περσινή καταστροφή τη βίωσα στο πετσί μου, ως Βουλευτής Μεσσηνίας. Ήταν κάτι πρωτοφανές. Μια κατάσταση που ξεπερνούσε οτιδήποτε είχαμε ζήσει μέχρι τώρα. Όλος ο κόσμος της Μεσσηνίας και σε όλους τους όμορους νομούς ήταν ενωμένος σε μια μάχη ζωής και επιβίωσης. Θεωρώ ότι ιδιαίτερα με αυτό που συνέβη στη Μεσσηνία, γιατί, όπως ξέρετε, εμείς είχαμε την τεράστια οικολογική καταστροφή του Ταϋγέτου, αλλά και τη μάχη που δόθηκε από τους πολίτες σε συντονισμό με την Αυτοδιοίκηση, για να σωθεί ο κάμπος και όλο το βιός του νομού, δείχνει πόσο μετράει ο συντονισμός. Δηλαδή, η συντονισμένη προσπάθεια είναι αυτή που γλίτωσε το δικό μας νομό από αυτής την καταστροφή. 
    Εμείς, ευτυχώς, παρ’ όλα τα προβλήματα στη Μεσσηνία καταφέραμε έτσι ώστε να είναι σχετικά μικρό το ποσοστό των ελαιοδέντρων που καταστράφηκαν. Σήμερα, όπως και στην επιτροπή, η Βουλή βλέπει ότι εδώ βρισκόμαστε τέσσερις Υφυπουργοί. Ήταν μέχρι την τελευταία ώρα ο Υφυπουργός Αγροτικής Ανάπτυξης και Τροφίμων κ. Κιλτίδης, ο Υφυπουργός ΠΕ.ΧΩ.Δ.Ε. κ. Καλογιάννης και ο Υφυπουργός Οικονομίας και Οικονομικών κ. Λέγκας. Αυτό καταδεικνύει ότι όλοι μαζί συνεργαζόμαστε στενά για τα θέματα που αφορούν τους πυρόπληκτους νομούς. Καταδεικνύει την ύπαρξη συνέργιας μεταξύ των πολιτικών και των Υπουργείων αυτής της Κυβέρνησης. 
    Πιστεύω πως όλοι θα συνηγορήσετε ότι ήταν η πρώτη φορά, που με μια τεράστια καταστροφή υπήρξε μια Κυβέρνηση που πήρε πραγματικά πολύ γρήγορα και άμεσα απλοποιημένα μέτρα. Συμμετείχαμε όλοι σε συσκέψεις, όπου δίνονταν επί τόπου λύσεις. Αυτό είναι πρωτόγνωρο για το κράτος. Οι γραφειοκρατικές αγκυλώσεις υπάρχουν –αυτό είναι γνωστό- και δυσκολεύεται το κράτος να απλουστεύσει αυτές τις διαδικασίες και να εμπιστευθεί τον πολίτη. Όμως, εκείνη τη δύσκολη ώρα υπήρξε το θάρρος και η ανταπόκριση των πολιτών.
      Αυτό σημαίνει δηλαδή ότι η αμοιβαία εμπιστοσύνη κράτους και πολίτη παίζει πολύ σημαντικό ρόλο. 
      Υπενθυμίζω πως στην περίπτωση των πρόσφατων σεισμών το κράτος λειτούργησε αναλόγως, με τον ίδιο άμεσο τρόπο δίνοντας λύσεις επί τόπου. Αυτή είναι η πραγματικότητα. 
      Δεν θέλω να κάνω πολλά σχόλια σ΄ αυτήν την Αίθουσα γιατί όσα και να πω μετά από οκτώμισι χρόνια δεν έχω αποτρέψει κανέναν από το να υπερβάλλει και αυτό συνέβη και σήμερα, οπότε δεν θα μπω καν στη διαδικασία του σχολιασμού. Αλλά νομίζω ότι σίγουρα ο γενικός αφορισμός ότι δεν έχει γίνει απολύτως τίποτα, ότι δεν πάρθηκαν μέτρα αυτό δεν τιμά την πραγματικότητα. Έχουμε υποχρέωση στους πολίτες να παρουσιάζουμε τα πραγματικά στοιχεία. 
      Θα ασχοληθώ και θα μιλήσω λίγο για τις πολιτικές του Υπουργείου Απασχόλησης και Κοινωνικής Προστασίας. Θα απαριθμήσω μια σειρά από μέτρα που πάρθηκαν από τον Ο.Α.Ε.Δ., από τον Οργανισμό Εργατικής Εστίας, από τον Οργανισμό Εργατικής Κατοικίας και από την Κοινωνική Ασφάλιση. 
      Ελήφθησαν άμεσα μέτρα από την ώρα της καταστροφής, την επόμενη της καταστροφής αλλά και στη συνέχεια. Και αυτό που έχει τεράστια σημασία και αξία είναι ότι δεν σταματήσαμε εκεί, δηλαδή μονάχα στις μέρες που ακολούθησαν την καταστροφή. 
      Από τον Ο.Α.Ε.Δ. δόθηκε σε όλους τους πυροπαθείς άμεσα έκτακτη οικονομική ενίσχυση 1.101,75 ευρώ, ποσό που ισούται με τρία μηνιαία επιδόματα εργασίας. Η δράση αφορούσε περίπου εννέα χιλιάδες οκτακόσιους τριάντα ανέργους και το κόστος της ανήλθε στα 11.000.000 ευρώ.
       Επίσης, δόθηκαν 10.000.000 ευρώ στο Ειδικό Ταμείο για τη στήριξη των πληγέντων και καταρτίστηκε αμέσως ειδικό Πρόγραμμα Αναδασώσεων και Αντιπλημμυρικών Έργων για έξι χιλιάδες εγγεγραμμένους ανέργους 18 έως 64 ετών. Η επιδότηση γι’ αυτό το πρόγραμμα το οποίο παραμένει ανοικτό και θα παραμείνει ανοικτό μέχρι την εξάντληση των διατιθεμένων θέσεων είναι ύψους 36 ευρώ την ημέρα, ποσό διπλάσιο από την επιχορήγηση που καταβάλλεται μέσω των κανονικών προγραμμάτων του Ο.Α.Ε.Δ. 
      Θα ήθελα σε αυτό το σημείο να πω δυο λόγια γι’ αυτό. Προφανώς ο ρυθμός απορρόφησης των θέσεων εξαρτάται από την ετοιμότητα των οργανισμών Τοπικής Αυτοδιοίκησης  Α΄ και Β΄ βαθμού να προβούν στο σχεδιασμό και στην υλοποίηση των έργων αποκατάστασης του φυσικού περιβάλλοντος της περιοχής τους και να υποβάλλουν αιτήματα στον Ο.Α.Ε.Δ. μέσω των επιχειρήσεών τους. 
      Σε κάθε περίπτωση ο Ο.Α.Ε.Δ. ανταποκρίνεται άμεσα με την έγκριση των ζητούμενων θέσεων, εφόσον βέβαια πληρούνται οι στοιχειώδεις προϋποθέσεις που θέτει το πρόγραμμα αλλά και η υφιστάμενη νομοθεσία. Η επιχορήγηση που  παρέχει ο Ο.Α.Ε.Δ. στο πλαίσιο του Προγράμματος Αναδασώσεων και Αντιπλημμυρικών Έργων, όπως σας είπα είναι 36 ευρώ και είναι εξαιρετικά υψηλή, η μεγαλύτερη που έχει δοθεί ποτέ σε πρόγραμμα επιχορήγησης της απασχόλησης και ουσιαστικά καλύπτει ένα ποσοστό μεγαλύτερο του 75% του συνολικού κόστους για κάθε εργαζόμενο που προσλαμβάνεται. 
      Συνεπώς, δεν είναι κατανοητές οι αιτιάσεις κάποιων οργανισμών Τοπικής Αυτοδιοίκησης, τη στιγμή μάλιστα που πολλοί από αυτούς συμμετέχουν σε μια σειρά άλλων προγραμμάτων ή προσλήψεων με πολύ μεγαλύτερη οικονομική συμμετοχή εκ μέρους τους. Και το λέω αυτό γιατί έχει ακουστεί επανειλημμένως δυσμενής κριτική και οφείλω να απαντήσω συγκεκριμένα. 
      Σε κάθε περίπτωση οι δήμοι και οι νομαρχίες πρέπει να δουν το πρόγραμμα ως μια ευκαιρία ανασύστασης του φυσικού περιβάλλοντος και ταυτόχρονα τόνωσης της απασχόλησης στην περιοχή τους και όχι ως ένα «ταμειακό εργαλείο» για την ενίσχυση των εσόδων τους. 
      Υπογραμμίζω και πάλι ότι αυτό το πρόγραμμα είναι πράγματι μια τεράστια ευκαιρία. Εσείς είσαστε οι εκπρόσωποι του ελληνικού λαού. Στις περιφέρειές σας, ιδιαίτερα στις περιφέρειες που έχουν αυτό το πρόβλημα -γιατί σε αυτούς απευθύνεται το πρόγραμμα αυτό- πρέπει να μιλήσετε με την Αυτοδιοίκηση και με τις νομαρχίες για να μπορούν να απορροφήσουν όλες αυτές τις θέσεις που δίνονται. 
      Οι δείκτες της ανεργίας και η αύξηση της απασχόλησης στις περιοχές αυτές αλλά και η επάνοδος της οικονομικής ζωής σε κανονικά επίπεδα είναι θέματα τα οποία παρακολουθούμε στενά. Γι’ αυτό σε όλα τα προγράμματα ενεργητικών, πολιτικών του Ο.Α.Ε.Δ. έχουμε προβλέψει 20% περισσότερες θέσεις για τους  πυρόπληκτους νομούς. 
      Ο Οργανισμός Εργατικής Εστίας έχει εντάξει τους πυρόπληκτους νομούς ως προορισμούς στα εκδρομικά του προγράμματα. Και μέσω αυτού του μέτρου θέλουμε να στηρίξουμε το τουριστικό προϊόν και την τοπική οικονομία προφανώς. 
      Επίσης, οι δικαιούχοι του Οργανισμού Εργατικής Εστίας μπορούν να λάβουν μέρος και φέτος στα προγράμματα τουρισμού ανεξαρτήτως αν έλαβαν μέρος το 2007. 
      Επίσης η Εργατική Εστία συνεισέφερε άμεσα στο Ειδικό Ταμείο Αντιμετώπισης Εκτάκτων Αναγκών ποσό ύψους 1.000.000 ευρώ. Επιπλέον, υπήρξε δωρεάν φιλοξενία των αστέγων δικαιούχων, καθώς και δωρεάν χορήγηση δελτίων αγοράς βιβλίων και σχολικών ειδών για τις ανάγκες των παιδιών των πυρόπληκτων περιοχών. 
      
    Σε ό,τι αφορά τον Οργανισμό Εργατικής Κατοικίας, υπήρξε διαγραφή των οφειλόμενων δόσεων του δανείου για τους δικαιούχους των οποίων η κατοικία επλήγη από τη φωτιά και χαρακτηρίστηκε κατεδαφιστέα. Χορηγήθηκαν, επίσης, άτοκα δάνεια αγοράς κατοικίας ύψους 100.000 ευρώ, τα οποία προσαυξάνονται κατά 20.000 ευρώ για κάθε προστατευόμενο παιδί, καθώς και άτοκα δάνεια ανέγερσης κατοικίας, ύψους 1.450 ευρώ ανά τετραγωνικό μέτρο. Παράλληλα έγινε αναστολή πληρωμής των δόσεων δανείων δικαιούχων του Ο.Ε.Κ., η κατοικία των οποίων επλήγη από τη φωτιά και χαρακτηρίστηκε επισκευάσιμη και χορηγήθηκαν άτοκα δάνεια για επισκευή κατοικίας ύψους 20.000 ευρώ, τα οποία προσαυξάνονται κατά 2.000 ευρώ για κάθε προστατευόμενο παιδί.
    Η κοινωνική ασφάλιση προχώρησε στη χορήγηση οικονομικής ενίσχυσης ίση με μία μεικτή μηνιαία σύνταξη σε όλους τους συνταξιούχους των οργανισμών κύριας ασφάλισης αρμοδιότητας του Υπουργείου Απασχόλησης και Κοινωνικής Προστασίας, οι οποίοι διέμεναν μόνιμα στις περιοχές που επλήγησαν από τις πυρκαγιές. Χορηγήθηκε πλήρης σύνταξη στα μέλη της οικογένειας θανόντων και έγινε ρύθμιση των οφειλών και αναστολή για έξι μήνες της καταβολής των ασφαλιστικών εισφορών προς τους ασφαλιστικούς οργανισμούς αρμοδιότητας του Υπουργείου Απασχόλησης και Κοινωνικής Προστασίας. Το τελευταίο αυτό μέτρο βοήθησε πολύ τις επιχειρήσεις στους νομούς αυτούς.
    Κυρίες και κύριοι συνάδελφοι, είναι βέβαιο πως όλοι απευχόμαστε την επανάληψη τέτοιων καταστροφών. Η πολιτεία απέκτησε γρηγορότερα αντανακλαστικά και είναι βέβαιο πως τα μέτρα πια είναι οριζόντια. Αυτό είναι επιδιωκόμενο νομίζω απ’ όλες τις πολιτικές δυνάμεις, να είναι όλα τα μέτρα οριζόντια, να «κουμπώνουν», να καλύπτουν όλους τους τομείς, να υπάρχει συνεργασία και συνέργια ανάμεσα στα Υπουργεία για αποτελεσματικότερη αντιμετώπιση των προβλημάτων.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Καλαντζάκου.
     Επανερχόμαστε στον κατάλογο των ομιλητών.
     Το λόγο έχει ο κ. Ζωίδης.
     ΝΙΚΟΛΑΟΣ ΖΩΙΔΗΣ: Εκτός του χρόνου μου, κυρία Πρόεδρε, οφείλω και επιτρέψτε μου να μη χαρακτηριστώ θρασύς, να σημειώσω ότι ο ρόλος του Βουλευτή στις συζητήσεις μας είναι αυτός, ο συμπληρωματικός μεταξύ των ομιλιών των αξιωματούχων. Προσπάθησα τέσσερις φορές να σηκωθώ, τέσσερις φορές ήρθε η σειρά μου και μιλάω στις τρεις η ώρα το μεσημέρι, από τη μία η ώρα το μεσημέρι που θα έπρεπε να μιλήσω.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, θα έπρεπε να σας ευχαριστεί που τέσσερις Υφυπουργοί ομίλησαν στην πρόταση νόμου του κόμματός σας.
     ΝΙΚΟΛΑΟΣ ΖΩΙΔΗΣ: Εγώ το επισημαίνω απλώς. Είμαι νέος Βουλευτής και επαναλαμβάνω να μη χαρακτηριστώ θρασύς. Το επισημαίνω ως αδυναμία του Κανονισμού της Βουλής, κυρία Πρόεδρε.
     Κυρίες και κύριοι συνάδελφοι, πέρυσι με θλίψη παρακολουθούσαμε επί μέρες να καίγεται ολόκληρη σχεδόν η Πελοπόννησος, η Εύβοια και άλλες περιοχές με επίκληση του «στρατηγού ανέμου» και των «ασύμμετρων απειλών». Φέτος με οργή και ίσως και απογοήτευση παρακολουθούμε να μην έχουν γίνει πράξη τα υπεσχημένα της Κυβέρνησης από την πρώτη μέρα όταν αλλού ανέθετε τις ευθύνες για τη μεγάλη καταστροφή που έπληξε τη χώρα μας.
     Οφείλω να πω ότι με αγανάκτηση πριν μερικές μέρες –κι αυτό διαψεύδει την κυρία Υφυπουργό που μόλις έφυγε- παρακολουθήσαμε επί μία εβδομάδα από τις 22 μέχρι τις 27 Ιουλίου να καίγεται η Ρόδος, παρά τη δραστηριοποίηση, παρά τα πάμπολλα μέσα που ήρθαν. Που σημαίνει ότι δεν ήταν έτοιμη πάλι η πολιτεία μας να αντιμετωπίσει παρόμοιες καταστροφές. Και τώρα, με αγωνία οι κάτοικοι της Ρόδου σκέπτονται τι θα γίνει από εδώ και μπρος. 
     Και επειδή πολύ λίγα έχουν ακουστεί, οφείλω να κάνω μια καταγραφή, έναν απολογισμό του τι έγινε στο νησί. Κάηκαν εκατόν τριάντα δύο χιλιάδες στρέμματα, απ’ αυτά πάνω από εβδομήντα πέντε χιλιάδες στρέμματα είναι το αρχαιότερο δάσος της Ανατολικής Μεσογείου, δάσος εκατόν πενήντα ετών, όπου ενδημεί το σύμβολο της Ρόδου, το ελάφι ντάμα-ντάμα, που δεν ξέρει που να πάει πλέον. Παράλληλα κάηκαν εκατόν τριάντα στρέμματα αμπελώνων, κάηκαν έντεκα χιλιάδες ελαιόδεντρα, κάηκαν χίλια ζώα, κάηκαν πενήντα έως εκατό μελισσοσμήνη.
      Κάντε τις αναγωγές, κυρίες και κύριοι συνάδελφοι, στην κλίμακα του νησιού και να δείτε για ποια καταστροφή μιλάμε. 
      Αλλά δεν είναι μόνο αυτό. Η αγωνία στην οποία αναφέρθηκα από εδώ και πέρα έχει να κάνει με τον επαπειλούμενο κίνδυνο πλημμυρών που θα θέσει σε κίνδυνο όχι μόνο οικισμούς. Και υπάρχουν συγκεκριμένοι οικισμοί, όπως αυτός της Λάρδου, που κινδυνεύει και κινδύνευε και προ των πλημμυρών, που τώρα είναι πλέον βέβαιη η καταστροφή του εάν δεν ληφθούν μέτρα καθώς και τουριστικών μονάδων. Η Ρόδος έχει μοναδικό πόρο τον τουρισμό.
      Έφυγε ο κ. Κιλτίδης. Ελπίζω να είναι συνεπής ότι στις 10 του Σεπτεμβρίου θα αρχίσει η κατασκευή των αντιδιαβρωτικών έργων, γιατί παράλληλα με αυτήν τη ζημιά αποψιλώθηκε όλη η ευρύτερη περιοχή του μεγαλύτερου έργου που έγινε ποτέ στη Ρόδο, αυτού του φράγματος του Γαδουρά, που εκεί περιμέναμε να λύσουμε το πρόβλημα της ύδρευσης, που και αυτό το έργο είναι πλέον στον αέρα. Και οι τοπικοί παράγοντες φρόντισαν αμέσως από τις 26 Ιουλίου να υποβάλουν συγκροτημένο πρόγραμμα για την αντιμετώπιση αυτών των προβλημάτων, ολοκληρωμένο πρόγραμμα ανασυγκρότησης της πυρόπληκτης περιοχής της Ρόδου με γενικές προτάσεις και με συγκεκριμένες αναφορές προς το Υπουργείο Οικονομικών και Εσωτερικών, προς το Υπουργείο Τουριστικής Ανάπτυξης, προς το Υπουργείο Αγροτικής Ανάπτυξης, προς το Υ.ΠΕ.ΧΩ.Δ.Ε.. 
      Γιατί τα λέω αυτά; Γιατί αμφισβητήθηκε η χρησιμότητα του σχεδίου νόμου που σήμερα καταθέτει το ΠΑ.ΣΟ.Κ., που μεταξύ των άλλων προβλέπει τη συγκρότηση ενός μηχανισμού μίας ανώνυμης εταιρείας που θα έχει την εποπτεία για το τι θα πρέπει να γίνει.
      Υπενθυμίζω –και έφυγε και ο κύριος Υφυπουργός ΠΕ.ΧΩ.Δ.Ε.- ότι ο κ. Παυλόπουλος είπε στο νομάρχη ότι τα αντιπλημμυρικά έργα θα τα κάνει η νομαρχία με τη βοήθεια του Υ.ΠΕ.ΧΩ.Δ.Ε.. Το Υ.ΠΕ.ΧΩ.Δ.Ε., στο οποίο προσέφυγε ο νομάρχης, είπε ότι εμείς θα σας δώσουμε την τεχνογνωσία, αλλά για χρήματα θα πρέπει να πάτε στο Υπουργείο Οικονομικών. Κι εμείς είμαστε πεντακόσια μίλια μακριά και πολύ δύσκολα σηκώνονται τηλέφωνα στο Υπουργείο. Και θέλουν μία δομή εκεί, που να έχει την ευθύνη και να παρακολουθεί όλες τις προεργασίες που πρέπει να γίνουν για να μη βρεθούμε και του χρόνου τέτοια μέρα να κλαίμε επί των ερειπίων, να θρηνούμε ενδεχομένως και θύματα, να θρηνούμε περιουσίες, να διακυβεύεται η οικονομική ζωή του νησιού. Και μόνο αυτό θα ήταν αρκετό για να γίνει  αποδεκτό το σχέδιο νόμου που προτείνει το ΠΑ.ΣΟ.Κ..
      Αναφέρω δε ότι προβλέπονται και πόροι συγκεκριμένοι στο άρθρο 15, που λέει από πού θα χρηματοδοτηθούν αυτές οι δομές. Γιατί βαρεθήκαμε, κυρίες και κύριοι συνάδελφοι, να κάνουμε τους επαίτες, βαρέθηκαν οι γενικοί γραμματείς των περιφερειών να μας μοιράζουν χάντρες σαν να είμαστε ιθαγενείς, βαρεθήκαμε την ευθύνη να την έχουν άλλοι από μας πριν από εμάς. Γιατί τα τελικά αποτελέσματα ούτε περήφανους μας κάνουν ούτε τη δυνατότητα μας δίνουν να κοιμόμαστε ήσυχοι. Κινδυνεύουμε και οφείλει η Κυβέρνηση να αναλάβει τις ευθύνες της. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Δρίτσας έχει ζητήσει το λόγο για έξι λεπτά.
      ΘΕΟΔΩΡΟΣ ΔΡΙΤΣΑΣ: Κυρίες και κύριοι συνάδελφοι, ένας χρόνος μετά από τις ασύμμετρες απειλές, μην το ξεχνάμε, πέραν από την ανεπάρκεια, πέρα από την αναποτελεσματικότητα, πέρα από την προσπάθεια επικοινωνιακής αντιμετώπισης και τότε της τραγωδίας, είχαμε αυτές τις περίφημες ερμηνείες για τα όσα συνέβησαν στους πυρόπληκτους νομούς. Και σήμερα αναπαράγεται με έναν τρόπο από τους εκπροσώπους της Κυβέρνησης αυτή η αποσπασματικότητα αλλά και αυτή η λογική,  ότι μπορούμε να φύγουμε από ένα πρόβλημα επινοώντας διάφορα επιχειρήματα ή, εν πάση περιπτώσει, στηριζόμενοι στο έλασσον το οποίο εμφανίζουμε επαρκές και καίριο ή, εν πάση περιπτώσει, ικανό να δώσει απάντηση σε όλα αυτά τα προβλήματα. 
      
	Κύριοι Υπουργοί, με αυτές τις αντιμετωπίσεις δεν μπορούν να δοθούν απαντήσεις στο μεγάλο αυτό πρόβλημα. Ένα μέτρο που θα μπορούσατε να χρησιμοποιήσετε για να ενημερώσετε το ελληνικό Κοινοβούλιο και να πείτε ότι βρίσκεστε σε καλό δρόμο ποιο θα ήταν; Μέσα σ’ αυτόν τον ένα χρόνο είχαμε το κρίσιμο μέγεθος της απειλής της ερήμωσης και της εγκατάλειψης των νομών αυτών. Εάν είχατε ένα στοιχείο ότι δεν έχουμε εγκατάλειψη, ότι δεν έχουμε ερήμωση, ότι έχει ανακοπεί αυτή η απειλή και ότι έχει αρχίσει μία ανάστροφη διαδικασία όπου οι άνθρωποι θα μείνουν στον τόπο τους και θα ελπίζουν υποστηριζόμενοι σε μία αναγέννηση του τόπου τους, τότε θα μπορούσαν να είχαν μία αξιοπιστία όλα αυτά τα μεγέθη, τα νούμερα, τα μέτρα τα οποία παραθέτετε. Προφανώς και έχετε πάρει κάποια μέτρα, προφανώς και έχουν γίνει κάποιες παρεμβάσεις, αλλά είναι δυνατόν αυτή η τεράστια καταστροφή να αντιμετωπιστεί με επί μέρους μέτρα, με τέτοιου είδους αποσπασματικές παρεμβάσεις; 
      Αυτή είναι η αφερεγγυότητα και της Κυβέρνησης, ίσως και του πολιτικού συστήματος, όπως ένας Βουλευτής της Πλειοψηφίας θέλησε να παρουσιάσει. Δεν αλλάζει όμως τίποτα το αν είναι τόσο βαθύτερο –και είναι όντως- το πρόβλημα ότι υπάρχει αναξιοπιστία και αφερεγγυότητα του πολιτικού συστήματος. Αυτό δεν απαλλάσσει την Κυβέρνηση, δεν μπορεί να προβάλλεται ως άλλοθι και δεν μπορεί να λέει στις συνθήκες αυτές η Κυβέρνηση των ασύμμετρων απειλών ότι «επιτελέσαμε το καθήκον μας». 
      Πρέπει ακριβώς να αρχίσουμε τη συζήτηση από το πόσα δεν έγιναν, από το πόσα πρέπει να γίνουν, αλλά δεν υπάρχει τέτοιου είδους σχεδιασμός, δεν υπάρχει αξιολόγηση. Φορείς σαν το πολυτεχνείο, σαν τη WWF, σαν τις περιβαλλοντικές οργανώσεις έχουν πολύ πληρέστερη αποτύπωση του προβλήματος και των αναγκών και πολύ πιο σύνθετη απ’ ό,τι έχει μία ολόκληρη Κυβέρνηση και ένα ολόκληρο κράτος. Αυτό είναι τραγωδία. Εν πάση περιπτώσει, έχει πολιτικές αιτίες. Δεν είναι ανίκανη η Κυβέρνηση ως προς την προσωπική σύνθεση των μελών της, είναι ανίκανη όμως εξαιτίας των πολιτικών επιλογών. 
	Κυρίες και κύριοι συνάδελφοι, πολύ φοβούμαστε –και δεν είναι ένας φόβος αόριστος και απροσδιόριστος- ότι θα οδηγηθούμε στην κερδοσκοπία της γης και ότι η αναγέννηση των περιοχών αυτών θα έχει να κάνει και με την πληθυσμιακή αλλαγή και με την αλλαγή της ιδιοκτησίας στις περιοχές αυτές, ιδιαίτερα στις πιο σημαντικές και κρίσιμες. Αν αυτός ο «αυτόματος πιλότος» είναι «πιλότος» των νεοφιλελεύθερων επιλογών για την αναγέννηση της Ηλείας και των άλλων περιοχών, τότε ας το πούμε ξεκάθαρα: O σώζων εαυτόν σωθήτω και όποιος κερδοσκόπος μπορεί γρηγορότερα να σπεύσει, ας σπεύσει για να έχει τη δυνατότητα αξιοποίησης της καταστροφής προς προσωπικό όφελος. 
	Κυρίες και κύριοι συνάδελφοι, είναι πολύ λίγος ο χρόνος για να μιλήσω για όλα αυτά με πληρότητα, αλλά πρέπει να επισημάνουμε αυτό που κατ’ επανάληψη και από την αρχή είπαμε από πέρσι: Ειδικός ενιαίος φορέας ανασυγκρότησης με πολιτική ευθύνη. Η ανώνυμη εταιρεία που προτείνει το ΠΑ.ΣΟ.Κ. δεν είναι ακριβώς αυτό, γι’ αυτό χρειάζονται, πρώτον, άμεσα μέτρα για να μείνει ο κόσμος στον τόπο του –εδώ ήδη αποτύχατε- και από την άλλη ειδικό ολοκληρωμένο σχέδιο ανασυγκρότησης και περιφερειακής ανάπτυξης με εξειδίκευση της ταυτότητας κάθε περιοχής. 
      Έχει πολύ μεγάλη σημασία η ταυτότητα πάνω στην οποία θα στηριχθεί το σχέδιο ανάπτυξης. Είναι δηλαδή ένα μεγάλο δημόσιο έργο προοπτικής πολλών ετών με στρατηγικό προγραμματισμό, με χρονοδιάγραμμα, με κοστολόγηση, με συντονισμό και πάνω απ’ όλα με διαφάνεια, λαϊκή συμμετοχή και συναπόφαση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. Παραλείπω πάρα πολλά απ’ όσα έχω να πω. 
      Μόνο έτσι μπορούμε να υπερβούμε την αποσπασματικότητα, μόνο έτσι μπορούμε να έχουμε ελπίδα για την επόμενη μέρα.
    Με αυτές τις σκέψεις καλούμε την Κυβέρνηση να προχωρήσει με διαφάνεια στη συγκρότηση ενός ενιαίου Υφυπουργείου που θα αναλάβει σε όλες αυτές τις πυρόπληκτες περιοχές την ανασυγκρότηση της χώρας και να φέρει στη Βουλή προς ψήφιση, με βάση τα προβλεπόμενα από το Σύνταγμα, το ολοκληρωμένο επιστημονικό και κοινωνικό σχέδιο αναζωογόνησης και ανάπτυξης των περιοχών που έχουν πληγεί. Είναι η ορθολογική και δημοκρατική κατεύθυνση που την αποφεύγετε συστηματικά όλο αυτό τον ένα χρόνο που έχει παρέλθει και οδηγείτε όλες αυτές τις περιοχές σε μια νέα τραγωδία. 
    Ευχαριστώ πολύ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
     Ο κ. Κωνσταντίνος Τζαβάρας έχει το λόγο.
     ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ πολύ, κυρία Πρόεδρε. 
     Παρακολουθώντας όλη τη συζήτηση με ενδιαφέρον γιατί είμαι ένας εκ των αντιπροσώπων του ηλειακού λαού που δεινώς έπαθε από τις μεγάλες καταστροφές της πύρινης λαίλαπας του Αυγούστου του προηγούμενου έτους. 
     Έχω την εξής απορία: ενώ θα έπρεπε τουλάχιστον αυτοί που υπογράφουν την πρόταση του συγκεκριμένου νόμου να επιχειρηματολογήσουν για την αποδοχή του, να υποστηρίξουν τις διατάξεις του, να μας εξηγήσουν τις ρυθμίσεις του εντούτοις, πλην μιας ή δυο εξαιρέσεων, όλοι βρήκαν αφορμή να μιλήσουν για άλλα ζητήματα εκτός από αυτά που ρυθμίζει ή που προτείνουν να γίνει  ρύθμιση με το συγκεκριμένο νομοσχέδιο. Και θεωρώ ότι αυτό είναι  μια εκδήλωση ασέβειας προς τον λαό της Ηλείας ο οποίος την προηγούμενη χρονιά έπαθε τόσο δεινώς, ώστε  να θεωρείται ως μια από τις μεγαλύτερες φυσικές καταστροφές που έπληξαν ποτέ σε παγκόσμια κλίμακα την οικουμένη. Μάλιστα συγκαταλέγεται μεταξύ των πέντε σοβαροτέρων περιπτώσεων. 
     Και ενώ είχα όλη τη διάθεση να συζητήσω, εντούτοις θα περιοριστώ να απαντήσω. Και κυρίως ας μου επιτραπεί -γιατί πράγματι αισθάνομαι ότι είμαι αλληλέγγυος, οργανικά δεμένος με τον τόπο μου και με τους ανθρώπους που μου έχουν δώσει την εμπιστοσύνη τους να τους εκπροσωπώ σ’ αυτή τη Βουλή- να πω ορισμένες σκέψεις που μάλλον δεν θα είναι κολακευτικές για την Αξιωματική Αντιπολίτευση. 
     Πρόκειται άραγε για την πρόταση ενός νόμου; Πρώτη απορία. Θεωρώ πως όχι. Γιατί ακόμα και με την πιο κλασική παραδοχή της ουσίας, της λειτουργίας και της υφής του νόμου δεν μιλάμε ούτε αντιμετωπίζουμε ένα τέτοιο κείμενο. Θα μου επιτρέψετε να αναφερθώ σ’ αυτήν τη γενική διατύπωση του Μοντεσκιέ, ο οποίος ορίζει ως νόμο τις σχέσεις τις αναγκαίες που απορρέουν από τη φύση των πραγμάτων. 
     Και ερωτώ τι το αναγκαίο έρχεται η πρόταση αυτή να ρυθμίσει αναφορικά με τις συνέπειες τις τραγικές που αντιμετωπίζει ένας τόσο όμορφος τόπος, ένας τόσο ευλογημένος τόπος σαν την Ηλεία. 
     Ας κάνω μια παρέκβαση, αξίζει. Ο Λυσίας στον ολυμπιακό του λόγο ονόμασε την Ηλεία ως τον κάλλιστο τόπο της Ελλάδος. 
     Αυτή ακριβώς η πρόταση θεωρώ ότι δεν ανταποκρίνεται στη σοβαρότητα αυτής της υποθέσεως για την οποία υποτίθεται ότι εκδηλώνει ενδιαφέρον. Και μάλιστα θα έλεγα και για έναν ακόμη λόγο. Απουσιάζουν από το συγκεκριμένο σχέδιο νόμου οι ρυθμίσεις. Ποια ρύθμιση είναι η αναγκαία που όλοι πρέπει να συζητήσουμε, αφού από τη λειτουργική του τουλάχιστον υφή το συγκεκριμένο νομοσχέδιο περιλαμβάνει γενικές διατυπώσεις, εκθέσεις ιδεών, όμορφες λέξεις. 
     (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής, κ. ΓΕΩΡΓΙΟΣ ΣΟΥΡΛΑΣ) 
      Θα έλεγα, μάλιστα, ότι είναι ένα μνημείο καλλιγραφίας, πλην, όμως, αναθέτει στη διοίκηση με την κανονιστική της δράση να αντιμετωπίσει όλα τα προβλήματα, να αντιμετωπίσει όλα τα ζητήματα. Βρίθει νομοθετικών εξουσιοδοτήσεων σε προεδρικά διατάγματα και υπουργικές αποφάσεις. Ποιος νόμος είναι αυτός;
      Και κάτι επιπλέον. Υπάρχει ένα ακόμα ζήτημα. Άραγε μπορεί να θεωρηθεί ότι με τη συγκεκριμένη πρόταση νόμου η Βουλή ή η πολιτεία εάν την αποδεχθεί, ανταποκρίνεται τώρα, ένα χρόνο μετά, στην πολύ μεγάλη υποχρέωση που έχει απέναντι στο λαό της Ηλείας; Γιατί με τέτοια καθυστέρηση; Μήπως, λοιπόν, από όλα αυτά δεν είναι ειλικρινής η διάθεση όσων υπογράφουν το συγκεκριμένο σχέδιο νόμου να συμβάλουν, να συνεισφέρουν σ’ αυτόν τον αγώνα που κάνει η πολιτεία για την αντιμετώπιση των συνεπειών των πολύ μεγάλων, των πολύ σοβαρών που άφησε πίσω της αυτή η φωτιά; Μήπως αλλού θα πρέπει να δώσουμε το βάρος για την αντιμετώπιση αυτής της συγκεκριμένης περιπτώσεως; 
      Πράγματι εκεί που ο πιο καλόπιστος κριτής αυτού του συγκεκριμένου κειμένου θα πρέπει να καταλήξει, είναι ότι πρόκειται δυστυχώς για ένα μνημείο επικοινωνιακής πονηρίας, θα μου επιτρέψετε να πω. Είναι πράγματι μια εκμετάλλευση του πόνου που έζησε και που εξακολουθεί να ζει ο λαός της Ηλείας το να έρθουμε σήμερα εδώ και να λέμε πράγματα για τα οποία ήδη έχουμε ασκήσει την ευαισθησία μας. 
      Και θα μου επιτρέψετε να αναφερθώ στην πολύ μεγάλη και πληθωρική τουλάχιστον παροχολογία με την οποία εν όψει των Ολυμπιακών Αγώνων η κυβέρνηση τότε του ΠΑ.ΣΟ.Κ. είχε επιδαψιλεύσει την Ηλεία. Θα θυμίσω ότι τότε με μια σειρά νομοθετήματα και κυρίως με το ν. 2730/1999 με τον οποίο έγινε η χωροθέτηση των ολυμπιακών έργων, πρώτον, δεν χαρακτηρίστηκε ολυμπιακή πόλη η Ολυμπία. Η κατ’ εξοχήν ολυμπιακή πόλη δεν εκρίθηκε αξία να είναι και με τη νομοθετική αυτή ρύθμιση ολυμπιακή πόλη.
      Δεύτερον, με τη συγκεκριμένη τότε πρόβλεψη θα έπρεπε στο χώρο της ιεράς Άλτεως στην Αρχαία Ολυμπία να εδρεύει ο Διεθνής Οργανισμός της Ολυμπιακής Εκεχειρίας, να εδρεύει το Διεθνές Φεστιβάλ Νέων. Τίποτα από όλα αυτά δεν έγινε. Κανένας δεν τα είδε. Κανένας δεν τα άκουσε. Τελείωσε η θητεία της  τότε κυβέρνησης  του ΠΑ.ΣΟ.Κ. πέντε χρόνια  μετά και εν τούτοις καμμία δεν πραγματοποιήθηκε  από αυτές  τις υποσχέσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα να μου δώσετε δυο λεπτά ακόμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Είναι πολλά τα δύο λεπτά, αλλά εν πάση περιπτώσει. 
      ΚΩΝΣΤΑΝΤΙΝΟΣ ΤΖΑΒΑΡΑΣ: Και κάτι ακόμα. Αντί όλων αυτών, κακοποιήθηκε με τον πιο αναίσθητο, θα έλεγα, τρόπο και η αρχιτεκτονική κληρονομιά στην περιοχή, όταν μετατράπηκε σε ένα μουντό κτίριο αυτό το πολύ μεγάλης αρχιτεκτονικής σημασίας και σπουδαιότητας ξενοδοχείο «SPA», το οποίο όσοι είχατε επισκεφθεί την περιοχή θα πρέπει να το έχετε κρατήσει στη μνήμη σας.
      Τέλος, θα πρέπει να αντιμετωπιστεί η περίπτωση των άρθρων από 10 έως και 15 ως ένας πολύ μεγάλος εμπαιγμός, δεδομένου ότι προτείνετε να ιδρυθεί πανεπιστημιακή σχολή για την ανάπτυξη και την προοπτική της Πελοποννήσου, για τον ολυμπισμό, τον αθλητισμό και την πρότυπη ανάπτυξη. Τι είναι αυτό; Πρώτον, ποιος καταλαβαίνει τι σημαίνουν όλα αυτά τα πράγματα και κατά ποίο τρόπο μπορεί να συνδεθεί ως γνωστικό αντικείμενο ο ολυμπισμός, ο αθλητισμός και η πρότυπη ανάπτυξη; 
      Δεύτερον, το μουσειακό και το θεματικό πάρκο θα έπρεπε τουλάχιστον να γνωρίζετε ότι αποτελεί στόχο της Νομαρχιακής Αυτοδιοίκησης, που μάλιστα  πρόσκειται στο κόμμα σας και προσπαθεί βέβαια με τις ευλογίες όλων μας να το υλοποιήσει στην Ηλεία και όχι κάπου στην Πελοπόννησο.
      Τρίτον και σπουδαιότερο, βλέπω ότι επιμένετε μετά από όλα όσα ανέφερε προηγουμένως να κάνετε λόγο για Διεθνές Κέντρο Ειρήνης και Εκεχειρίας. Εδώ θα ήθελα από εσάς, κύριε Πρόεδρε, που είστε έγκριτος και πράγματι αναγνωρισμένης αξίας νομικός να μου πείτε εάν αυτές οι τελευταίες λέξεις που αναφέρονται, δηλαδή ότι αυτό το συγκεκριμένο κέντρο θα αποτελεί ιερό χώρο για όλη την ανθρωπότητα και θα αποτελεί επίσης και σύμβολο για την παγκόσμια κοινωνία, θα σπέρνει το σπόρο της ειρήνης, είναι προσίδιες στο νομοθετικό λόγο που υπηρετήσατε τόσα χρόνια. 
      Εάν, δηλαδή, με αυτόν τον τρόπο η συγκεκριμένη πρόταση νόμου -με το να ιδρύει σύμβολα διά νόμου ή με το να καθαγιάζει τόπους, ως ιερούς, διά διατάξεως νόμου- εκδηλώνει το σεβασμό της σε αυτούς τους ανθρώπους που έπαθαν και υποφέρουν. Και βεβαίως υπάρχουν προβλήματα και βεβαίως υπάρχουν καθυστερήσεις και βεβαίως όλα δεν έχουν γίνει, ως  έπρεπε να έχουν γίνει, αλλά το έργο που έχει γίνει είναι μεγάλο και σοβαρό. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Και για να τελειώσω, θα μου επιτρέψετε να αναφερθώ στον τελευταίο στίχο από το ποίημα «Ο επιζών» του Ηλείου ποιητή, του Τάκη του Σινόπουλου: «Δεν πρέπει να λανθάνει της προσοχής σας ότι όλοι οι Ηλείοι είμαστε επιζώντες». Επιζώντες μιας καταστροφής που πράγματι μας απείλησε με αφανισμό, επιζώντες όμως και αυτών των προσπαθειών, σαν κι αυτή για την οποία γίνεται λόγος σήμερα, που δεν σέβονται την κατάσταση αυτού του λαού και αυτού του τόπου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μαζί, λοιπόν, με την ιδιότητά μας, ως επιζώντες, θα είμαστε και μάρτυρες ότι μία νύχτα κατεβαίνει, εάν επιμείνουμε σε τέτοιου είδους πρακτικές.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζαβάρα.
      Πριν δώσω το λόγο στον κύριο Υπουργό, θα ήθελα απευθυνόμενος στον κ. Κακλαμάνη, ως παλαιότερο κοινοβουλευτικό, να πω το εξής: Κύριε Πρόεδρε, εγώ προβληματίζομαι μήπως, στους Βουλευτές που είναι τόσο τακτικοί εδώ στην Αίθουσα, πρέπει να παραχωρούμε περισσότερο χρόνο. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ένα κίνητρο καλό.
      ΠΡΟΕΔΡΕΥΩΝ (Γεώργιος Σούρλας): Είναι μία σκέψη που πρέπει να κάνουμε. Κι έτσι κάποιοι, όπως ο κ. Τζαβάρας και οι όλοι παριστάμενοι -έχω μία πλήρη εικόνα, είναι από εκείνους που είναι πολύ τακτικοί στη Βουλή- χρειάζονται ιδιαίτερου επαίνου και καμμιά φορά και ανοχή στο χρόνο. 
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, είναι γεγονός αναμφισβήτητο ότι πέρυσι τέτοια εποχή, στην Ηλεία, ευρύτερα στην Πελοπόννησο και σε άλλες περιοχές της χώρας, υπήρξε μία πρωτοφανής οικολογική καταστροφή και μία καταστροφή που επηρέασε τη ζωή πολλών χιλιάδων συμπολιτών μας. Και όπως είναι και γεγονός αναμφισβήτητο ότι η Κυβέρνηση από την πρώτη στιγμή κινητοποιήθηκε και βοήθησε με γενναιοδωρία τους πληγέντες, ξεπερνώντας τις υφιστάμενες διατάξεις και το τι προέβλεπαν για την αντίδραση των Κυβερνήσεων σε τέτοιου είδους καταστροφές.
      Έλαβε μέτρα για τα άμεσα προβλήματα που αντιμετώπισαν οι πολίτες, έλαβε μέτρα για τα άμεσα προβλήματα που αντιμετώπιζαν οι επιχειρήσεις και λαμβάνει και θα συνεχίσει να λαμβάνει μέτρα για την ανασυγκρότηση των περιοχών που έχουν πληγεί, ώστε και οι πολίτες να παραμείνουν στον τόπο τους και να δημιουργηθεί ένα καλύτερο αναπτυξιακό περιβάλλον για τις περιοχές αυτές.
      Θέλω να υπενθυμίσω, επειδή πολλοί εδώ στην Αίθουσα που μίλησαν, φαίνεται να ξεχνούν, τι πρωτοβουλίες ελήφθησαν για τους πολίτες και για τις επιχειρήσεις. Κατ΄ αρχάς, χορηγήθηκε άμεσα ένα προνοιακό επίδομα 3.000 ευρώ, πενταπλάσιο με το τι ίσχυε στο παρελθόν. Και μάλιστα, αυτό το προνοιακό επίδομα χορηγήθηκε άμεσα, κυριολεκτικά άμεσα, χωρίς γραφειοκρατικές διαδικασίες. 
      Επιπλέον, δόθηκε αποζημίωση 10.000 ευρώ για οικοσκευή, καθώς και για άμεσα έξοδα επισκευής κατοικιών και αυτό το ποσόν αυξημένο, κατά 4.000 ευρώ, σε σχέση με το ό,τι προβλεπόταν, ως εκείνη την εποχή. Προβλέφθηκε αποζημίωση 10.000 ευρώ στον πλησιέστερο συγγενή, κάποιου που δυστυχώς χάθηκε και 8.000 ευρώ για τραυματίες με μόνιμη και μη ανατάξιμη βλάβη. Και αυτά πολύ υψηλοτέρα από ό,τι προέβλεπαν οι κείμενες διατάξεις έως τότε.
    Ανεστάλη για έξι μήνες η πληρωμή των ληξιπρόθεσμων υποχρεώσεων στις εφορίες για τους πληγέντες. 
    Συνεστήθη το ταμείο αλληλεγγύης, το Ειδικό Ταμείο Αντιμετώπισης Εκτάκτων Αναγκών, στο οποίο δόθηκε η δυνατότητα να συνεισφέρουν οι πολίτες και είναι πράγματι συγκινητικό και θετικό για την κοινωνία μας ότι συγκεντρώθηκαν σημαντικά ποσά τα οποία, μόλις ολοκληρωθούν οι σχετικές διαδικασίες, θα διατεθούν για την δωρεάν ανοικοδόμηση των κτηρίων που καταστράφηκαν από τις πυρκαγιές.
    Ανεστάλη για έξι μήνες η καταβολή ασφαλιστικών εισφορών στα ασφαλιστικά ταμεία και στον Ο.Γ.Α.. 
    Χορηγήθηκε στους συνταξιούχους πληγέντες μια επιπλέον μηνιαία σύνταξη. Δόθηκε στους εγγεγραμμένους ανέργους που επλήγησαν από τις πυρκαγιές έκτακτη οικονομική ενίσχυση ίση με τρία μηνιαία επιδόματα και χορηγείται με πράξη νομοθετικού περιεχομένου που προωθήθηκε εκείνη την εποχή και που κυρώθηκε με νόμο, πλήρης σύνταξη σε ένα μέλος της οικογενείας των θυμάτων θανόντων από τις πυρκαγιές. 
    Δεν είναι όμως μόνο αυτά. Ελήφθησαν σημαντικά μέτρα και για τις επιχειρήσεις προκειμένου να ενισχυθεί ο παραγωγικός ιστός των πληγέντων περιοχών. Χορηγήθηκαν 5.000 ευρώ για την κάλυψη των άμεσων αναγκών για κάθε πυρόπληκτη επιχείρηση. 
    ΑΠΟΣΤΟΛΟΣ ΚΑΚΛΑΜΑΝΗΣ: Πληγεισών. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Των πυρόπληκτων είπα, κύριε Πρόεδρε. 
    Ανεστάλησαν για έξι μήνες οι πλειστηριασμοί για τις πυρόπληκτες επιχειρήσεις και για τα φυσικά πρόσωπα, καθώς και η υποχρέωση καταβολής ληξιπρόθεσμων υποχρεώσεων σε τράπεζες που απορρέουν από δανειακές συμβάσεις. 
    Ανεστάλη για έξι μήνες η εκτέλεση εξωστικών δικαστικών αποφάσεων για τις πυρόπληκτες επιχειρήσεις και για τα φυσικά πρόσωπα. 
    Αυξήθηκε στο 80%, από 70%, το ποσοστό των δανείων των πυρόπληκτων επιχειρήσεων που καλύπτονται από το Ταμείο Εγγυοδοσίας Μικρών και Πολύ Μικρών Επιχειρήσεων, το Τ.Ε.Μ.Π.Ε.. 
    Καλύφθηκε το σύνολο των τόκων των επιχειρήσεων που επλήγησαν από τις πυρκαγιές, από την επιδότηση του επιτοκίου. 
    Πάγωσαν όλες οι ληξιπρόθεσμες και μη οφειλές στις τράπεζες των επιχειρήσεων των πυρόπληκτων περιοχών, οι οποίες κεφαλαιοποιήθηκαν, έγιναν νέο δάνειο με περίοδο χάριτος είκοσι οκτώ μηνών, με συνολική διάρκεια δέκα χρόνια, συμπεριλαμβανομένης της περιόδου χάριτος και οι τόκοι του δανείου επιδοτούνται από το κράτος, με τους συνήθεις όρους, κατά 100% για την περίοδο χάριτος και κατά 50% για την υπόλοιπη διάρκεια του δανείου. 
    Επιδοτήθηκε και επιδοτείται από το κράτος η χορήγηση κεφαλαίων κίνησης από τις τράπεζες στις επιχειρήσεις των πυρόπληκτων περιοχών. Χορηγήθηκε για όλες τις επενδύσεις των μικρομεσαίων επιχειρήσεων το μέγιστο ποσοστό ενίσχυσης που προβλέπει ο επενδυτικός νόμος και αυξήθηκε από 100.000 ευρώ σε 150.000 ευρώ το όριο για τη ρύθμιση των χρεών των εμπορικών επιχειρήσεων. Στην αρχή το είχαμε ορίσει στις 100.000 ευρώ και τώρα το επεκτείναμε στις 150.000 ευρώ.
    Όλα αυτά σημαίνουν ότι δόθηκαν από τον κρατικό προϋπολογισμό 261.500.000 ευρώ. Με αυτό το ποσό ενισχύθηκαν εξήντα χιλιάδες άτομα και με το άμεσο βοήθημα των 3.000 ευρώ και με το βοήθημα για την οικοσκευή των 10.000 ευρώ και με το βοήθημα των 5.000 ευρώ για τις επιχειρήσεις και με τις 10.000 ευρώ για άμεση αποζημίωση σε όσους έχασαν συγγενικά πρόσωπα. Αυτό σημαίνει ότι οι περιοχές που επλήγησαν είχαν μια πολύ μεγάλη οικονομική ένεση, η οποία και τους ανθρώπους βοήθησε να ξεπεράσουν τη διαταραχή που υπέστησαν απ’ αυτήν την τραγωδία, αλλά και οικονομικά βοήθησαν πάρα πολύ την περιοχή. 
    Το δε Πρόγραμμα Δημοσίων Επενδύσεων 2008 περιλαμβάνει μια πρόβλεψη για δαπάνες 23.600.000 ευρώ για την αποκατάσταση των πυρόπληκτων περιοχών και εκπονείται και ένα μεσοπρόθεσμο αναπτυξιακό πρόγραμμα για τις πυρόπληκτες περιοχές με συγκεκριμένες προτεραιότητες, σε συνεργασία και με τους φορείς –αφού ολοκληρωθεί βεβαίως θα δοθεί για διαβούλευση στους φορείς- προκειμένου να έχουμε και ανάπτυξη των περιοχών και των νομών αυτών και τα επόμενα χρόνια. Αυτή, λοιπόν, είναι η πραγματικότητα.
      Καταλαβαίνω την ανάγκη της Αξιωματικής Αντιπολίτευσης να μετέχει στα δρώμενα στη χώρα, αλλά ούτε η τραγική προσπάθεια εκμετάλλευσης της τραγωδίας που σημειώθηκε εκείνες τις ημέρες βοήθησε την Αξιωματική Αντιπολίτευση -και δεν νομίζω περιποιούσε και τιμή στον πολιτικό κόσμο- ούτε οι τωρινές προσπάθειες να φανεί ότι δήθεν η Αξιωματική Αντιπολίτευση προσπαθεί να υπερκεράσει την Κυβέρνηση σε κοινωνική ευαισθησία ή σε ευαισθησία σε σχέση με τις πυρόπληκτες περιοχές. Έχουν γίνει πολλά. Ασφαλώς έχουν γίνει πρωτοφανώς πολλά, διότι σε καμμιά άλλη περίπτωση ανάλογης καταστροφής στο παρελθόν δεν παρενέβη το κράτος με τόσο αποτελεσματικά μέτρα και τόσο μεγάλης έκτασης οικονομική βοήθεια. Ασφαλώς μπορούν να γίνουν και άλλα στο μέλλον και θα γίνουν και άλλα στο μέλλον, αλλά δεν έχει κανένα νόημα η προσπάθεια μικροκομματικής εκμετάλλευσης μιας τέτοιας τραγωδίας, είτε με την ανέξοδη και μη βάσιμη κριτική που ακούγεται πολλές φορές από την Αντιπολίτευση, ούτε με προτάσεις όπως η σημερινή που συζητούμε, η οποία ασφαλώς έχει κάποια στοιχεία που θα μπορούσαν να αξιοποιηθούν, αλλά δεν αποτελεί συνολική απάντηση στο πρόβλημα που αντιμετωπίζουν αυτές οι περιοχές. 
      Εκτός αυτού, άκουσα και τον Αρχηγό της Αξιωματικής Αντιπολίτευσης να τοποθετείται γενικότερα για την οικονομία. Κυρίες και κύριοι συνάδελφοι, δεν υπάρχει καμμιά αμφιβολία ότι εδώ και ένα χρόνο την ίδια περίπου περίοδο με την εκδήλωση των καταστροφικών πυρκαγιών εκδηλώθηκε στην παγκόσμια οικονομία μία πολύ μεγάλη χρηματοπιστωτική κρίση, τον Αύγουστο του 2007, η οποία οδήγησε και σε περιορισμό της ρευστότητας και σε άνοδο των επιτοκίων και σε άνοδο των περιθωρίων των επιτοκίων και σε επιβράδυνση της διεθνούς οικονομίας, την ίδια στιγμή που εκδηλωνόταν και ένα πληθωριστικό σοκ με τις αυξήσεις των τιμών του πετρελαίου, τις αυξήσεις των διεθνών τιμών των πρώτων υλών και τις αυξήσεις των διεθνών τιμών των τροφίμων. Πολλοί μιλούν για την εκδήλωση μίας διεθνούς οικονομικής κρίσης, μίας κρίσης στασιμοπληθωρισμού και παρ’ ότι οι αρχικές εκτιμήσεις ήταν ότι η κρίση αυτή δεν θα επηρέαζε ιδιαίτερα την Ευρώπη, τα δεδομένα πια που έχουμε στη διάθεσή μας δείχνουν ότι ίσως και λόγω της αντιμετώπισης της ευρωπαϊκής οικονομικής πολιτικής, σε σχέση με την αμερικανική, οι επιπτώσεις στην πραγματική οικονομία είναι μάλλον μεγαλύτερες στην ευρωπαϊκή ήπειρο, παρά στις Ηνωμένες Πολιτείες. 
      Στο δεύτερο τρίμηνο του τρέχοντος έτους η Ευρωζώνη, λόγω κυρίως της συμπεριφοράς των μεγάλων οικονομιών, της Γερμανίας, της Γαλλίας, της Ιταλίας, παρουσίασε αρνητική οικονομική ανάπτυξη, δηλαδή το δεύτερο τρίμηνο η ανάπτυξη ήταν -0,2% σε σχέση με το 2008. Ευτυχώς στη χώρα μας η κρίση αυτή δεν έχει μεταδοθεί με την ίδια ένταση. Έχει υπάρξει μια μικρή επιβράδυνση της ανάπτυξης, αλλά εξακολουθεί η χώρα  μας και παρουσιάζει ισχυρή αναπτυξιακή δυναμική. Ο ρυθμός ανάπτυξης το δεύτερο τρίμηνο ήταν 0,6%, σε ετήσια βάση ήταν 3,4%, όταν στην Ευρωζώνη είναι 1,5%. Το πρώτο εξάμηνο η Ελλάδα έχει ρυθμό ανάπτυξης 3,5%, όταν στην Ευρωζώνη ο ρυθμός ανάπτυξης είναι μόλις 1,7%. Αντίστοιχοι χαμηλοί ρυθμοί ανάπτυξης υπάρχουν στις Ηνωμένες Πολιτείες και σε άλλες περιοχές του κόσμου. Έχουμε, λοιπόν, πολύ μικρότερες αναπτυξιακές επιπτώσεις.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Επίσης, λόγω της δυναμικής που εξακολουθεί και παρουσιάζει η ελληνική οικονομία συνεχίζεται η πτώση της ανεργίας. Η ανεργία τον περασμένο Μάιο που είχαμε τα τελευταία επίσημα στοιχεία έφτασε στο χαμηλότερο επίπεδο των τελευταίων είκοσι πέντε ετών 6,6%, παρά τη διεθνή κρίση. Ασφαλώς η διεθνής κρίση, όμως, έχει και κάποιες επιπτώσεις οικονομικές. Έχει επιπτώσεις στον πληθωρισμό, ο οποίος αυξήθηκε κατά μία περίπου μονάδα, όπως αυξήθηκε και ο πληθωρισμός στην Ευρωζώνη. 
      
      Η διαφορά πληθωρισμού που έχουμε με τις υπόλοιπες χώρες της Ευρωπαϊκής Ένωσης εξακολουθεί και είναι περίπου μια μονάδα. Πρέπει να αντιμετωπίσουμε τις επιπτώσεις του διεθνούς πληθωρισμού όσο μπορούμε καλύτερα, όμως δεν είναι εφικτό να τις εξουδετερώσουμε πλήρως διότι έρχονται από το εξωτερικό.
      Λόγω του πληθωρισμού υπάρχουν επιπτώσεις στο βιοτικό επίπεδο κάποιων κοινωνικών ομάδων και υπάρχουν επιπτώσεις και στον κρατικό προϋπολογισμό και θέλω να τονίσω ότι οι μεγαλύτερες επιπτώσεις που έχουμε στον κρατικό προϋπολογισμό οφείλονται σε αβελτηρίες του παρελθόντος. Η μεγαλύτερη ίσως επίπτωση που έχουμε στον κρατικό προϋπολογισμό είναι λόγω της αύξησης των δαπανών εξυπηρέτησης του δημοσίου χρέους. Ανέβηκαν τα διεθνή επιτόκια, ανέβηκαν τα περιθώρια των επιτοκίων για χώρες μικρές, όπως είναι η Ελλάδα. Και για μια χώρα που πορεύεται τα τελευταία είκοσι και πλέον χρόνια μ’ αυτό το τεράστιο δημόσιο χρέος που δημιούργησαν οι κυβερνήσεις του ΠΑ.ΣΟ.Κ. –να μην τα ξεχνάμε- είναι λογικό να υπάρχει μεγάλη επιβάρυνση λόγω της αύξησης των επιτοκίων. 
      Υπάρχει και μια επιπλέον επιβάρυνση λόγω της αναβολής πληρωμής των φορολογικών εσόδων, που γίνεται σε τέτοιες περιόδους αβεβαιότητος, από τους φορολογουμένους. Αυτό όμως είναι προσωρινό. Και υπάρχουν και κάποιες αυξημένες κοινωνικές ανάγκες, για να αντιμετωπιστεί η κρίση και οι επιπτώσεις της στα χαμηλότερα εισοδηματικά στρώματα, που έχουν οδηγήσει σε κάποια υπέρβαση των δαπανών του προϋπολογισμού.
      Ωστόσο η Κυβέρνηση αυτή έχει αποδείξει ότι δεν αφήνει την κατάσταση να εξελιχθεί χωρίς να προσπαθήσει να την ελέγξει. Και οι επιπτώσεις της κρίσης αντιμετωπίζονται αλλά και η ανάγκη -η οποία είναι μια διαρκής ανάγκη όσο έχουμε ελλείμματα- να μειώνουμε τα ελλείμματά μας σε σχέση με το Α.Ε.Π., όπως έχουμε υποχρέωση στο πλαίσιο του Συμφώνου Σταθερότητας και Ανάπτυξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα χρειαστώ δύο-τρία λεπτά ακόμη, κυρία Πρόεδρε.
      Άκουσα εδώ τον Αρχηγό της Αξιωματικής Αντιπολίτευσης να μιλά για αποτυχία της οικονομικής πολιτικής, για παραδοχή αποτυχίας λόγω των μέτρων που εξαγγείλαμε στα πλαίσια της υλοποίησης του νέου προϋπολογισμού. Θέλω να του θυμίσω τα εξής. Ξεχνά ο κ. Παπανδρέου ότι το υψηλό δημόσιο χρέος που σήμερα επιβαρύνει τον προϋπολογισμό είναι δημιούργημα των κυβερνήσεων της παράταξης της οποίας ηγείται; Ξεχνά ότι είναι δημιούργημα των κυβερνήσεων της παράταξης στην οποία μετείχε ως Υπουργός επί δεκαετίες; Ξεχνά ο κ. Παπανδρέου ότι ο σημερινός φοροεισπρακτικός μηχανισμός, τον οποίο καταγγέλλει, είναι δημιούργημα των κυβερνήσεων του ΠΑ.ΣΟ.Κ., με όλες τις αδυναμίες που έχει; Ξεχνά ότι η φοροδιαφυγή δεν είναι σημερινό πρόβλημα αλλά είναι πρόβλημα πολλών δεκαετιών και το οποίο δεν έγινε καν προσπάθεια να το αντιμετωπίσουν οι κυβερνήσεις του ΠΑ.ΣΟ.Κ. όσο ήταν στην εξουσία; Ξεχνά τις αδυναμίες της Δημόσιας Διοίκησης που ποτέ δεν αντιμετωπίστηκαν; 
      Εμείς είμαστε αποφασισμένοι να μην αφήσουμε τα προβλήματα να εξελίσσονται χωρίς να ελέγχονται. Είναι υποχρέωση των πολιτικών να παίρνουν πρωτοβουλίες, να προβλέπουν και να αντιμετωπίζουν τα πράγματα. 
      Με το σχέδιο νόμου που καταθέσαμε υλοποιούμε δύο βασικές δεσμεύσεις μας. Πρώτα απ’ όλα τη μεγαλύτερη διαφάνεια και τον καλύτερο έλεγχο των δημοσίων δαπανών μέσω της κατάργησης των ειδικών λογαριασμών, μία πολύ σημαντική πρωτοβουλία την οποία επί δεκαετίες ζητούν όλες οι πτέρυγες της Βουλής αλλά καμμία κυβέρνηση δεν τόλμησε να εφαρμόσει. Μέσω της σύστασης μιας διυπουργικής επιτροπής η οποία θα ελέγχει τους προϋπολογισμούς των φορέων της γενικής κυβέρνησης, όπως είναι τα νοσοκομεία, οι οργανισμοί κοινωνικής ασφάλισης και οι Ο.Τ.Α., των οποίων τα ελλείμματα προσμετρώνται στο έλλειμμα της γενικής κυβέρνησης, προκειμένου να έχουμε καλύτερο έλεγχο των δαπανών, να έχουμε καλύτερη και αποτελεσματικότερη αξιοποίηση των δημοσίων πόρων που διαχειρίζονται αυτοί οι φορείς. 
      Και κατά δεύτερο λόγο παίρνουμε μια σημαντική πρωτοβουλία για την αντιμετώπιση της φοροδιαφυγής και τη διεύρυνση της φορολογικής βάσης. 
      Ο κ. Παπανδρέου σήμερα μετατράπηκε σε υποστηρικτή των μετόχων τη στιγμή που το ίδιο το πρόγραμμα του ΠΑ.ΣΟ.Κ. προβλέπει και προέβλεπε, όπως προέβλεπε και το πρόγραμμα της Νέας Δημοκρατίας, τη διαφορετική φορολόγηση των διανεμομένων από τα μη διανεμόμενα κέρδη. Όμως το κυριότερο και το πιο ανησυχητικό και πολιτικά καταδικαστέο είναι ότι μετετράπη σήμερα σε υποστηρικτή των φοροφυγάδων. Ήρθε εδώ να μας πει να μην πάρουμε μέτρα για την αντιμετώπιση της φοροδιαφυγής, να αφήσουμε τους φοροφυγάδες ανεξέλεγκτους, να μη ζητήσουμε να μετέχουν όλοι με τον ίδιο τρόπο στα φορολογικά βάρη, να μην έχουμε ένα δίκαιο φορολογικό σύστημα, προκειμένου να κερδίσει μερικές δεκάδες ψήφων.
      Για μερικά ψίχουλα δημοσιότητας και για μερικά ψίχουλα ψήφων ήλθε εδώ και μίλησε χωρίς αρχές, καταγγελτικά και πολλές φορές αντίθετα με το ίδιο το πρόγραμμα, το οποίο παρουσίασε στις τελευταίες εκλογές στον ελληνικό λαό. 
      Η σημερινή Κυβέρνηση δεν πρόκειται να αφήσει τα πράγματα να χειροτερέψουν. Θα συνεχίσουμε να παίρνουμε πρωτοβουλίες και για να έχουμε ένα δικαιότερο φορολογικό σύστημα και για να αντιμετωπίσουμε τη φοροδιαφυγή και για να κάνουμε όλους τους Έλληνες περήφανους για το φορολογικό σύστημα της χώρας μας. 
      Εμείς θέλουμε χαμηλούς φορολογικούς συντελεστές. Το αποδείξαμε όλα τα χρόνια που είμαστε στην Κυβέρνηση, το αποδεικνύουμε και με το νομοσχέδιο που κατατέθηκε σήμερα στη Βουλή, αλλά θέλουμε οι χαμηλοί φορολογικοί συντελεστές να πληρώνονται από όλους τους Έλληνες. Δεν είναι δυνατόν να πληρώνουν τα φορολογικά βάρη μόνο οι μισθωτοί και μόνο οι συνταξιούχοι. 
      Χρειάζεται όλοι να συμβάλουν στα φορολογικά βάρη. Χρειάζεται όλοι να συμβάλουν στη δημοσιονομική προσπάθεια που πρέπει να συνεχίσει να γίνεται και τα επόμενα χρόνια, ώστε να μηδενίσουμε τα δημοσιονομικά ελλείμματα. Χρειάζεται όλοι να συμβάλουν στη χρηματοδότηση του κοινωνικού κράτους, ώστε να μπορούμε να έχουμε το κατάλληλο κλίμα για την ανάπτυξη αυτής της κοινωνίας, για την ανάπτυξη αυτής της οικονομίας. Και μην έχετε καμμία αμφιβολία ότι η σημερινή Κυβέρνηση θα συνεχίσει να προτιμά να είναι χρήσιμη, παρά να είναι προσωρινά ευχάριστη. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ.
      Οι Υπουργοί Οικονομίας και Οικονομικών, Εσωτερικών, Ανάπτυξης, Απασχόλησης, Κοινωνικής Προστασίας και Υγείας και Κοινωνικής Αλληλεγγύης κατέθεσαν σχέδιο νόμου: «Ενίσχυση της διαφάνειας του κρατικού προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Έχουν ζητήσει να ομιλήσουν τέσσερις Κοινοβουλευτικοί Εκπρόσωποι και το πρόβλημα είναι ότι υπάρχουν ακόμα τέσσερα επτάλεπτα Βουλευτών. Νομίζω ότι δικαιούνται να ομιλήσουν. 
      Κρίνετε, κύριε Κακλαμάνη. Πείτε μου τι πρέπει να γίνει. Για τις τελευταίες δύο ώρες και είκοσι λεπτά...
      ΕΥΑΓΓΕΛΟΣ ΒΕΝΙΖΕΛΟΣ: Να εφαρμόσετε τον Κανονισμό. Μην κάνετε λαϊκισμούς στη Βουλή! Πρέπει να απαντήσει η Αντιπολίτευση στον Υπουργό Οικονομίας. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο, επειδή δεν ήσασταν στην Αίθουσα,...
      ΕΥΑΓΓΕΛΟΣ ΒΕΝΙΖΕΛΟΣ: Η Αξιωματική Αντιπολίτευση πρέπει να απαντήσει στην οικονομική πολιτική που ανέπτυξε ο Υπουργός!
      ΠΡΟΕΔΡΕΥΟΥΣΑ (Έλσα Παπαδημητρίου):  ... Βουλευτής του κόμματός σας μίλησε πάρα πολύ σκληρά για τη συνήθεια των...
      ΕΥΑΓΓΕΛΟΣ ΒΕΝΙΖΕΛΟΣ: Καλά έκανε!
      ΠΡΟΕΔΡΕΥΟΥΣΑ (Έλσα Παπαδημητρίου): Εντάξει, πάντως λαϊκισμούς δεν κάνω. Θεωρώ ότι δεν μπορεί σε δυόμισι ώρες να μιλούν μόνο τριάντα λεπτά οι Βουλευτές και δύο ώρες οι αξιωματούχοι.
      Ο κ. Βενιζέλος, λοιπόν, έχει το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, περίμενα σήμερα πράγματι να έλθει κάποια στιγμή ένας Υπουργός να μιλήσει εκ μέρους του κ. Καραμανλή και της Κυβέρνησής του. 
      Και ήλθε στη λήξη της συνεδρίασης ο κατ’ εξοχήν αρμόδιος και υπεύθυνος Υπουργός, ο Υπουργός που χαράσσει στην πραγματικότητα την κυβερνητική πολιτική, ο κ. Αλογοσκούφης, που έχει θέσει υπό ομηρία τον κ. Καραμανλή και τον έχει ακυρώσει πολιτικά. Ήρθε να μας μιλήσει στο πρώτο μέρος της ομιλίας του για τις πυρόπληκτες περιοχές και για τα μέτρα που έλαβε η Κυβέρνησή του τους δώδεκα μήνες που πέρασαν από την τραγωδία του περασμένου καλοκαιριού μέχρι σήμερα. 
      Και περίμενα να αξιοποιήσει την ευκαιρία, προκειμένου να ζητήσει συγγνώμη από τους πολίτες της Ηλείας, της Εύβοιας, της Αχαΐας, από τους πολίτες της Ρόδου, από τους πολίτες της Χαλκιδικής, γιατί το κράτος δεν ανταποκρίθηκε με Κυβέρνηση Νέας Δημοκρατίας στις στοιχειώδεις υποχρεώσεις του! Δεν πρόλαβε την καταστροφή. Δεν έλαβε τα αναγκαία προληπτικά και σωστικά μέτρα. Δεν συντόνισε τις υπηρεσίες. Δεν προστάτεψε τη ζωή, την περιουσία, την ασφάλεια και την αξιοπρέπεια των πολιτών. 
      Και αντί να ζητήσει συγγνώμη, ήλθε και απαρίθμησε έναν κατάλογο μέτρων, συγχαίροντας τον εαυτό του και την Κυβέρνηση, στην οποία ανήκει, για την επιτυχία. Αντιμετώπισαν, λοιπόν, το πρόβλημα, όλοι είναι ευχαριστημένοι και η Αντιπολίτευση δημιουργεί πολιτικό θόρυβο που δεν ανταποκρίνεται στις ανάγκες της περιοχής. 
      Όποιος πάει στις πυρόπληκτες περιοχές, θα βρει πολίτες ικανοποιημένους, που έχουν ξεπεράσει το πρόβλημα και βλέπουν με πολύ μεγάλη αισιοδοξία το μέλλον. Προφανώς ο κ. Αλογοσκούφης δεν έχει επαφή με την πραγματικότητα της χώρας και με την πραγματικότητα των περιοχών αυτών.
      Βεβαίως και υπήρξαν κάποια μέτρα επιδοματικού χαρακτήρα την επομένη της καταστροφής και εν όψει των εκλογών του Σεπτεμβρίου του 2007. Βεβαίως και υπήρξε βαθιά πολιτική ενοχή της Κυβέρνησης, διότι δεν έκανε όσα έπρεπε να κάνει προκειμένου να αποφευχθεί ή να μετριαστεί η καταστροφή, να μην έχουμε θύματα, να μην έχουμε εξήντα τέσσερις νεκρούς.
      Και βέβαια, δυστυχώς, η λογική που επεκράτησε τότε, τον Αύγουστο και το Σεπτέμβριου του 2007, ήταν να δώσουμε ό,τι μπορούμε να δώσουμε, προκειμένου να δημιουργήσουμε ένα προεκλογικό κλίμα το οποίο να είναι όσο γίνεται πιο θετικό ή όσο γίνεται λιγότερο αρνητικό για τη Νέα Δημοκρατία.
      Μα, εξαγοράζεις τη συνείδηση του πολίτη με το τριχίλιαρο που μοιραζόταν σε δικαιούχους και μη δικαιούχους με έναν τρόπο που προσέβαλε τους πολίτες; Εξαγοράζεις το νεκρό με 10.000 ευρώ αποζημίωση; Είναι δυνατόν να είναι αυτό μια απάντηση που έχει ηθικό κύρος, έρεισμα, αποδοχή στη σημερινή κοινωνία;
      Όμως, δεν πρόκειται για ένα σύμπτωμα. Όλα όσα συνδέονται με τις πυρόπληκτες περιοχές και τη στάση της Κυβέρνησης, πριν και μετά την καταστροφή, βρίσκονται ουσιαστικά στο υπόστρωμα του συνόλου της κυβερνητικής πολιτικής και στο υπόστρωμα των μέτρων που αποφάσισε χθες η Κυβερνητική Επιτροπή και ανακοίνωσε ο κ. Αλογοσκούφης και τα οποία ήρθε σήμερα να τα υπερασπιστεί με τη γνωστή μονότονη επιχειρηματολογία που έχουμε ακούσει εδώ χιλιάδες φορές, από του Βήματος της Βουλής.
      Πάλι φταίει το ΠΑ.ΣΟ.Κ. για το δημόσιο χρέος, για τη φοροδιαφυγή, για την εισφοροδιαφυγή, για τον πληθωρισμό, για τις διαρθρωτικές αδυναμίες της ελληνικής κοινωνίας, η λογική της επιτήρησης, δηλαδή, η λογική της ενοχοποίησης του ΠΑ.ΣΟ.Κ., προκειμένου ο κ. Αλογοσκούφης να μην έχει την ευθύνη του ανθρώπου που κυβερνά μαζί με τον κ. Καραμανλή, αλλά να έχει την άνεση του διαρκώς αντιπολιτευομένου, ο οποίος ασκεί κριτική στις κυβερνήσεις των προηγουμένων ετών.
      Φταίει ο Ανδρέας Παπανδρέου για τη διόγκωση του δημοσίου χρέους και δεν φταίνε οι επιλογές της τριετίας 1990-1993, όταν είχαμε την εκτίναξη του δημοσίου χρέους και τα πιο προβληματικά swaps, τα οποία γνωρίζει ο κ. Αλογοσκούφης, γιατί ήταν Πρόεδρος του Συμβουλίου Οικονομικών Εμπειρογνωμόνων του Υπουργείου Εθνικής Οικονομίας την εποχή εκείνη.
      Θα μιλήσουμε τώρα γι’ αυτό, όταν έρχεται και παραδέχεται ο ίδιος ότι πέρσι τέτοια εποχή, την 1η Οκτωβρίου, κατέθεσε ένα σχέδιο προϋπολογισμού και το Νοέμβριο έναν προϋπολογισμό, ενώ είχε ξεκινήσει η διεθνής οικονομική κρίση. Και κατέθεσε έναν εικονικό, πλαστό στην πραγματικότητα, προϋπολογισμό, γιατί όλα τα μεγέθη εξωραΐστηκαν και η χώρα ψήφισε έναν μη υφιστάμενο προϋπολογισμό και επί ένα χρόνο δεν έχει προϋπολογισμό και δεν έχει κανένα συνολικό σχέδιο. Δεν υπάρχει σχέδιο για την οικονομία, δεν υπάρχει σχέδιο για την κοινωνία, δεν υπάρχει σχέδιο για τη χώρα. Και πίσω από την έλλειψη σχεδίου υπάρχει η νοοτροπία την κοινωνικής αδικίας, η ταξική επιλογή, να διογκώσουμε τις φορολογικές αδικίες και ανισότητες, τις εισοδηματικές ανισότητες και αδικίες, να πιέσουμε τον φτωχό. Διότι ο πληθωρισμός, φυσικά, του φτωχού και μεσαίου νοικοκυριού είναι πολύ μεγαλύτερος. Αυτός επιβαρύνεται διαρκώς.
      Και τώρα έρχεται ο κ. Αλογοσκούφης με τον κ. Καραμανλή και κάνουν το κήρυγμα της ταξικότητας και της ανισότητας σε όλη τη φορολογική νομοθεσία, γιατί απευθύνονται σε ένα εκατομμύριο εξακόσιες χιλιάδες ελεύθερους επαγγελματίες και επιτηδευματίες και τους λένε: «Πολύ ωραία, όσοι πράγματι δεν έχετε εισοδήματα περισσότερα από όσα δηλώνετε, δώστε 500, 600, 700 ευρώ και έτσι υποστείτε μια αφαίμαξη δυσβάσταχτη. Οι άλλοι που δηλώνετε 7.000 ευρώ και βγάζετε στην πραγματικότητα 300.000 ευρώ μπείτε σε μια συναλλαγή με το κράτος. Δεν σας ελέγχω, δεν σας θίγω. Βοηθήστε με να ξεπεράσω το ταμειακό και δημοσιονομικό μου αδιέξοδο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Μεταξύ αυτών των ελευθέρων επαγγελματιών και επιτηδευματιών υπάρχουν αυτοί που στην πραγματικότητα προσφέρουν εξαρτημένη εργασία, αλλά είναι αναγκασμένοι να εκδίδουν δελτία παροχής υπηρεσιών. Δεν εξαιρούνται ούτε καν αυτοί που δεν έχουν επαγγελματική εγκατάσταση και στην πραγματικότητα είναι μισθωτοί.
      Περιλαμβάνονται μεγαλογιατροί, μεγαλοδικηγόροι, μεγαλοεπιχειρηματίες, αλλά και άνθρωποι οι οποίοι δεν μπορούν να βγάλουν το καθημερινό τους μεροκάματο, δεν μπορούν δηλαδή να λύσουν το πρόβλημα της επιβίωσής τους. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Βενιζέλο, παρακαλώ ολοκληρώστε. 
      ΕΥΑΓΓΕΛΟΣ ΒΕΝΙΖΕΛΟΣ: Όταν δεν λες την πραγματικότητα για την αγορά και την οικονομία, όταν κάνεις πως δεν καταλαβαίνεις, προκειμένου να ισοπεδώνεις τα  πάντα με αυτήν την αντίληψη του flat tax που φαίνεται σε όλα, στα τέλη αυτοκινήτων, στον τρόπο με τον οποίο διαχειριζόμαστε κάθε φορολογικό μέτρο, δεν μπορείς να έρχεσαι και να δίνεις μαθήματα ως, υποτίθεται, αντίπαλος του κεφαλαίου, κύριε Υπουργέ της Οικονομίας. Διότι αν θέλατε να φορολογήσετε πράγματι τα μερίσματα, έπρεπε να τα φορολογήσετε, όπως σας λέει το ΠΑ.ΣΟ.Κ., ως εισόδημα φυσικών προσώπων. 
      Και αν θέλετε να φανείτε δίκαιος απέναντι στους Έλληνες πολίτες, πρέπει να τους πείτε ένα βασικό πράγμα, ότι πράγματι κατέρρευσε ο μηχανισμός είσπραξης των δημοσίων εσόδων, πράγματι δεν έχουμε προϋπολογισμό, πράγματι δεν ξέρουμε τι να κάνουμε, ελάτε να λύσουμε το πρόβλημα συγκυριακά. Αλλά όχι να έρχεστε εδώ και να εμφανίζεστε ως τιμητής και να έρχεστε εδώ να μας λέτε ότι λαμβάνετε μέτρα δήθεν διαρθρωτικά, που αφορούν το μοντέλο ανάπτυξης της χώρας και την εξυγίανση της φορολογικής βάσης και τη διεύρυνσή της και άρα την εξυγίανση των δημοσιονομικών πραγμάτων…
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Βενιζέλο, σας παρακαλώ τελειώνετε. 
      ΕΥΑΓΓΕΛΟΣ ΒΕΝΙΖΕΛΟΣ: … όταν στην πραγματικότητα έρχεστε εδώ και μας λέτε «έλεγα ψέματα», όπως σας λέει η «ΚΑΘΗΜΕΡΙΝΗ» σήμερα καταγράφοντας στην πρώτη σελίδα τη σωρεία των δηλώσεών σας …
      ΠΡΟΕΔΡΕΥΟΥΣΑ (΄Ελσα Παπαδημητρίου): Παρακαλώ, κύριε Βενιζέλο, να τελειώνουμε.
      ΕΥΑΓΓΕΛΟΣ ΒΕΝΙΖΕΛΟΣ: …που έρχεστε μόνος σας και διαψεύδετε στο φεστιβάλ ανακολουθίας που έχετε οργανώσει με τον κ. Καραμανλή εδώ και πάρα πολύ καιρό.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Παναγιωτόπουλος έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λυπάμαι για όσα μόλις ακούστηκαν από τον αξιότιμο Κοινοβουλευτικό Εκπρόσωπο του ΠΑ.ΣΟ.Κ.. Λυπάμαι, γιατί αυτές οι ακρότητες, αυτή η μηδενιστική πολιτική τοποθέτηση, αυτές οι υπερβολές και οι πολιτικές ύβρεις έρχονται σε αντίθεση με το νηφάλιο και ήπιο ύφος με το οποίο ο Υπουργός Οικονομίας και Οικονομικών ήλθε για να εκθέσει τα γεγονότα που αφορούν την κρίσιμη συγκυρία την οποία περνάει η χώρα σε επίπεδο οικονομίας, μια συγκυρία που έχει να κάνει με τις διεθνείς συντεταγμένες του προβλήματος, οι οποίες είναι ορατές από όλους τους Έλληνες και από όλες τις Ελληνίδες. 
      Το ενδιαφέρον του ΠΑ.ΣΟ.Κ. και οι αντιδράσεις του είναι κραυγαλέα υποκριτικές και αναξιόπιστες και συνιστούν πρωτοφανή προσπάθεια καταδημαγώγησης και παραπληροφόρησης του ελληνικού λαού. Γιατί; Διότι είναι οι ίδιοι, ο κ. Παπανδρέου, ο κ. Βενιζέλος, όλα τα μέλη της ηγετικής ομάδας του ΠΑ.ΣΟ.Κ. που κυβέρνησαν τα είκοσι τελευταία χρόνια, που είχαν υποσχεθεί καλύτερη ζωή στον Έλληνα και στην Ελληνίδα και οδήγησαν σε μια ραγδαία υποβάθμιση του επιπέδου της καθημερινότητας όλων των Ελλήνων πολιτών.
      Είναι οι ίδιοι, τα μέλη της ηγετικής ομάδας του ΠΑ.ΣΟ.Κ. που είχαν υποσχεθεί ανακούφιση από τους φόρους και κατέστησαν το σύνολο των Ελλήνων και των Ελληνίδων, πλην βεβαίως των φοροφυγάδων, εκλεκτά και θωπευόμενα τέκνα της πασοκικής διακυβέρνησης, κατέστησαν όλους τους υπολοίπους θύματα μιας πρωτοφανούς φοροεισπρακτικής λεηλασίας και καταιγίδας. 
      Είναι οι ίδιοι που ενώ είχαν υποσχεθεί αύξηση των συντάξεων, είχαν υποσχεθεί μέτρα κοινωνικής δικαιοσύνης, μας άφησαν το Μάρτιο του 2004 τις χαμηλότερες συντάξεις στην ευρωπαϊκή ζώνη, των οποίων το επίπεδο προσβάλλει το στοιχειώδες επίπεδο αξιών ανθρωπισμού σε ολόκληρη την Ευρωπαϊκή Ένωση.
      Εκατό τρισεκατομμύρια παλιές δραχμές διαχειρίστηκαν τα τελευταία χρόνια των εκσυγχρονιστικών διακυβερνήσεων οι κυβερνήσεις του ΠΑ.ΣΟ.Κ.. Πού πήγαν τα χρήματα; Μήπως έφτασαν στους αναξιοπαθούντες Έλληνες και Ελληνίδες; Μήπως έφρασαν στα νοικοκυριά που μαστίζονταν από την κοινωνική αδικία; 
      Είδαμε ευαίσθητους τομείς του κοινωνικού και του δημοσίου βίου, όπως την παιδεία και την υγεία να γίνονται περισσότερο ταξικές. Διευρύνθηκαν και πολλαπλασιάστηκαν τα φαινόμενα κοινωνικής αδικίας, διευρύνθηκαν τα προβλήματα κοινωνικής δικαιοσύνης. 
      Και δεν έφταναν αυτά. Όλα αυτά πρέπει να έχουν μόνιμο κεντρικό άξονα αναφοράς το δυσβάσταχτο δημόσιο χρέος που κληροδότησαν στις επόμενες κυβερνήσεις.
      Αυτοί που ουσιαστικά χρέωσαν κάθε Έλληνα και κάθε Ελληνίδα με 210.000.000.000 ευρώ, αναλογούν κατά κεφαλήν 18.500 ευρώ, ακόμα και στα ανήλικα παιδιά, δεν έχουν σήμερα το δικαίωμα να παριστάνουν τους τιμητές του δημοσίου βίου και σε κάθε περίπτωση τους δημοσίους κατηγόρους για αποφάσεις που υποχρεούται να λάβει η Κυβέρνηση εκ των πραγμάτων, γιατί ακριβώς, όπως σωστά τόνισε ο Υπουργός, θέλει να είναι ωφέλιμη στον τόπο και όχι ευχάριστη.
      Και σε ό,τι αφορά την αναφορά για τα θέματα του κεφαλαίου, αν υπήρξαν κυβερνήσεις κάποιου συγκεκριμένου κόμματος που εθώπευσαν πολιτικά το πιο αντιδραστικό, το πιο μεταπρατικό –το έχω πει ξανά και δεν θα κουραστώ να το λέω- και το πιο κομπραδόρικο τμήμα του ελληνικού κεφαλαίου, ήταν οι κυβερνήσεις του ΠΑ.ΣΟ.Κ.!
      Είπε ο συνάδελφος το εξής: Μα, φταίει το ΠΑ.ΣΟ.Κ. για όλα; Δυστυχώς φταίει το ΠΑ.ΣΟ.Κ. για όσα κατέλειπε και για τα κουσούρια τα οποία φόρτωσε στην ελληνική οικονομία, για τα προβλήματα τα οποία φόρτωσε σε κάθε Έλληνα, σε κάθε Ελληνίδα.
      Θα κλείσω λέγοντας το εξής: Επειδή ο καλός συνάδελφος από την Ηλεία, ο κ. Τζαβάρας, θύμισε στίχους ενός αγαπημένου ποιητή, του Τάκη Σινόπουλου, εγώ θα κάνω μία άλλη αναφορά σ’ έναν από τους μεγαλύτερους ποιητές του οικουμενικού Ελληνισμού των τελευταίων πεντακοσίων ετών, στον Κωνσταντίνο Καβάφη. 
      Τους συνιστώ να διαβάσουν το ποίημα «Η πόλις»: «Η πόλις θα σε ακολουθεί. Στους δρόμους θα γυρνάς τους ίδιους. Και στες γειτονιές τές ίδιες θα γερνάς. Πάντα στην πόλι αυτή θα φθάνεις.»
      Είναι αναπόδραστη πραγματικότητα για το ΠΑ.ΣΟ.Κ. οι ζημιές και τα προβλήματα που επισώρευσε στην Ελλάδα. Αυτά σκέφτονται και οι πυρόπληκτοι των συγκεκριμένων περιοχών της Ελλάδος και λίγους μήνες μετά τη φωτιά και την καταστροφή που τους βρήκε, έσπευσαν στις 16 Σεπτεμβρίου να ανανεώσουν την εμπιστοσύνη τους στον Κώστα Καραμανλή και τη Νέα Δημοκρατία.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κλείνω, κυρία Πρόεδρε.
      Είναι ξεκάθαρο ότι έχουμε μία πολύ δύσκολη οικονομική συγκυρία, η οποία υπαγορεύεται κυρίως από διεθνείς συντεταγμένες και διεθνή προβλήματα. Έχουμε μεγάλη ανηφόρα μπροστά μας. Και απέναντι σ’ αυτήν την πρόκληση θα πρέπει να βλέπουμε τον πολιτικό κόσμο ενωμένο και θα πρέπει η βούλησή μας να είναι μέσα σε συνθήκες συναίνεσης και δημιουργικού δημοσίου, κοινωνικού και πολιτικού, διαλόγου, ώστε να βρίσκουμε μέτρα τα οποία θα επιτρέψουν στην ελληνική οικονομία να στέκεται στα πόδια της, να διατηρεί ρυθμούς ανάπτυξης διπλάσιους από το μέσο ευρωπαϊκό όρο που όσο είναι δυνατόν θα ανακουφίσουν τους οικονομικά ασθενέστερους. Για να το πετύχουμε αυτό χρειάζεται συναίνεση και συνεννόηση. Χρειάζεται μέτρο ευθύνης. Όχι εξαλλότητες και όχι καταδημαγώγηση του ελληνικού λαού!
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): 
       Ευχαριστώ και για τη συντομία,  κύριε συνάδελφε.
      Κύριε Καραθανασόπουλε, έχετε το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Η μέχρι τώρα συζήτηση με αφορμή την πρόταση νόμου του ΠΑ.ΣΟ.Κ. για την ανασυγκρότηση των πυρόπληκτων περιοχών, επιβεβαιώνει με τον καλύτερο τρόπο ότι η Κυβέρνηση έχει ένα σταθερό προσανατολισμό που δεν είναι άλλος παρά η αξιοποίηση των συνεπειών του τεράστιου οικονομικού, κοινωνικού και οικολογικού εγκλήματος, για να επιταχυνθούν ακόμα περισσότερο οι καπιταλιστικές αναδιαρθρώσεις στην ύπαιθρο, για να προωθήσει, να στηρίξει αλλά και να ενισχύσει με κάθε τρόπο τη λειτουργία και τη δημιουργία των τεράστιων επιχειρηματικών σχεδίων στις πυρόπληκτες περιοχές, τα οποία επιδιώκουν να αξιοποιήσουν τα φιλέτα της γης, για να προωθηθεί με ταχύτερους ρυθμούς η αλλαγή χρήσης γης και η περαιτέρω ιδιωτικοποίησή της και συγκέντρωσή της σε όλο και λιγότερα χέρια. Και σ’ αυτήν την ταξική επιλογή βεβαίως είναι στοχοπροσηλωμένη η Κυβέρνηση αξιοποιώντας με κάθε τρόπο όλα τα διαθέσιμα εργαλεία.
      Η δεύτερη παρατήρηση την οποία θέλουμε να κάνουμε είναι βεβαίως ότι και η πρόταση του ΠΑ.ΣΟ.Κ. για την ανασυγκρότηση των πυρόπληκτων περιοχών αποδέχεται αυτήν τη στρατηγική επιλογή, από την άποψη ότι ούτε καν έρχεται σε αντίθεση και σε αντιπαράθεση με την Κοινή Αγροτική Πολιτική, για παράδειγμα, που οδηγεί στο ξεκλήρισμα της φτωχομεσαίας αγροτιάς, με τους κανονισμούς για το ελαιόλαδο ή για το κρασί, τα οποία ακριβώς λειτουργούν ως ο πολλαπλασιαστικός μηχανισμός στη διαδικασία ξεκληρίσματος. 
      
Αντίθετα, αποδεχόμενη αυτήν την πολιτική συμβάλλει και στηρίζει τη λογική περαιτέρω καπιταλιστικής ανασυγκρότησης της υπαίθρου. 
	Βεβαίως, μονάχα ως πρόσχημα μπορεί να αξιοποιηθεί και να χρησιμεύσει η ρήση του κυρίου Υπουργού και η προσπάθεια που έκανε να αποδώσει και τα τελευταία μέτρα στη διεθνή χρηματιστηριακή κρίση και στην άνοδο των διεθνών τιμών του πετρελαίου, των τροφίμων και των πρώτων υλών. 
      Εδώ, θα πρέπει να θυμίσουμε ότι ακόμη και σε περιόδους παχιών αγελάδων, όταν δηλαδή η οικονομία και στη χώρα μας αλλά και σε διεθνές καπιταλιστικό επίπεδο αναπτυσσόταν με υψηλούς ρυθμούς, τα αποτελέσματα αυτής της οικονομικής ανάπτυξης δεν ήταν τίποτα άλλο παρά η επιδείνωση της θέσης πλατιών λαϊκών στρωμάτων και η συγκέντρωση του κοινωνικά παρεχόμενου πλούτου σε όλο και λιγότερα χέρια. 
      Το 20%-22% της επίσημα καταγεγραμμένης φτώχειας στην ελληνική κοινωνία και σε περίοδο ανάπτυξης, αλλά και σε περίοδο επιβράδυνσης της αναπτυξιακής διαδικασίας είναι ακριβώς το αποτέλεσμα αυτής της ταξικής συγκεκριμένης πολιτικής. Είναι αποτέλεσμα της εφαρμοζόμενης πολιτικής που υποτάσσει και θυσιάζει την ικανοποίηση των λαϊκών αναγκών στο βωμό της εξυπηρέτησης, της ανταγωνιστικότητας της ελληνικής οικονομίας και της ικανοποίησης των αναγκών του κεφαλαίου. 
	Απ’ αυτήν, λοιπόν, την άποψη, αποσιωπούν σήμερα τα συγκεκριμένα αυτά αποτελέσματα της πολιτικής τους, δηλαδή το ότι  υπάρχει ένα ευρύτατο κοινωνικό στρώμα φτωχών και εξαθλιωμένων λαϊκών νοικοκυριών, για να αναδείξουν τι; Μια επιδοματική πολιτική. Ένα φιλόπτωχο ταμείο για εξαθλιωμένους. Στην ουσία υπενθυμίζουν με βάρβαρο τρόπο τη λαϊκή ρήση «να σε κάψω Γιάννη, να σ’ αλείψω λάδι». 
      Μάλιστα, αυτά τα επιδόματα του φιλόπτωχου ταμείου θα κληθούν να τα πληρώσουν οι εργαζόμενοι. Οι μόνοι οι οποίοι δεν πρόκειται να πληρώσουν δεκάρα τσακιστή, αλλά αντίθετα -όπως φαίνεται και από τις χθεσινές εξαγγελίες του κυρίου Υπουργού και από το σημερινό, κατατιθέμενο σχέδιο νόμου- επιβραβεύονται και τους παρέχονται νέα προνόμια και κίνητρα είναι το μεγάλο κεφάλαιο. Αξιοποιεί ακόμη και αρνητικές πλευρές, για να επιτύχει και να επιχειρήσει ακόμη πιο αντιλαϊκά μέτρα και επιδιώξεις. 
	Για παράδειγμα, στο όνομα της διαφάνειας και της κατάργησης των ειδικών λογαριασμών, που είναι χρήσιμα εργαλεία  μέχρι τώρα της ασκούμενης πολιτικής τους στην εξαγορά των συνειδήσεων, θα προχωρήσουν στην ακόμη μεγαλύτερη υποβάθμιση του βιοτικού επιπέδου των δημοσίων υπαλλήλων. 
	Στο όνομα της αντιμετώπισης των ελλειμμάτων των νοσοκομείων γίνονται όλα αυτά. Βεβαίως, μπορεί να υπάρχει και η διαχειριστική πλευρά, αλλά πάνω από όλα είναι αποτέλεσμα της σύμφυσης απέναντι στα νοσοκομεία και στις τεράστιες πολυεθνικές προμηθειών ιατρικού εξοπλισμού και φαρμακευτικού υλικού. Αυτή, λοιπόν, τη σύμφυση, αντί να την αντιμετωπίσουμε, προωθούνται με τα μέτρα αυτής της αντιμετώπισης της λειτουργίας των δημόσιων νοσοκομείων και των δημόσιων υπηρεσιών στη λειτουργία τους με ιδιωτικοοικονομικά κριτήρια, επιταχύνοντας ακόμη περισσότερο τη διαδικασία εμπορευματοποίησης και ιδιωτικοποίησης της υγείας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Στο όνομα της πάταξης της φοροδιαφυγής, που ουσιαστικά την επιβραβεύει η Κυβέρνηση με τα μέτρα ενάντια στο μεγάλο κεφάλαιο, η επίσημη φοροδιαφυγή και φοροαποφυγή με βάση τα μέτρα που έχει πάρει και η σημερινή, αλλά και οι προηγούμενες κυβερνήσεις μπορούν να καλύψουν τα ελλείμματα και τις τρύπες του προϋπολογισμού. Δηλαδή οι παροχές στο μεγάλο κεφάλαιο, σε ποια ζητήματα προχωρεί; Προχωρεί σε μια νέα επίθεση επί δικαίων και αδίκων, με κεφαλικούς φόρους στους αυτοαπασχολούμενους, στους ελεύθερους επαγγελματίες, στους βιοτέχνες και στους έμπορους, οι οποίοι ακριβώς στενάζουν απ’ αυτήν την πολιτική, στους μισθωτούς με δελτία παροχής υπηρεσιών, στην αύξηση των τελών κυκλοφορίας. 
	Και βεβαίως μόνο ως το κερασάκι για την τούρτα μπορεί να θεωρηθεί η φορολόγηση των μερισμάτων, όταν ακριβώς προβλέπεται γενναία μείωση των φορολογικών συντελεστών κατά 20%.
    	ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, ολοκληρώστε, κύριε συνάδελφε. 
    	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ολοκληρώνω με αυτό, κυρία Πρόεδρε. 
      Και αυτό μέσω της διαδικασίας της περαίωσης που όχι μόνο δεν πρόκειται να είναι αποτελεσματική στην αντιμετώπιση της φοροδιαφυγής αλλά στρώνει το χαλί στην περαιτέρω επέκτασή της. 
      Από αυτήν την άποψη, ολοκληρώνοντας, κυρία Πρόεδρε, η σημερινή συζήτηση είναι αποκαλυπτική. Πρέπει δηλαδή οι εργαζόμενοι, τα πλατιά λαϊκά στρώματα, τα νοικοκυριά, οι πυρόπληκτοι, να μη δείξουν καμμία ανοχή και καμμία εμπιστοσύνη στην κυβερνητική πολιτική, μαζικά μέσα από αυτό το θέατρο, που ξαναείδαμε σήμερα μια κακόγουστη παράσταση, να εγκαταλείψουν τα κόμματα που ευθύνονται για αυτήν τους την κατάσταση, τα κόμματα δηλαδή που στηρίζουν τα συμφέροντα της πλουτοκρατίας, τη Νέα Δημοκρατία ως Κυβέρνηση και το ΠΑ.ΣΟ.Κ. ως Αξιωματική Αντιπολίτευση αλλά και τα πρόθυμα συμπληρώματά τους και να αναπτύξουν τους αγώνες για ριζική ανατροπή αυτής της κατάστασης. Αυτή είναι η μόνη προοπτική.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Δρίτσας έχει το λόγο για τρία λεπτά.
      ΘΕΟΔΩΡΟΣ ΔΡΙΤΣΑΣ: Ευχαριστώ, κυρία Πρόεδρε.
      Θα επιταχύνω. Δεν θα μιλούσα εάν δεν παρενέβαινε ο κύριος Υπουργός Οικονομικών.
      Οι εξαγγελίες του κ. Αλογοσκούφη δεν είναι μόνο ομολογία οικονομικής αποτυχίας της κυβερνητικής πολιτικής αλλά είναι και ανησυχητική η επιμονή σε ό,τι πιο αντιλαϊκό μπορεί να εμπνευστεί αυτό το Υπουργείο και αυτή η Κυβέρνηση για να αντιμετωπίσει τα προβλήματα τα οποία όλες οι δυνάμεις του ελληνικού Κοινοβουλίου και ο Συνασπισμός Ριζοσπαστικής Αριστεράς κατά τη συζήτηση του προϋπολογισμού είχαμε επισημάνει με λεπτομερή και τεκμηριωμένα επιχειρήματα. Και τότε ο κ. Αλογοσκούφης ήταν ο μόνος ο οποίος έλεγε ότι όλα αυτά είναι στο μυαλό μας. 
      Και ο Πρόεδρος του ΣΥ.ΡΙΖ.Α., ο κ. Αλαβάνος αλλά και ο κ. Δραγασάκης και ο κ. Λαφαζάνης είχαν επιμείνει σε αυτά, ότι ο προϋπολογισμός αυτός δεν θα μπορέσει να εξυπηρετηθεί γιατί η οικονομική κρίση, τμήμα της οποίας είναι η ελληνική οικονομική κρίση με την κυβερνητική πολιτική, οδηγεί προς αυτή την κατεύθυνση. Και μετά ο κ. Αλογοσκούφης έλεγε τότε, «όχι δεν συμβαίνουν όλα αυτά τα πράγματα». 
      Από αυτήν την άποψη κεφαλικός φόρος και φόρος δήθεν εν ονόματι της αντιμετώπισης της φοροδιαφυγής, που είναι υποχρέωση του ελληνικού κράτους και κάθε Κυβέρνησης να την αντιμετωπίζει και έλεγε και επ’ αυτού ο κ. Αλογοσκούφης ότι την αντιμετωπίζει με επιτυχία, δεν νοείται η επίκληση του επιχειρήματος της αντιμετώπισης της φοροδιαφυγής τόσο κυνικά προσχηματικά. Διότι εδώ μιλάμε για μισθωτούς. Οι επιχειρηματίες αξιοποιώντας τις πολιτικές που αυτή η Κυβέρνηση υλοποιεί και εφαρμόζει, χρησιμοποιούν μισθωτούς με δελτίο παροχής υπηρεσιών, χωρίς δώρα Πάσχα, χωρίς πρόσθετες αμοιβές, χωρίς καμμία εξασφάλιση. Αυτούς θα φορολογήσει τώρα ο κ. Αλογοσκούφης με τον πρόσθετο τρόπο κατά κύριο λόγο και από αυτούς θα αναζητήσει δήθεν την αντιμετώπιση και την πάταξη της φοροδιαφυγής. Είναι μια ακόμα αντιλαϊκή και αντιδραστική παρέμβαση μείωσης των εισοδημάτων αυτών που δεν έχουν και απαλλαγής από τα υπερκέρδη όσων αυτήν τη στιγμή λυμαίνονται τους πιο πλουτοπαραγωγικούς τομείς της ελληνικής οικονομίας χωρίς να αποδίδουν τίποτα ούτε στο επίπεδο των επενδύσεων ούτε στο επίπεδο της ασφάλισης της εργασίας ούτε στο επίπεδο της κοινωνικής δικαιοσύνης.
      Από αυτήν την άποψη δεν είναι ασύμβατο και διαφορετικό αυτό που εξήγγειλε τώρα ο κ. Αλογοσκούφης, από την πολιτική και τη στάση που έχει κρατήσει αυτή η Κυβέρνηση απέναντι στις πληττόμενες περιοχές, τις πυρόπληκτες και τις σεισμόπληκτες. Πρόκειται για την ίδια λογική, για την ίδια προσέγγιση, για τον ίδιο αυτόματο πιλότο που οδηγεί αυτούς που δεν έχουν δυνατότητα να στηρίξουν τη ζωή τους στην πλήρη απόγνωση και απελπισία.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Βορίδη, έχει το λόγο για τρία λεπτά.
      ΜΑΥΡΟΥΔΗΣ  ΒΟΡΙΔΗΣ: Ευχαριστώ πολύ, κυρία Πρόεδρε.
      Είναι εντυπωσιακό το να ακούς αυτές τις διακηρύξεις και αυτές τις ρυθμίσεις από τον Υπουργό Οικονομίας. 
    Είναι εντυπωσιακό διότι κυριολεκτικά εγκαταλείπει κάθε αρχή οικονομική που είχε η Νέα Δημοκρατία και προσχωρεί σε τελείως διαφορετικά δόγματα. 
    Εγώ διερωτώμαι: Πώς θα βγει ο Βουλευτής σας να πάει να εξηγήσει ότι ξαφνικά ο δικηγόρος που παίρνει 1.300 ευρώ πρέπει να σας δώσει τα 150 ευρώ; Πώς θα το εξηγήσετε αυτό; Εκτός κι αν έχετε ονομάσει όλους τους δικηγόρους, όλους τους γιατρούς, το παιδί εκείνο που ο πατέρας του του άνοιξε ένα μαγαζί και στο οποίο εσείς τώρα λέτε ότι υποχρεωτικά δεν κόβει αποδείξεις και κλέβει. Γιατί εξομοιώσατε βεβαίως τα μεγάλα δικηγορικά γραφεία με τα παιδιά τα οποία παλεύουν να βγάλουν ένα μεροκάματο από τη δικηγορία. Εξομοιώσατε τους μεγαλοχειρουργούς με τα παιδιά τα οποία πρόκειται να παλέψουν να έχουν κάποια πελατεία στο τοπικό ιατρείο τους. Εξομοιώσατε τα μεγάλα μαγαζιά τα νυχτερινά, τα οποία μπορεί να μην κόβουν αποδείξεις και να φοροδιαφεύγουν, με τον άνθρωπο ο οποίος έχει συνοικιακό μαγαζί και πουλάει δύο καφέδες. Και θέλετε να εισπράξετε απ’ όλους αυτούς τους ανθρώπους χρήματα. Γιατί όλοι αυτοί, κατά την άποψή σας, φοροδιαφεύγουν. 
    Όλη η Ελλάδα φοροδιαφεύγει, όλοι, όλοι φοροδιαφεύγουν και εσείς έρχεστε να τους πιάσετε; Ποιους; Αυτή την κοινωνική τάξη, αυτή την κοινωνική κατηγορία ανθρώπων που κατ’ εξοχήν είναι η τάξη της δημιουργίας, της ελευθερίας, της ανάπτυξης, που κατ’ εξοχήν εκεί επάνω έπρεπε να στηριχτείτε. Αυτή την τάξη, η οποία παλεύει μέσα από την ελεύθερη δημιουργικότητά της, να αναπτύξει την οικονομία. 
    Δεν μπορώ να φανταστώ, το ξαναλέω, το είπα και προηγουμένως, πώς πρόκειται να εξηγήσει ο οποιοσδήποτε από σας τη δικαίωση αυτής της πολιτικής. Πώς πρόκειται να την τεκμηριώσετε ηθικά, πώς θα τη στηρίξετε σε ένα επίπεδο ισότητας. 
    Εξηγήστε μου την αύξηση στα τέλη κυκλοφορίας 20%. Είναι πλούσιος όποιος έχει ένα μηχανάκι που του αυξάνετε 20% τα τέλη κυκλοφορίας; Είναι πλούσιος όποιος έχει ένα Ι.Χ. που του αυξάνετε τα τέλη κυκλοφορίας; 
    Είστε σε κατάσταση απελπισίας. Η οικονομική σας πολιτική έχει καταρρεύσει. Δεν μπορείτε να βρείτε λεφτά γιατί ουσιαστικά έχετε εγκαταλείψει κάθε προσπάθεια να αντιμετωπίσετε την πραγματική φοροδιαφυγή. 
    Και θα σας πω και ένα πράγμα μόνο. Δεν μπορεί να σας σώζει η επίκληση της κακοδαιμονίας, της πράγματι κακοδαιμονίας, της οικονομικής πολιτικής του ΠΑ.ΣΟ.Κ., γιατί είστε ήδη στα τεσσεράμισι χρόνια διακυβερνήσεως. Πόσα πιστεύετε ότι θέλετε να διακυβερνήσετε για να εξυγιάνετε την ελληνική οικονομία; Πόσο χρόνο νομίζετε ότι έχετε; Πόσο πιστεύετε ότι θα συνεχίσει αυτή η κατάσταση, την ώρα που κανείς δεν βλέπει δομικές αλλαγές, διαρθρωτικές αλλαγές, πολιτικές δικαιοσύνης, φορολογικές πολιτικές που να αλλάζουν ουσιαστικά το οικονομικό τοπίο;
    Είναι ομολογία της οικονομικής χρεοκοπίας.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Βορίδη.
     Η κ. Κανελλοπούλου έχει το λόγο.
     ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κυρία Πρόεδρε.
     Κύριοι συνάδελφοι, πριν από ακριβώς ένα χρόνο ζούσαμε με επίκεντρο το νομό μου μια πρωτοφανή τραγωδία. Χάσαμε περιουσίες, χτήματα, σπίτια, χωριά ολόκληρα και προπαντός, βεβαίως, χάθηκαν ανθρώπινες ζωές. Νομίζω ότι το λιγότερο που μπορούμε να κάνουμε ως φόρο τιμής στη μνήμη αυτών των ανθρώπων που χάθηκαν, είναι να ξαναχτίσουμε τις πυρόπληκτες περιοχές με σχέδιο, με στρατηγική, με σκοπό όχι απλώς την ανασυγκρότησή τους, αλλά και την ανάπτυξή τους. 
     Θεωρώ, όμως, ανεπίτρεπτη κάθε είδους πολιτική, κομματική ή οποιουδήποτε άλλου είδους εκμετάλλευση της τραγωδίας αυτής, το λιγότερο ασέβεια προς τους ανθρώπους που χάθηκαν. 
     Δεν θέλω να μη θεωρήσω δεδομένη την καλή πρόθεση όλων εδώ μέσα. Όλοι νομίζω έχουμε τον ίδιο σκοπό, την πλήρη αποκατάσταση των ζημιών και των πληγέντων. Πλειοδοσίες όμως, θεωρώ ότι εδώ δεν χωρούν. Και βέβαια η πρόταση νόμου του ΠΑ.ΣΟ.Κ. περιέχει και μερικές ενδιαφέρουσες, αν και όχι πάντα, ρεαλιστικές προτάσεις. 
     Ποιος από μας δεν θα ήθελε να δώσει σε κάθε οικογένεια αγρότη και 1.000 και 2.000 και 3.000 ευρώ; Ποιος δεν θα ήθελε να κάνει σχολείο ολυμπισμού στο Πανεπιστήμιο Πελοποννήσου; Θεωρώ, όμως, ότι αυτά είναι και ανέφικτα και μη ρεαλιστικά. Και βέβαια δεν μπορεί κανείς να πει όχι σε ό,τι καλύτερο μπορεί να γίνει για την αναγέννηση των πυρόπληκτων περιοχών. 
     Επιτρέψτε μου, όμως, επειδή πάρα πολύ κριτική έχει γίνει και πάρα πολλές ανακρίβειες έχουν λεχθεί, να θυμίσω τουλάχιστον τι έχει γίνει μέχρι τώρα. Θα μιλήσω ειδικά για το νομό μου. Δόθηκαν κατ΄ αρχάς τα άμεσα βοηθήματα, παραμερίζοντας μάλιστα τις ως τώρα τις γνωστές γραφειοκρατικές διαδικασίες, εφαρμόζοντας κάτι πρωτόγνωρο στη χώρα μας.
	Είχαμε συνεχώς, τουλάχιστον στο νομό μου, επισκέψεις Υπουργών και του ίδιου του Πρωθυπουργού, δύο, τρεις και τέσσερις φορές. Έγιναν παντού αντιπλημμυρικά, αντιδιαβρωτικά έργα και πράγματι παρά το ότι φέτος είχαμε στην Ηλεία πάρα πολλές βροχές, δεν σημειώθηκαν πουθενά πλημμύρες, όπως θα το περίμενε κανείς. Έγιναν αντιπλημμυρικά έργα στους ποταμούς Αλφειό, Κλαδέο, κάτι που είχε να γίνει από το 1960 και έγιναν παντού αναδασώσεις. Ειδικά η Αρχαία Ολυμπία ήταν έτοιμη να αντιμετωπίσει την άφιξη της Ολυμπιακής Φλόγας. 
      Ενισχύθηκαν οι δήμοι και η Nομαρχιακή Aυτοδιοίκηση με σημαντικά ποσά. Πάρθηκαν μέτρα για να μην επηρεαστεί ο οικονομικός ιστός της περιοχής. Βοηθήθηκαν επιχειρήσεις, υπήρξε αναστολή δανείων, πάρθηκαν μέτρα για την ενίσχυση της αγοράς, δόθηκαν λυόμενα σπίτια παντού, επιδότηση ενοικίου, μοιράστηκαν τεράστιες ποσότητες σε ζωοτροφές, δόθηκε μία επιπλέον σύνταξη στους συνταξιούχους των πυρόπληκτων περιοχών και  ένα επιπλέον επίδομα ανεργίας και οι αγρότες πήραν άμεσα το 50% των αποζημιώσεων από τον ΕΛ.Γ.Α..
	Εδώ κάποιοι μιλούν για καθυστερήσεις. Μόνο όμως όσοι θέλουν, προσποιούνται ότι δεν ξέρουν ότι κάθε καθυστέρηση στην περίπτωση των εκτιμήσεων των ζημιών οφείλεται στο γεγονός ότι δεν μπορούσαν να ξεκινήσουν πριν από την Άνοιξη.
	Για να μπορέσουν οι γεωπόνοι να βεβαιώσουν ή την ολική καταστροφή του δέντρου ή απλώς της παραγωγής, έπρεπε να περιμένουν μέχρι την Άνοιξη. Τώρα όμως τα πορίσματα είναι έτοιμα, έχουν ήδη αρχίσει να στέλνονται στους παραγωγούς και σύντομα θα υπάρξουν και αποζημιώσεις.
	Με κοινή υπουργική απόφαση λύθηκε και το θέμα των αποζημιώσεων των αποθηκών, των στάβλων, περιφράξεων, λάδια, λάστιχα κ.λπ., όλα πλέον αποζημιώνονται. 
	Έπειτα το Υπουργείο Αγροτικής Ανάπτυξης έκανε μία μελέτη η οποία έγινε από εκατόν πενήντα περίπου ειδικούς επιστήμονες όχι απλώς για την αποκατάσταση αλλά για την αναγέννηση των περιοχών αυτών. 
	Μοιράστηκαν περίπου 2.000.000 ευρώ σε κάθε πυρόπληκτο δήμο πάλι από το Υπουργείο Αγροτικής Ανάπτυξης από το πρόγραμμα «ΜΠΑΛΤΑΤΖΗΣ» για αγροτική οδοποιία ή και για μικρά φράγματα.  
	Έρχομαι τώρα στην αποκατάσταση των σπιτιών, γιατί πολύς λόγος έχει γίνει και γι’ αυτό, πολύς λόγος ότι έχουν υπάρξει καθυστερήσεις. 
	Πράγματι, το δέχομαι, εδώ υπήρξε ένα πρόβλημα με τους τίτλους ιδιοκτησίας, γιατί πολλά από τα σπίτια που είχαν καεί, δεν είχαν τίτλους ιδιοκτησίας. Το πρόβλημα αυτό λύθηκε, εάν θέλετε, το δέχομαι με κάποια καθυστέρηση, με τροπολογία που πέρασε στη Βουλή λίγο πριν από το Πάσχα.
	Σήμερα στην Ηλεία το Ταμείο Αποκατάστασης Πυροπλήκτων, το Τ.Α.Π., έχει εκατόν τριάντα έξι αιτήσεις για επισκευή, από τις οποίες έχουν εγκριθεί οι εβδομήντα οκτώ. Οι πενήντα οκτώ που δεν εγκρίθηκαν ακόμα έχουν έλλειψη δικαιολογητικών. Δηλαδή μιλάμε για ένα ποσό ενάμιση εκατομμυρίου ευρώ. Για ανακατασκευή υπάρχουν διακόσιες τέσσερις αιτήσεις, από τις οποίες οι εκατόν εξήντα επτά έχουν εγκριθεί, αυτές που δεν έχουν εγκριθεί πάλι έχουν έλλειψη δικαιολογητικών, δηλαδή ένα ποσό 3,5 περίπου εκατομμυρίων ευρώ. Για αποθήκες διακόσιες επτά αιτήσεις για ανακατασκευή, από τις οποίες οι εκατόν τριάντα πέντε έχουν εγκριθεί και έχει ήδη ξεκινήσει η κατασκευή τους. Και για επισκευή εκατόν είκοσι επτά αιτήσεις από τις οποίες οι εβδομήντα πέντε έχουν εγκριθεί, ένα ποσό πάνω από 150.000 ευρώ. Αυτές πάλι που δεν έχουν εγκριθεί, έχουν απλώς έλλειψη δικαιολογητικών. 
	Έπειτα ο ίδιος ο Πρωθυπουργός δεσμεύθηκε και δεσμεύθηκε και ξανά πρόσφατα στην επίσκεψή του στην Αρχαία Ολυμπία, ότι το φθινόπωρο θα υπάρξει γενικότερο σχέδιο ανάπτυξης και όχι μόνο αποκατάστασης των πυρόπληκτων περιοχών. 
	Θέλω να σας θυμίσω, κύριοι συνάδελφοι, ότι καταστροφές αυτού του τύπου είχαμε τουλάχιστον στο νομό μου και το 1997 και το 1998 και σεισμούς και πυρκαγιές. Τότε όμως κανένα άμεσο μέτρο δεν είχε ληφθεί, κανένα κυβερνητικό κλιμάκιο δεν είχε επισκεφθεί την περιοχή. Και θέλω να θυμίσω και να τονίσω ότι οι αποζημιώσεις των αγροτών από τα Π.Σ.Ε.Α. ήταν τότε με τρία χρόνια καθυστέρηση. Μην μηδενίζουμε λοιπόν, κύριοι συνάδελφοι, την κάθε προσπάθεια αποκατάστασης. Ακούγεται ακόμα ότι και το ειδικό ταμείο Μολυβιάτη δεν έχει εκπληρώσει το ρόλο του. Ναι, αλλά έχουν δοθεί περίπου 30.000.000 ευρώ. 
	Βέβαια, ό,τι και να γίνεται για τους ανθρώπους αυτούς που έχασαν τα πάντα, είναι λίγο και δεν υπάρχει αμφιβολία ότι χρειάζονται συντονισμένες κινήσεις. Και εγώ είχα προτείνει από την αρχή τη σύσταση μίας υπηρεσίας με πολιτικό προϊστάμενο, που θα συντόνιζε το έργο της αποκατάστασης. Δεν μπορεί όμως να χρησιμοποιούμε την τραγωδία αυτή για να κάνουμε αντιπολίτευση βασιζόμενοι σε ανακρίβειες και να ερχόμαστε στη Βουλή με μία πρόταση νόμου, που, ναι μεν, μπορεί να έχει ενδιαφέρουσες προτάσεις, εμπεριέχει όμως και μέτρα που έχουν ήδη υλοποιηθεί και θα είχαμε κι εμείς την αξίωση να μας αναγνωριστούν. Νομίζω ότι ο ελληνικός λαός δικαιούται και προσδοκά κάτι καλύτερο από εμάς τους πολιτικούς.
	Σας ευχαριστώ. 
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε την κ. Κανελλοπούλου.
	Το λόγο έχει ο κ. Κατρίνης.
	ΜΙΧΑΗΛ ΚΑΤΡΙΝΗΣ: Ευχαριστώ, κυρία Πρόεδρε.
	Δεν θα μπω στον πειρασμό να σχολιάσω τα όσα ακούστηκαν από συναδέλφους –δυστυχώς προερχόμενους και από πυρόπληκτους νομούς- περί ασέβειας στη μνήμη των νεκρών. Η ασέβεια αυτή βέβαια θα μπορούσε να επιστρέψει στους Υπουργούς οι οποίοι ήλθαν σήμερα όλοι –με ελάχιστες εξαιρέσεις- να μιλήσουν σαν να είναι παρατηρητές, θεατές ή προσκεκλημένοι σε κάποιο μνημόσυνο και όχι σα να είναι οι κύριοι, αν όχι οι αποκλειστικοί υπεύθυνοι για τα όσα δεν έχουν γίνει μέχρι σήμερα. Οι πολίτες, κύριε Υπουργέ, δεν περιμένουν από τους πολιτικούς να κάνουν απλώς μία παράθεση των γεγονότων. Περιμένουν απ’ αυτούς να δώσουν λύσεις κι εσείς δυστυχώς σ’ αυτό το κομμάτι έχετε υστερήσει. 
	Είμαστε ένα χρόνο μετά την πρωτοφανή τραγωδία που έπληξε το Νομό Ηλείας κυρίως -αλλά και τους άλλους νομούς- την πρωτοφανή σε καταστροφή δασικού πλούτου, πρωτοφανή σε καταστροφή φυσικού και ζωικού κεφαλαίου και πρωτοφανή σε απώλεια ανθρώπινων ζωών. Σαράντα τέσσερις ανθρώπους θρηνήσαμε στην Ηλεία και οι συγγενείς αυτών των θυμάτων ακόμα και σήμερα περιμένουν από την πολιτεία να τους πει ποιος ευθύνεται γι’ αυτήν τη μαζική απώλεια συνανθρώπων μας. Η Πυροσβεστική Υπηρεσία, δια στόματος του κ. Κοντοκώστα, επέρριψε τις ευθύνες στην Τοπική Αυτοδιοίκηση. Η Τοπική Αυτοδιοίκηση δικαίως επέρριψε τις ευθύνες στην πολιτεία και η πολιτεία, αντί να αποδεχθεί την αδυναμία, την ανικανότητα και την αδιαφορία της, επέρριψε τις ευθύνες στο στρατηγό άνεμο και στην ασύμμετρη απειλή. 
	Ερχόμαστε λοιπόν σήμερα και αντιστρέφονται οι ρόλοι, η Αντιπολίτευση γίνεται Κυβέρνηση και η Κυβέρνηση γίνεται Αντιπολίτευση. Ενώ όλοι περίμεναν εδώ και ένα χρόνο από την Κυβέρνηση να καταρτίσει και να φέρει στη Βουλή ένα συγκροτημένο σχέδιο νόμου που θα οδηγούσε σε μακροπρόθεσμη ανάπτυξη της περιοχής, αυτό έρχεται σήμερα και το κάνει το κόμμα της Αξιωματικής Αντιπολίτευσης. Αντί αυτή η προσπάθεια να επιδοκιμαστεί απ’ όλους και να υπερψηφιστεί, όπως γίνεται από σύσσωμη σχεδόν την Αντιπολίτευση, ακούμε από τον κύριο εισηγητή -ο οποίος προέρχεται από μη πυρόπληκτο νομό- να κάνει την εισήγησή του και μετά θεώρησε ως χρέος του, κυρία Πρόεδρε, να αποχωρήσει από τη συζήτηση και είπε ότι αργήσαμε να φέρουμε αυτήν την πρόταση. Αυτό είπε ο κύριος εισηγητής της Πλειοψηφίας. Ακούσαμε από τον Υφυπουργό κ. Λέγκα -ο οποίος βέβαια δεν έχει επισκεφθεί το Νομό Ηλείας- να λέει ότι δεν είναι ρεαλιστική η πρόταση και ότι είναι σχεδόν αστεία και κακώς τη φέρνουμε. Βέβαια ο κ. Αλογοσκούφης -ο οποίος μας παρέθεσε τη σωρεία μέτρων που ο ίδιος έχει πάρει- καλό θα ήταν να συμβουλευτεί το στενό του συνεργάτη και Πρόεδρο του Επιμελητηρίου Ηλείας κ. Αγγελόπουλο, ο οποίος κάθε απόφασή του τη δημοσιεύει στον τοπικό Τύπο και ο οποίος προχθές στην αρχαία Ολυμπία, όταν ο Πρόεδρος του ΠΑ.ΣΟ.Κ. επέδωσε την επιταγή των 1,2 εκατομμυρίων ευρώ, είπε ότι αυτή η κίνηση είναι πολύ σωστή και ότι εύχεται να αφυπνίσει την Κυβέρνηση. Αυτά είναι λόγια δικών σας συνεργατών και όχι δικών μας, κύριε Υπουργέ.
	Εδώ επομένως έρχεται αναπόφευκτα η σύγκριση μεταξύ των πεπραγμένων ή μη των υποσχέσεων της Νέας Δημοκρατίας και του κ. Καραμανλή και της πρότασης του ΠΑ.ΣΟ.Κ. του κ. Παπανδρέου. Ο κ. Καραμανλής αμέσως μετά τις εκλογές επισκέφθηκε την Ηλεία και υποσχέθηκε τα πάντα στους πάντες. Υποσχέθηκε άμεση αποκατάσταση και κατασκευή των κατοικιών. Ένα χρόνο μετά οι μόνες κατοικίες που έχουν δημιουργηθεί είναι στην Αρτέμιδα και στη Μάκιστο με ιδιωτική πρωτοβουλία και συμβολή της Κυπριακής Δημοκρατίας. Πέρασαν έξι μήνες. Αυτά που εμείς ως τώρα λέγαμε για τίτλους ιδιοκτησίας και για αμοιβή μηχανικού, αποδεχθείτε ότι είναι πραγματικότητα και ότι όλοι αυτοί που φωνάζουν δεν θέλουν να κλέψουν το κράτος. 
      Ο κ. Καραμανλής υποσχέθηκε τη στήριξη των αγροτών και των κτηνοτρόφων. Τα είπαν και άλλοι συνάδελφοι. Στο θέμα των ζωοτροφών όλοι γνωρίζουμε, κύριε Υπουργέ, ότι το μισό περίπου κόστος από τις ζωοτροφές προέρχεται από το ταμείο του κ. Μολυβιάτη και όχι από τον κρατικό προϋπολογισμό. 
      Ο κ. Καραμανλής υποσχέθηκε την τόνωση της επιχειρηματικότητας και της απασχόλησης. Στο Νομό Ηλείας για εξακόσιες επιχειρήσεις αναλογούν 1.650.000 ευρώ. Έχουν εξαιρεθεί τετρακόσιες επιχειρήσεις, όταν στο Νομό Εύβοιας μία μόνο επιχείρηση παίρνει 1.150.000 ευρώ. Αυτό είναι το ενδιαφέρον της Κυβέρνησης για το Νομό Ηλείας. 
      Οι αγρότες βεβαίως, παρά τη ρητή δέσμευσή του κυρίου Πρωθυπουργού, εξαιρούνται ακόμα και σήμερα από τα προγράμματα του Ο.Α.Ε.Δ.. Ο κ. Αλογοσκούφης πριν είπε για τα βοηθήματα στις συντάξεις και το επανέλαβε και η συνάδελφος της Συμπολίτευσης. 
    Ο Δήμος Πύργου, το ξέρει η κ. Κανελλοπούλου, έχει αδίκως εξαιρεθεί παρά την αποδοχή από τον κ. περιφερειάρχη ότι κακώς βγήκε εκτός λίστας. 
    Ο κ. Καραμανλής υποσχέθηκε άμεση αποκατάσταση του περιβάλλοντος. Και αμέσως μετά τις εκλογές ο κ. Δούκας έδωσε με τη διαμεσολάβηση φίλα προσκείμενου δημάρχου τις ακτές της Ζαχάρως προς αξιοποίηση. Και μετά από όλο το ντόρο που έγινε αναγκάστηκε να το αποσύρει. 
    Ο κ. Καλογιάννης μας είπε για το βορειοδυτικό άξονα Πελοποννήσου δεν μας είπε όμως τις δικαστικές αποφάσεις που αναστέλλουν το έργο και τι γίνεται με την κοινοπραξία. Γιατί μέχρι σήμερα το έργο δεν έχει προχωρήσει; Και πώς σέβεται το φυσικό περιβάλλον; 
    Στο θέμα διαχείρισης των χρημάτων είναι γνωστό ότι στο ταμείο του κ. Μολυβιάτη γίνονται πράματα και θάματα. Δεν θα μιλήσω για τα αμαρτωλά τριχίλιαρα. Εσείς, κ. Λέγκα, δεν ήσασταν Υφυπουργός. Αμέσως μετά αφού δώσατε σε μη προερχόμενους από τον νομό, σε όποιον ήθελε, σε όποιον μετά από παρέμβαση Βουλευτών σας πήγαινε να πάρει 3000 ευρώ, έρχεστε τώρα και επιρρίπτετε τις ευθύνες στην Τοπική Αυτοδιοίκηση και ζητάτε τα χρήματα πίσω. 
    Ποιο είναι αλήθεια ακριβώς το ποσό που έχει δοθεί από το λογαριασμό του κρατικού ταμείου για τα τριχίλιαρα. Δεν το γνωρίζουν μέχρι σήμερα. Τα χρήματα λιμνάζουν στο ταμείο του κ. Μολυβιάτη. Επενδύονται σε ομόλογα και το μεγαλύτερο κομμάτι των όσων εσείς εξαγγείλατε ότι έχετε κάνει σήμερα -αντιδιαβρωτικά έργα, αντιπλημμυρικά και όλα αυτά- προέρχονται από τα χρήματα αυτά και όχι από τον κρατικό προϋπολογισμό. Και δεν καταλαβαίνω γιατί επαίρεστε και για ποιον λόγο νιώθετε ικανοποιημένοι. 
    Ο κ. Καραμανλής μετά από όλα αυτά επισκέφθηκε το Νομό Ηλείας στην Αρχαία Ολυμπία. Μίλησε επί παντός επιστητού αλλά βέβαια αγνόησε τους πυρόπληκτους και αγνόησε την πραγματικότητα. Δεν θέλησε να δει τα πράγματα από πρώτο χέρι. 
    Εδώ φαίνεται καθαρά η διαφορά μεταξύ της πολιτικής αφερεγγυότητας της Νέας Δημοκρατίας και της πολιτικής αξιοπιστίας του ΠΑ.ΣΟ.Κ.. Το ΠΑ.ΣΟ.Κ. με τον Πρόεδρό του, αμέσως μετά τις πυρκαγιές επισκέφθηκε το νομό, εξήγγειλε ένα μακρόπνοο σχέδιο, το οποίο φέρνουμε σήμερα σαν πρόταση νόμου για να το ψηφίσουμε μέσα στη Βουλή. Εσείς δυστυχώς και χωρίς καμμία αιτιολόγηση αρνείστε να το υποστηρίξετε. 
    Το ΠΑ.ΣΟ.Κ. δεσμεύθηκε ότι θα δώσει ένα κομμάτι από την επιχορήγηση. Το υλοποίησε την περασμένη εβδομάδα. 
    Το ΠΑ.ΣΟ.Κ. φέρνει μια πρόταση, κύριε Υπουργέ, η οποία είναι αναπτυξιακή και συνολική. Ακόμα περιμένουμε από εσάς. Και αυτό έγινε κατόπιν πίεσης της Τοπικής Αυτοδιοίκησης τον Ιούνιο σε παράσταση στον κ. Παυλόπουλο. Περιμένουμε μια συνολική πρόταση ανασυγκρότησης. 
    Εδώ λοιπόν έχουμε μια πολύ συγκεκριμένη και πολύ στοχευμένη πρόταση και από την άλλη πλευρά έχουμε την αφερεγγυότητα της Κυβέρνησης. Νομίζω λοιπόν ότι σ’ αυτήν τη συζήτηση -που μπορεί να μας κούρασε, μπορεί να ξέφυγε, μπορεί να πήγε σε άλλα ζητήματα που αφορούν στην καθημερινότητα- κρίνεται η αξιοπιστία και η φερεγγυότητα της πολιτικής. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Καλούμε τους συναδέλφους, τουλάχιστον αυτούς που προέρχονται από πυρόπληκτους νομούς να σταθούν στο ύψος των περιστάσεων και να στηρίξουν αυτή την πρόταση. 
    Ένα χρόνο μετά και επειδή μιλάτε για αποτελεσματικότητα ρωτήστε την χήρα του αγροφύλακα Σορβίνη αν έχει πάρει την σύνταξη που εσείς μετά βαΐων και κλάδων εξαγγείλατε ότι δώσατε στις 29 Αυγούστου. Έχουμε 28 Αυγούστου, ένα χρόνο μετά και η σύνταξη δεν έχει δοθεί. Οι συγγενείς των θυμάτων που θα έπρεπε να απολάβουν των ευεργετημάτων της πολιτείας σήμερα δεν έχουν πάρει τίποτα. Το μόνο που έχουν πάρει είναι απλόχερες υποσχέσεις. Όμως οι πολίτες δεν είναι επαίτες και ειδικά οι πυρόπληκτοι. Και οι περιοχές μας που επλήγησαν βάναυσα δεν είναι δευτερεύουσας σημασίας. 
    Οι ελπίδες μας, κύριε Υπουργέ, σίγουρα δεν καίγονται παρά τις φιλότιμες προσπάθειες, τόσο τις δικές σας όσο και της Κυβέρνησης, να μας το κάνετε αυτό πράξη. Εμείς σαν ΠΑ.ΣΟ.Κ. κρατάμε το λόγο μας απέναντι στους πολίτες. Αυτά που δεσμευόμαστε τα υλοποιούμε. Δίνουμε την μάχη καθημερινά για να βελτιώσουμε την καθημερινότητα. 
    Ο καλύτερος τρόπος, κύριοι της Κυβέρνησης, για να μην χρειαστεί να θυμάστε τι λέτε είναι να λέτε πάντα την αλήθεια. Εσείς όμως ούτε θυμάστε τι λέτε ούτε λέτε την αλήθεια. Γι’ αυτό σας καλούμε να υπερψηφίσετε αυτή την πρόταση νόμου αλλιώς να αναλάβετε την ευθύνη και να παραιτηθείτε. 
    Ευχαριστώ.
(Χειροκροτήματα από την πτέρυγα του ΠΑ.ΣΟ.Κ. ) 
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, επιτρέψτε μου ως εκπρόσωπος της πυρόπληκτης Μεσσηνίας να μεταφέρω εδώ στο Εθνικό μας Κοινοβούλιο την οργή και την αγανάκτηση των πληγέντων που ένα χρόνο μετά την βιβλική καταστροφή συνειδητοποιούν τι αξία είχαν οι δεσμεύσεις της Κυβέρνησης περί πλήρους κάλυψης των ζημιών σε όλους τους πληγέντες. 

      Σήμερα οι πληγέντες και στη Μεσσηνία αλλά και στους υπόλοιπους πυρόπληκτους νομούς βρίσκονται μπροστά σε μια οδυνηρή πραγματικότητα. Πέρα από τις εξαιρέσεις που ήδη αναφέρθηκαν και από τον προηγούμενο ομιλητή, το ύψος των αποζημιώσεων που ανακοινώθηκε, κύριε Υπουργέ, μετά και την τελευταία κοινή υπουργική απόφαση, είναι σε εξευτελιστικά χαμηλά επίπεδα. Και μιλάω για τις αποζημιώσεις του ΕΛ.Γ.Α. και των Π.Σ.Ε.Α.. 
      Αναφέρω χαρακτηριστικά ότι πρώτον, η συνολική αποζημίωση για τις εργασίες ανασύστασης, εκρίζωσης και επαναφύτευσης ενός ελαιόδεντρου μετά την αφαίρεση του 20% υπολογίζεται σε 17,6 ευρώ ανά δενδρύλλιο. Το ποσό αυτό βέβαια δεν φθάνει ούτε για την αγορά ενός δενδρυλλίου. 
      Δεύτερον, η απώλεια παραγωγής υπολογίζεται συνολικά –άκουσον, άκουσον, κύριε Πρόεδρε!- σε 40 ευρώ το δέντρο για τέσσερα χρόνια, δηλαδή, εάν αυτό το μεταφράσουμε σε ελαιόλαδο με 3 ευρώ που είναι η εξευτελιστική τιμή του ελαιόλαδου, αυτό σημαίνει δεκατρία κιλά ελαιόλαδο. Αυτή είναι η αποζημίωση που δίνει η Κυβέρνηση για ένα ελαιόδεντρο στα τέσσερα χρόνια. Δεκατρία κιλά βέβαια παράγει ένα ελαιόδεντρο σε δύο χρόνια, όχι σε τέσσερα χρόνια. Όλοι οι αγρότες μας γνωρίζουν πάρα πολύ καλά –πιστεύω ότι θα πρέπει να το γνωρίζετε και εσείς- ότι ένα ελαιόδεντρο για να καρπίσει και να φθάσει στην προηγούμενη κατάσταση, θέλει τουλάχιστον οκτώ χρόνια και όχι τέσσερα ή δύο τα οποία στην πραγματικότητα καλύπτει η αποζημίωση την οποία δίνετε.
      Τέλος, είναι προκλητικό, θα έλεγα, ότι πηγαίνοντας οι αγρότες μας να εισπράξουν έστω και αυτή την πενιχρή αποζημίωση στην Αγροτική Τράπεζα, με εντολή της Κυβέρνησης η τράπεζα τους παρακρατά την ταμειακή διευκόλυνση την οποία είχαν πάρει στο ξεκίνημά τους. Και το ερώτημα είναι γιατί παρακρατείται ένα χρόνο μετά αυτή η ταμειακή διευκόλυνση; Αποκατέστησαν μέσα σε ένα χρόνο με όλα αυτά τη σοδειά τους, την παραγωγή τους ή μήπως γίνεται αυτό επειδή σήμερα πλέον δεν έχουμε προεκλογική περίοδο; Είναι αμείλικτα ερωτήματα τα οποία δεν τα θέτω εγώ, μας τα θέτουν οι ίδιοι οι πληγέντες παραγωγοί και οι αγρότες σε όλες τις πυρόπληκτες περιοχές.
      Κυρίες και κύριοι συνάδελφοι, η Κυβέρνηση δυστυχώς, αντί να φροντίσει να σταθεί πραγματικά δίπλα στους αγρότες και τους πυρόπληκτους που αντιμετωπίζουν ούτως ή άλλως τεράστια προβλήματα, πολλοί από τους οποίους έχουν καταστραφεί ολοκληρωτικά, φαίνεται ότι θέλει να τους εξαπατήσει. 
      Κύριοι της Κυβέρνησης, εάν θέλετε να σταθείτε πραγματικά δίπλα στους αγρότες, θα πρέπει να υιοθετήσετε την ελάχιστη από τις προτάσεις που κάναμε για την παροχή ενός ελάχιστου εγγυημένου εισοδήματος, που για τους ελαιοπαραγωγούς είναι 1.000 ευρώ για επτά χρόνια, για να μπορέσουν έτσι στοιχειωδώς να τα βγάλουν πέρα. Να υιοθετήσετε τις υπόλοιπες των προτάσεών μας που ανέφερε ο εισηγητής μας Γιάννης Κουτσούκος σε ό,τι αφορά τη χορήγηση ζωοτροφών για τρία τουλάχιστον χρόνια και όχι για ένα και με τα προβλήματα που παρουσιάστηκαν, όπως και τις υπόλοιπες προτάσεις που έχουν αναφερθεί. 
      Στη Μεσσηνία από την οποία εγώ προέρχομαι, κάηκαν εκατόν τριάντα πέντε χιλιάδες στρέμματα δασικών εκτάσεων, κάηκαν σαράντα δύο χιλιάδες πεντακόσια στρέμματα καλλιεργειών και είκοσι μια χιλιάδες πεντακόσια αιγοπρόβατα. Βέβαια, όλοι οι πληγέντες είναι δυσαρεστημένοι αυτή τη στιγμή από τον τρόπο με τον οποίο αντιμετωπίστηκαν τα προβλήματα που είχαν. Τα προβλήματα με τις ζωοτροφές, όπως ήδη ανέφερα, εξακολουθούν και είναι μεγάλα. 
      Υπάρχει το πρόβλημα με το νερό. Θέλετε να σας αναφέρω ότι στον Ταΰγετο με το καλύτερο φυσικό νερό εξακολουθούν αυτή τη στιγμή και αναγκάζονται οι κάτοικοι να παίρνουν εμφιαλωμένο νερό. Μιλάμε για τον Ταΰγετο.
      Καμμία μέριμνα για τα δάση. Εδώ θέλω να θυμίσω τη δέσμευση του ίδιου του Πρωθυπουργού ότι «τα δάση θα ξαναγίνουν δάση». Το έργο αυτό έχει αφεθεί στη φύση, να αναγεννήσει τα δάση από μόνη της! 
      Και όταν ρωτήσαμε και σε συναντήσεις και σε συσκέψεις που έγιναν, για το αν και κατά πόσο υπάρχουν μελέτες, υπάρχει σχεδιασμός κ.λπ., μας ειπώθηκε ότι θα αφήσουμε πρώτα να δούμε τι θα αποκαταστήσει η φύση και μετά θα δούμε τι θα κάνουμε. Να μιλήσουμε για την ανέγερση των κατοικιών που κάηκαν; Ένας Θεός ξέρει, εάν και κατά πόσο θα μπορέσουν οι κάτοικοι που έχουν ήδη κατεστραμμένες κατοικίες να ξαναφτιάξουν τα σπίτια τους. Και βέβαια, το αποτέλεσμα αυτής της κατάστασης είναι ότι οι λιγοστοί κάτοικοι που υπήρχαν σε ορισμένες απομακρυσμένες περιοχές, αναγκάζονται να φύγουν και να πάνε στα αστικά κέντρα, γιατί δεν μπορούν να τα βγάλουν πέρα. Και αυτοί, ήταν αυτοί που φυλούσαν Θερμοπύλες. Τριάντα οικογένειες έφυγαν από τον Ταΰγετο και κατέβηκαν στην Καλαμάτα, γιατί δεν μπορούν πλέον να ζήσουν στον Ταΰγετο. Αυτή είναι η κατάσταση. 
      Εμείς δεν θέλουμε σε καμμία περίπτωση να μηδενίσουμε, γιατί μέτρα πάρθηκαν, δεν λέει κανένας ότι δεν πάρθηκαν μέτρα, αλλά τα μέτρα αυτά ήταν μέτρα χύμα, ήταν μέτρα που δεν μπορούσαν να αντιμετωπίσουν το πρόβλημα στο σύνολό του. Δεν στόχευαν δηλαδή στην ανασυγκρότηση συνολικότερα αυτής της περιοχής και στο να μπορέσουν οι κάτοικοι, οι αγρότες, οι παραγωγοί, να μείνουν στον τόπο τους. 
      Η πρόταση, λοιπόν, την οποία κάνουμε επικεντρώνεται στην αναγέννηση της αγροτικής μας οικονομίας, στη στήριξη της απασχόλησης, στη χωροταξική και περιβαλλοντολογική ανασυγκρότηση, στην προστασία της πολιτιστικής μας κληρονομιάς και στην επιτάχυνση της κατασκευής των μεγάλων έργων που έχουν δρομολογηθεί. Και έστω και τώρα, κύριε Υπουργέ, σας καλούμε να υιοθετήσετε αυτήν μας την πρόταση, η οποία σηματοδοτεί μια ολοκληρωμένη και ουσιαστική ανασυγκρότηση των πυρόπληκτων περιοχών. Είναι μια πρόταση πρότυπο για την ανασυγκρότηση γενικότερα της περιφέρειας, με σύγχρονη και βιώσιμη προοπτική για τους παραγωγούς, τους επαγγελματίες και τους κατοίκους. 
      Πιστεύω ότι θα είναι από πλευρά σας μια ελάχιστη προσφορά και θα έπρεπε σε αυτήν την πρόταση να συναινέσει ολόκληρο το Εθνικό μας Κοινοβούλιο. Έστω και τώρα εμείς σας καλούμε να υιοθετήσετε αυτήν την πρόταση. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κόλλιας έχει το λόγο. 
      ΚΩΝΣΤΑΝΤΙΝΟΣ ΚΟΛΛΙΑΣ: Κυρίες και κύριοι συνάδελφοι, δεν υπάρχει καμμία αμφιβολία ότι κάθε πρωτοβουλία, κάθε έκφραση ευαισθησίας απέναντι στον δοκιμαζόμενο πολίτη, είναι μια θετική χειρονομία. Δυστυχώς, όμως, η πρόταση νόμου που κατέθεσε η Αξιωματική Αντιπολίτευση για την ανασυγκρότηση και ανάπτυξη των πυρόπληκτων περιοχών, δεν είναι τίποτα περισσότερο από μια άστοχη απόπειρα επίδειξης ευαισθησίας. Μια ευαισθησία που δεν έδειξε ποτέ, μια ευαισθησία υποκριτική, αφού όταν το ΠΑ.ΣΟ.Κ. είχε την ευθύνη διακυβέρνησης της χώρας, δεν έπραξε τίποτα σε αντίστοιχες περιπτώσεις, όταν οι πολίτες βρέθηκαν μπροστά σε καιρικά φαινόμενα και σε φυσικές καταστροφές. 
      Όμως, για την παράταξή μας, τη Νέα Δημοκρατία, σήμερα ήταν μια πρώτης τάξεως ευκαιρία να παρουσιάσουμε το έργο μας, να κάνουμε τον απολογισμό μας, ο οποίος όπως αποδείχθηκε σήμερα και από τις τοποθετήσεις του κυρίου Υπουργού και των Υφυπουργών, αλλά και των συναδέλφων της Πλειοψηφίας, είναι θετικός, είναι αποτελεσματικός. Βεβαίως, δεν ισχυριζόμαστε ότι είμαστε αλάνθαστοι, δεν ισχυριζόμαστε ότι τα κάναμε όλα τέλεια, πλην όμως, αναλάβαμε πρωτοβουλίες και δράσεις από την πρώτη στιγμή που οι πολίτες βρέθηκαν μπροστά σε αυτόν τον κυκεώνα, με αποτέλεσμα να τους ανακουφίσουμε από την πρώτη στιγμή, στη συνέχεια να προγραμματίσουμε έργα και παρεμβάσεις και βλέπουμε σήμερα ότι έχουν μπει αυτές οι περιοχές σε μια τροχιά ανάπτυξης, σε μια προοπτική για ένα καλύτερο αύριο και ελπίζουμε με τα μέτρα που θα λάβουμε στη συνέχεια, να μπορέσουμε να αποκαταστήσουμε τον οικονομικό ιστό των πυρόπληκτων περιοχών. 
      Σε τι συνίσταται, όμως, η πρόταση του ΠΑ.ΣΟ.Κ.; Κατ΄ αρχάς, προτείνεται η σύσταση Εθνικής Επιτροπής Ανασυγκρότησης και Ανάπτυξης των πυρόπληκτων περιοχών, εν είδει συντονιστικού οργάνου. Θα ήθελα να υπενθυμίσω, κυρίες και κύριοι συνάδελφοι, ότι συντονιστής, ελεγκτής και εγγυητής του έργου της Κυβέρνησης, είναι ο Πρωθυπουργός. Ο ίδιος καθοδηγεί και ελέγχει τις επιδόσεις των Υπουργείων. Ο ίδιος χαράσσει μακροπρόθεσμη πολιτική και απαιτεί απολογισμό. Ειδικά σε ό,τι αφορά τις πυρόπληκτες περιοχές, η Κυβέρνηση έδρασε άμεσα και ευέλικτα. Με πράξη νομοθετικού περιεχομένου παρέκαμψε τις χρονοβόρες διαδικασίες. 
      Μέσα σε τρείς μέρες ξεπεράστηκε η γραφειοκρατία και 3.000 ευρώ δόθηκαν σε κάθε πληγέντα. Συνεργαστήκαμε με όλους τους φορείς της νομαρχίας και την Τοπική Αυτοδιοίκηση. Αφουγκραστήκαμε τον πολίτη και για τις 3.000 που έγινε ο λόγος, κυρίες και κύριοι συνάδελφοι, όντως ήταν ένα μέτρο που έδωσε τη δυνατότητα στον πυρόπληκτο πολίτη να δει την αυριανή μέρα με αξιοπρέπεια. 
      Θα σας θυμίσω τις αντίστοιχες περιπτώσεις στις μεγάλες φωτιές που κατέκαψαν τη δυτική Κορινθία τα πρώτα μέτρα παρέμβασης και ανακούφισης αλλά και στήριξης των πυροπλήκτων ήταν η αποστολή –και λυπάμαι που το λέω- οσπρίων και ζυμαρικών, τα οποία βεβαίως οι πολίτες δεν παρέλαβαν διότι θεώρησαν ότι ήταν μια πράξη αναξιοπρεπούς συμπεριφοράς.
      Στη συνέχεια της πρότασης, το ΠΑ.ΣΟ.Κ. προτείνει τη δική του θεωρητική παραλλαγή σ’ αυτό που η Κυβέρνηση έχει ήδη κάνει πράξη. Ο Οργανισμός Ανασυγκρότησης και Ανάπτυξης των πυρόπληκτων περιοχών δεν είναι παρά μια κοντόφθαλμη αντιγραφή του Ταμείου Αντιμετώπισης Εκτάκτων Αναγκών. Ενός ταμείου που γεννήθηκε από τις κατεπείγουσες περιστάσεις του περασμένου Αυγούστου, αλλά που στοχεύει να μετουσιώσει την ευαισθησία και την αλληλεγγύη του κράτους, φορέων και πολιτών σε ουσιαστική βοήθεια προς τους δοκιμαζόμενους συνανθρώπους μας και το μέλλον. Το ταμείο διαθέτει σήμερα πάνω από 195.000.000 ευρώ με κύριο στόχο την οικιστική αποκατάσταση των πληγέντων, αλλά και με αρμοδιότητες σε άλλα έργα ανασυγκρότησης των περιοχών. 
      Κυρίες και κύριοι συνάδελφοι, έχω την τιμή να εκπροσωπώ έναν κατ’ εξοχήν αγροτικό νομό, το Νομό Κορινθίας, το νομό που δοκιμάστηκε από τις φωτιές του προηγούμενου Αυγούστου και θα ήθελα να εστιάσω με αντεπιχειρήματα στα μέτρα που προτείνει η Αξιωματική Αντιπολίτευση για την αναγέννηση της αγροτικής οικονομίας. 
      Προτείνει την κάλυψη του κόστους ζωοτροφών από το κράτος. Μα για το σκοπό αυτό έχουν ήδη διατεθεί συνολικά 9.000.000 ευρώ, ενώ ιδιωτικοί και κρατικοί φορείς έχουν αποστείλει τόνους ζωοτροφών. 
      Προτείνει τον έλεγχο της βόσκησης για να προστατευτούν αναδασωτέες εκτάσεις. Μα όλες οι καμένες εκτάσεις κηρύχθηκαν κατ΄αρχάς αναδασωτέες. Το πρόβλημα των βοσκοτόπων θα εξεταστεί κατά περίπτωση και δεν νομίζω να έχει κανείς αντίρρηση ότι στη διαδικασία για την ανασυγκρότηση των πληγεισών περιοχών οφείλουμε να λάβουμε υπ' όψιν μας, πέραν από την προστασία του δάσους και τις ανάγκες των αγροτών και των κτηνοτρόφων. 
      Επιπλέον έχουν ήδη προχωρήσει αντιδιαβρωτικά και αντιπλημμυρικά έργα, ενώ έχουν εξασφαλιστεί συνολικά 600.000.000 ευρώ για την προστασία και τον εμπλουτισμό του δασικού πλούτου. 
      Σε διακόσιους δέκα οκτώ  χιλιάδες δικαιούχους  φυτικής παραγωγής έχουν κοινοποιηθεί ήδη οι εκτιμήσεις, ενώ σύντομα η καταγραφή σε ζωικό και πάγιο κεφάλαιο και σε αποθηκευμένα προϊόντα θα ολοκληρωθεί. Ήδη οι προκαταβολές για αποζημιώσεις και απώλεια προβλεπόμενης παραγωγής έχουν φτάσει στα 61.000.000 ευρώ. 
      Θα υπενθυμίσω ότι στην αντίστοιχη περίπτωση των μεγάλων καταστροφών στη δυτική Κορινθία η αποκατάσταση των ζημιών έγινε ύστερα από τρία-τέσσερα χρόνια και όταν χρειάστηκε οι πυρόπληκτοι να κατασκηνώσουν έξω από το νομαρχιακό κατάστημα και να διεκδικούν την αποκατάσταση των ζημιών.
      Για τη νέα προγραμματική περίοδο η δαπάνη για έργα τα οποία συνκαθορίστηκαν σε συνεργασία με τις νομαρχίες και την Τοπική Αυτοδιοίκηση, συμπεριλαμβανομένων και όσων χρηματοδοτούνται μέσω Ο.Π.Α.Χ. και «LEADER», ανέρχονται σε 600.000.000 ευρώ. Το ίδιο συνέβη και με τις ενισχύσεις από τα Π.Σ.Ε.Α..
      Αδυνατώ να κατανοήσω, κυρίες και κύριοι συνάδελφοι της Αντιπολίτευσης, γιατί ακολουθείτε αυτήν τη μηδενιστική τακτική απέναντι σε όσα έχουν γίνει, σε θεσμούς που υπάρχουν και λειτουργούν απέναντι σε έργο τετελεσμένο και προγραμματισμένο. Με αυτό τον τρόπο αδικείτε και τους ανθρώπους της Νομαρχιακής Τοπικής Αυτοδιοίκησης, των κρατικών φορέων, που ξενύχτησαν για να φτιάξουν έργα για να αποκαθιστούν βλάβες. 
      Η πρόταση νόμου του ΠΑ.ΣΟ.Κ. ήδη έχει ξεπεραστεί από το έργο της Κυβέρνησης και είναι κενή περιεχομένου και ουσίας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, παρακολουθώντας τη συνεδρίασή μας θα ήθελα, εκτός από ορισμένες απόψεις που θέλω να διατυπώσω για το θέμα μας, την πρόταση νόμου για τις πυρόπληκτες περιοχές, θέλω να διατυπώσω και ορισμένες σκέψεις που νομίζω –τελευταίος ομιλώ, πέντε-έξι συνάδελφοι είναι εδώ- ότι έστω και για αυτό το μικρό ακροατήριο είναι χρήσιμο να ακουστούν.
     Είναι φανερό, κυρία Πρόεδρε, ότι ο τόπος δεν πάει καλά. Δεν πάμε καλά. Και αυτό που χαρακτηρίζει περισσότερο από ο,τιδήποτε άλλο και που εμένα μου προκαλεί απαισιοδοξία για το μέλλον είναι ότι σ’ αυτήν τη διαπίστωση που άλλος την κάνει πιο έντονα, άλλος λιγότερα έντονα, άλλος προσπαθεί νομίζοντας ότι είναι αυτός υπεύθυνος να τη δικαιολογήσει, να την ωραιοποιήσει κ.λπ., σ’ αυτήν την κατάσταση όπως λειτουργεί η δημοκρατία  μας, όπως λειτουργούν οι θεσμοί και όπως λειτουργούν κυρίως τα Μέσα Μαζικής Ενημέρωσης που αποτελούν το φίλτρο μέσα από το οποίο περνούν στον απλό πολίτη, στον ελληνικό λαό, όλα όσα αφορούν τη λειτουργία των θεσμών, του Κοινοβουλίου, τις πολιτικές απόψεις, τις πολιτικές πράξεις, αυτό που προκύπτει και είναι το χαρακτηριστικό που εμένα με ανησυχεί είναι ότι όσο και αν θέλει ένας πολίτης, ιδιαίτερα ένας νέος άνθρωπος, γιατί όλοι και όταν δεν το λέμε καθαρά, όλοι όσοι ασχολούμαστε με τα κοινά και για πάρα πολλά χρόνια από τα νιάτα μας ακόμη και κοντεύουμε πλέον στο τέρμα της διαδρομής ανησυχούμε για το γεγονός ότι δεν φαίνεται οι νέοι να ασχολούνται με τα κοινά όπως θα θέλαμε εμείς, όπως πιστεύουμε εμείς, αλλά φαίνεται ότι εδώ ίσως είναι λάθος τα κριτήριά μας. Οι νέοι προφανώς θα ενδιαφέρονται για το μέλλον τους, όμως η οπτική γωνιά από την οποία παρακολουθούν τα γεγονότα φαίνεται ότι είναι διαφορετική από τη δική μας που είμαστε και οι υπεύθυνοι για τη διαμόρφωση. Ένας πολίτης, λοιπόν, ένας νέος άνθρωπος από τη σκοπιά που παρακολουθεί τα γεγονότα είμαι βέβαιος ότι δεν μπορεί να καταλήξει τι είναι εκείνο που φταίει, ποιος φταίει γι’ αυτό το κακό που γίνεται, ποιος και τι προτείνει για να βελτιωθεί η κατάσταση της χώρας, η πορεία της χώρας και αυτό είναι το χειρότερο, γιατί αυτό σημαίνει ότι υπάρχει μια πλήρης σύγχυση εκεί που είναι η δύναμη, η βάση της λειτουργίας της δημοκρατίας, ο πολίτης, ο ενημερωμένος και υπεύθυνος πολίτης. 
     Παρακολουθώντας τη συζήτηση, έκανα μια άλλη σκέψη ακόμα, πόσο άδικη και σε κάθε περίπτωση πόσο βλαπτική για τον τόπο είναι η εντύπωση που κυριαρχεί πια ότι αυτός ο χώρος είναι ένας χώρος βυζαντινολογίας, λόγων, αντιλόγων, χωρίς καμμία επαφή και ειρμό μεταξύ τους και ότι ελάχιστα πρέπει να ασχολείται κανείς με το τι λέγεται εδώ, τι γίνεται, τι αποφασίζεται, παρά το γεγονός ότι όλοι καταλαβαίνουμε ότι αυτά που καλώς ή κακώς αποφασίζονται εδώ αφορούν τον τόπο, αφορούν τον ελληνικό λαό, αφορούν το μέλλον αυτής της χώρας. Τριάντα περίπου ήταν οι ομιλητές σε αυτήν τη συζήτηση, αν προσθέσει κανείς στον κατάλογο των είκοσι Βουλευτών τους εκπροσώπους των κομμάτων, τους Υπουργούς, τον ομιλούντα. Είναι το  1/3 του Τμήματος, πολλοί επίσης από τα μέλη του οποίου παρακολούθησαν αυτήν τη συζήτηση. 
      Απ’ αυτήν τη συζήτηση όμως για όσους πολίτες δεν παρακολουθούν το κανάλι της Βουλής ώστε να έχουν μια άμεση και συνεχή επαφή και να σταθμίζουν και συμπεριφορά και άποψη και χαρακτήρα και ήθος και ενδιαφέρον κ.λπ., ξέρετε τι θα περάσει; Κάποιο μικροεπεισόδιο, για παράδειγμα, αν εγώ πω τώρα κάτι στον συμπαθή Υφυπουργό. Και το γνωρίζει ότι μου είναι ιδιαίτερα συμπαθής από τους νέους συναδέλφους του. Διερωτόμουν και για τον ίδιο και για το συνάδελφό του στο Υπουργείο Οικονομικών γιατί δεν τους έκαναν Υπουργούς. Λέω: Εδώ έχετε κάποιους νέους καλούς. Γιατί δεν τους κάνετε; Μπορεί λοιπόν να πω τώρα εγώ κάτι στον κ. Λέγκα, να τον θίξω, να τον προσβάλω και να μου απαντήσει –δικαίως- και εκείνος. Ε αυτό μπορεί να αποτελέσει γεγονός προς ενημέρωση του ελληνικού λαού!
      Κι αυτό δεν αφορά τους τριακόσιους εδώ. Αφορά τις χιλιάδες, πολλές χιλιάδες, δεκάδες χιλιάδες πολίτες που ασχολούνται ενεργώς με τα κοινά. Ο πολιτικός κόσμος δεν είμαστε εμείς οι τριακόσιοι. Αν κάνουμε μάλιστα αναγωγή στις απαρχές της Δημοκρατίας, στην αρχαία Αθήνα, πολιτικοί ήσαν όλοι οι πολίτες γιατί όλοι ησχολούντο και όφειλαν να ασχολούνται με τα κοινά. Όμως η εικόνα της λειτουργίας της Δημοκρατίας μας έχουμε κατορθώσει να περιορίζεται κι ο κόσμος να θεωρεί ότι τα κοινά είναι υπόθεση κάποιων τριακοσίων, από τους οποίους μάλιστα θα γνωρίζει περίπου ποιοι είναι και τι λένε αυτούς που θα ανεβοκατεβαίνουν τα σκαλιά των εκδοτών ή που θα πηγαίνουν στα κανάλια και θα ανταλλάσουν φιλίες ή που όταν πλησιάζουν και πιο κρίσιμες περίοδοι, όπως των εκλογών, θα είναι σε θέση να διακινούν είτε «μαύρο» χρήμα, είτε βρώμικο χρήμα είτε δικό τους είτε χορηγών ή όπως θέλετε πείτέ το.
      Δεν πάει καλά ο τόπος. Και, κύριε Λέγκα, να πείτε στον Υπουργό κ. Αλογοσκούφη -ο οποίος ήρθε, είδε και απήλθε ή μάλλον μίλησε και δεκαπέντε λεπτά- ότι έχει ευθύνες. Και είναι λογικό. Αυτό είναι το πολίτευμά μας. Η Κυβέρνηση έχει ευθύνες. Οι ευθύνες δεν μπορούν να φορτώνονται σε τέσσερις Υφυπουργούς που εκτιμούμε το ότι ήρθατε, μιλήσατε, παρακολουθήσατε τη συζήτηση, αυτό το θέμα που έχουμε σήμερα εδώ, για το οποίο άκουσα από τον ίδιο τον κ. Αλογοσκούφη να λέει ότι η πρόταση νόμου έχει κάποια θετικά στοιχεία. Ωραία. Το άκουσα κι από συναδέλφους, όπως το Βουλευτή Ηλείας κ. Τζαβάρα. Αυτά τα θετικά στοιχεία δεν θα ήταν σκόπιμο να τα ξεχωρίσετε και να πείτε ότι «εμείς θα συμφωνήσουμε σ’ αυτό και σ’ εκείνο και σ’ εκείνο. Τι λέτε, κύριοι του ΠΑ.ΣΟ.Κ. και των άλλων κομμάτων; Θέλετε αυτή η πρόταση νόμου να συνοψιστεί σ’ αυτό το κείμενο;»; Να πούμε στον ελληνικό λαό, να πούμε στους νομούς των πυρόπληκτων περιοχών ότι ιδού, κάτι βγήκε κι όχι να καταλήγουμε στο ότι εσείς κάνατε τα πάντα θετικά κι ότι δεν μπορεί τίποτε άλλο να προκύψει από έναν δημοκρατικό διάλογο κι από μία διαδικασία την οποία το ίδιο το Σύνταγμα προβλέπει. 
      Δεν είναι βάρος για την Κυβέρνηση. Είναι υποχρέωσή της να έρθει και να συμπράξει ώστε μέσα από τις προτάσεις νόμων της Αντιπολίτευσης να προκύψουν νομοθετήματα προς εφαρμογή. Μόνο μία αντίληψη ξεπερασμένη, άλλων εποχών πια, μπορεί να οδηγεί στην πεποίθηση ότι ό,τι προκύπτει από το μισό και πλέον Κοινοβούλιο δεν έχει καμμία αξία, καμμία σημασία, διότι η πολιτική που εφαρμόζουμε είναι αλάνθαστη και από εκεί και πέρα δεν τρέχει τίποτα. 
      (Στο σημείο αυτό κτυπάει το κουδούνι λήξεως του χρόνου ομιλίας του πρώην Προέδρου της Βουλής)  
      Τώρα θα σας πω τούτο, κυρία Πρόεδρε. Αν είναι όλα έτσι καλά και όμορφα και αν πρόκειται, όπως είπε ο κ. Αλογοσκούφης, για μία μικροπολιτική εκμετάλλευση. Εγώ δεν καταλαβαίνω αυτούς τους απαξιωτικούς χαρακτηρισμούς. 
      Αυτό μας οδηγεί αναπόφευκτα να θυμηθούμε τη μικροπολιτική εκμετάλλευση. Το ότι ήταν μικροπολιτική η εκμετάλλευση προέκυψε από ομολογία έμπρακτη του ίδιου του Πρωθυπουργού. Εκμετάλλευση ήταν να φοράς, με 40 βαθμούς υπό σκιάν, ένα αμπέχονο και να πηγαίνεις στις πυρόπληκτες περιοχές και να ευλογείς αυτό το αίσχος της διανομής –παραμονές εκλογών- τριχίλιαρων ευρώ με τον τρόπο, με την εικόνα που δεν είναι εικόνα μιας σύγχρονης χώρας.
      Και ομολογία ότι είναι μικροπολιτική αυτό είναι να μην τολμάς να εμφανιστείς εκεί, αλλά να ζητούν οι φορείς των περιοχών να σε δουν κι εσύ να πηγαίνεις σε έναν χώρο όπου είναι οι νεολαίοι του κόμματός σου, να μπαίνεις, να τους βλέπεις και να φεύγεις γρήγορα, για να μη βρεθείς στη δύσκολη θέση να συναντηθείς με αυτούς που ισχυρίζεστε, αγαπητέ κύριε Λέγκα –ισχυρίζεται η Κυβέρνηση- ότι πρέπει και να σας ευγνωμονούν με τόσα που κάνατε, τόσα που προσφέρατε. 
      Δείτε τα πράγματα. Λείπει ο κ. Αλογοσκούφης, αλλά η χώρα είναι σε κατάσταση διάλυσης, όχι μόνο η οικονομία. Είμαι βέβαιος ότι ούτε εσείς ούτε ο συνάδελφός σας Υπουργός, ο εκ Θεσπρωτίας φίλος, έχετε την αρμοδιότητα της Κτηματικής Εταιρείας του Δημοσίου. Την έχει κρατήσει, εξ όσων γνωρίζω, ο κύριος Υπουργός.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Τελείωσα, κυρία Πρόεδρε. 
      Κι εγώ θα περίμενα σήμερα αντί όλων αυτών των τετριμμένων, να ενημέρωνε τη Βουλή πώς συμβαίνει υπ’ αυτόν η Κτηματική Εταιρεία του Δημοσίου να έχει αυτή τη φοβερή συναλλαγή, ουσιαστικά με εντολές και αποφάσεις –προφανώς- της Κυβερνήσεως, με τη Μονή Βατοπεδίου! Η Ελλάδα βοά γι’ αυτό το σκάνδαλο! Και μιλάμε για σκάνδαλο που υπερβαίνει σε έκταση αλλά και σε ποιότητα –βρώμικη ποιότητα!- όλα αυτά τα μέχρι τώρα, από τα ομόλογα, τη SIEMENS κ.λπ..
      Και εκεί έχει ευθύνη, ο κύριος Υπουργός, όπως είχε ευθύνη όταν υπέγραψε με τον Υπουργό Εθνικής Αμύνης τη βάση για τη δημιουργία του σκανδάλου των ομολόγων, ότι τάχα χρειαζόμαστε λεφτά για τα εξοπλιστικά, για τις δόσεις. Έτσι εδώ θα ήθελα να μας πει –λυπάμαι γιατί έφυγε- αν και τι έχει κάνει γι’ αυτό το σκάνδαλο, διότι έχει άμεση την ευθύνη ως Υπουργός.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, παρακαλώ πρέπει να τελειώνετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Τέλος, ο κ. Μολυβιάτης έκανε κάποιες ανακοινώσεις. Ειλικρινά δεν ξέρω, κυρία Πρόεδρε, τα 196.000.000 ευρώ με τι επιτόκιο έχουν καλυφθεί, ώστε να έχουμε μόνο 4.000.000 ευρώ τόκους. Δεν γνωρίζουμε. Πώς γίνεται αυτή η διαχείριση; Για όπου εκταμιεύονται ποσά, με ποια διαδικασία γίνεται αυτό; Ποιος ελέγχει και πώς λαμβάνονται οι αποφάσεις; Και πώς συμβαίνει αυτό το τεράστιο ποσό των 200.000.000 ευρώ ουσιαστικά –πέρα των 30.000.000 ευρώ- να παραμένει νεκρό; Κάπου χρησιμοποιείται! Κάπου προστίθεται!
      Είναι σκέψεις, είναι απόψεις –όπως θέλετε πάρτε το- οι οποίες εμένα με συνέχουν και πιστεύω ότι όλο το Τμήμα, αν ήταν σήμερα εδώ, σε πάρα πολλά απ’ αυτά που είπα θα συμφωνούσε. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριοι συνάδελφοι, κηρύσσεται περαιωμένη η συζήτηση... 
      ΓΙΑΝΝΗΣ ΚΟΥΤΣΟΥΚΟΣ: Κυρία Πρόεδρε, μου επιτρέπετε;
      ΠΡΟΕΔΡΕΥΟΥΣΑ (Έλσα Παπαδημητρίου): Συγγνώμη;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρία Πρόεδρε, η Κυβέρνηση δεν θα κλείσει;
      ΠΡΟΕΔΡΕΥΟΥΣΑ (Έλσα Παπαδημητρίου): Είπα και μια φορά στο καλοκαίρι να πάω στο πανηγύρι του Άη-Γιάννη στο Κρανίδι σήμερα.
      Ευχαριστώ, κύριοι συνάδελφοι, που με κρατήσατε δύο ώρες επιπλέον εδώ!
      Ορίστε, κύριε Κουτσούκο, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Θέλει να μιλήσει, ο κύριος Υπουργός και να μιλήσω εγώ μετά;
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Κουτσούκο.
      ΓΙΑΝΝΗΣ ΚΟΥΤΣΟΥΚΟΣ: Κυρία Πρόεδρε, δεν θέλω να σας ταλαιπωρήσω, αλλά έχει ιδιαίτερη αξία η συζήτηση που έγινε σήμερα στη Βουλή, γιατί αφορά μια μεγάλη τραγωδία που έζησε ο τόπος μας, πώς εξελίσσεται αυτή και τα μέτρα της πολιτικής για να την αντιμετωπίσουμε. Από όλη τη συζήτηση που έγινε διαπιστώθηκε ότι η πρόταση που κατέθεσε σήμερα το ΠΑ.ΣΟ.Κ. δεν έχει να κάνει μόνο με το να αντιμετωπίσουμε με τον παραδοσιακό τρόπο τα ζητήματα της αποκατάστασης των ζημιών, δηλαδή, τις αποζημιώσεις των πληγέντων, αλλά έχει να κάνει με το πώς αυτή τη συμφορά θα τη μετατρέψουμε σε ένα καινούργιο όραμα, σε μία πολιτική που θα δίνει νέες ευκαιρίες ανάπτυξης σε έναν τόπο που έχει τα συγκριτικά πλεονεκτήματα, που έχει τις δυνατότητες και που οφείλει το πολιτικό σύστημα στο σύνολό του και κυρίως η Κυβέρνηση να του δείξει ότι μπορεί να του δώσει μια προοπτική. Διότι, αν αυτό δεν συμβεί, τότε όχι απλά καταδικάζουμε τους χιλιάδες πυρόπληκτους και τις πυρόπληκτες περιοχές, αλλά αποδεικνύουμε στο σύνολο των πολιτών που έχουν καχυποψία απέναντί μας ότι αδυνατούμε όχι απλά να τους προστατεύσουμε από τόσο μεγάλες φυσικές καταστροφές, αλλά και να τους λύσουμε τα προβλήματα.
      Εγώ, κυρία Πρόεδρε, χωρίς να καταχραστώ το χρόνο, θέλω να κάνω δύο-τρία σχόλια. Το πρώτο, λοιπόν, είναι ότι απέναντι σε μια επιχειρηματολογία που αναπτύχθηκε ότι αυτή μας η πρόταση δεν αντιμετωπίζει κάτι και είναι κενή περιεχομένου, θέλω να θυμίσω στο Σώμα και στον κύριο Υφυπουργό, ότι αντιμετωπίζει πρώτον, αυτά που έπρεπε να κάνει η Κυβέρνηση, είχε δεσμευτεί και δεν τα έχει κάνει. Αναφέρομαι επιγραμματικά στις αποζημιώσεις των πληγέντων αγροτών, οι οποίοι ταλαιπωρούνται. Και ταλαιπωρούνται κατά τέτοιο τρόπο που να μην ξέρουν τι θα πάρουν, πότε θα το πάρουν.
      Θα σας καταθέσω στα Πρακτικά, κύριε Υπουργέ, την κατάσταση εξατομίκευσης ζημιών ενός ταλαίπωρου από το Λαγανά της Πηνείας, ο οποίος έβαλε το τρακτέρ του για να σβήσει τη φωτιά. Κάηκε. Στην αρχή, λοιπόν, του στέλνουν ότι δικαιούται. Μετά του λένε ότι δεν δικαιούται. Αυτό έτσι για να δείτε πώς ακριβώς αντιμετωπίζει το Κράτος, ένα χρόνο μετά, αυτούς τους ανθρώπους.
      (Στο σημείο αυτό ο Βουλευτής κ. Ιωάννης Κουτσούκος καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα προγράμματα χορήγησης ζωοτροφών σταμάτησαν, όπως γνωρίζετε. Οι θέσεις εργασίας που είχε υποσχεθεί, ο κύριος Πρωθυπουργός -έφυγε η κ. Καλαντζάκου να της το θυμίσω- δεν έχουν γίνει πράξη. Τα βοηθήματα στους ανέργους στην περιοχή του Πύργου δεν έχουν δοθεί.
      Ο κ. Καλογιάννης μας είπε νωρίτερα ότι έχουν εγκριθεί αιτήσεις οκτακοσίων ενενήντα τριών ανθρώπων των οποίων καταστράφηκαν οι κατοικίες και θέλουν ανακατασκευή ή επισκευή. Μα ο επίσημος απολογισμός του κ. Μολυβιάτη που έχουμε στα χέρια μας, μας λέει ότι μόνο 15,5 εκατομμύρια δόθηκαν.
      Κάντε το λογαριασμό να δείτε ότι αντιστοιχούν σε ελάχιστες κατοικίες.
      Και σε τελική ανάλυση, κύριε Υπουργέ, αντί να μας μιλάει ο κ. Αλογοσκούφης για την εκμετάλλευση της τραγωδίας που δήθεν εμείς κάνουμε, μήπως θα έπρεπε να αναλογιστεί τις τραγικές παραλείψεις της Κυβέρνησης που οδήγησαν σ’ αυτήν την τραγωδία;
      Εμείς, λοιπόν, θέλω να σας πω ότι και για τα τρέχοντα ζητήματα θα επιμείνουμε, αλλά και για το οραματικό πλαίσιο της πρότασής μας, αυτή που θέλει να αναδείξει τα συγκριτικά πλεονεκτήματα της περιοχής σε μια άλλη πολιτική. Θα επιμείνουμε. Γι’ αυτό και με τα χρήματα του ΠΑ.ΣΟ.Κ. θα παραγγείλουμε τη μελέτη και θα την προωθήσουμε όπου μπορούμε. Και είμαι βέβαιος ότι, επειδή εσείς ούτε τη θέληση έχετε ούτε μπορείτε, θα έρθει η ώρα και η στιγμή που το ΠΑ.ΣΟ.Κ. θα την κάνει πράξη, για να δώσει μια ελπίδα σε αυτούς τους ανθρώπους, στους ανθρώπους των κατεστραμμένων περιοχών. 
      Να είστε σίγουροι, λοιπόν, ότι θα επιμείνουμε να σας θυμίζουμε αυτά που θέλετε να ξεχάσετε, αυτά που με πάρα πολύ έντεχνο τρόπο έχετε αφήσει ως παραλείψεις να ταλαιπωρούν τους ανθρώπους για τους οποίους έχετε την κύρια ευθύνη να τους δώσετε ελπίδα και προοπτική.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε Κουτσούκο.
      Ο κύριος Υπουργός έχει το λόγο για να κλείσει τη συζήτηση.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
    Θα μου επιτρέψει ο Πρόεδρος κ. Κακλαμάνης μια παρατήρηση. Θα μπορούσα να συμφωνήσω με τα περισσότερα των όσων είπε. Με ένα πράγμα δεν θα συμφωνήσω. Πριν από λίγη ώρα ήταν ο κ. Αλογοσκούφης σ’ αυτήν την Αίθουσα και θα υπήρχε η δυνατότητα να ειπωθούν αυτά που ειπώθηκαν από τον κ. Κακλαμάνη, ενδεχομένως και από άλλους συναδέλφους, με την ίδια ευθύτητα και την ίδια σκληρότητα. Ωστόσο αυτό το πράγμα δεν έγινε, πολύ περισσότερο όταν ο κ. Αλογοσκούφης βρισκόταν στην Αίθουσα την ώρα που ο Κοινοβουλευτικός Εκπρόσωπος του ΠΑ.ΣΟ.Κ. ετοποθετείτο. 
    ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, κύριε Υπουργέ. Ποιος φταίει γι’ αυτό;
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Συνηθίζουμε στη δημόσια κριτική, κύριε Κακλαμάνη, ό,τι θέλουμε να πούμε να το λέμε παρουσία των άλλων, ώστε να δίνουμε και την ευκαιρία στον  αρμόδιο Υπουργό να απαντήσει.
    ΑΠΟΣΤΟΛΟΣ ΚΑΚΛΑΜΑΝΗΣ: Συγγνώμη. Εγώ ήμουν τρεισήμισι ώρες εδώ και ερωτώ: Ποιος φταίει που ο κ. Αλογοσκούφης ήλθε, μίλησε ένα τέταρτο και έφυγε; Τι να κάνω; Να τον πάρω από πίσω … 
    ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Πρόεδρε, κύριε Υπουργέ, δεν είναι αυτή διαδικασία. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Κακλαμάνη, η Κυβέρνηση εκπροσωπήθηκε σ’ αυτήν τη συζήτηση με τέσσερις Υφυπουργούς, με τον αρμόδιο Υπουργό και βεβαίως, εδώ είμαστε να θίξουμε και μια σειρά άλλων ζητημάτων.
    Η δεύτερη παρατήρησή μου, κυρία Πρόεδρε, αφορά στην τοποθέτηση του Προέδρου του ΠΑ.ΣΟ.Κ.. Το είπα στην πρωτολογία μου και δυστυχώς επιβεβαιώθηκε. Φαίνεται ότι ο Πρόεδρος του ΠΑ.ΣΟ.Κ. πάσχει από αυτό που λέμε το άγχος του Σεπτέμβρη. Το γεγονός ότι το μεγαλύτερο μέρος της ομιλίας του αφιερώθηκε σε αλλότρια θέματα, σε σχέση με αυτά τα οποία συζητάμε σήμερα με την πρόταση νόμου του ΠΑ.ΣΟ.Κ. δείχνει ακριβώς αυτό το πράγμα. Δείχνει αν θέλετε και το σεβασμό που δείχνει ο ίδιος σε όσα θέλει να ρυθμίσει αυτό το συγκεκριμένο νομοσχέδιο. Και βεβαίως εδώ τίθεται το ερώτημα, αν υπάρχει αυτός ο σεβασμός σ’ αυτήν την πρόταση, πόσο μάλλον σεβασμός θα υπάρχει από τους πυρόπληκτους απέναντι σ’ αυτήν την πρόταση.
    Και μία τρίτη παρατήρηση για το φορολογικό σύστημα, για τη συζήτηση αυτή που έχει σχέση με την επικαιρότητα.
    Πρώτη φορά, κυρία Πρόεδρε, στα χρονικά Αρχηγός κόμματος στο ελληνικό Κοινοβούλιο κάνει στην ουσία κήρυγμα υπέρ της φοροδιαφυγής. Η αλήθεια είναι ότι εδώ υπάρχουν συγκεκριμένες ευθύνες και για το ΠΑ.ΣΟ.Κ. και βεβαίως και για τον ίδιο, γιατί συμμετείχε σε όλες τις κυβερνήσεις και για το γεγονός ότι αυτό το κόμμα θέριεψε και τις ανισότητες και τη φοροδιαφυγή και τα ελλείμματα και το δημόσιο χρέος.
    Κυρίες και κύριοι συνάδελφοι, οι Έλληνες σήμερα περιμένουν συγκεκριμένες απαντήσεις με ένα «ναι» ή με ένα «όχι», ξεκάθαρες απαντήσεις. Θέλετε, κύριοι συνάδελφοι του ΠΑ.ΣΟ.Κ., να συνεχίσει η φοροδιαφυγή; Οφείλετε να το πείτε. Θέλετε, αγαπητοί συνάδελφοι του ΠΑ.ΣΟ.Κ., να επιβαρύνονται μόνο οι μισθωτοί και οι συνταξιούχοι; Να το πείτε. Θέλετε, κυρίες και κύριοι συνάδελφοι του ΠΑ.ΣΟ.Κ., να μην επιβαρύνονται οι έχοντες και οι κατέχοντες; Και αυτό πρέπει να το πείτε. Καλείστε να απαντήσετε με σαφήνεια και βεβαίως, θα πρέπει επιτέλους να μας παρουσιάσετε και τις προτάσεις σας, αυτό το πολυδιαφημισμένο οικονομικό σας πρόγραμμα. Θα πρέπει να απαντήσετε συγκεκριμένα από πού θα βρείτε τους πόρους, πώς θα αντλήσετε αυτούς τους πόρους, ποιες είναι οι θέσεις σας για τη φορολογική πολιτική, πόσο θα επιβαρυνθούν οι Έλληνες και ποιοι; Οι Έλληνες, όπως είπα, απαιτούν απαντήσεις.
    Κυρίες και κύριοι συνάδελφοι, η Κυβέρνηση όχι μόνο εκπόνησε ένα συγκεκριμένο σχέδιο αποκατάστασης, αλλά ξεπέρασε και ξεπερνά, όπως γνωρίζετε, σε πολλές περιπτώσεις γραφειοκρατικές πρακτικές που δημιουργούν καθυστερήσεις, έτσι ώστε να υπάρξει άμεση ανταπόκριση από πλευράς της πολιτείας στις ανάγκες των συνανθρώπων μας στις πυρόπληκτες περιοχές. Και για όλους τους πληγέντες αναπτύχθηκε μια δέσμη πολυεπίπεδων μέτρων στα οποία έκαναν χρήση εκατοντάδες πυρόπληκτων πολιτών.
    Ένα μέτρο ήταν η επιδότηση των επιτοκίων -και θα μου επιτρέψετε μια επιγραμματική αναφορά, γιατί δυστυχώς ο μηδενισμός ξεπέρασε τα όρια στην Αίθουσα- η εγγύηση του ελληνικού δημοσίου με τη χορήγηση κεφαλαίων κίνησης στους επαγγελματίες και τις επιχειρηματικές μονάδες διάρκειας εξήντα  μηνών.
    Υπάρχουν τέσσερις κανονιστικές πράξεις του Υπουργείου Εθνικής Οικονομίας. Καθορίσαμε το ποσοστό ενίσχυσης των επιχειρήσεων μέσα από τον επενδυτικό νόμο στο 60% για τις μικρές επιχειρήσεις των νομών, το ανώτατο επιτρεπόμενο όριο είναι αυτό που προβλέπεται από την κοινοτική νομοθεσία και απλουστεύσαμε …
    ΑΠΟΣΤΟΛΟΣ ΚΑΚΛΑΜΑΝΗΣ: Όπως του τα γράψατε, μας τα διάβασε.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Καλή είναι η εμπέδωση, κύριε Πρόεδρε, γιατί φαίνεται ότι δεν το αναγνωρίσατε.
    ΠΡΟΕΔΡΕΥΟΥΣΑ (΄Ελσα Παπαδημητρίου): Σας παρακαλώ.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Απλουστεύσαμε τις διαδικασίες υποβολής των επενδυτικών σχεδίων και χορηγήσαμε με απλές διαδικασίες.
    Και βεβαίως εδώ υπήρχε και μια λογική. Αγκαλιάσαμε με εμπιστοσύνη τον πολίτη, περιμένοντας ο πολίτης να επιστρέψει αυτήν την εμπιστοσύνη σε μας. Δώσαμε δωρεάν χρηματική ενίσχυση 5.000 ευρώ σε κάθε επιχείρηση, 3.000 ευρώ σε κάθε νοικοκυριό, 10.000 ευρώ για τις οικοσκευές, 1.500 ευρώ σε κάθε φοιτητή, 10.000 ευρώ σ’ αυτούς που έχασαν συγγενικά πρόσωπα, επιπλέον σύνταξη στους δικαιούχους. Πάνω από εξήντα χιλιάδες άτομα εισέπραξαν τα ανωτέρω ποσά, εκ των οποίων δυόμισι χιλιάδες φοιτητές, κόστος για τον προϋπολογισμό 261.000.000 ευρώ.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Πάνω από δύο χιλιάδες επτακόσιες επιχειρήσεις έλαβαν ενίσχυση 5.000 ευρώ, κόστος για τον προϋπολογισμό 10.000.000 ευρώ. Ενδεικτικά μόνο θα σας αναφέρω ότι σύμφωνα με στοιχεία της υπηρεσίας μας στο μέτρο της παροχής της εγγύησης του ελληνικού δημοσίου για ρύθμιση οφειλών και παροχής νέου κεφαλαίου κίνησης σε επιχειρήσεις και στους πυρόπληκτους νομούς εντάχθηκαν οκτώ χιλιάδες οκτακόσιες τρεις επιχειρήσεις, με αιτούμενο ποσό ρύθμισης οφειλών τα 584.000.000 ευρώ και με αιτούμενα νέα κεφάλαια κίνησης τα 534.000.000 ευρώ. 
    Από το συνολικό αιτούμενο ποσό σ’ αυτό το σύντομο χρονικό διάστημα, εγκρίθηκε το 95%. Επιπλέον διατέθηκε από το Υπουργείο Οικονομίας και Οικονομικών σε νομαρχιακές αυτοδιοικήσεις το συνολικό ποσό των 4.000.000 ευρώ για λοιπές ανάγκες. 
    Θα ήταν παράλειψη, επίσης, να μην αναφερθούμε στην αναστολή της καταβολής του Φ.Π.Α., των δόσεων του φόρου εισοδήματος, των ληξιπρόθεσμων χρεών και υποχρεώσεων σε τράπεζες, των πλειστηριασμών, καθώς και στην αναστολή εκτέλεσης εξωστικών δικαστικών αποφάσεων. 
    Θυμίζω την παροχή εγγυήσεων του ελληνικού δημοσίου με περίοδο χάριτος είκοσι οκτώ μηνών, με πρώτη δόση καταβλητέα στις 31 Δεκεμβρίου 2009, με 100% επιδότηση τόκων δανείων κατά την περίοδο χάριτος και με 50% επιδότηση τόκων για τη λοιπή διάρκεια του δανείου.
    Επίσης, μέσα από το νέο επιχειρησιακό πρόγραμμα, το πρόγραμμα «ΑΝΤΑΓΩΝΙΣΤΙΚΟΤΗΤΑΣ» του Υπουργείου Ανάπτυξης, δόθηκε άμεση χρονική προτεραιότητα και αυξημένη χρηματοδοτική βαρύτητα στην ενίσχυση της επιχειρηματικότητας στους πυρόπληκτους νομούς. 
    Θα μπορούσα να αναφερθώ και σε μια άλλη σειρά θεμάτων που ακουμπάνε στο Υπουργείο Οικονομίας και Οικονομικών. Κυρίες και κύριοι συνάδελφοι, η αντιμετώπιση των πληγών που προκάλεσαν οι περυσινές πυρκαγιές, εξακολουθεί να αποτελεί έναν ιδιαίτερα κρίσιμο στόχο και βασική επιδίωξη της Κυβέρνησής μας. Αυτό το στόχο υπηρετούμε καθημερινά με μέτρα καίρια, μέτρα ευθύνης, μέτρα που ήδη υλοποιούνται με μεγάλη επιτυχία, με μεγάλη αποτελεσματικότητα. Στο αν είναι αποσπασματικά ή όχι, δίνει απάντηση η σύσταση του Ταμείου Αντιμετώπισης Εκτάκτων Αναγκών. 
    Εσείς στη δική σας πρόταση έχετε μια άλλη λογική. Το βαφτίζετε «Οργανισμό Ανασυγκρότησης και Ανάπτυξης Πυρόπληκτων Περιοχών». Καταθέσαμε τις ενστάσεις μας και επιχειρηματολογήσαμε ως προς το γιατί αυτό το σύστημα δεν πρόκειται να πετύχει, γιατί απλά περιορίζετε το πεδίο ευθύνης και δράσης του και το μετατρέπετε από νομικό πρόσωπο δημοσίου δικαίου σε ανώνυμη εταιρεία με ό,τι αυτό συνεπάγεται για το ρόλο που έρχεται να διαδραματίσει.
    Κυρίες και κύριοι συνάδελφοι, νομίζω ότι τα αδύναμα σημεία της πρότασής σας είναι προφανή. Από την πλευρά μου θα παραδεχθώ ότι τουλάχιστον ως προς τα κίνητρά της η πρότασή σας βρίσκεται σε μια σωστή κατεύθυνση. Όμως, πρέπει και εσείς με τη σειρά σας, επιδεικνύοντας την ανάλογη πολιτική γενναιότητα, να παραδεχθείτε ότι η συνολική παρέμβαση στις πυρόπληκτες περιοχές οι οποίες συμπληρώνονται από δράσεις όλων των Υπουργείων, μόνο μικρή δεν ήταν. Ήταν ουσιαστική, αποτελεσματική, άμεση, αντιγραφειοκρατική και τολμώ να πω ότι ποτέ στη χώρα δεν λήφθηκε μέριμνα σε αυτό το βαθμό για την ανασύσταση και την ανακούφιση των πυρόπληκτων περιοχών. 
    Ένα είναι βέβαιο. Στην προσπάθεια της ανασυγκρότησης –και εδώ θα επαναλάβω αυτό το οποίο νομίζω ότι επιχείρησε να πει ο κ. Κακλαμάνης - δεν περισσεύει κανείς είτε στο επίπεδο των προτάσεων είτε στο επίπεδο των ενεργειών.
    Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Και εγώ ευχαριστώ, κύριε Υπουργέ. 
    ΑΠΟΣΤΟΛΟΣ ΚΑΚΛΑΜΑΝΗΣ: Καλό ταξίδι, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κακλαμάνη. 
    Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών «Ειδικό Πρόγραμμα Ανασυγκρότησης και Ανάπτυξης Πυρόπληκτων Περιοχών και Δομές Διαχείρισης».
    Η πρόταση νόμου δεν θα τεθεί σε ψηφοφορία, διότι ως γνωστόν εμπίπτει στις διατάξεις του άρθρου 73, παράγραφος 3 του Συντάγματος.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Τμήματος και ώρα 17.20΄ λύεται η συνεδρίαση για την προσεχή Τρίτη 2 Σεπτεμβρίου 2008 και ώρα 18.00΄ με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.
    Ο ΠΡΟΕΔΡΟΣ                                              ΟΙ ΓΡΑΜΜΑΤΕΙΣ
3


