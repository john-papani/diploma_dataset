ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ Μ’

Πέμπτη 22 Σεπτεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 27 Σεπτεμβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την αποζημίωση των πληγέντων από τις πρόσφατες πλημμύρες στο Νομό Ευβοίας, σελ.
β) Προς τον Υπουργό Απασχόλησης και Κοινωνικής Προστασίας σχετικά με το κλείσιμο των εργοστασίων των «Κλωστηρίων Νάουσας», τις απολύσεις των εργαζομένων κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: «Ρύθμιση θεμάτων Ανώτατης Πανεπιστημιακής και Τεχνολογικής Εκπαίδευσης και λοιπές διατάξεις», σελ.
2. Κατάθεση πρότασης νόμου:
Πενήντα επτά Βουλευτές του Πανελληνίου Σοσιαλιστικού Κινήματος κατέθεσαν πρόταση νόμου: «Επίδομα θέρμανσης», σελ.
3. Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ενημερωτικό δελτίο δημόσιας προσφοράς κινητών αξιών και εισαγωγής τους για διαπραγμάτευση», σελ.
β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείο Τουριστικής Ανάπτυξης: «Κύρωση της τροποποίησης της παραγράφου 4 των Κανόνων Χρηματοδότησης που είναι προσαρτημένοι στο Καταστατικό του Παγκόσμιου Οργανισμού Τουρισμού, καθώς και των συναφών Χρηματοδοτικών του Κανονισμών 4 (2) και 14 (3)», σελ.
4. Κατάθεση σχεδίου νόμου:
Οι Υπουργοί Εμπορικής Ναυτιλίας, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων ‘Εργων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Τουριστικής Ανάπτυξης, Εξωτερικών, Δημόσιας Διοίκησης και Αποκέντρωσης, Εθνικής ‘Αμυνας, Απασχόλησης και Κοινωνικής Προστασίας, Δικαιοσύνης, Αιγαίου και Νησιωτικής Πολιτικής και η Αναπληρωτής Υπουργός Πολιτισμού κατέθεσαν σχέδιο νόμου: «Καταδύσεις αναψυχής και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΚΑΚΛΑΜΑΝΗΣ Α., σελ.
ΚΟΛΟΖΩΦ Ο., σελ.
ΠΟΛΥΔΩΡΑΣ Β., σελ.
ΣΟΥΡΛΑΣ Γ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΝΑΚΟΣ Α., σελ.
ΠΙΠΕΡΓΙΑΣ Δ., σελ.
ΤΖΕΚΗΣ Α., σελ.

Γ. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΠΟΣΤΟΛΑΚΗ Μ., σελ.
ΒΕΝΙΖΕΛΟΣ Ε.,  σελ.
ΓΕΙΤΟΝΑΣ Κ., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΛΟΖΩΦ Ο., σελ.
ΚΟΡΚΑ-ΚΩΝΣΤΑ Α., σελ.
ΚΟΥΛΟΥΡΗΣ Κ., σελ.
ΚΟΥΡΑΚΟΣ Ι., σελ.
ΛΕΓΚΑΣ Ν., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΠΟΛΑΡΗΣ Μ.,σ ελ.
ΜΠΟΥΡΑΣ Α., σελ.
ΝΕΡΑΝΤΖΗΣ Α., σελ.
ΠΑΝΤΟΥΛΑΣ Μ., σελ.
ΠΟΛΥΔΩΡΑΣ Β., σελ.
ΤΑΛΙΑΔΟΥΡΟΣ Σ., σελ.
ΤΣΑΝΤΟΥΛΑΣ Δ., σελ.
ΧΟΥΡΜΟΥΖΙΑΔΗΣ Γ., σελ.
ΧΡΙΣΤΟΔΟΥΛΑΚΗΣ Ν., σελ.


     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α’
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2005
     ΣΥΝΕΔΡΙΑΣΗ Μ΄
     Πέμπτη 22 Σεπτεμβρίου 2005
     Αθήνα, σήμερα στις 22 Σεπτεμβρίου 2005, ημέρα Πέμπτη και ώρα 10.54΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Τμήμα.
     (Ανακοινώνονται προς το Τμήμα από τον κ. Δημοσθένη Τσιαμάκη, Βουλευτή Ευρυτανίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων υποβάλλει τις προτάσεις της για την οργάνωση των ελέγχων των τροφίμων και την προστασία της δημόσιας υγείας.
     2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκοπέλου ζητεί την άμεση αποκατάσταση της βατότητας του δρόμου που οδηγεί στο Κάστρο της Σκοπέλου.
     3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Τρικερίου Μαγνησίας ζητεί την επαναλειτουργία του Αστυνομικού Σταθμού της περιοχής της.
     4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Επιμελητηριακός Όμιλος  Ανάπτυξης Ελληνικών Νησιών ζητεί την ένταξη των μικρών νησιώτικων επιχειρήσεων στο πρόγραμμα ΕΠΑΝ 2.11.2.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου της Ελλάδας ζητεί την απόσυρση νομοθετικής διάταξης με την οποία μειώνονται οι αμοιβές των μηχανικών για τη μελέτη και επίβλεψη αγροτικών κατασκευών.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί να επανεξεταστεί το ζήτημα της υπαγωγής της εταιρείας ΕΛΛΗΝΙΚΑ ΠΕΤΡΕΛΑΙΑ Α.Ε. στο σύστημα προσλήψεων του Ν. 2190/94.
     7) Ο Βουλευτής Λασιθίου κ. ΜΙΧΑλΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου εκθέτει τις προτάσεις του που αφορούν σε τροποποίηση της νέας Επιμελητηριακής Νομοθεσίας.
     8) Οι Βουλευτές Β΄Θεσσαλονίκης και Β΄ Πειραιώς κύριοι ΘΕΟΧΑΡΗΣ ΤΣΙΟΚΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Σύλλογος Αποφοίτων του Παιδαγωγικού Τμήματος Ειδικής Αγωγής Πανεπιστημίου Θεσσαλίας ζητεί την απορρόφηση και αξιοποίηση των εκπαιδευτικών Ειδικής Αγωγής από το υπάρχον εκπαιδευτικό σύστημα.
     9) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Αστυνομικών Υπαλλήλων Ζακύνθου ζητεί τη στελέχωση της Αστυνομικής  Διεύθυνσης Ζακύνθου.
     10) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Γονέων και Κηδεμόνων του Ειδικού Δημοτικού Σχολείου Αργολίδας ζητεί τη μεταστέγαση και την επάνδρωση με ειδικό εκπαιδευτικό προσωπικό του εν λόγω Δημοτικού Σχολείου.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις ελλείψεις εκπαιδευτικού προσωπικού στα σχολεία του Μεραμβέλλου – Οροπεδίου Λασιθίου  Κρήτης.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Λέανδρος Σπανουδάκης, συνταξιούχος ΤΕΒΕ, ζητεί ενημέρωση σχετικά με τις κρατήσεις του ΙΚΑ που γίνονται στη σύνταξή του.
     13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών  Αυτοκινήτων Διεθνών Μεταφορών Γιαννιτσών και Περιχώρων ζητεί την επίλυση προβλημάτων που απασχολούν τον κλάδο τους.
     14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Θεοδοσία Τζακρή ζητεί να της χορηγηθεί άδεια καλλιέργειας βάμβακος.
     15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών  Αυτοκινήτων Διεθνών Μεταφορών Γιαννιτσών και Περιχώρων ζητεί την ικανοποίηση αιτημάτων που αφορούν στον τρόπο καταβολής των κομίστρων των Φορτηγών Αυτοκινήτων Δ.Χ. Διεθνών Μεταφορών κ.λπ.
     16) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Κοινότητα Καρυάς Λάρισας ζητεί τη συντήρηση του Νομαρχιακού και Επαρχιακού οδικού δικτύου της περιοχής της.
     17) Οι Βουλευτές Β΄ Θεσσαλονίκης, Α΄ Θεσσαλονίκης και Β΄ Αθηνών κύριοι ΑΓΓΕΛΟΣ ΤΖΕΚΗΣ, ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία η Συντονιστική Επιτροπή Σωματείων Συμβασιούχων Ολυμπιακής Αεροπορίας αναφέρεται στο εργασιακό καθεστώς των συμβασιούχων εργαζομένων στην «Ολυμπιακές Αερογραμμές Α.Ε.» και ζητεί τη μετατροπή της σύμβασής τους από ορισμένου σε αορίστου χρόνου.
     18) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Λάρισας αναφέρεται στην κακή κατάσταση που επικρατεί στο ΙΚΑ Λάρισας αλλά και γενικότερα στο Ασφαλιστικό Σύστημα.
     19) Οι Βουλευτές Λαρίσης κα Α’ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι Εργαζόμενοι στην εταιρεία ALFA FRESH που εδρεύει στα Φέρμα Ιεράπετρας Λασιθίου καταγγέλλουν αντεργατικά και τρομοκρατικά μέτρα που παίρνει η εργοδοσία σε βάρος τους.
     20) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Εργαζομένων Υπουργείου Γεωργίας, Μακεδονίας και Θράκης καταγγέλλει σημαντικές ελλείψεις σε προσωπικό στο Κέντρο Κτηνιατρικών Ιδρυμάτων Θεσσαλονίκης.
     21) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο ΤΟΕΒ Ανθήλης Φθιώτιδας ζητεί τη χρηματοδότηση της κατασκευής τροφοδοτικού αντλιοστασίου στην περιοχή του.
     22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Νικόλαος Τραπάτσας, κάτοικος Λαμίας, ζητεί την επανεξέταση της απαλλοτρίωσης οικοπέδου του που άπτεται του κάστρου της Μενδενίτσας Λαμίας.
     23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Ιδιοκτήτες εξοχικών κατοικιών στη θέση Ροδίτσα του Δήμου Λοκρίδας Φθιώτιδας ζητούν να παραμείνει προσβάσιμη η αναδασωτέα περιοχή που συνορεύει με τα ακίνητά τους.
     24) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδος ζητεί να ρυθμισθεί νομοθετικά η ελεύθερη μετεγγραφή των φοιτητών που είναι μέλη πολύτεκνων οικογενειών.
     25) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο Πανελλήνιος Σύλλογος Υπαλλήλων Υπουργείου Εμπορικής Ναυτιλίας διαμαρτύρεται για το ζήτημα της κατανομής των υπερωριών του β΄ εξαμήνου 2005.
     26) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία συνταξιούχοι δικηγόροι της Λάρισας ζητούν την αύξηση της σύνταξης που χορηγείται στον κλάδο τους.
     27) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Συνδικαλιστικοί Φορείς των Γεωτεχνικών Δημοσίων Υπαλλήλων διαμαρτύρονται γιατί αγνοήθηκαν οι απόψεις τους επί των ρυθμίσεων του Πολυνομοσχεδίου που αφορά στον αγροτικό τομέα.
     28) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία οι Συνδικαλιστικοί Φορείς των Γεωτεχνικών Επιστημόνων διατυπώνουν τις προτάσεις τους για την καλύτερη οργάνωση των ελέγχων στα τρόφιμα και την προστασία της Δημόσιας Υγείας.
     29) Οι Βουλευτές Νομού Αττικής, Β΄Πειραιώς και Ρεθύμνης κύριοι ΘΕΟΔΩΡΟΣ ΠΑΓΚΑΛΟΣ, ΙΩΑΝΝΗΣ ΤΡΑΓΑΚΗΣ και ΙΩΑΝΝΗΣ ΚΕΦΑΛΟΓΙΑΝΝΗΣ αντίστοιχα, κατέθεσαν αναφορά με την οποία η Ανωτάτη Συνομοσπονδία Πολυτέκνων Ελλάδος ζητεί την ελεύθερη μετεγγραφή των τέκνων των πολυτέκνων.
     30) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Ομοσπονδία Κινητικά Αναπήρων προτείνει τη θέσπιση ευεργετικών νομοθετικών διατάξεων για τους κινητικά αναπήρους.
     31) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Παλλήνης Αττικής ζητεί να μην οικοδομηθεί το στρατόπεδο «Λάμπρου».
     32) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου της Ελλάδας ζητεί την απόσυρση της νομοθετικής διάταξης βάσει της οποίας μειώνονται οι αμοιβές των μηχανικών για τη μελέτη και επίβλεψη αγροτικών κατασκευών.
     33) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία Σωματεία των Εργατοϋπαλλήλων της ΠΕΠΣΙ-ΚΟΛΑ  Θεσσαλονίκης «Η Ένωση» ζητεί την ανάκληση ποινών που επεβλήθησαν σε συνδικαλιστές.
     34) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Ποδοσφαιρικών Σωματείων Ηρακλείου ζητεί την επιχορήγησή της.
     35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διοργάνωση ιατρικών συνεδρίων στην Αθήνα.
     36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα σχέδια ανέγερσης του νέου διοικητηρίου της Περιφέρειας Δυτικής Ελλάδος.
     37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά  με την εισφοροδιαφυγή στην Ελλάδα.
     38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίσπευση της καταβολής της εθνικής αποζημίωσης στους σταφυλοπαραγωγούς.
     39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται  διαρρήξεις στην Πάτρα.
     40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ενέργειες για τη δημιουργία του ΒΙΟΠΑ Πατρών.
     41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ενέργειες  για την άμεση λειτουργία της Καρδιοθωρακοχειρουργικής  του ΠΠΝΠ.
     42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται καταστροφές που υπέστη το ρωμαϊκό υδραγωγείο των Πατρών από τη διάνοιξη δρόμων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 361/13-7-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 70460/ΙΗ/11-8-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 361/13-7-05 την οποία κατέθεσε η Βουλευτής κ. Ευαγγελία Σχοιναράκη-Ηλιάκη και η οποία αναφέρεται στις τοποθετήσεις των εκπαιδευτικών στην Α/θμια Εκπ/ση, σας γνωρίζουμε τα ακόλουθα:
     Οι αποφάσεις μεταβολών οργανικότητας των σχολικών μονάδων Π.Ε. και συγκεκριμένα οι αποφάσεις «Ίδρυση και προαγωγή Δημοτικών Σχολείων και Νηπιαγωγείων, καθώς και η «Κατάργηση, υποβιβασμός και συγχώνευση δημοτικών σχολείων και Νηπιαγωγείων» διαβιβάστηκαν με email στις Δ/νσεις Α/θμιας Εκπ/σης της χώρας στις 30/5/05, ενώ η σύσταση θέσεων εκπαιδευτικών Αγγλικής Γλώσσας και Φυσικής Αγωγής Α/θμιας Εκπ/σης διαβιβάστηκαν με τον ίδιο τρόπο στις16/6/05, με σκοπό να ολοκληρωθούν οι τοποθετήσεις εκπαιδευτικών. Αναφορικά με την απόφαση σύστασης θέσεων εκπαιδευτικών στα ολοήμερα δημοτικά σχολεία και νηπιαγωγεία σας γνωρίζουμε ότι η εν λόγω απόφαση εστάλη από την αρμόδια Υπηρεσία του ΥΠΕΠΘ μέσω της Υπηρεσίας Εντελλομένων εξόδων του ΥΠΕΠΘ στο Υπουργείο Οικονομίας και Οικονομικών όπου εκκρεμεί για συνυπογραφή.
     Όσον αφορά στην πρόσληψη των ωρομισθίων εκπαιδευτικών ειδικοτήτων στα Ολοήμερα Δημοτικά Σχολεία, σας γνωρίζουμε ότι εκδόθηκε η αριθμ. 70064/Δ2/13-7-2005 (Κεφάλαιο Η') εγκύκλιος του ΥΠΕΠΘ με την οποία καλούνται να υποβάλλουν αιτήσεις οι Ωρομίσθιοι εκπαιδευτικοί ειδικοτήτων για το πρόγραμμα του Ολοήμερου Δημοτικού Σχολείου.
     Σχετικά με τις θέσεις εκπαιδευτικών στα σχολεία Ειδικής Αγωγής σας πληροφορούμε ότι λόγω του. ότι δεν έχουν συσταθεί κλάδοι εκπ/κών Ειδικής Αγωγής και οι οποίοι προβλέπονται στο υπό επεξεργασία σχέδιο Νόμου, τα κενά καλύπτονται με μεταθέσεις αποσπάσεις και αναπληρωτές.
     Οι μεταθέσεις των ανωτέρω εκπαιδευτικών ολοκληρώθηκαν, οι αποσπάσεις γίνονται από τα οικεία Υπηρεσιακά Συμβούλια και οι προσλήψεις αναπληρωτών προηγούνται των προσλήψεων αναπληρωτών της γενικής εκπαίδευσης.
     Την προηγούμενη σχολική χρονιά οι πιστώσεις είχαν δοθεί πριν την έναρξη του διδακτικού έτους.
     Θα καταβληθεί και φέτος κάθε δυνατή προσπάθεια για την έγκαιρη πρόσληψή τους.
     Ο Υφυπουργός
     Γ. ΚΑΛΟΣ»
     2. Στην με αριθμό 388/14-7-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 70815/ΙΗ/11-8-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 388/14-7-2005. την οποία κατέθεσε ο Βουλευτής κ. Μιχ. Μπεκίρης, και αφορά σε Σχολεία Δεύτερης Ευκαιρίας, σας γνωρίζουμε τα ακόλουθα:
     Η Γενική Γραμματεία Ενηλίκων (Γ.Γ.Ε.Ε.) έχει υπό την εποπτεία της και λειτουργεί μέχρι σήμερα τα ακόλουθα τριάντα δύο (32) Σχολεία Δεύτερης Ευκαιρίας: ΣΔΕ Αγρινίου, Αγ. Αναργύρων, Αλεξ/πολης, Αλιβερίου, Άμφισσας, Αχαρνών, Βόλου, Γιαννιτσών, Δράμας, Θεσσαλονίκης, Ιεράπετρας, Ιωαννίνων, Kαλλιθέας, Καρδίτσας, Καστοριάς, Κορυδαλλού, Λαμίας, Λάρισας, Νεάπολης Θεσσαλονίκης, Ξάνθης, Ορχομενού, Πάτρας, Πειραιά, Περιστερίου, Πύργου, Μυτιλήνης, Σερρών, Τρικάλων, Τυλισού Ηρακλείου, Φλώρινας, Δικαστική Φυλακή Λάρισας.
     Με την αριθμ. 3062/20-7-05 Κ.Υ.Α. ΥΠΕΠΘ και Υπουργείου Οικονομίας και Οικονομικών μετά από εισήγηση της ΓΓΕΕ θα λειτουργήσουν από το Σεπτέμβριο του 2005 έντεκα (11) Σχολεία Δεύτερης Ευκαιρίας στους ακόλουθους νομούς: Μεσσηνίας, Κορινθίας, Ρεθύμνης, Χίου, Κέρκυρας, Πιερίας, Κοζάνης, Ημαθίας, Ροδόπης, Λακωνίας και Αττικής (φυλακές Κορυδαλλού).
     Στα σχολεία Δεύτερης Ευκαιρίας (Σ.Δ.Ε.) την εκπαιδευτική περίοδο 2004-2005 φοίτησαν συνολικά είκοσι επτά (27) αλλοδαποί μετανάστες
     Σύμφωνα με την ισχύουσα νομοθεσία, στους αποφοίτους των ΣΔΕ χορηγείται απολυτήριος τίτλος ισότιμος προς το απολυτήριο Γυμνασίου.
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 530/19-7-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 72057/ΙΗ/11-8-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 530119-7-05 την οποία κατέθεσε ο Βουλευτής κ. Βασ. Κεγκέρογλου και αφορά στη σχολική στέγη στο Ν. Ηρακλείου, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ’ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Το έτος 2004 η Νομαρχιακή Αυτοδιοίκηση Ηρακλείου έχει επιχορηγηθεί με το ποσό των 900.000,00 Ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ..
     Η ετησία επιχορήγηση της Ν.Α Ευβοίας για το έτος 2005 ανέρχεται στο ποσό των 2.600..000,00 €. Αντίστοιχα σε ετήσιες επιχορηγήσεις ως προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 595/21-7-05 ερώτηση του Βουλευτή κ. Μιχάλη Χρυσοχοΐδη δόθηκε με το υπ’ αριθμ. Α.Π.Φ.21/205/ΑΣ1552 δις/9-8-05 έγγραφο από τον Υπουργό Εξωτερικών η ακόλουθη απάντηση:
     «Η ελληνική Κυβέρνηση, αποδίδει μεγάλη σημασία στην προσχώρηση της Βουλγαρίας και της Ρουμανίας στην Ευρωπαϊκή Ένωση, όπως προβλέπει το Ευρωπαϊκό Συμβούλιο του Δεκεμβρίου του έτους 2004, καθώς και η Συνθήκη Προσχώρησης των εν λόγω χωρών, η οποία υπεγράφη στις 25 Απριλίου τ.έ. στο Λουξεμβούργο.
     Ο λόγος για τον οποίο δεν έχει ακόμη κατατεθεί στο Ελληνικό Κοινοβούλιο το Σχέδιο Νόμου το οποίο αφορά στην κύρωση της Συνθήκης Προσχώρησης, είναι ότι, όπως ασφαλώς γνωρίζετε, η κύρωση δεν γίνεται από τα θερινά τμήματα της Βουλής, αλλά από την Ολομέλειά της.
     Το υπό κύρωση Νομοσχέδιο, θα είναι από τα πρώτα που θα κατατεθούν στη Βουλή, με την έναρξη των εργασιών της Ολομέλειας.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     5. Στην με αριθμό 615/21-7-05 ερώτηση του Βουλευτή κ. Στυλιανού Παπαθεμελή δόθηκε με το υπ’ αριθμ. Α.Π.Φ.21/204/ΑΣ1551 δις/4-8-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή κ. Στυλιανού Παπαθεμελή, σας γνωρίζουμε ότι, τον Ιούνιο του έτους 2003, είχε υποβληθεί αίτημα προς το Υπουργείο Δικαιοσύνης των Η.Π.A., προκειμένου ο κ. Λάλας να εκτίσει το υπόλοιπο της ποινής του στην Ελλάδα, το οποίο όμως απερρίφθη τον Οκτώβριο του ιδίου έτους.
     Η Κυβέρνηση, για ανθρωπιστικούς λόγους, έχει εκδηλώσει και συνεχίζει να εκδηλώνει το ενδιαφέρον της, τόσο για τον ίδιο τον κ. Λάλα, όσο και για την οικογένειά του.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     6. Στις με αριθμό 32,65,79 /6/7/05 ερωτήσεις των Βουλευτών κυρίων Φώτη Κουβέλη, Αθανασίου Τσιούρα και Ασημίνας Ξηροτύρη-Αικατερινάρη δόθηκε με το υπ’ αριθμ. 9836/14-9-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις υπ΄ αριθμ. 32/2005, 65/2005 και 79/2005 ερωτήσεις, που κατατέθηκαν στη Βουλή από τους Βουλευτές κ.κ. Φ. Κουβέλη, Αθ. Τσούρα και Α.Ξηροτύρη-Αικατερινάρη, σχετικά με τα προγράμματα Κοινωvικής Μέριμνας, σας πληροφορούμε τα εξής:
     Στο πλαίσιο του Επιχειρησιακού Προγράμματος «Απασχόληση και Επαγγελματική Κατάρτιση» του Γ' ΚΠΣ, είχε εγκριθεί η συνέχιση της χρηματοδότησης της λειτουργίας δομών Κοινωνικής Φροντίδας (Βρεφονηπιακοί Σταθμοί, Παιδικοί Σταθμοί, Κέντρα Δημιουργικής Απασχόλησης Παιδιών, Μονάδες Κοινωνικής Μέριμνας, κ.λ.π) για δύο χρόνια, από 01-01-2002, με δυνατότητα παράτασης μέχρι εξαντλήσεως του διαθέσιμου/εγκεκριμένου προϋπολογισμού και πάντως, όχι πέραν της 30-06-04.
     Μετά την λήξη της συγχρηματοδότησης και ενώ οι φορείς υλοποίησης των δομών αυτών, σύμφωνα με το ισχύον Νομοθετικό Πλαίσιο, είχαν υποχρέωση να συνεχίσουν να λειτουργούν τις Δομές Κοινωνικής Μέριμνας με ίδιους πόρους, το Υπουργείο Απασχόλησης και Κοινωνικής Προστασίας εκτιμώντας την σπουδαιότητα των προαναφερόμενων έργων για την τοπική Κοινωνία, πρότεινε και διαπραγματεύθηκε με την Ευρωπαϊκή Επιτροπή, στο πλαίσιο της αναθεώρησης του επιχειρησιακού προγράμματος, να ενταχθεί η συνέχιση της χρηματοδότησης για δύο επιπλέον χρόνια.
     Με την απόφαση C(2004) 5336/16-12-04 της Ευρωπαϊκής Επιτροπής εγκρίθηκε η αναθεώρηση του Ε.Π. «Απασχόληση και Επαγγελματική Κατάρτιση», στο πλαίσιο της οποίας συμπεριλήφθηκε η συνέχιση της χρηματοδότησης των προαναφερόμενων δομών για δύο ακόμη χρόνια, με συγχρηματοδότηση Κοινοτικής και Εθνικής συνδρομής κατά ποσοστό 65% και 35% αντίστοιχα. Οι Ελληνικές Αρχές έχουν δεσμευθεί για τη θέσπιση αναγκαίου νομικού/κανονιστικού και χρηματοδοτικού πλαισίου, για την εξασφάλιση της συνέχειας της χρηματοδότησης της λειτουργίας των δομών με Εθνικούς Πόρους.
     Επισημαίνεται ότι η Ειδική Υπηρεσία Διαχείρισης (ΕΥΔ), προκειμένου να επισπεύσει τη διαδικασία ένταξης των ανωτέρω έργων, μετά την ολοκλήρωση των διαπραγματεύσεων για την αναθεώρηση του Ε.Π. και τη δέσμευση της Ε.Ε. ότι προτίθεται να εγκρίνει τη συνέχιση της χρηματοδότησης των δομών για δύο ακόμη χρόνια, απέστειλε στους Φορείς, στις 16/11/2004, πρόσκληση για την υποβολή τροποποιημένων Τεχνικών Δελτίων Έργου/Υποέργου για αξιολόγηση και τροποποίηση των αποφάσεων ένταξης των έργων, διαδικασίες απαραίτητες για την συνέχιση της χρηματοδότησης της λειτουργίας αυτών.
     Οι φορείς, ανταποκρινόμενοι στην πρόσκληση της ΕΥΔ, υπέβαλλαν 350 περίπου τροποποιημένα Τεχνικά Δελτία Έργου/Υποέργου για αξιολόγηση και τροποποίηση των αποφάσεων ένταξης των έργων, οι οποίες εκδόθηκαν στις 7 και 9/3/05 και απεστάλησαν στους δικαιούχους φορείς, ενώ παράλληλα η Διεύθυνση Οικονομικού του Υπουργείου Απασχόλησης και Κοινωνικής Προστασίας, σε συνεργασία με την Ειδική Υπηρεσία, έχει υποβάλλει αίτημα στην Διεύθυνση Δημοσίων Επενδύσεων του Υπουργείου Οικονομίας και Οικονομικών για εγγραφή όλων των έργων στο Πρόγραμμα Δημοσίων Επενδύσεων (ΠΔΕ) έτους 2005, ώστε να καταβληθούν στους φορείς το συντομότερο δυνατό τα αναλογούντα ποσά.
     Το Υπουργείο Οικονομίας και Οικονομικών ολοκλήρωσε τη διαδικασία ένταξης των έργων στο Πρόγραμμα Δημοσίων Επενδύσεων έτους 2005 και απέστειλε στο Υπουργείο Απασχόλησης και Κοινωνικής Προστασίας πίνακα με τα αναλογούντα ποσά ανά έργο, ο οποίος περιήλθε στις 28-6-05 στην ΕΥΔ.
     Αυθημερόν η ΕΥΔ του Υπουργείου μας, με το αριθμ. 222799/28-6-05 έγγραφο, απέστειλε στη Διεύθυνση Οικονομικού του Υπουργείου Απασχόλησης και Κοινωνικής Προστασίας την κατανομή χρηματοδότησης ανά έργο, προκειμένου να αποσταλεί στην Τράπεζα της Ελλάδος για πίστωση των λογαριασμών των έργων.
     Ήδη, έχουν εκδοθεί από την ΕΥ Δ οι τροποποιημένες συμβάσεις επιχορήγησης, που υπογράφηκαν από τον Υπουργό Απασχόλησης και Κοινωνικής Προστασίας, για κάθε έργο, η δε Τράπεζα της Ελλάδος ολοκλήρωσε τη διαδικασία πίστωσης των εν λόγω λογαριασμών και οι δικαιούχοι φορείς άρχισαν να εισπράττουν τα αναλογούντα χρηματικά ποσά.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     7. Στην με αριθμό 309/12-7-05 ερώτηση του Βουλευτή κ. Στυλιανού Νικηφοράκη δόθηκε με το υπ’ αριθμ. 9874/14-9-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ.309/2005 ερώτηση, που κατατέθηκε στη Βουλή από το Βουλευτή κ. Στ. Νικηφοράκη σχετικά με την καταγγελία των συμβάσεων εργασίας δεκατεσσάρων (14) εργαζομένων στην Αμερικανική Ναυτική Βάση της Σούδας, σας πληροφορούμε τα εξής:
     Το Τμήμα Κοινωνικής Επιθεώρησης Χανίων έπειτα από διερεύνηση της υποθέσεως στην έδρα της επιχείρησης και συνάντηση με τον εκπρόσωπο του Γενικού Επιτελείου Αεροπορίας (Γ.Ε.Α.), διαπίστωσε τα εξής:
     Σύμφωνα με την έγγραφη απάντηση του εκπρόσωπο του Γ.Ε.Α., η Αμερικανική Ναυτική Βάση Σούδας (Αμερικανική Ευκολία Σούδας) θα προβεί σταδιακά στην κατάργηση δεκατεσσάρων (14), περίπου, θέσεων εργασίας -Ταμία! Μάγειρων Πρόχειρου γεύματος-. Ο ακριβής αριθμός των προς κατάργηση θέσεων δεν έχει ακόμη καθοριστεί. Η επιχείρηση έχει ήδη προβεί στην κατάργηση 8 θέσεων εργασίας μέχρι και τις 12 Αυγούστου.
     Ειδικότερα οι θέσεις που καταργήθηκαν είναι οι ακόλουθες: 
     α. Τέσσερις (5) θέσεις Ταμία/Μάγειρα Πρόχειρου Γεύματος 
     β. Δύο (3) θέσεις Μάγειρα Πρόχειρου Γεύματος
     Θα θέλαμε δε να σας ενημερώσουμε ότι, σύμφωνα με το άρθρο 2 παρ.2 του Ν. 1387/83, εξαιρούνται από την εφαρμογή του ελέγχου των ομαδικών απολύσεων, το προσωπικό του Δημοσίου, των Οργανισμών Τοπικής Αυτοδιοίκησης και των ΝΠΔΔ, που απασχολείται με σχέση εργασίας ιδιωτικού δικαίου» (Εγκυκλ. 32865/83 Υπ. Εργασίας).
     Για τα υπόλοιπα θέματα αρμόδιο ν' απαντήσει είναι το συνερωτώμενο Υπουργείο Εθνικής Άμυνας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     8. Στην με αριθμό 1364/23-8-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Δ5/Β/96/158/17203/16-9-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ'αριθμ.1364/23.8.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄ αριθ. ΓΔΝΣ /3835/8 -9 - 2005 έγγραφο της ΔΕΗ Α. Ε. το οποίο καλύπτει το θέμα.
     Ο Υφυπουργός
     ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 1438/24-8-05 ερώτηση των Βουλευτών κυρίων Χάρη Τσιόκα, Τόνιας Αντωνίου και Ιωάννη Βλατή δόθηκε με το υπ’ αριθμ. Α.Π.Δ5/ΗΛ/Β//96/159/17204/16.9.05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθ.1438/24.08.05 ερώτησης που κατατέθηκε στη Βουλή από τους ως άνω Βουλευτές, σας γνωρίζουμε τα ακόλουθα:
     1. Για τον καθορισμό του κόστους ή τέλους Υπηρεσιών Κοινής Ωφέλειας (ΥΚΩ) και την ανάλυση των σχετικών χρεώσεων πρέπει προηγουμένως να καθορισθούν, αναλυτικά οι υποχρεώσεις κοινής ωφέλειας και οι κάτοχοι αδειών που φέρουν εκάστοτε την υποχρέωση παροχής ΥΚΩ, και η μεθοδολογία υπολογισμού του ενδεχόμενου ανταλλάγματος που οφείλεται για την εκπλήρωση των ΥΚΩ , όπως ορίζει και η Οδηγία 2003/54/ΕΚ του Ευρωπαϊκού Κοινοβουλίου και του Συμβουλίου της 26ης lουνίου 2003 σχετικά με τους κοινούς κανόνες για την εσωτερική αγορά ηλεκτρική ενέργειας και την κατάργηση της Οδηγίας 96/92/ΕΚ.Ήδη στο Υπουργείο Ανάπτυξης συντάσσεται Σχέδιο Νόμου για την επιτάχυνση της διαδικασίας απελευθέρωσης της αγοράς ηλεκτρικής ενέργειας σε τροποποίηση των Ν.2773/1999(ΦΕΚ286Α')και 3175/2000( ΦΕΚ204Α') και σε εναρμόνιση με την ως άνω Οδηγία. Στην τροποποίηση αυτή προβλέπεται έκδοση Αποφάσεων του Υπουργού Ανάπτυξης για τα ως άνω θέματα.
     2.Όσον αφορά στα ερωτήματα σχετικά με τους διαγωνισμούς του ΔΕΣΜΗΕ ΑΕ, επισυνάπτουμε το υπ' αριθμόν ΗΜ/ΔΕΣΜΗΕ/5854/02-09-2005 έγγραφο του ΔΕΣΜΗΕ ΑΕ που καλύπτει το θέμα.
     3.Η λειτουργία της αγοράς της ηλεκτρικής ενέργειας σύμφωνα με την ισχύουσα νομοθεσία παρακολουθείται από τις αρμόδιες υπηρεσίες και φορείς και επιβάλλονται, σε περίπτωση παραβιάσεων οι προβλεπόμενες κυρώσεις.
     Ο Υφυπουργός
     ΓΕΩΡΓΙΟΣ ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στις με αριθμό 324/12-7-05 και 1451/24-8-05 ερωτήσεις των Βουλευτών κυρίων Τόνιας Αντωνίου, Αγγελικής Γκερέκου, Χάρη Τσιόκα, Θεοδώρας Τζάκρη, Βασιλείου Έξαρχου, Αθανασίας Μερεντίτη, Βασιλείου Τόγια, Ευάγγελου Παπαχρήστου, Κωνσταντινού Καΐσερλη, Χρήστου Αηδόνη, Απόστολου Κατσιφάρα, Μάρκου Μπόλαρη δόθηκε με το υπ’ αριθμ. 9878/14-9-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις με αριθμό 324/12-7-2005 και 1451/24-8-2005 ερωτήσεις, που κατατέθηκαν στη Βουλή από τους Βουλευτές κ.κ. Τ. Αντωνίου, Α. Γκερέκου, Χ. Τσιόκα, Θ. Τζάκρη, Β. Έξαρχο, Α. Μερεντίτη, Β. Τόγια, Β. Παπαχρήστο, Κ. Καΐσερλη, Χρ. Αηδόνη, Α. Κατσιφάρα και Μ. Μπόλαρη σχετικά με την αξιοποίηση του φυσικού αερίου για τις ανάγκες των δημοσίων κτηρίων, σας υποβάλλουμε συνημμένα τα κάτωθι έγγραφα:
     1) Το αριθμ. 31296/638/27-7-2005 έγγραφο του ΟΕΚ.
     2) Το αριθμ. 38673/20-7-2005 έγγραφο του ΟΕΕ.
     3) Το αριθμ. 372/Α2/15-7-2005 έγγραφο του ΕΚΕΠ.
     4) Το αριθμ. 4714/20-7-2005 έγγραφο του ΕΚΕΠΙΣ.
     5) Το αριθμ. 644/18-7-2005 έγγραφο της ΠΑΕΠ Α.Ε.
     6) Το αριθμ. 997/22-7-2005 έγγραφο του ΟΑΕΔ.
     7) Το αριθμ. Φ8000/19303/899/28-7-2005 έγγραφο της Γενικής Γραμματείας Κοινωνικών Ασφαλίσεων.
     8) Το αριθμ. 2216/26-7-2005 έγγραφο της Διοίκησης του ΙΚΑ.
     9) Το αριθμ. 2389/16-3-2005 έγγραφο του Ταμείου Συντάξεων και Πρόνοιας Προσωπικού Α.Τ.Ε.
     10) Το αριθμ. 336/22-7-2005 έγγραφο του Ταμείου Συντάξεων Εφημεριδοπωλών και Υπαλλήλων Πρακτορείων Θεσσαλονίκης.
     11) Το αριθμ. Σ.1132/22-7-2005 έγγραφο του Ταμείου Συντάξεων Εφημεριδοπωλών Υπαλλήλων Πρακτορείων.
     12) Το αριθμ. 25098/22-7-2005 έγγραφο του Ταμείου Επικουρικής Ασφαλίσεως Υπαλλήλων Εμπορικών Καταστημάτων Ν.Π.Δ.Δ.
     13) Το αριθμ. Αεξερχ.5464/22-7-2005 έγγραφο του Ταμείου Ασφαλίσεως Ξενοδοχοϋπαλλήλων.
     14) Το αριθμ. 96242/22-7-2005 έγγραφο του Ταμείου Πρόνοιας Προσωπικού Εταιρειών Λιπασμάτων (Τ.Α.Π.Π.Ε.Λ.).
     15) Το αριθμ. 684/22-7-2005 έγγραφο του Ταμείου Ασφάλισης Προσωπικού ΕΤΒΑ Bank.
     16) Το αριθμ. 2388/22-7-2005 έγγραφο του Ταμείου Συντάξεων και Πρόνοιας Προσωπικού Α.Τ.Ε. 
     17) Το αριθμ. 23898/22-7-2005 έγγραφο του Ταμείου Ασφαλίσεως Προσωπικού ΟΤΕ. 
     18) Το αριθμ. 4241/25-7-2005 έγγραφο του Ταμείου Επικουρικής Ασφαλίσεως Υπαλλήλων Εμπορίου Τροφίμων..
     19) Το αριθμ. 1453/25-7-2005 έγγραφο του Ταμείου Επικουρικής Ασφαλίσεως Προσωπικού Εταιρειών Πετρελαιοειδών.
     21) Το αριθμ. 7780/25-7-2005 έγγραφο του Ταμείου Επικουρικής Ασφάλισης Ηλεκτροτεχνιτών Ελλάδας.
     21) Το αριθμ. 454 Φ.516.32/25-7-2005 έγγραφο του Επικουρικού Ταμείου Υπαλλήλων Πυροσβεστικού Σώματος.
     22) Το αριθμ. 14073/25-7-2005 έγγραφο του Ταμείου Συντάξεων Προσωπικού Εφημερίων Αθηνών και Θεσσαλονίκης.
     23) Το αριθμ. 8207/25-7-2005 έγγραφο του Ταμείου Υγείας Δικηγόρων Επαρχιών Ν.Π.Δ.Δ.
     24) Το αριθμ. 8063/69/3-α'/25-7-2005 έγγραφο του κλάδου Υγείας Υπαλλήλων Αστυνομίας Πόλεων της Γ.Γ.ΚΑ.
     25) Το αριθμ. 17961/25-7-2005 έγγραφο του Ταμείου Ασφαλίσεως Ναυτικών Πρακτόρων και Υπαλλήλων.
     26) Το αριθμ. 410/25-7-2005 έγγραφο του Ταμείου Πρόνοιας Προσωπικού Ο.Λ.Θ. Ν.Π.Δ.Δ.
     27) Το αριθμ. 4775/25-7-2005 έγγραφο του Ταμείου Πρόνοιας Δικηγόρων Θεσσαλονίκης (Ν.Π.Δ.Δ.).
     28) Το αριθμ. 2575/25-7-2005 έγγραφο του Ταμείου Πρόνοιας Δικηγόρων Πειραιά.
     29) Το αριθμ. 12679/25-7-2005 έγγραφο του Ταμείου Επικουρικής Ασφάλισης Δημοσίων Υπαλλήλων Κεντρική Υπηρεσία.
     30) Το αριθμ. 6523/25-7-2005 έγγραφο του Ταμείου Ασφάλισης Συμβολαιογράφων Τ.Α.Σ.
     31) Το αριθμ. 3725/25-7-2005 έγγραφο του Ταμείου Επικουρικής Ασφάλισης Χημικών 
     32) Το αριθμ. 2316/25-7-2005 έγγραφο του Ταμείου Επικουρικής Ασφάλισης Προσ. Εταιρειών Τσιμέντων.
     33) Το αριθμ. 45854/5950/25-7-2005 έγγραφο του Ταμείου Συντάξεως και Ασφαλίσεως Υγειονομικών. 
     34) Το αριθμ. 27109/25-7-2005 έγγραφο του Ταμείου Νομικών.
     35) Το αριθμ. 10350/25-7-2005 έγγραφο του Ταμείου Επικουρικής Ασφάλισης Προσωπικού Οργανισμών Κοινωνικής Ασφάλισης (Τ.Ε.Α.Π.Ο.Κ.Α.).
     36) Το αριθμ. 60578/25-7-2005 έγγραφο του Ταμείου Ασφαλίσεως Δημοτικών και Κοινοτικών Υπαλλήλων.
     37) Το αριθμ. 1212/25-7-2005 έγγραφο του Ταμείου Πρόνοιας και Επικουρικής Ασφάλισης Προσωπικού Ιπποδρομιών.
     38) Το αριθμ. 4516/26-7 -2005 έγγραφο του Ταμείου Επικουρικής Ασφαλίσεως Αρτοποιών.
     39) Το αριθμ. Δ4/50395/26-7-2005 έγγραφο του Οργανισμού Ασφ. Ελευθέρων Επαγγελματιών Ταμείο Ασφαλίσεως Εμπόρων.
     40) Το αριθμ. 30365/26-7-2005 έγγραφο του Ταμείου Υγείας Δημοτικών και Κοινοτικών Υπαλλήλων (Τ.Υ.Δ.Κ.Υ.).
     41) Το αριθμ. 5748/2096/26-7-2005 έγγραφο του Ταμείου Πρόνοιας Προσωπικού Ο.Σ.Ε. Ν.Π.Δ.Δ. 
     42) Το αριθμ. 1499/26-7-2005 έγγραφο του Ταμείου Πρόνοιας Δικηγόρων Αθηνών.
     43) Το αριθμ. 8149/26-7-2005 έγγραφο του Ταμείου Πρόνοιας Εργοληπτών Δημοσίων Έργων.
     44) Το αριθμ. 6677/26-7-2005 έγγραφο του Ταμείου Πρόνοιας Δημοσίων Υπαλλήλων.
     45) Το αριθμ. 8067/12/45-α'/26-7-2005 έγγραφο του Ταμείου Αρωγής Αστυνομικών της Γ.Γ.κ.Α.
     46) Το αριθμ. 15885/26-7-2005 έγγραφο του Ταμείου Ασφαλίσεως Προσωπικού Εμπορικής Τραπέζης της Ελλάδος Ν.Π.Δ.Δ.
     47) Το αριθμ. 1986/26-7-2005 έγγραφο του Ταμείου Επικουρικής Ασφάλισης και Κοινής Διανομής Πρατηριούχων Υγρών Καυσίμων.
     48) Το αριθμ. 3851/26-7-2005 έγγραφο του Ταμείου Πρόνοιας και Ασθένειας Εργαζομένων στα λιμάνια Ν.Π.Δ.Δ.
     49) Το αριθμ. 7017/4/6Α/25-7-2005 έγγραφο του Επικουρικού Ταμείου Ελληνικής Χωροφυλακής της Γ.Γ.Κ.Π. (Ε.Τ.Ε.Χ.).
     50) Το αριθμ. ΔIOIΚ/Φ314/51/36480/26-7-2005 έγγραφο του Τ.Ε.Β.Ε. 
     51) Το αριθμ. 952/394/27-7-2005 έγγραφο του Ταμείου Συντάξεων Προσωπικού Τράπεζας της Ελλάδος.
     52) Το αριθμ. 12788/27-7-2005 έγγραφο του Ο.Α.Ε.Ε. - Τ.Σ.Α.
     53) Το αριθμ. 4523/28-7-2005 έγγραφο του Ταμείου Σύνταξη και Επικουρικής Ασφάλισης Προσωπικού Γεωργικών Συνεταιριστικών Οργανώσεων.
     54) Το αριθμ. 51510/28-7-2005 έγγραφο του Ταμείου Συντάξεων Μηχανικών και Εργοληπτών Δημοσίων Έργων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 1296/16-8-05 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 44617/6-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Μ. Στρατάκης, αναφορικά με το αντικείμενο του θέματος, σας γνωρίζουμε τα εξής: 
     Από τις διατάξεις του άρθρου 6 του ν.2527/97 προβλέπεται η δυνατότητα σύναψης συμβάσεων μίσθωσης έργου μεταξύ ΟΤΑ α' βαθμού και φυσικών προσώπων, για την εκτέλεση συγκεκριμένων έργων που δεν ανάγονται στον κύκλο των συνήθων καθηκόντων των υπαλλήλων του οικείου φορέα και δεν μπορούν να εκτελεστούν από τους ως άνω υπαλλήλους. Συμβάσεις μίσθωσης έργου που καλύπτουν πάγιες και διαρκείς ανάγκες είναι αυτοδικαίως και καθ' ολοκληρίαν άκυρες.
     Βάσει των ανωτέρω, με την αριθμ. 5/4-2-2005 εγκύκλιό μας επισημάνθηκε στις Περιφέρειες του Κράτους ότι θα πρέπει να γίνεται ορθολογικότερη προσέγγιση των ζητημάτων πρόσληψης προσωπικού από τους ΟΤΑ, ώστε να εκλείψουν φαινόμενα κάλυψης παγίων και διαρκών αναγκών των ΟΤΑ από συμβασιούχους, πρακτική που καταστρατηγεί τις βασικές αρχές από τις οποίες διέπονται οι συμβάσεις μίσθωσης έργου. 
     Οι μόνιμες αυτές ανάγκες των ΟΤΑ θα πρέπει να καλύπτονται με τακτικό προσωπικό (μόνιμο και, όπου προβλέπεται, ιδιωτικού δικαίου αορίστου χρόνου, πλήρους ή περιορισμένης απασχόλησης, ανάλογα με την ανάγκη), με τήρηση των προβλεπόμενων διαδικασιών, ώστε να διασφαλίζεται η αδιάκοπη παροχή ποιοτικών υπηρεσιών προς τους πολίτες.
     Σε συνέπεια με τα ανωτέρω, το ΥΠΕΣΔΔΑ με την αριθμ. 27551/7-6-2005 απόφαση κατανομής, έπειτα από την αριθμ. ΔΙΠΠ/Φ.ΕΓΚΡ.1/171/8548/27-5-2005 Απόφαση της Επιτροπής της 55/98 ΠΥΣ, προχώρησε σε έγκριση μέρους του αιτήματος του Δήμου Ηρακλείου για το έτος 2005, και συγκεκριμένα ενέκρινε την ανάθεση έργου σε δώδεκα χορωδούς βυζαντινής χορωδίας, αντί δεκαεπτά που αιτείτο ο Δήμος, και σε τριάντα δύο χορωδούς μικτής χορωδίας αντί τριάντα επτά του αρχικού αιτήματος.
     Στη συνέχεια, εκδόθηκε και η Α.Π. 17490/28-6-2005 Απόφαση του Γενικού Γραμματέα Περιφέρειας Κρήτης, σύμφωνα με τα προβλεπόμενα από τις διατάξεις της παραγράφου 6 του άρθρου 6 του ν.2527/97, με την οποία εγκρίθηκε ο ίδιος αριθμός συμβάσεων έργου για χορωδούς.
     Η έγκριση λιγότερων συμβάσεων μίσθωσης έργου για τις χορωδίες του Δήμου Ηρακλείου δεν έχει ως στόχο την υποβάθμιση της πολιτιστικής δραστηριότητας στην περιοχή. Αντίθετα, η ανάγκη για πολιτιστικά δρώμενα είναι πάγια και θα έπρεπε να καλύπτεται με προσωπικό ιδιωτικού δικαίου αορίστου χρόνου, εφόσον πρόκειται για καλλιτεχνικό προσωπικό, σύμφωνα με τη διαδικασία που προβλέπεται από τις διατάξεις του π.δ.524/1980.
     Τέλος, εξυπακούεται ότι η έγκριση λιγότερων συμβάσεων μίσθωσης έργου δεν έχει ως στόχο την περικοπή δαπανών και την εξοικονόμηση πόρων, δεδομένου ότι η δαπάνη για την αμοιβή των εν λόγω συμβασιούχων βαρύνει τον ίδιο τον ΟΤΑ ο οποίος διατύπωσε το σχετικό αίτημα.
     Ο Υφυπουργός
     Α. ΝΑΚΟΣ»
     12. Στην με αριθμό 1292/16-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 44618/6-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω σχετική ερώτηση που κατέθεσε στη Βουλή η Βουλευτής κ. Ε. Σχοιναράκη - Ηλιάκη, αναφορικά με το αντικείμενο του θέματος, σας ννωρίζουμε τα εξής:
     Από τις διατάξεις του άρθρου 6 του ν.2527/97 προβλέπεται η δυνατότητα σύναψης συμβάσεων μίσθωσης έργου μεταξύ ΟΤΑ α' βαθμού και φυσικών προσώπων, για την εκτέλεση συγκεκριμένων έργων που δεν ανάγονται στον κύκλο των συνήθων καθηκόντων των υπαλλήλων του οικείου φορέα και δεν μπορούν να εκτελεστούν από τους ως άνω υπαλλήλους. Συμβάσεις μίσθωσης έργου που καλύπτουν πάγιες και διαρκείς ανάγκες είναι αυτοδικαίως και καθ' ολοκληρίαν άκυρες.
     Βάσει των ανωτέρω, με την αριθμ. 5/4-2-2005 εγκύκλιό μας επισημάνθηκε στις Περιφέρειες του Κράτους ότι θα πρέπει να γίνεται ορθολογικότερη προσέγγιση των ζητημάτων πρόσληψης προσωπικού από τους ΟΤΑ, ώστε να εκλείψουν φαινόμενα κάλυψης παγίων και διαρκών αναγκών των ΟΤΑ από συμβασιούχους, πρακτική που καταστρατηγεί τις βασικές αρχές από τις οποίες διέπονται οι συμβάσεις μίσθωσης έργου.
     Οι μόνιμες αυτές ανάγκες των ΟΤΑ θα πρέπει να καλύπτονται με τακτικό προσωπικό (μόνιμο και, όπου προβλέπεται, ιδιωτικού δικαίου αορίστου χρόνου, πλήρους ή περιορισμένης απασχόλησης, ανάλογα με την ανάγκη), με τήρηση των προβλεπόμενων διαδικασιών, ώστε να διασφαλίζεται η αδιάκοπη παροχή ποιοτικών υπηρεσιών προς τους πολίτες.
     Κατ' εφαρμογή των ανωτέρω, το ΥΠΕΣΔΔΑ με την αριθμ. 27551/7-6-2005 απόφαση κατανομής, έπειτα από την αριθμ. ΔIΠΠ/Φ.EΓΚP.1/171/8548/27-5-2005 Απόφαση της Επιτροπής της 55/98 ΠΥΣ, προχώρησε σε έγκριση μέρους του αιτήματος του Δήμου Ηρακλείου για το έτος 2005, και συγκεκριμένα ενέκρινε την ανάθεση έργου σε δώδεκα χορωδούς βυζαντινής χορωδίας, αντί δεκαεπτά που αιτείτο ο Δήμος, και σε τριάντα δύο χορωδούς μικτής χορωδίας αντί τριάντα επτά του αρχικού αιτήματος.
     Στη συνέχεια, εκδόθηκε και η Α.Π. 17490/28-6-2005 Απόφαση του Γενικού Γραμματέα Περιφέρειας Κρήτης, σύμφωνα με τα προβλεπόμενα από τις διατάξεις της παραγράφου 6 του άρθρου 6 του ν.2527/97, με την οποία εγκρίθηκε ο ίδιος αριθμός συμβάσεων έργου για χορωδούς.
     Η έγκριση λιγότερων συμβάσεων μίσθωσης έργου για τις χορωδίες του Δήμου Ηρακλείου δεν έχει ως στόχο την υποβάθμιση της πολιτιστικής δραστηριότητας στην περιοχή. Αντίθετα, η ανάγκη για πολιτιστικά δρώμενα είναι πάγια και θα έπρεπε να καλύπτεται με προσωπικό ιδιωτικού δικαίου αορίστου χρόνου, εφόσον πρόκειται για καλλιτεχνικό προσωπικό, σύμφωνα με τη διαδικασία που προβλέπεται από τις διατάξεις του π.δ.524/1980.
     Τέλος, εξυπακούεται ότι η έγκριση λιγότερων συμβάσεων μίσθωσης έργου δεν έχει ως στόχο την περικοπή δαπανών και την εξοικονόμηση πόρων, δεδομένου ότι η δαπάνη για την αμοιβή των εγκριθέντων ατόμων δεν βαρύνει τον κρατικό προϋπολογισμό, αλλά τον ίδιο τον ΟΤΑ ο οποίος διατύπωσε το σχετικό αίτημα.
     Ο Υφυπουργός
     ΑΘ. ΝΑΚΟΣ»
     13. Στην με αριθμό 1489/25-8-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 84733/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1489/25-8-2005, την οποία κατέθεσε η Βουλευτής κ. Τόνια Αντωνίου και αφορά στη στελέχωση του Πανεπιστημίου Στερεάς Ελλάδας με εκπαιδευτικό, διοικητικό και λοιπό προσωπικό, σας γνωρίζουμε τα ακόλουθα:
     1) Σχετικά με το διδακτικό προσωπικό
     α) με την αριθμ. Φ.121.1/1/37366/Β2/17-6-2005 Υ.Α. (ΦΕΚ 130/30.6.2005.τ. Παρ.) εγκρίθηκε η προκήρυξη πέντε (5) θέσεων μελών Δ.Ε.Π. στο Τμήμα Πληροφορικής με Εφαρμογές στη Βιοϊατρική του Πανεπιστημίου Στερεάς Ελλάδας από τον ετήσιο προγραμματισμό του ακαδημαϊκού έτους 2004-2005.
     β) Έχει εγκριθεί η διάθεση 6 πιστώσεων έκτακτου διδακτικού προσωπικού (βάσει του Π.Δ. 407/1980 και του άρ. 18 παρ. 1 και 3 του Ν. 1268/1982) από το ΕΠΕΑΕΚ για τις ανάγκες του ιδίου Τμήματος κατά το ακαδημαϊκό έτος 2004-2005.
     Όσον αφορά στον προγραμματισμό του ακαδημαϊκού έτους 2005-2006 έχουν γίνει οι απαραίτητες ενέργειες από το ΥΠ.Ε.Π.Θ., προκειμένου να προβεί αξιολογώντας τις προτάσεις όλων των Πανεπιστημίων, συμπεριλαμβανομένου και του Πανεπιστημίου Στερεάς Ελλάδας, στην έγκριση νέων θέσεων μελών Δ.Ε.Π.
     Προκειμένου δε να αντιμετωπιστούν έκτακτες και επείγουσες διδακτικές ανάγκες του ως άνω Πανεπιστημίου το ΥΠ.Ε.Π.Θ. θα διαθέσει ικανοποιητικό αριθμό πιστώσεων για την πρόσληψη έκτακτου διδακτικού προσωπικού βάσει του Π. Δ. 407/1980.
     2) Σχετικά με το αίτημά για έγκριση πρόσληψης διοικητικού και λοιπού προσωπικού που διαβιβάσθηκε στο πλαίσιο του προγραμματισμού προσλήψεων 2005 στο ΥΠΕΣΔΔΑ με το αριθμ. Φ.908/28764/Η/21.3.2005 έγγραφο της Δ/νσης Διοικητικού του ΥΠ.Ε.Π.Θ., σας γνωρίζουμε ότι μέχρι σήμερα δεν έχει ολοκληρωθεί η διαδικασία έγκρισης των θέσεων αυτών.
     Προκειμένου να αντιμετωπιστούν όμως οι ανάγκες του Πανεπιστημίου Στερεάς Ελλάδας σε διοικητικό προσωπικό εν όψει της νέας ακαδημαϊκής χρονιάς, έχουν γίνει πρόσφατα δύο (2) μετατάξεις και δύο (2) αποσπάσεις διοικητικών υπαλλήλων. Επίσης εργάζονται στο πλαίσιο του ΕΠΕΑΕΚ δύο (2) υπάλληλοι, ενώ έχει διατεθεί από το ΥΠ.Ε.Π.Θ. και μία (1) ακόμη υπάλληλος για τις ανάγκες της Διοικούσας Επιτροπής.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     14. Στην με αριθμό 1301/16-8-05 ερώτηση των Βουλευτών κυρίων Νικολάου Γκατζή, Δημητρίου Τσιόγκα και Αντωνίου Σκυλάκου δόθηκε με το υπ’ αριθμ. 81624/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1301/16-8-2005 την οποία κατέθεσαν οι Βουλευτές κ. κ. Νικ. Γκατζής, Τακ. Τσιόγκας και Αντ. Σκυλάκος και αναφέρεται στο Ν/Γ Δήμου Σούρπης Μαγνησίας, σας γνωρίζουμε τα ακόλουθα:
     Ι. Οι Νομαρχιακές Αυτοδιοικήσεις έχουν την αρμοδιότητα  για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/1994, Ν.2240/1994 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Το 2004 διατέθηκε στο Νομό Μαγνησίας το ποσό των 650.000,00 Ευρώ για οικόπεδα, μελέτες και κατασκευές σχολικών κτιρίων από το Π.Δ.Ε. του ΥΠΕΠΘ.
     Η ετήσια επιχορήγηση της Ν.Α. Μαγνησίας για το έτος 2005 ανέρχεται στο ποσό των 1.500.000,00€.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     ΙΙ. Ειδικότερα όσον αφορά στην στέγαση του Ν/Γ του Δήμου Σούρπης Ν. Μαγνησίας σας γνωρίζουμε ότι η Ν.Α. Μαγνησίας μας πληροφόρησε ότι θα συμπεριλάβει στο πρόγραμμα σχολικής στέγης του Νομού για την διετία 2005-2006 την προσθήκη μιας νέας αίθουσας στο προαναφερόμενο Νηπιαγωγείο.
     Ο Υφυπουργός
     ΓΕΩΡΓΙΟΣ ΚΑΛΟΣ»
     15. Στην με αριθμό 1402/23-8-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 83997/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1402/23-8-05, την οποία κατέθεσε ο Βουλευτής κ. Μαν. Σοφ. Στρατάκης και αναφέρεται στα δημοτικά σχολεία Ν. Ηρακλείου, σας γνωρίζουμε τα ακόλουθα:
     Το ΥΠ.Ε.Π.Θ. κατά την επεξεργασία των προτάσεων για μεταβολή της οργανικότητας των σχολικών μονάδων αξιολόγησε την απόφαση του Νομαρχιακού Συμβουλίου Ηρακλείου, λαμβάνοντας υπόψη όμως και τις προτάσεις του Περιφερειακού Διευθυντή Εκπαίδευσης και του Διευθυντή Πρωτοβάθμιας Εκπαίδευσης Ηρακλείου.
     Παρά το γεγονός ότι σε δύο περιπτώσεις υποβιβασμών δεν υπήρχε σύμφωνη γνώμη του Νομαρχιακού Συμβουλίου η αρμόδια Υπηρεσία του ΥΠ.Ε.Π.Θ. αποφάσισε να προβεί στους εν λόγω υποβιβασμούς γιατί ο αριθμός των μαθητών των προτεινόμενων για υποβιβασμό σχολείων δε δικαιολογεί μεγαλύτερη οργανικότητα.
     Το ΥΠ.Ε.Π.Θ εφάρμοσε τις διατάξεις του Ν. 1566/85 με ελαστικότητα μια και σε αντίθετη περίπτωση τα σχολεία θα έπρεπε να υποβιβασθούν σε μικρότερη οργανικότητα. Είναι δεδομένο ότι υπάρχουν πολλά σχολεία που έχουν μεγαλύτερη οργανικότητα από αυτή που προβλέπει ο νόμος.
     Επισημαίνεται ότι το Δ.Σ Χουδετσίου με 49 μαθητές (λειτουργεί με 4 τμήματα τα τρία τελευταία σχολικά έτη λόγω μείωσης μαθητικού δυναμικού) και το Δημοτικό Σχολείο Άρδης με 42 μαθητές (δεν προβλέπεται αύξηση μαθητών) υποβιβάσθηκαν από 6/θέσια σε 4/θέσια ενώ σύμφωνα με τον παραπάνω νόμο θα έπρεπε να υποβιβασθούν σε 2/θέσια.
     Ο Υφυπουργός
     Γ. ΚΑΛΟΣ»
     16. Στην με αριθμό 1371/23-8-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. ΑΠΥ/1Α/23/13-9-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 1139/7.9.05 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     17. Στην με αριθμό 1421/24-8-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 486/12-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1421/24-08-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Β. Οικονόμου, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Με την από 20-05-2003 Σύμβαση Παραχώρησης, μεταξύ του Ελληνικού Δημοσίου και του Οργανισμού Λιμένος Ελευσίνας ΑΕ (ΟΛΕ ΑΕ), έχει παραχωρηθεί εκ μέρους του Δημοσίου προς τον Οργανισμό το αποκλειστικό δικαίωμα χρήσης και εκμετάλλευσης των γηπέδων, κτιρίων και εγκαταστάσεων της χερσαίας λιμενικής ζώνης του λιμένα Ελευσίνας. Σύμφωνα με τις διατάξεις του ν. 2932/2001, στο Δ.Σ. του ΟΛΕ Α.Ε. συμμετέχουν μεταξύ άλλων και εκπρόσωποι της Νομαρχιακής Αυτοδιοίκησης και του Δήμου της έδρας του.
     2. Το αίτημα του Δημάρχου Ελευσίνας και μέλους του Δ.Σ. για την απόδοση στον Δήμο Ελευσίνας τμήματος της χερσαίας ζώνης, εξετάσθηκε στην υπ' αριθ. 67/06-06-2005 συνεδρίαση του Δ.Σ. του ΟΛΕ Α.Ε. και καταψηφίσθηκε απ' όλα τα υπόλοιπα μέλη του Δ.Σ.
     3. Η νέα Διοίκηση του ΟΛΕ Α.Ε. καταβάλλει συνεχείς προσπάθειες για την αναβάθμιση των κοινόχρηστων χώρων σε πλατείες και παραλίες διασφαλίζοντας στους κατοίκους της Ελευσίνας χώρους περιπάτου και δυνατότητες χρήσης ήπιων μορφών εστίαση ς και αναψυχής. Παράλληλα, το Υ.Ε.Ν, σε συνεργασία με τη Διοίκηση του ΟΛΕ Α.Ε. θα επιδιώξει τον εξωραϊσμό και την αναβάθμιση τυχόν εγκαταλειμμένων εργοστασίων εντός της χερσαίας λιμενικής ζώνης Ελευσίνας, προκειμένου να χρησιμοποιηθούν για πολιτιστικούς και κοινωφελείς σκοπούς.
     4. Η παραχώρηση του γηπέδου Καλυμπακίου εκτάσεως 6.612 τ.μ. στον οικείο Δήμο, άνευ οικονομικού ανταλλάγματος, με σκοπό την δημιουργία αθλητικών εγκαταστάσεων, αποτελεί έμπρακτη απόδειξη των προθέσεων του Οργανισμού προς την τοπική κοινωνία. Στους στόχους του ΟΛΕ Α.Ε. συμπεριλαμβάνονται η αξιοποίηση των ακτών και ο συχνός καθαρισμός τους, ώστε να είναι προσβάσιμες και διαθέσιμες στους πολίτες.
     5. Ως χώροι φορτοεκφόρτωσης ειδικής διαχείρισης φορτίων στον λιμένα Ελευσίνας, έχουν ορισθεί τα κρηπιδώματα στην περιοχή «Καλυμπάκι», η θέση «Κρόνος» και η θέση «Βλύχα» έξω από τον ιστό της πόλης, σύμφωνα με την αριθ. 12δ/40/29-09-2003 απόφαση του Δ.Σ.
     6. Το έργο της επισκευαστικής βάσης Λ.Σ. προγραμματίστηκε και ανατέθηκε από την προηγούμενη Κυβέρνηση. Η κατακύρωση του αποτελέσματος του τακτικού διαγωνισμού έγινε την 14-10-2003 και η υπογραφή της σχετικής σύμβασης την 05-03-2004. Οι εργασίες για την κατασκευή της α' φάσης του εν λόγω κτιρίου έχουν ήδη ολοκληρωθεί και προωθείται η παραλαβή του κτιρίου από τις αρμόδιες Επιτροπές του ΥΕΝ.
     Αναφορικά με τα θέματα ασφάλειας και υγιεινής, ήδη έχουν ανελκυσθεί τα ναυάγια που επιβάρυναν το θαλάσσιο περιβάλλον έμπροσθεν του χώρου που έχει παραχωρηθεί προς την θάλασσα. Επιπλέον, ένα από τα έργα της επισκευαστικής βάσης είναι το Εκπαιδευτικό Κέντρο Προστασίας Θαλασσίου Περιβάλλοντος με την λειτουργία του οποίου θεωρούμε ότι η εν λόγω περιοχή θα αναβαθμισθεί.
     7. Τα θέματα που αφορούν την προστασία του θαλασσίου περιβάλλοντος και την εύρυθμη λειτουργία του λιμένος της Ελευσίνας, αντιμετωπίζονται με ιδιαίτερη ευαισθησία τόσο από την Κεντρική Υπηρεσία του ΥΈΝ όσο και από την αρμόδια Λιμενική Αρχή, ενώ ο ΟΛΕ Α.Ε. λαμβάνει όλα τα απαιτούμενα και προβλεπόμενα από την εθνική και διεθνή νομοθεσία μέτρα, για την αποφυγή πρόκλησης ρύπανσης της θάλασσας.
     8. Ο ΟΛΕ Α.Ε. έχει διάθεση ειλικρινούς συνεργασίας με τις Δημόσιες Αρχές για την ανάπτυξη της περιοχής με σεβασμό και ευαισθησία στην προστασία του περιβάλλοντος και στις ανάγκες των κατοίκων της περιοχής. Στο πλαίσιο μάλιστα αυτής της συνεργασίας, έχει ήδη παρουσιάσει το Επιχειρησιακό και Στρατηγικό του Σχέδιο στον Δήμο Ελευσίνας, ο οποίος με την αριθ. 232/03 απόφαση του Δημοτικού του Συμβουλίου το έχει καταρχήν αποδεχθεί.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Πρώτη είναι η με αριθμό 67/19.9.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με την αποζημίωση των πληγέντων από τις πρόσφατες πλημμύρες στο Νομό Ευβοίας κ.λπ.
     Συγκεκριμένα, η επίκαιρη ερώτηση του κυρίου συναδέλφου έχει ως εξής:
     «Τα έκτακτα καιρικά φαινόμενα, που σημειώθηκαν τις πρώτες πρωινές ώρες της Παρασκευής 16/9/2005, προκάλεσαν καταστροφικές πλημμύρες σε περιοχές της Εύβοιας. Ιδιαίτερα επλήγη η Νέα Αρτάκη και η ευρύτερη περιοχή της Χαλκίδας, όπου υπέστησαν καθίζηση τμήματα δρόμων και πεζοδρομίων και πλημμύρισαν πάνω από εξήντα σπίτια, με αποτέλεσμα να υποστούν εκτεταμένες ζημιές οι τοίχοι τους, να καταστραφούν οι οικοσκευές, να καταρρεύσουν μανδρότοιχοι και σιδηρές περιφράξεις και να έχουν καταστεί ακατοίκητα.
     Ερωτώνται οι αρμόδιοι Υπουργοί:
     Σε τι ενέργειες πρόκειται να προβούν για την άμεση ενίσχυση των κατοίκων της Νέας Αρτάκης που επλήγησαν από τις πλημμύρες;»
     Ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος έχει το λόγο για τρία λεπτά.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η ερώτηση κανονικά θα έπρεπε να απευθύνεται προς το Υ.ΠΕ.ΧΩ.Δ.Ε. Παρ’ όλα αυτά, συγκεντρώσαμε στοιχεία για να απαντήσουμε στο κύριο συνάδελφο και να ενημερωθεί ότι η Νομαρχιακή Αυτοδιοίκηση Εύβοιας έχει στείλει συνεργεία καταγραφής των ζημιών στη Νέα Αρτάκη, όμως δεν έχει ολοκληρωθεί το έργο της καταγραφής, κύριε συνάδελφε. Γι’ αυτό ακόμα ούτε σ’ εμάς, αλλά ούτε και στο Υ.ΠΕ.ΧΩ.Δ.Ε., που είναι το κυρίως αρμόδιο γι’ αυτές τις περιστάσεις Υπουργείο, δεν έχει φτάσει κανένα απολύτως αίτημα. 
     Επίσης, ούτε ο Δήμος ως δήμος έχει υποβάλει αίτημα για χρηματοδότηση από το Υπουργείο Εσωτερικών ούτε για τη θεομηνία της 16ης Σεπτεμβρίου ούτε για οποιονδήποτε άλλο λόγο. Πληροφορίες από ανθρώπους που συμμετέχουν στα κλιμάκια της Νομαρχίας, αλλά και από το Δήμο της Νέας Αρτάκης, αναφέρουν ότι όσο προχωρούν οι μέρες και τα νερά υποχωρούν, οι ζημιές υπάρχουν βέβαια, αλλά δεν είναι τόσο μεγάλες όσο έλεγαν οι πρώτες εκτιμήσεις. 
     Σας αναφέρω επίσης ότι στο Κέντρο Επιχειρήσεων Πολιτικής Προστασίας έγινε αναφορά της κατάστασης, δεν ζητήθηκε όμως καμία βοήθεια για την περαιτέρω διαχείριση. 
     Δεν υπάρχει, επίσης, αίτημα από τη Νομαρχιακή Αυτοδιοίκηση για ζημιές που είχαν γίνει προς το Υ.ΠΕ.ΧΩ.Δ.Ε. Ως εκ τούτου θα περιμένουμε την καταγραφή των ζημιών, η οποία κυρίως θα απευθυνθεί προς το Υ.ΠΕ.ΧΩ.Δ.Ε. και η οποία παράλληλα πρέπει να περιλαμβάνει και τα μέτρα που πρέπει να ληφθούν –αντιπλημμυρικά και δεν ξέρω ποιας άλλης μορφής απαραίτητα έργα- ούτως ώστε να μην επαναληφθούν αυτά τα φαινόμενα που έλαβαν χώρα την 16η Σεπτεμβρίου. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ορίστε, κύριε Πιπεργιά, έχετε το λόγο για δύο λεπτά.
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, τα έκτακτα καιρικά φαινόμενα απ’ ό,τι φαίνεται θα είναι ένας τακτικός επισκέπτης και της χώρας μας. 
     Φαίνεται ότι όλο και περισσότερο θα έχουμε τέτοια φαινόμενα και στην πατρίδα μας, όπως συμβαίνει και σε άλλες χώρες του πλανήτη. Το φαινόμενο του θερμοκηπίου έχει επηρεάσει το κλίμα σε όλο τον πλανήτη, αλλά και στη χώρα μας. Κατά συνέπεια χρειάζεται να υπάρχει περισσότερη φροντίδα για την πρόληψη και αντιμετώπιση τέτοιων φαινομένων. Παραδείγματος χάρη, να γίνει ακόμα και καμπάνια της Κυβέρνησης προκειμένου να μην υπάρχουν τα γνωστά φαινόμενα των μπαζωμένων ρεμάτων, γιατί θα επαναλαμβάνονται αυτά τα καιρικά φαινόμενα  με μεγαλύτερη συχνότητα στο μέλλον. Όπως καταλαβαίνετε ότι όλο και περισσότερο θα ερχόμαστε εδώ να συζητάμε εκ των υστέρων ή θα υπάρχουν αιτήματα προς την Κυβέρνηση για αποζημιώσεις. 
     Από τις πλημμύρες αυτές, κύριε Πρόεδρε και κύριοι συνάδελφοι, υπέστησαν ζημιές πάνω από εκατό σπίτια. Υπάρχει δηλαδή ζημιά σε εκατό και πλέον οικοσκευές. Το νερό που μπήκε στα σπίτια ξεπέρασε σε πολλές περιπτώσεις το ένα μέτρο. Όπως επίσης, υπάρχουν ζημιές στις υποδομές, σε δρόμους, σε γεφύρια κλπ. που κατά τις εκτιμήσεις των συνεργείων της νομαρχίας –θα έλθουν και γραπτά τα αιτήματα, κύριε Υπουργέ- ξεπερνάνε τα 4.000.000 ευρώ. 
     Άρα προκύπτουν δύο ζητήματα. Ένα ζήτημα είναι το πώς θα καλυφθούν οι άμεσες ανάγκες για τις οικοσκευές των πλημμυροπαθών. Ξέρετε εδώ δεν υπάρχουν ικανοί και μη ικανοί πλημμυροπαθείς ή πιο ικανοί, αλλά υπάρχουν πλημμυροπαθείς οι οποίοι υπέστησαν καταστροφή από έκτακτο καιρικό φαινόμενο. Ένα άλλο ζήτημα είναι επίσης οι υποδομές που χρειάζεται να αποκατασταθούν.
     Πρέπει να σημειώσω εδώ ότι η Κυβέρνηση, στα πλαίσια του στραγγαλισμού των πιστώσεων εξαιτίας και της απογραφής –πιστώσεων, που υπήρχαν για την αποκατάσταση ζημιών από τα κατολισθητικά φαινόμενα που υπέστει η Εύβοια στο παρελθόν και που είχαν εγκριθεί από την προηγούμενη κυβέρνηση ύψους 12,5 εκατομμυρίων ευρώ, τις έχει περιέκοψε δραστικά τις πιστώσεις και από τα 12,5 εκατομμύρια ευρώ έχουν εκταμιευθεί μόνο τα 4,7 εκατομμύρια ευρώ. Δηλαδή εδώ στις παλιές ζημιές προστέθηκαν και νέες. 
     Δεν λέμε για τα υπόλοιπα, τα οποία περιμένει ο λαός της Εύβοιας από την Κυβέρνηση λόγω των πρωθυπουργικών δεσμεύσεων, αλλά λέμε τουλάχιστον για τα έκτακτα αυτά περιστατικά, κύριε Υπουργέ, να υπάρχει η φροντίδα της Κυβέρνησης και να αντιμετωπισθούν ζημιές και καταστροφές. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πιπεργιά.
     Ορίστε, κύριε Υφυπουργέ, έχετε το λόγο για δύο λεπτά. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, προφανώς ο κύριος συνάδελφος δεν είναι δυνατόν να υπαινίσσεται ότι όλα αυτά τα οποία συνέβησαν –μπαζώματα ρεμάτων, τα οποία είναι γνωστά- έγιναν τον τελευταίο καιρό.  
     ΔΗΜΗΤΡΙΟΣ ΠΙΠΕΡΓΙΑΣ: Όχι βέβαια. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι μία κατάσταση η οποία είναι γνωστή. 
     Εκείνο όμως, το οποίο θέλω να επαναλάβω είναι ότι σχεδόν όλες οι επισημάνσεις αφορούν το Υπουργείο Χωροταξίας, Περιβάλλοντος και Δημοσίων Έργων, κύριε συνάδελφε.
     Το Υπουργείο Εσωτερικών καλύπτει ορισμένα έκτακτα θέματα πολιτικής προστασίας με μικρής εκτάσεως παρεμβάσεις, των ολίγων δεκάδων χιλιάδων ευρώ ετησίως. Δεν υπάρχει η δυνατότητα καταγραφής των ζημιών από το Υπουργείο. Αυτή είναι μία διαδικασία η οποία –θα έπρεπε να γνωρίζετε- δεν γίνεται από το Υπουργείο Εσωτερικών, γι’ αυτό και δεν θα έπρεπε η ερώτηση, όπως σας είπαμε, να απευθυνθεί στο Υπουργείο Εσωτερικών. 
     Παρ’ όλα αυτά, εμείς για την ενημέρωσή σας πληροφορηθήκαμε από τη νομαρχία και από το Υ.ΠΕ.ΧΩ.Δ.Ε.. Στο Υ.ΠΕ.ΧΩ.Δ.Ε. δεν έχει φθάσει τίποτα και   από τη νομαρχία γίνεται η καταγραφή και η εξατομίκευση των ζημιών. Όταν αυτή η καταγραφή γίνει, πάλι εμείς δεν θα μπορέσουμε να σας απαντήσουμε γιατί αυτή η καταγραφή, όπως σας είπα, πηγαίνει στο Υ.ΠΕ.ΧΩ.Δ.Ε.. 
     Εμείς θα μπορέσουμε να βοηθήσουμε εάν από συγκεκριμένους Οργανισμούς Τοπικής Αυτοδιοίκησης υπάρξουν συγκεκριμένα αιτήματα για μικροέργα και μικροαποκαταστάσεις και όχι βεβαίως για τεχνικά έργα, όπως αντιπλημμυρικές τάφροι, διευθέτηση χειμάρρων, ξεμπάζωμα μπαζωμένων ρεμάτων. Αυτά δεν αντιμετωπίζονται από το Υπουργείο Εσωτερικών.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Δεύτερη είναι η με αριθμό 63/19.9.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο των εργοστασίων των «Κλωστηρίων Νάουσας», τις απολύσεις των εργαζομένων κ.λπ. 
     Η επίκαιρη ερώτηση του κυρίου συναδέλφου έχει ως εξής:
     «Ο μεγαλοεπιχειρηματίας Λαναράς συνεχίζει το κλείσιμο των εργοστασίων του ομίλου του, παρά τα δάνεια που πήρε από τράπεζες (23.000.000 ευρώ) και παρά τα δισεκατομμύρια δραχμές που απέσπασε από το Χρηματιστήριο Αξιών Αθηνών (Χ.Α.Α.)
     Έτσι, άλλοι εκατόν δέκα εργαζόμενοι των εργοστασίων «Β΄» και «Ολυμπιακής» των Κλωστηρίων Ναούσης αντιμετωπίζουν την απειλή της απόλυσης, δηλαδή της ανεργίας.
     Να σημειωθεί ότι η ανεργία στην περιοχή αγγίζει το 50% περίπου με οικονομικές και κοινωνικές συνέπειες για τους κατοίκους της.
     Επειδή υπεύθυνη για την κατάσταση αυτή, που από τη μια οδηγεί τους εργαζόμενους στην ανεργία και από την άλλη ενισχύει τα κέρδη των επιχειρηματιών, είναι η πολιτική της Κυβέρνησης, όπως και στο πρόσφατο παρελθόν του ΠΑ.ΣΟ.Κ., πρέπει η ίδια να αναλάβει τις ευθύνες της.
     Ερωτώνται οι κύριοι Υπουργοί, με ποιο τρόπο θα εξασφαλιστεί η λειτουργία των εργοστασίων για να διασφαλιστούν θέσεις εργασίας και αν προτίθεται η Κυβέρνηση να προχωρήσει σε έλεγχο του συγκεκριμένου ομίλου για τα δεκάδες δισεκατομμύρια δραχμές που απέσπασε μέσω του Χρηματιστηρίου Αξιών Αθηνών (Χ.Α.Α.) και πού διοχετεύθηκαν». 
     Ορίστε, κύριε Υφυπουργέ, έχετε το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, επανέρχεται ο κ. Τζέκης και αυτή η επιχείρηση, τα «Κλωστήρια Ναούσης», δηλαδή ο Όμιλος Λαναρά, έχει γίνει πολλές φορές αντικείμενο συζήτησης στη Βουλή.
     Πρέπει εδώ να καταλάβουμε κάτι. Πάντα οι επιχειρήσεις έκλειναν και χθες και προχθές και πέρσι και πρόπερσι και κάθε χρόνο. Και θα συνεχίσουν να κλείνουν. Το ζητούμενο για την Κυβέρνηση είναι εάν το ισοζύγιο προσλήψεων και απολύσεων είναι υπέρ των προσλήψεων. Δηλαδή, ο δείκτης γι’ αυτό το τέρας της ανεργίας πέφτει ή ανεβαίνει; 
     Και στα δύο αυτά στοιχεία, κύριε Τζέκη, η Κυβέρνηση δεν επιχαίρει αλλά δίνει μια σκληρή μάχη, ένα σκληρό πόλεμο και νομίζω ότι έχουμε πετύχει να μειώσουμε και την εγγεγραμμένη ανεργία και τη γενική ανεργία βάσει των δεικτών της Εθνικής Στατιστικής Υπηρεσίας, αλλά και της EUROSTAT και να σπάσουμε το ψυχολογικό φράγμα του 10%.
     Πιο συγκεκριμένα, πράγματι υπάρχει στη Νάουσα ανεργία. Δεν είναι το 50% που λέτε. Όμως, το ερώτημα κύριε Τζέκη, το υπέβαλα και χθες που συναντήθηκα με το γνωστό σας, τον Πρόεδρο του Εργατικού Κέντρου, τον κ. Τρεμπελή. 
     Έφερε, κύριε Πρόεδρε, το πρώτο πεντάμηνο του 2005 με άδεια του Νομάρχη επίσημα –δεν λέμε τους παράνομους, αλλά νόμιμα- εννιά χιλιάδες πεντακόσιους εργαζόμενους. 
     Κύριε Τζέκη, το έχουμε ξαναπεί αυτό. Έφερε εννιά χιλιάδες πεντακόσιους εργαζόμενους από την Αλβανία και τη Βουλγαρία. Και καλά έκανε. Αυτοί καλά έκαναν και ήλθαν και είναι καλοδεχούμενοι. Όμως, σ’ ένα νομό ο οποίος έχει τόσο μεγάλη ανεργία, είναι δυνατόν να φέρνεις μέσα σ’ ένα πεντάμηνο μόνο του 2005 εννιά χιλιάδες πεντακόσιους εργάτες; Όλες αυτές οι δουλειές είναι βαριές; Είναι ακατάλληλες για τους Έλληνες και είναι κατάλληλες για τους Βουλγάρους; Αυτό είναι το ένα. 
     Το δεύτερο είναι ότι λέτε συνέχεια για το δάνειο. Το λέω δημόσια και δεσμεύομαι. Θα σας παρακαλούσα, κύριε Τζέκη, να ακούσετε το εξής: Εμείς θαλασσοδάνεια και χρηματισμό, με πολιτικά ή κομματικά κριτήρια, δεν τα καταλαβαίνουμε. Το μοναδικό δάνειο, πράγματι, που δόθηκε σ’ αυτό το δεκαοκτάμηνο ήταν στον Όμιλο Λαναρά. Δεν ήταν δάνειο, όμως, κύριε Τζέκη. Το λέτε συνέχεια. Ο κ. Κουβέλης είπε χθες 30.000.000 ευρώ. Εσείς λέτε σήμερα 23.000.000 ευρώ. 
     Έχω πει –και δεσμεύομαι μέσω των Πρακτικών της Βουλής- ότι αυτό δεν ήταν δάνειο, αλλά ήταν αναχρηματοδότηση υφισταμένων δανείων, κύριε Τζέκη, τα οποία είχαν παρθεί από χθες. 
     Αυτό, λοιπόν, είναι 20.000.000 ευρώ, με όρους και προϋποθέσεις, πρώτον, για εξόφληση υφισταμένων δανείων 9.000.000 ευρώ. Η τράπεζα, δηλαδή, από τα 20.000.000 ευρώ πήρε τα 9.000.000 ευρώ για αναχρηματοδότηση. Αυτό είναι το ένα. 
     Δεύτερον, με τον όρο ότι θα πληρωθούν οι μισθοί και οι πρώτες ύλες, για πρώτες ύλες και ανταλλακτικά 8,5 εκατομμύρια ευρώ, για μισθοδοσία 1.250.000 ευρώ. Για ΔΕΗ, ασφαλιστικές και μεταφορικές εταιρείες 1.250.000 ευρώ.
     Αυτό, κύριε Τζέκη, ακριβώς κάνει 20.000.000 ευρώ. Δηλαδή, αυτή η αναχρηματοδότηση που έγινε επί των ημερών μας, έγινε για να πληρωθούν οι εργαζόμενοι μόνο και για πρώτη ύλη.
     Ερωτώ, λοιπόν: Ποια η σύγκριση του χθες και του σήμερα; Τι είναι το παλιό, μίζερο, σπάταλο κράτος που έδινε θαλασσοδάνεια και ποια είναι η διαφορά με το σήμερα που μια κυβέρνηση με όρους και προϋποθέσεις κάνει αναχρηματοδότηση. 
     Τελειώνοντας, ήθελα να πω ότι έχω πάει δύο φορές στη Νάουσα και συναντηθήκαμε χθες με τον Πρόεδρο του Εργατικού Κέντρου τον κ. Τρεμπελή. Με τον  κ. Τρεμπελή, λοιπόν, στο γραφείο μου χθες συμφωνήσαμε σ’ ένα πρόγραμμα, κύριε Τζέκη -το οποίο είναι στη διάθεσή σας- ολοκληρωμένης παρέμβασης από την Κυβέρνηση μόνο για τη Νάουσα. Το καταθέτω στα Πρακτικά της Βουλής.
     (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν πρόγραμμα το οποίο έχει ως εξής:
     (Να φωτογραφηθεί η σελίδα 14)
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Αυτό πέρασε από το Διοικητικό Συμβούλιο του Ο.Α.Ε.Δ. και αφορά τετρακόσιους άνεργους, με προτεραιότητα στις ομαδικές απολύσεις και αν χρειαστεί, κύριε Τζέκη, δεσμεύεται η Κυβέρνηση και για άλλους τετρακόσιους και για άλλους πεντακόσιους. 
     Προς Θεού, όμως, θα πρέπει να καταλάβετε κάτι και εσείς, κύριε Τζέκη. Η παλιά νοοτροπία και φιλοσοφία να επιδοτώ την ανεργία, μας τελείωσε. Η Κυβέρνηση επιδοτεί την απασχόληση. Θα πρέπει να καταλάβουν, λοιπόν, στη Νάουσα τι σημαίνει όταν λέμε τα πέντε τελευταία χρόνια, «σου δίνω» –άκουσον, άκουσον κύριε Πρόεδρε, γίνεται για πρώτη φορά, ποτέ άλλοτε δεν είχε γίνει- «26 ευρώ την ημέρα για εξήντα ολόκληρους μήνες για να βγεις στη σύνταξη». Υπολογίστε, κύριε Τζέκη πόσο είναι. Είκοσι έξι ευρώ δίνει ο Ο.Α.Ε.Δ.. Επί 25 πόσο είναι; Είναι 650 ευρώ το μήνα. Και αυτό γίνεται στη Νάουσα για να βγουν στη σύνταξη. Αυτή είναι μία πολιτική.
     Η πολιτική, όμως, που θέλετε εσείς να δίνουμε τα 26 ευρώ και να είσαι στο σπίτι σου και να κάνεις μαύρη εργασία και να φέρνεις το Βούλγαρο να σε υπηρετεί, ανήκει στο παρελθόν. Από εδώ και πέρα θα επιδοτούμε μόνο την απασχόληση, τη δουλειά και όχι την ανεργία και την οκνηρία. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
     Ο κ. Τζέκης, έχει το λόγο για δύο λεπτά.
     ΑΓΓΕΛΟΣ ΤΖΕΚΗΣ: Κύριε Πρόεδρε, για μια ακόμη φορά το πρότυπο της Κυβέρνησης είναι αυτό που είπε ο κ. Γιακουμάτος. Κλείνουμε τις παραγωγικές μονάδες της χώρας και καλούμε τους εργαζόμενους να πάνε για ένα και δύο μήνες να δουλέψουν στα χωράφια με 20, 25, και 30 ευρώ, ανασφάλιστοι. Αυτό είναι το πρότυπο της Κυβέρνησης και απέσπασε και το χειροκρότημα της Πλειοψηφίας.
     Απευθυνόμαστε τώρα στους εργαζόμενους της Νάουσας και τους λέμε να πάτε να δουλέψετε για ένα και δύο μήνες στο χωράφι και πάρτε τα 20 ευρώ ανασφάλιστοι για εποχική δουλειά.
     Αυτό σημαίνει, κύριε Πρόεδρε, ότι η Κυβέρνηση εξασφαλίζει όλο εκείνο το νομικό, οικονομικό πλαίσιο που θα αυξήσει τα κέρδη του κάθε κ. Λαναρά σε βάρος βέβαια και των εργαζομένων και των κατοίκων ολόκληρης της περιοχής. Και εμείς συγκεκριμένα αιτήματα βάλαμε. 
     Όσο για τα προγράμματα θα πρέπει να αναφέρω, κύριε Πρόεδρε, ότι ο κύριος Υφυπουργός ξεχνάει ότι ακόμα οι εργαζόμενοι της «TRICOLAN» περιμένουν για να τους πάρει ο δήμος και η νομαρχία για μερική απασχόληση. Δεν δίνουν τα λεφτά. Μάλιστα τους βάζει ο δήμος να υπογράψουν σύμβαση, όταν θα τους πάρει, εάν δεν δώσουν τελικά οι κυβερνώντες τα χρήματα, θα απολυθούν χωρίς αποζημίωση και χωρίς μισθό. 
     Χειροκροτήστε, κύριοι της Αντιπολίτευσης, την Κυβέρνηση.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα ακούσετε την απάντηση, γιατί δεν τα λέτε σωστά.
     ΑΓΓΕΛΟΣ ΤΖΕΚΗΣ:  Εμείς, κύριε Πρόεδρε, ζητήσαμε συγκεκριμένα να μας δώσει τη συμφωνία που υπέγραψε ο κ. Λαναράς με τον Όμιλο Τραπεζών, για να δούμε και τους όρους και τις προϋποθέσεις αναχρηματοδότησης. Και ξέρουμε πολύ καλά ότι η αναχρηματοδότηση είναι νέο δάνειο. Και τελικά πρέπει να ανοίξει και το ζήτημα και για το συγκεκριμένο επιχειρηματία, που απέσπασε, όπως λέει το δημοσίευμα των «ΝΕΩΝ» στις 14.9.2005, 200.000.000.000 μέσω του Χρηματιστηρίου. Πού πήγαν αυτά τα χρήματα; Έγινε κανένας έλεγχος και από την προηγούμενη κυβέρνηση, αλλά και από τη σημερινή που χρησιμοποίησε το Χρηματιστήριο ως σημαία της διαφάνειας κλπ; Κανένας έλεγχος δεν έγινε και εμείς απαιτούμε να γίνει ο έλεγχος, για να δούμε πού πήγαν αυτά τα χρήματα που απέσπασαν μέσω του Χρηματιστηρίου, Και η προηγούμενη, αλλά και η σημερινή Κυβέρνηση ποιεί την νήσσαν.
     Και κλείνω, κύριε Πρόεδρε, με το εξής. Για μας δεν είναι πρότυπο να επιδοτείται ο άνεργος και να κάθεται. Για μας βασική επιδίωξη είναι να υπάρχει σταθερή θέση δουλειάς και αυτό σημαίνει ανάπτυξη του πρωτογενή τομέα, ανάπτυξη της μεταποίησης, ανάπτυξη του τριτογενή τομέα ισόρροπα σε όλες τις περιοχές. Όμως, δε θα δεχθούμε αυτό το οποίο κάνει και η Ευρωπαϊκή Ένωση και η Κυβέρνηση, να μειώνει το επίδομα ανεργίας και μάλιστα να επιδοτεί τον επιχειρηματία για ορισμένο χρόνο δουλειάς και μετά να ξαναμπαίνει στην ανεργία.
     Βγάζει ο κόσμος τα συμπεράσματα και της Νάουσας. Σήμερα αυτήν την ώρα που μιλάμε εδώ υπάρχει πραγματικά μια σύμπραξη όλων των εργαζομένων του Ομίλου του επιχειρηματία Λαναρά στη Νάουσα, από όλη την περιφέρεια για να δουν πως θα αντιμετωπίσουν τα μέτρα της Κυβέρνησης και του επιχειρηματία.
     Και εμείς λέμε το εξής. Οι καταιγίδες των μεταρρυθμίσεων της Κυβέρνησης εξελίσσονται σε τυφώνα και αυτό θα χτυπήσει και τους εργάτες που ψηφίζουν τη Νέα Δημοκρατία και το ΠΑ.ΣΟ.Κ. και το Κ.Κ.Ε..
     Άρα επόμενα εκείνο που λέμε εμείς είναι ενιαίο μέτωπο απέναντι στην Κυβέρνηση και στους επιχειρηματίες που κατακλέβουν τον ιδρώτα των εργατών των κλωστηρίων της Νάουσας.
     Είπε ο κύριος Υπουργός και κλείνω εδώ, για την πρώτη ύλη, ότι δεσμεύτηκε μέσα από τη συμφωνία. Πρώτη ύλη δεν έχει το εργοστάσιο ούτε της «Ολυμπιακής» ούτε και το «Β». Δε θα έχει και το «Δ.Δ.» που είναι του ιδίου επιχειρηματικού Ομίλου στη Θεσσαλονίκη. Για ποια συμφωνία, λοιπόν, μιλάμε; 
     ΠΡΟΕΔΡΕΥΩΝ (Ιωάννης Τραγάκης):   Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κλείνουν οι επιχειρήσεις στην κλωστοϋφαντουργία.
     Πού ήσασταν, κύριε Τζέκη, δέκα χρόνια ολόκληρα…..
     ΑΓΓΕΛΟΣ ΤΖΕΚΗΣ: Εδώ ήμασταν, κύριε Υφυπουργέ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):   Κύριε συνάδελφε, δέκα ολόκληρα χρόνια η κλωστοϋφαντουργία και λόγω των διεθνών συνθηκών και της Κίνας φθίνει συνεχώς. Από εκατό χιλιάδες θέσεις, σήμερα υπάρχουν μόνο δέκα χιλιάδες θέσεις. Άρα φταίει αυτή η Κυβέρνηση;
     ΑΓΓΕΛΟΣ ΤΖΕΚΗΣ:  Και αυτή η Κυβέρνηση. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Αυτή η Κυβέρνηση κάνει αγώνα να επιβιώσουν οι επιχειρήσεις. 
     Όμως, είναι δυνατόν να επιβιώσει μια χώρα, όταν επιμένεις στον πρωτογενή τομέα; Είναι θέμα στρατηγικής. Δεν μπορούμε, κύριε Τζέκη, ως χώρα να αναπτύξουμε πρωτογενή τομέα και πολλές θέσεις εκεί. Στον πρωτογενή τομέα έχουμε συνεχώς μείωση θέσεων απασχόλησης και πρέπει να φροντίσουμε, να καταλάβουμε και να συνεννοηθούμε ότι αυτή η χώρα έχει μέλλον στο δευτερογενή και τριτογενή τομέα. Έχουμε αύξηση των θέσεων στο λιανεμπόριο, στην παροχή υπηρεσιών υγείας, καθώς και σε τουριστικές υπηρεσίες. Γι’ αυτό και στη Νάουσα γίνονται καινούργια ξενοδοχεία με αποτέλεσμα να έχουμε καινούργιες θέσεις εργασίας, καθώς και στη Θεσσαλονίκη και παντού. 
     Εμείς παλεύουμε χωρίς όμως να ενισχύουμε επιχειρήσεις για να κάνουν εργοστάσια, τα οποία δεν έχουν μέλλον.
     Δεύτερον, μιλάτε συνέχεια για τον Όμιλο Λαναρά που έγραψαν και τα «ΝΕΑ» και το ξέρετε και καλά το θέμα. Γιατί δεν προσφεύγετε στη δικαιοσύνη;
     Θα πρέπει να καταλάβετε ότι όσον αφορά την πολιτική ευθύνη για το Χρηματιστήριο, με νόμο της προηγούμενης κυβέρνησης παραγράφτηκε στην Α΄ Σύνοδο της Βουλής. 
     Όσον αφορά για τις επιχειρήσεις υπάρχει κάποια διαδικασία. Υπάρχει δικαστική παραπομπή και μία – μία εκδικάζονται. Και σας λέω ότι αν έχετε στοιχεία -που υπάρχουν- να προσφύγετε στη δικαιοσύνη.
     Στις δημοκρατίες, κύριε Τζέκη, -όχι στις λαοκρατίες- υπάρχουν διακριτοί ρόλοι, πολιτική εξουσία, δικαστική εξουσία και ο καθένα εφ’ ώ ετάχθη. Άρα, λοιπόν, εκεί να προσφύγετε.
     Τώρα όσον αφορά την «ΤΡΙΚΟΛΑΝ» θέλω να σας πω το εξής. Πότε άλλοτε Υπουργός πήγε ο ίδιος εκεί στο κλείσιμο. Πήγα εκεί ο ίδιος.
     ΑΓΓΕΛΟΣ ΤΖΕΚΗΣ:  Δεν υπήρχε ακόμη πρόβλημα τότε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το λουκέτο υπήρχε, κύριε Τζέκη, μη λέτε ψέματα. Όταν παραλάβαμε, η «ΤΡΙΚΟΛΑΝ» είχε κλείσει. Ήταν κλεισμένο το εργοστάσιο. 
     Πήγα προσωπικά και είδα έναν – έναν τους ενενήντα οκτώ εργαζόμενους. Ονομαστικά προσωποποίησα τον κάθε άνεργο, όχι ποσοτικά σαν αριθμό, αλλά σαν οικογένεια. 
     Πήγα προσωπικά στο Εργατικό Κέντρο, που ανήκει στο ΠΑ.ΜΕ. ο Πρόεδρός του, στον κ. Τρεπελή και κάναμε μία – μία παρέμβαση για τους ενενήντα οκτώ. Με το ν. 3250 κάναμε θέσεις μερικής απασχόλησης και στο Δήμο της Νάουσας και στο Νομάρχη δώσαμε τριπλάσιες θέσεις για να προσληφθούν οι απολυμένοι. 
     Έλα, όμως, που η κομματική εμπάθεια, έλα, όμως, που το άσπρο μαύρο, ο Δήμαρχος -και τον έχω καταγγείλει πάλι- ενώ πήρε τις σαράντα επτά θέσεις, βάζει έναν – έναν, αυτούς τους φουκαράδες τους απολυμένους -είναι Δήμαρχος του ΠΑ.ΣΟ.Κ.- να υπογράφουν χαρτί ότι αν η Κυβέρνηση δε δώσει τα λεφτά, θα …. Σας λέγω, λοιπόν, ότι έχουμε εγγράψει 80.000.000 ευρώ, γιατί έχω την τιμή να είμαι ένας από τους τρεις στην τριμελή εξ Υπουργών επιτροπή του ν. 3250, και ούτε 20 ακόμη δεν έχουν απορροφηθεί. 
     Είπα δε στο Δήμαρχο και στον Πρόεδρο του Εργατικού Κέντρου που είναι οργανωμένος στο Κ.Κ.Ε..
     ΑΓΓΕΛΟΣ ΤΖΕΚΗΣ: Δεν κατάλαβα τον υπαινιγμό. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κανέναν υπαινιγμό. 
     ΠΡΟΕΔΡΕΥΩΝ (Ιωάννης Τραγάκης): Δεν υπήρξε υπαινιγμός.
     ΑΓΓΕΛΟΣ ΤΖΕΚΗΣ: Είναι τιμή του να ανήκει στο Κ.Κ.Ε..
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βεβαίως είναι τιμή του κ. Τρεπεκλή να είναι μέλος του ΠΑ.ΜΕ..
     ΠΡΟΕΔΡΕΥΩΝ (Ιωάννης Τραγάκης): Δεν είπε κάτι το αντίθετο, κύριε Τζέκη, ο κ. Υφυπουργός και δεν απέδωσε χαρακτηρισμό. 
     Συνεχίστε κύριε Υφυπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ, κύριε Πρόεδρε, και να αποδώσω τίτλο τιμής στον Πρόεδρο του Εργατικού Κέντρου Νάουσας που παλεύει για τα συμφέροντα των εργαζομένων.
     Σε συνεργασία, λοιπόν, με τον Πρόεδρο, κύριε Τζέκη –το λέω για να καταλάβετε τη λαϊκή απήχηση και τη συνομιλία και το διάλογο με το λαό- είπα ότι εάν δε φθάνουν αυτές οι θέσεις να δώσουμε και άλλες δέκα ή δέκα πέντε. 
      ΑΓΓΕΛΟΣ ΤΖΕΚΗΣ: Δεν δώσατε τα λεφτά ακόμα.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εν αντιθέσει όμως ο Δήμαρχος κωλυσιεργεί, καθυστερεί με σκοπιμότητα καθαρά κομματική παίζοντας παιχνίδια σε βάρος των ανέργων. Τον καταγγέλλω επίσημα και να μου ζητήσει το λόγο.
     Προχθές τους λέγω πόσοι από αυτούς τους ενενήντα οκτώ ανέργους της «ΤΡΙΚΟΛΑΝ» έχουν μείνει ακόμη; Μου λένε ακόμη είκοσι τέσσερις. Τους είπα να μου φέρουν τα ονόματά τους και έχω δεσμευτεί τώρα που θα πάω στη Νάουσα, όπου καλώ και τους Βουλευτές του Κ.Κ.Ε. να είναι επάνω ….
     ΑΓΓΕΛΟΣ ΤΖΕΚΗΣ: Όλων των κομμάτων.
     ΠΡΟΕΔΡΕΥΩΝ (Ιωάννης Τραγάκης): Βεβαίως όλων των κομμάτων.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βεβαίως. Όμως, απαντώ και λέγω για τους Βουλευτές του Κ.Κ.Ε., διότι είναι δική τους ερώτηση.
     Σας καλώ, κύριε Τζέκη να πάμε μαζί στη Νάουσα.
     ΑΓΓΕΛΟΣ ΤΖΕΚΗΣ: Αύριο θα είμαι εκεί.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας):  Και για τα είκοσι τέσσερα άτομα θα υπάρξει λύση. 
     ΑΓΓΕΛΟΣ ΤΖΕΚΗΣ: Θα είμαι εκεί πάλι αύριο. Θα πάμε  μαζί.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τέτοια Κυβέρνηση με τέτοια κοινωνική ευαισθησία δίπλα στον εργάτη και όχι απέναντι, δεν έχει ματαπεράσει. 
     ΠΡΟΕΔΡΕΥΩΝ (Ιωάννης Τραγάκης): Η τελευταία με αριθμό 65/19.9.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη, προς τους Υπουργούς Ανάπτυξης και Οικονομίας και Οικονομικών, σχετικά με τη λήψη μέτρων περιορισμού των υψηλών επιτοκίων που καταβάλλουν οι δανειολήπτες για τη χορήγηση στεγαστικών δανείων από τις τράπεζες κ.λπ. διαγράφεται λόγω κωλύματος του κυρίου Υπουργού.
     ΠΡΟΕΔΡΕΥΩΝ (Ιωάννης Τραγάκης): Ολοκληρώθηκε η συζήτηση των αν αφορών και ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της
                                 ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων «Ρύθμιση θεμάτων του Πανεπιστημιακού και Τεχνολογικού Τομέα Ανώτατης Εκπαίδευσης και λοιπές διατάξεις».
     Στη σημερινή συνεδρίαση θα συζητηθούν τα άρθρα 13-21 σε μια ενότητα. Υπάρχουν επίσης τρεις υπουργικές τροπολογίες, έντεκα εμπρόθεσμες τροπολογίες Βουλευτών και τρεις εκπρόθεσμες τροπολογίες Βουλευτών.
     Το λόγο έχει ο εισηγητής της Νέας Δημοκρατίας κ. Ιωάννης Κουράκος.
     ΙΩΑΝΝΗΣ ΚΟΥΡΑΚΟΣ: Κύριε Πρόεδρε, κυρίες και κύριοι συνάδελφοι,  στη χθεσινή ημέρα και στις δύο συνεδριάσεις έγινε καλοπροαίρετη κριτική, θα την χαρακτήριζα, για το σχέδιο νόμου και έχει επικεντρωθεί στο άρθρο 13. Όμως από τις χθεσινές συνεδριάσεις που έγιναν υπήρξαν και διαπιστώσεις που όλοι συμφωνούμε.
     Πρώτη διαπίστωση. Συμφωνούμε ότι πρέπει να μεταβάλουμε ριζικά την κατάσταση των πραγμάτων για την ανάπτυξη της τεχνολογίας και κυρίως σε ό,τι αφορά την εκπαίδευση και την παραγωγή στελεχών
     Δεύτερη διαπίστωση. Συμφωνούμε όλοι ότι έχουμε μείνει πίσω στον τομέα της γνώσης και της τεχνογνωσίας.
     Τρίτη διαπίστωση. Συμφωνούμε όλοι και συμφωνεί και η ελληνική κοινωνία ότι πρέπει να σταματήσει η εισαγωγή στην  τριτοβάθμια εκπαίδευση φοιτητών με βαθμολογίες 1, 2, 3 κ.λπ..
     Κυρίες και κύριοι συνάδελφοι, διαφωνούμε σε επιμέρους διαδικαστικά σημεία και ιδιαίτερα στο πού θα είναι ο πήχης εισαγωγής των φοιτητών στα Α.Ε.Ι. και Τ.Ε.Ι.. Με το παρόν σχέδιο νόμου στο άρθρο 13 παράγραφος 1 καθορίζεται ως προϋπόθεση εισαγωγής των υποψηφίων σε όλα τα ιδρύματα της τριτοβάθμιας εκπαίδευσης ελάχιστος γενικός βαθμός πρόσβασης ίσος με το ήμισυ του μεγίστου δυνατού βαθμού πρόσβασης. Ειδικότερα δε, δίνεται και η δυνατότητα στους υποψηφίους που δεν πληρούν την προϋπόθεση αυτή να εισάγονται στα Ανώτατα Εκπαιδευτικά Ιδρύματα, εφόσον συγκεντρώνουν ελάχιστο αριθμό μορίων τουλάχιστον ίσο με το μισό του μεγίστου δυνατού αριθμού μορίων. Με αυτόν τον τρόπο καλύπτεται και η άποψη του κ. Παντούλα…
     ΜΙΧΑΗΛ ΠΑΝΤΟΥΛΑΣ: Μπερδεύει…
     ΙΩΑΝΝΗΣ ΚΟΥΡΑΚΟΣ: Δεν μπερδεύει.
     ΜΙΧΑΗΛ ΠΑΝΤΟΥΛΑΣ: Δεν ξέρετε καλά τα θέματα. Γι’ αυτό τα λέτε.
     ΙΩΑΝΝΗΣ ΚΟΥΡΑΚΟΣ: Οι ανωτέρω προϋποθέσεις ισχύουν τόσο για τους υποψηφίους που συμμετέχουν στις εξετάσεις των μαθημάτων που εξετάζονται σε εθνικό επίπεδο όσο και για εκείνους που εισάγονται στην τριτοβάθμια εκπαίδευση με ειδικές διατάξεις, με εξετάσεις σε μαθήματα, με εξαίρεση όσους προέρχονται από τη μουσουλμανική μειονότητα της Θράκης. Κατά αυτόν τον τρόπο διασφαλίζεται το επίπεδο της ανώτατης εκπαίδευσης και των σπουδών στα πανεπιστήμια και στα Τ.Ε.Ι..
     Επίσης, το ίδιο άρθρο μεριμνά για τους κατόχους πτυχίου Β’ κύκλου Τ.Ε.Ε. που προέρχονται από τη μουσουλμανική μειονότητα της Θράκης, προκειμένου να μπορούν να εισαχθούν με χωριστό ποσοστό θέσεων σε σχολές και τμήματα του τεχνολογικού τομέα της ανωτάτης εκπαίδευσης κατ’ αναλογία όσων ισχύουν για την εισαγωγή στην τριτοβάθμια εκπαίδευσης, όσων ανήκουν στη μουσουλμανική μειονότητα της Θράκης και είναι απόφοιτοι ελληνικών λυκείων ή των οικείων μειονοτικών σχολείων. Επίσης, ρυθμίζει και τα αντίστοιχα σχολεία κρατών μελών της Ευρωπαϊκής Ένωσης με ειδικές διατάξεις.
     Το άρθρο 14, αναφέρεται στις μεταγραφές των φοιτητών και σπουδαστών εσωτερικού μετά την πάροδο ενός έτους από την πρώτη εφαρμογή του. Και ιδιαίτερα σε όσους έχουν δικαίωμα μεταγραφής παρέχεται η δυνατότητα να επιλέξουν εκτός από το αντίστοιχο τμήμα, που είναι πλησιέστερο στον τόπο κατοικίας των γονέων τους, του σπιτιού τους και εκείνο στο οποίο φοιτά ήδη ένας τουλάχιστον αδερφός ή αδερφή έτσι, ώστε να αποφεύγεται η ανάγκη δημιουργίας τριών σπιτιών.
     Επίσης, θεσμοθετείται ενιαία προθεσμία υποβολής σχετικών αιτήσεων ακόμη και για όσους εισάγονται στα Τ.Ε.Ι. στο εαρινό εξάμηνο κάθε ακαδημαϊκού έτους. Εφαρμόζεται δε για τους φοιτητές και τους σπουδαστές που εισάγονται στην τριτοβάθμια εκπαίδευση με βάση τη συμμετοχή τους στις εξετάσεις των μαθημάτων που εξετάζονται σε εθνικό επίπεδο καθώς και για όσους εισάγονται ως υπαγόμενοι στην ειδική κατηγορία των μουσουλμάνων της Θράκης. Αντίθετα, όσοι εισάγονται στην τριτοβάθμια εκπαίδευση με άλλους ευεργετικούς τρόπους ή μετά από κατατάξεις δεν δικαιούνται άλλης ευεργετικής διάθεσης.
     Με το άρθρο 15 ανεξαρτητοποιείται το ποσοστό των μετεγγραφών από το ποσοστό κατατάξεων των πτυχιούχων της τριτοβάθμιας εκπαίδευσης, το οποίο διαμορφώνεται πλέον αυτοτελώς χωρίς διαφοροποίηση όμως ως προς τα ποσοστά που προβλέπονται ήδη από τις υπάρχουσες συνθήκες. Βασικό στοιχείο αυτής της διαδικασίας των κατατάξεων αποτελεί η διαφάνεια και το αδιάβλητό της, ενώ δεν επιτρέπεται σε καμία περίπτωση υπέρβαση του ποσοστού των κατατάξεων.
     Με το άρθρο 16 βελτιώνεται το οργανωτικό σχήμα που διέπει τις βιβλιοθήκες των πανεπιστημίων και των Τ.Ε.Ι., με σκοπό τον καλύτερο συντονισμό του έργου τους και την παροχή αναβαθμισμένων υπηρεσιών.
     Με το άρθρο 17 δίδεται η δυνατότητα σύστασης «Συνδέσμου Ελληνικών Ακαδημαϊκών Βιβλιοθηκών» μεταξύ των ιδρυμάτων της ανώτατης εκπαίδευσης.
     Με το άρθρο 18 δίδεται η δυνατότητα μίσθωσης μεταφορικών μέσων στο Πανεπιστήμιο του Αιγαίου, παρέχεται η δυνατότητα συμμετοχής μελών των Παιδαγωγικών Τμημάτων όλων των πανεπιστημίων στην Επιτροπή Επιλογής δασκάλων και νηπιαγωγών για τη φοίτηση σε διδασκαλεία μετεκπαίδευσης, επιλύεται το θέμα του Αιγινητείου Πανεπιστημιακού Νοσοκομείου με το επίδομα ειδικής αγωγής.
     Επίσης, με την παράγραφο 5 του άρθρου 18 μπορούν οι εκπαιδευτικοί του κλάδου Θεατρικών Σπουδών να μπαίνουν στις καθηγητικές σχολές.
     Με το άρθρο 19 επιλύεται ένα πρόβλημα που υπάρχει στο Εθνικό Ίδρυμα Νεότητας με το να μπορέσει να προσλάβει ορισμένους συνεργάτες και συμβούλους.
     Με το άρθρο 20 καταργείται η διάταξη που προβλέπει τη σύσταση ειδικών λογαριασμών για τη διαχείριση των επιδοτήσεων των Γερμανικών Αρχών για τη λειτουργία των σχολείων του ν. 2413/1996 (ΦΕΚ 124Α΄). Έτσι εκπληρώνουν το σκοπό τους, ενώ παράλληλα ρυθμίζονται συναφή νομοθετικά θέματα.
     Με το άρθρο 21 και την παράγραφο 1 για λόγους ιστορικής μνήμης, η περιφερειακή δημόσια υπηρεσία «Γ.Α.Κ.-Αρχεία Νομού Ιωαννίνων», με έδρα τα Ιωάννινα, όπως ορίζεται στο άρθρο 18 περίπτωση 37 του ν.1946/1991, μετονομάζεται σε «Γ.Α.Κ.-Ιστορικό Αρχείο Ηπείρου» και αναβαθμίζεται υπηρεσιακώς, αφού πλέον προτείνεται να λειτουργούν σε επίπεδο Διεύθυνσης. 
     Με την παράγραφο 2 του ιδίου άρθρου ιδρύεται φορέας εξαρτημένος από τα «Γ.Α.Κ.-Ιστορικό Αρχείο Ηπείρου», που διοικείται από πενταμελή επιτροπή με τον τίτλο «Ιστορικό Αρχείο-Μουσείο Ηπείρου», σκοπός του οποίου είναι η συγκέντρωση, διάσωση και προβολή ιστορικών ζωγραφικών πινάκων, χαρτών, σημαιών, όπλων, τοπικών ενδυμασιών, φωτογραφικών συλλογών και έργων τέχνης που αναφέρονται στην ιστορία του ηπειρωτικού χώρου κατά τους νεότερους χρόνους.
     Κύριοι συνάδελφοι, πιστεύω ότι και το δεύτερο μέρος του νομοσχεδίου περιέχει άρθρα που πρέπει όλοι να υπερψηφίσουμε, έτσι όπως έγινε και στο πρώτο κομμάτι, όπου η συντριπτική πλειοψηφία των συναδέλφων ψήφισε τα περισσότερα άρθρα. Νομίζω ότι ρυθμίζονται διάφορα θέματα που βοηθούν στη λειτουργία διαφόρων τομέων του Υπουργείου Παιδείας. Με αυτές τις σκέψεις σας καλώ να ψηφίσετε και τα υπόλοιπα άρθρα.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριοι συνάδελφοι, θα ήθελα να ανακοινώσω προς το Τμήμα ότι πενήντα επτά Βουλευτές του ΠΑ.ΣΟ.Κ. κατέθεσαν πρόταση νόμου: «Επίδομα θέρμανσης». Η πρόταση νόμου παραπέμπεται στην αρμόδια Διαρκή Επιτροπή.
     Το λόγο έχει ο εισηγητής του Πανελλήνιου Σοσιαλιστικού Κινήματος κ. Μάρκος Μπόλαρης.
     ΜΑΡΚΟΣ ΜΠΟΛΑΡΗΣ: Κύριοι συνάδελφοι, στη χθεσινή συνεδρίαση, όπως έγινε κατανοητό από όλους, αλλά όχι από την Κυβέρνηση και την πλειοψηφούσα παράταξη, εμείς στο ΠΑ.ΣΟ.Κ. διαφωνούμε ως προς το παρόν νομοσχέδιο για την προχειρότητα, με την οποία εισήχθησαν κρίσιμες και καίριες διατάξεις που αφορούν την ελληνική νεολαία.
     Διαφωνούμε με τη λογική μιας φθηνής δημαγωγίας, η οποία υπηρετεί την κοινή γνώμη και καθοδηγείται από τα Μέσα Μαζικής Ενημέρωσης ευκαιριακά, χωρίς να κάνει το διάλογο που χρειάζεται με τους φορείς, χωρίς να κάνει τις μελέτες που χρειάζονται όταν αναφερόμαστε σε τέτοια καίρια και κρίσιμα ζητήματα, που αφορούν την παιδεία.
     Έτσι, έχουμε ένα νομοσχέδιο –και ιδιαίτερα στο άρθρο 13, με το οποίο ξεκινούμε τη συζήτηση- χωρίς, όμως, να έχουν μελετηθεί οι συνέπειες. Νομίζω πως δεν μελετήθηκαν ούτε καν στα διαδικαστικά ζητήματα, στα νομοτεχνικά θέματα, όπως χθες πάρα πολύ αναλυτικά εξέθεσε ο κ. Παντούλας. Και είναι φανερό ότι έτσι όπως έχει αυτή η διάταξη –και απορώ γιατί επιμένει το Υπουργείο- υπάρχουν -και θα δημιουργηθούν- τεράστια ζητήματα όχι μόνο ουσίας αλλά και καθαρά διαδικαστικά.
     Κύριε Υπουργέ, ένας μαθητής που του χρόνου θα έχει βαθμό 9,9, είναι αγρότης από τη Λάρισα, από την Κοζάνη, από την Καλαμάτα, από τις Σέρρες, θα περνούσε στο Τ.Ε.Ι. Αγροτικών Εφαρμογών, ένα από αυτά τα δεκαπέντε Τ.Ε.Ι. τα οποία θα κλείσουν με αυτήν τη διάταξη στην ελληνική περιφέρεια και θα έμενε να σπουδάσει στον τόπο του. 
     Αυτός ο μαθητής με το 9,9, με το 7, με το 8 –όπως θέλετε- δεν έμαθε καλά Αρχαία, δεν έμαθε καλά Μαθηματικά, δεν ξέρει πάρα πολύ καλή Φυσική ή ενώ ξέρει, δεν έγραψε καλά στις συγκεκριμένες εξετάσεις. Αυτό το παιδί, όμως, δεν θέλει να γίνει γιατρός, για να ξέρει πολύ καλά τη Χημεία, ούτε θέλει να γίνει καθηγητής, για να ξέρει πολύ καλά τα Αρχαία. Θέλει να πάει στο Τ.Ε.Ι. Αγροτικών Εφαρμογών ή Θερμοκηπίων ή Συνεταιρισμών στην Περιφέρεια και με αυτήν τη διάταξη, με το άρθρο 13, του λέμε εμείς ότι δεν θα πάει. Τον εξετάσαμε μαζί με αυτούς οι οποίοι πάνε για γεωπόνοι, ανταγωνίστηκε στην ίδια ακριβώς ύλη, πήρε το 9,9 και του λέμε εμείς με αυτήν τη διάταξη, «δεν θα πας». Ταυτόχρονα, κλείνουμε τα δεκαπέντε Τ.Ε.Ι. Αγροτικών Εφαρμογών καθώς και τις Σχολές των Εμποροπλοιάρχων.
     Ακούστε τώρα τις συνέπειες:
     Αυτό το παιδί έχει αποφασίσει να ασχοληθεί με τον αγροτικό τομέα, με τον αγροτικό κλάδο. Και δεν νομίζω πως υπάρχει κάποιος σε αυτήν την Αίθουσα που να πιστεύει ότι τα παιδιά που πάνε στα Τ.Ε.Ι. Αγροτικών Εφαρμογών, είναι παιδιά αστικών οικογενειών από την Αθήνα και τη Θεσσαλονίκη και πάνε εκεί για να εμπλουτίσουν τις γνώσεις τους θεωρητικά. Είναι παιδιά τα οποία έχουν αποφασίσει ότι θα μείνουν στην ελληνική περιφέρεια, θα δουλέψουν στον αγροτικό τομέα. 
     Θέλουμε, λοιπόν, η ελληνική πολιτεία να τους δώσει τις απαραίτητες γνώσεις για να αξιοποιήσουν τις σύγχρονες μεθόδους και να μπορέσουν να είναι ανταγωνιστικοί επιχειρηματίες - αγρότες μέσα στα πλαίσια της νέας Κοινής Αγροτικής Πολιτικής.
     Εμείς, όμως, με αυτό το άρθρο του λέμε «όχι». Και τι θα γίνει; Έχει τρεις δυνατότητες αυτό το παιδί. 
     Πρώτον, να πάει στο εξωτερικό –σας το είπα και χθες- και στη συνέχεια να τον δεχθείτε σαν γιατρό από τη Βουλγαρία ή από οποιαδήποτε άλλη χώρα –δεν χρειάζεται να λέμε- ενώ του αρνηθήκατε να πάει στο Τ.Ε.Ι. Αγροτικών Εφαρμογών. Αυτό δεν είναι υποκρισία;
     Η άλλη του επιλογή θα είναι αντί να μείνει στην πατρίδα του, να μένει στο σπίτι του, να βοηθάει τους γονείς και ταυτόχρονα να δουλεύει, να πάει στα κολέγια στην Αθήνα ή στη Θεσσαλονίκη, στα Κ.Ε.Κ.. Εκεί τι θα κάνει; Θα μπει σε μια από αυτές τις σχολές, τις πληθωριστικές, οι οποίες εφεξής θα αρχίσουν να βγάζουν μόνο πτυχιούχους ανέργους. Διότι όλα τα παιδιά, τα οποία ήταν στα Τ.Ε.Ι. Αγροτικών Εφαρμογών, τα στείλαμε να σπουδάσουν γραφίστες και σε λίγο η Ελλάδα θα έχει μπλοκαριστεί από τους γραφίστες και από αυτούς που έχουν τελειώσει τις λοιπές ειδικότητες που παρέχουν αυτά τα Κ.Ε.Κ..
     Η τρίτη λύση, βέβαια, είναι να μείνουν τα παιδιά αυτά στον τόπο τους, χωρίς να έχουν τη δυνατότητα να πάρουν τις γνώσεις που χρειάζονται για να ασχοληθούν σύγχρονα και αποτελεσματικά με τον αγροτικό τομέα και να μείνουν στην παραδοσιακή γεωργική τέχνη. Τα επιλέγετε αυτά;
     Όταν επιμένουμε ότι αυτό το άρθρο πρέπει να το αποσύρετε, δεν επιμένουμε καθόλου για λόγους αντιπολίτευσης, αλλά γιατί δεν έχετε δει καμία από τις παράλληλες και παράπλευρες συνέπειες. Δεν τα έχετε συζητήσει και νομίζω πως αυτό είναι καίριο. 
     Ξέρετε τι θα ήθελα να σας πω; Αν βάλουμε πρώτο σε μόρια το Τ.Ε.Ι. Καστοριάς ή πρώτο σε μόρια το Τ.Ε.Ι. Σερρών και τελευταίο το Τ.Ε.Ι. της Αθήνας, τότε θα σας έλεγα τι θα γινόταν εδώ. Αν θα έπρεπε πρώτα να γεμίσουν τα Τ.Ε.Ι. Αγροτικών Εφαρμογών και όσοι μένουν στο τέλος να έλθουν στην Αθήνα, τότε θα βλέπατε τι αντιδράσεις θα υπήρχαν, αλλά η φωνή τώρα της Καλαμάτας, της Καστοριάς και των Σερρών είναι αδύναμη και ακούμε μετά τον Πρωθυπουργό να μιλάει για ανάπτυξη της περιφέρειας. 
     Κύριε Υπουργέ, υπάρχει ένα αίτημα που σας έχει έλθει, το οποίο σας το ξαναθέτω και έχει σχέση με τις μετεγγραφές. Υπάρχει ένα αίτημα εδώ πέρα απ’ όλους τους συλλόγους των Κυπρίων και από την Ελλάδα και από την Κύπρο. Σας ζητούν να κάνετε μία προσθήκη στο άρθρο 13. Νομίζω ότι πρέπει να το δείτε. Μην εμμένετε σε ό,τι μας φέρατε αρχικά, χωρίς να κάνουμε καμία ουσιαστική διόρθωση. Δεν μπαίνω σε λεπτομέρειες, το έχετε στο χέρι σας. 
     Θέλω να σας πω απλώς –γιατί θα τα πούμε στη συνέχεια στις τροπολογίες- ότι ο πρόχειρος περσινός νόμος για τις μετεγγραφές χρειάζεται βελτιώσεις και χρειάζεται τόλμη για να προσεγγίσουμε αυτά τα ζητήματα και για να τα λύσουμε.
     Πρέπει να λυθεί το θέμα των οικογενειών με τρία παιδιά. Φέρνετε τροποποίηση. Είναι δειλή. Δεν εξυπηρετούμε κανέναν. Όταν στην οικογένεια που έχει δύο παιδιά που φοιτούν λέμε ότι ο ένας φοιτητής είναι στη Θεσσαλονίκη, ο άλλος στην Κομοτηνή, να πάει στην Κομοτηνή, να κάνει σπίτι, να πάρει έπιπλα και ότι στο τρίτο εξάμηνο θα δούμε τι θα γίνει, είναι δώρον άδωρον, είναι εμπαιγμός. Δεν γίνεται έτσι. Δείτε το με τόλμη κοιτάζοντας στα μάτια την ελληνική οικογένεια. Πρέπει να τη στηρίξουμε. 
     Νομίζω πως η απουσία της κυρίας Υπουργού απ’ αυτήν τη διαδικασία έχει αρνητικά χαρακτηριστικά. Δεν βοήθησε στο να περάσουν κάποιες τροποποιήσεις και κάποιες τροπολογίες οι οποίες είναι καίριες και τις οποίες έπρεπε να αποδεχθεί η Κυβέρνηση. 
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
     Το λόγο έχει ο ειδικός αγορητής του Κομμουνιστικού Κόμματος Ελλάδας κ. Χουρμουζιάδης
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
     Παρακολούθησα και χθες και σήμερα την κριτική του κ. Μπόλαρη για το άρθρο 13. Εμείς έχουμε μία άλλη θέση. Φυσικά το άρθρο αυτό, που προβλέπει το δικαίωμα της εισαγωγής μόνο αφού ο υποψήφιος συγκεντρώσει το μισό, το αντιμετωπίζουμε με δύο ερωτήματα. Το πρώτο, κύριε Υπουργέ, το ρώτησα και στην Επιτροπή: Πώς καθορίζεται αυτό το μισό του μεγίστου δυνατού; Είναι ένας αόριστος χαρακτηρισμός. 
     Είχαμε έναν υπέργηρο καθηγητή της Αρχαιολογίας, ο οποίος κάποτε ανακοίνωνε την εύρεση μιας επιγραφής και έλεγε ότι το μήκος της επιγραφής είναι πολύ μεγάλο και ότι το πλάτος είναι το μισό του μήκους. Προσδιόριζε δηλαδή το άγνωστο διά του αγνώστου. 
     Τι σημαίνει ακριβώς το μισό του μεγίστου δυνατού; Είναι ένας αλγόριθμος ο οποίος είναι δυνατόν κάθε φορά, σε κάθε περίπτωση, σε κάθε τμήμα, με κάθε ερώτηση να ανεβαίνει και να κατεβαίνει. Άρα με αυτό δεν θεσπίζεται πραγματικά ένας όρος θα χρησιμοποιήσω πάλι το μαθηματικό όρο- ένας συγκεκριμένος αλγόριθμος με βάση τον οποίο θα εισάγονται οι νέοι μας στην ανώτατη εκπαίδευση.
     Το δεύτερο ερώτημα ή  σχόλιο, αν θέλετε, ή  παρατήρηση, είναι το εξής. Το γεγονός αυτό της εισαγωγής δεν μπορεί να ρυθμίζεται ερήμην τελικά του γενικού συστήματος των εισαγωγικών εξετάσεων και ιδιαίτερα του χαρακτήρα που πρέπει να πάρει κάποια στιγμή η δευτεροβάθμια εκπαίδευσή μας: ο χαρακτήρας της αυτονόμησής της, να μη συνεχίσει να αποτελεί τελικά η δευτεροβάθμια ένα προθάλαμο των πανεπιστημίων. Να έχει τη δική της αυτονομία, τη γνωσιολογική, αν θέλετε, και την επιστημονική. Αν δεν ρυθμιστούν όλα αυτά τα θέματα, αν δεν καθοριστούν, το τι είναι δευτεροβάθμια εκπαίδευση, το τι σημαίνει πανελλήνιος διαγωνισμός για την εισαγωγή στα ανώτατα ιδρύματα, μια τέτοια ρύθμιση που αφορά στο βαθμό εισαγωγής είναι θα έλεγε κανείς χωρίς θεμέλιο. 
     Δηλαδή είναι μια ρύθμιση η οποία μπορεί θαυμάσια ύστερα από λίγο να ανατραπεί, γιατί άλλες συνθήκες θα επικρατήσουν. Άρα εμείς το καταψηφίζουμε αυτό το άρθρο. Αν το πάρει κανείς θεωρητικά ή αυτόνομα είναι μια ρύθμιση. Και μάλιστα πιστεύουμε ότι κατά κάποιον τρόπο ως παρενέργεια -και τη λέξη την εννοώ όπως τη λέω- θα ευνοήσει την αναβάθμιση. 
     Και σχετικά με το αν θα κλείσουν δεκαπέντε ή είκοσι. Αν δεν είναι δυνατόν αυτά να έχουν ένα επίπεδο σπουδών παραγωγής γνώσης, είτε θεωρητικής είτε εφαρμογής, τελικά ναι, να κλείσουν. Θα έλεγε κανείς ότι είναι μια συνέπεια την οποία δεν την προκαλεί ένας νόμος αλλά την προκαλεί το ίδιο το σύστημα που ισχύει στο χώρο της εκπαίδευσής μας. Άρα δεν είναι η συνέπεια που μας ενοχλεί. Είναι η αδυναμία ή, αν θέλετε, η απροθυμία της Κυβέρνησης τελικά να φέρει ένα νομοσχέδιο με το οποίο θα καθορίζονται με σαφήνεια οι όροι με τους οποίους θα αναπτύσσεται το σύστημα της δευτεροβάθμιάς μας εκπαίδευσης. Και αυτό είναι μια άλλη διαπίστωση, κύριε εισηγητή της Νέας Δημοκρατίας. Και αυτός ο νόμος αφήνει του κόσμου τα προβλήματα πίσω. Δεν λύνει. Απλώς ρυθμίζει. 
     Ένα σχόλιο για το άρθρο 14 που αφορά στις μετεγγραφές. Τελικά πρέπει κάποια στιγμή αυτό το πρόβλημα, αυτή η σκιά πάνω από τη λειτουργία των πανεπιστημίων μας, να τελειώσει. Αυτή τελικά η αγωνία των γονιών με τα δύο, με τα τρία παιδιά, που τελικά δεν χαίρονται γιατί πέρασε το παιδί τους σε ένα πανεπιστήμιο αλλά λυπούνται στη σκέψη που προκύπτει από τα προβλήματα τα οποία πρέπει να αντιμετωπίσουν για να σπουδάσει τελικά το παιδί στη σχολή που πέτυχε. Άρα δεν είναι να ρυθμίσουμε και πάλι μια μικρή περίπτωση. Και αυτό είναι ένα σχόλιο που μοιάζει με αυτό του άρθρου 13. 
     Δεν πιάνετε, κύριε Υπουργέ, τα προβλήματα από τις αιτίες που τα γεννούν. Αλλά τελικά προσπαθείτε να ρυθμίσετε με κάποιον τρόπο ένα πρόβλημα και είναι μια ρύθμιση η οποία δεν μπορεί να έχει μόνιμο χαρακτήρα. 
     Ως προς το άρθρο 15, σχετικά με τις κατατάξεις, είπα και στην επιτροπή, νομίζω και χθες στη συζήτηση επί της αρχής, ότι τελικά όλες αυτές οι πηγές προσθήκης φοιτητών στα τμήματα, οι μετεγγραφές, οι κατατάξεις, είναι μια επικίνδυνη λειτουργία. Οι κατατάξεις πρέπει τελικά κάποια στιγμή να μπουν μέσα σε ένα άλλο πλαίσιο συζήτησης και σκέψης για το τι σημαίνει  κατατακτήρια εξέταση και μάλιστα όταν δίνεται το δικαίωμα στα τμήματα να καθορίζουν το ποσοστό εισαγωγής με τις κατατακτήριες καταλαβαίνετε ότι θα υπάρχει μια ανισοτιμία ανάλογα με το τι θα αποφασίζει η Αρχιτεκτονική της Αθήνας, για παράδειγμα, ή η Νομική της Αθήνας, με τη Νομική της Κομοτηνής. Κάνουμε λοιπόν ένα νόμο, ορίζουμε κάτι τι σχετικά με τις κατατάξεις αλλά το πρόβλημα στην ουσία του δεν το αντιμετωπίζουμε. 
     Επίσης, το παράβολο. Τι νόημα έχει; Μπορεί αυτό που θα πω να είναι συναισθηματικό, να είναι θεωρητικό, αλλά κοντά στην αγωνία της κατάκτησης, της αλλαγής ενός προσανατολισμού, της αγωνίας της οικογένειας που θέλει το παιδί, ο  πτυχιούχος της Χημείας να πάει στην Αρχιτεκτονική ή στη Νομική, υπάρχει και το παράβολο. Τελικά, το παράβολο σε αυτήν την περίπτωση θυμίζει τα δίδακτρα, είναι μία μορφή διδάκτρων. 
     Τα άρθρα 16 και 17 αφορούν τις βιβλιοθήκες. Αυτά τα είπαμε και χθες και προχθές και στην επιτροπή. Ναι, είναι καλό κανείς να βλέπει ότι οι βιβλιοθήκες των πανεπιστημίων μας πραγματικά οργανώνονται. Αλλά τελικά δύο είναι οι βασικοί πόλοι από τους οποίους θα προκύψουν στοιχεία που θα οδηγήσουν σε αναβάθμιση. Είναι ο εμπλουτισμός τους, άρα μία σωστή, γενναία χρηματοδότηση, η μηχανοργάνωση και το χρονικό διάστημα που θα μένουν ανοικτές οι βιβλιοθήκες. Ξέρω πολύ καλά φοιτητές οι οποίοι εργάζονται, δεν έχουν μία τακτική λογική στις παρακολουθήσεις τους και δεν μπορούν να πηγαίνουν στις βιβλιοθήκες. 
     Θα ήθελα να κάνω και ένα σχόλιο, μία αναφορά, μία παρατήρηση για το άρθρο 19 που αφορά τους ειδικούς συμβούλους, τους ειδικούς συνεργάτες του Ε.Ι.Ν., του Εθνικού Ιδρύματος Νεότητας. Θα εκφράσω μία πολύ απλή σκέψη. Όταν τελικά θεσμοποιείται ένα τέτοιο όργανο, για το οποίο προβλέπεται και ο διορισμός ή, αν θέλετε, η εκλογή ή, εν πάση περιπτώσει, η τοποθέτηση ενός διοικητικού συμβουλίου, γιατί δεν προβλέπεται μέσα σε αυτά τα συμβούλια ακριβώς η ένταξη ανθρώπων οι οποίοι μπορεί να έχουν ειδικότητα και να συμβουλεύουν τον τρόπο με τον οποίο θα λειτουργεί ένας τέτοιος θεσμός; Αλλά γίνεται το συμβούλιο, η διεύθυνση, οι υπάλληλοι, οι διοικητικοί και τελικά διορίζονται και τέσσερις ή πέντε ή έξι ειδικοί σύμβουλοι, καταλαβαίνετε για ποιους λόγους.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε.
     Το λόγο έχει ο συνάδελφος κ. Κουλούρης.
     ΚΙΜΩΝ ΚΟΥΛΟΥΡΗΣ: Ευχαριστώ, κύριε Πρόεδρε.
     Θεώρησα και θεωρώ υποχρέωσή μου να πάρω μέρος σ’ αυτήν τη συζήτηση, γιατί είναι ένα ζήτημα που έχουμε συζητήσει πολλές φορές σ’ αυτήν την Αίθουσα. Δεν αφορά απλά μία κυβέρνηση, το βίο της. Δεν αφορά, θα έλεγα, ούτε την προηγούμενη ούτε την επόμενη, αφορά το μέλλον αυτού του τόπου. Γι’ αυτό θα ήθελα να πω, όχι με αντιπολιτευτικές κορώνες αλλά με αίσθηση ευθύνης, πως έχετε τεράστιες ευθύνες για τον τρόπο με τον οποίο έχετε πολιτευθεί αυτό το δεκαοκτάμηνο, κύριοι της Κυβέρνησης. 
     Θα περίμενε κανείς πως θα κάνατε πράγματι τομές. Αντ’ αυτού προχωράτε με προχειρότητα, με ατολμία και νομοθετείτε ευκαιριακά. Φέρατε νόμο για τις μετεγγραφές, ακριβώς επειδή δημιουργήθηκε το θέμα Τσιτουρίδη, και αμέσως μετά φέρνετε άλλο νόμο για να αλλάξετε τον προηγούμενο. Αν αυτό δεν λέγεται προχειρότητα, τότε τι είναι προχειρότητα; 
     Κάνατε τη μεγάλη –είπατε- μεταρρύθμιση στο χώρο της παιδείας με αυτήν τη συγκλονιστική τομή, τα επτά μαθήματα τα κάνατε έξι στις εισαγωγικές των Τ.Ε.Ι. και προχωράτε τώρα πάλι συγκυριακά, επειδή υπήρχε χαμηλός βαθμός κατά τις εισαγωγικές εξετάσεις και ενεργείτε και εδώ πρόχειρα κάνοντας ουσιαστικά ένα άλμα στο κενό. Τι σημαίνει «έτσι απλά χωρίς μελέτη αλλάζω αυτό το νόμο γιατί πήραν χαμηλή βαθμολογία»; Εξετάσατε βάσει στοιχείων και μελετών εάν αυτοί οι φοιτητές που εισήχθησαν με χαμηλή βαθμολογία έχουν αποφοιτήσει με υψηλή βαθμολογία στο πτυχίο τους;
     Υπάρχει κάτι συγκεκριμένο, ώστε πάνω σε αυτό να στηριχτείτε; Γιατί θεωρώ πως με αυτήν την πρωτοβουλία που παίρνετε έτσι πρόχειρα και συγκυριακά, ουσιαστικά χτυπιούνται γονείς, οικογένειες με χαμηλά οικονομικά εισοδήματα. 
     Τι έχουμε δει μέσα σε αυτό το δεκαοκτάμηνο; Λιγότερα κονδύλια για τα πανεπιστήμια, λιγότερα κονδύλια για την πρωτοβάθμια και δευτεροβάθμια εκπαίδευση. Δυστυχώς έχουμε δει άγρια κομματική καμαρίλα, σαρώνοντας όλους τους προϊσταμένους. Δεσμευθήκατε ότι εντός του Αυγούστου θα φέρνατε νόμο που θα προσδιορίζατε σταθερά κριτήρια. Αντ’ αυτού παρατείνατε ακόμα ένα χρόνο τη θητεία για αυτούς τους κομματικούς, θα έλεγα, ινστρούκτορες, με αποτέλεσμα να κυριαρχεί πάλι στο χώρο της παιδείας αυτή η αρρωστημένη, η  δραματικά αρρωστημένη κατάσταση λόγω της επιλογής στενά κομματικών εγκαθέτων. 
     ΒΥΡΩΝ ΠΟΛΥΔΩΡΑΣ: Ενώ προηγούμενα ήταν υγιέστατη!
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πολύδωρα! Δεν μας έχετε συνηθίσει σε τέτοια. 
     ΚΙΜΩΝ ΚΟΥΛΟΥΡΗΣ: Αυξάνεται, κυρίες και κύριοι συνάδελφοι, το κόστος εκπαίδευσης στην ιδιωτική εκπαίδευση. 
     Είχα υποστεί κριτική σε εκείνο το πεντάμηνο που ήμουν στο Υπουργείο Εμπορίου για την ιδιωτική εκπαίδευση, επιτρέποντας αυξήσεις μέχρι 3%. Σήμερα οι αυξήσεις ξεπερνούν το 15% και κανείς δεν μιλά γι’ αυτό το έγκλημα που γίνεται εις βάρος χιλιάδων οικογενειών. 
     Αλαλούμ στους διορισμούς δασκάλων, στους διορισμούς καθηγητών και πάρα πολλές ελλείψεις. Ιδιαίτερα φέτος αυτές οι ελλείψεις είναι εντυπωσιακές, διότι ανοίγουν σχολεία ακόμα και χωρίς εκπαιδευτικούς.
     Θα έλεγα με δύο κουβέντες ότι λείπει δυστυχώς η πνοή από εσάς. Λείπει το όραμα από εσάς. Λείπει η ελπίδα για συνέχεια. Λείπουν τα μέσα, λείπουν οι οικονομικοί πόροι. Λείπει η προοπτική, λείπει το κυριότερο, η επένδυση στην εκπαίδευση. Δάσκαλοι και καθηγητές απαξιωμένοι και παιδαγωγικά ανενημέρωτοι, χωρίς ουσιαστική εκπαίδευση. Πανεπιστημιακοί δυστυχώς –γιατί συναντιέμαι με πολλούς- χωρίς έρευνα. Απουσία σύνδεσης εκπαίδευσης και παραγωγής. Μαθητές, δυστυχώς, εκπαιδευμένοι στις παγίδες των εξετάσεων, της παραπαιδείας, των συστημάτων. Γονείς, απόντες από το εκπαιδευτικό γίγνεσθαι. 
     Αυτά αποτελούν, δυστυχώς, τη ζοφερή πραγματικότητα. Και εσείς τι κάνετε; Όποτε ανάψει μία φλογίτσα που διαταράσσει τη μακαριότητά σας, επεμβαίνετε νομοθετικά, δηλαδή πυροσβεστικά. Πείτε σ’ αυτήν την Αίθουσα, πείτε κάποτε ποιο είναι το σχέδιο δράσης σας.
     Έρχομαι τώρα στα επί μέρους ζητήματα αυτής της δεύτερης ενότητας.
      Θα ήθελα να αναφερθώ στο θέμα των οικογενειών που συντηρούν τρία σπίτια, το δικό τους, το ένα τους παιδί εδώ, το άλλο τους παιδί εκεί. Είναι απαράδεκτος ο τρόπος με τον οποίο προσεγγίζετε αυτό το ζήτημα και θα έλεγα είναι και κυνικός. Δείχνει κοινωνική αναισθησία όταν λέτε ότι στο τρίτο εξάμηνο θα εξετάζεται το ζήτημα της συμβίωσης των δύο παιδιών στην ίδια πόλη;
     Πολλά ζητήματα εθίγησαν από εξαιρετικούς συναδέλφους και από τον εισηγητή μας κ. Μπόλαρη, αλλά και από τις άλλες πλευρές αυτής της Αίθουσας. Χωρίς πολιτική κορώνα, θα μπορούσα να πω πως δυστυχώς δεν είμαι καθόλου αισιόδοξος για το αν έχετε πολιτική και στο χώρο της παιδείας. Θα μας δοθούν πολλές ευκαιρίες σ’ αυτήν την Αίθουσα να αποδείξουμε και να πούμε στον ελληνικό λαό σε πόσες δεσμεύσεις είχατε προχωρήσει και στον τομέα της εκπαίδευσης, ευρύτερα της παιδείας και οπισθοδρομείτε τον τόπο, οπισθοδρομείτε την κοινωνία και δημιουργείτε τέτοια ζημιά που θα είναι πολύ δύσκολο στην επόμενη κυβέρνηση ΠΑ.ΣΟ.Κ. να καλύψει το χαμένο χρόνο.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Τσαντούλας έχει το λόγο.
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι, στο σύγχρονο παγκόσμιο περιβάλλον της μεγάλης επιστημονικής και τεχνολογικής προόδου η επένδυση στον άνθρωπο και τη γνώση είναι η μόνη σωστή επιλογή κάθε χώρας, κάθε κυβέρνησης. Κατά συνέπεια, κάθε συζήτηση που αφορά την παιδεία είναι πρωταρχικής και σπουδαιότητας και σημασίας. Και για το σημερινό νομοσχέδιο έχει γίνει πολλή συζήτηση μέχρι τώρα και επί της αρχής και επί των δώδεκα πρώτων άρθρων.
     Στην παρέμβασή μου θα ήθελα να αναφερθώ σε τρία από τα εναπομείναντα άρθρα. 
     Όσον αφορά το άρθρο 13, η ποιότητα είναι γενικά ένα χαρακτηριστικό ιδιαίτερης αξίας για πολλά υλικά, πνευματικά ή άλλα μεγέθη. Η ποιότητα των πτυχιούχων κάθε ανώτατης σχολής οφείλει να είναι υψηλή, γιατί εκφράζει σε σημαντικό βαθμό και την ποιότητα της συγκεκριμένης σχολής και ιδιαίτερα του διδακτικού της προσωπικού. Η καλή ποιότητα και των δύο -διδασκόντων και διδασκομένων- αποτελεί αντίστοιχα προϋπόθεση και τελικό επιθυμητό στόχο κάθε εκπαιδευτικής αρχής. Σ’ αυτήν την εξίσωση μια ιδιαίτερα σημαντική παράμετρο αποτελεί και το αρχικό υλικό των υποψηφίων για εισαγωγή σε μια ανώτατη σχολή.  Και δεν είναι καθόλου συχνό φαινόμενο ο κακός μαθητής να γίνεται καλός φοιτητής ή αργότερα καλός επιστήμονας, χωρίς βέβαια να λείπουν οι εξαιρέσεις.
     Όλοι εδώ μέσα νομίζω συμφωνούμε στο ότι πρέπει να υπάρχει ένα ελάχιστο όριο επάρκειας που έχει οπωσδήποτε σημαντική σχέση και με την ποιότητα των σπουδών μέχρι τις εισαγωγικές εξετάσεις για κάποια ανώτατα ιδρύματα. Δημιουργείται εδώ επομένως η ανάγκη, κύριε Υπουργέ, της ποιοτικής αναβάθμισης της δευτεροβάθμιας εκπαίδευσης, ιδιαίτερα του λυκείου.
     Από την άλλη πλευρά, όμως, υπάρχει και το θέμα του μεγέθους της προσπάθειας, του μεγέθους της σοβαρότητας και της σημασίας που δίνει κάποιος μαθητής στην εκπαίδευσή του πριν τις εξετάσεις. Και είναι βέβαιο, κατά τη γνώμη μου, ότι πολλοί υποψήφιοι σπουδαστές, ήσσονος σήμερα προσπάθειας, είναι ικανοί να ξεπεράσουν τη βάση του 10 αν προσπαθήσουν λίγο περισσότερο ξέροντας ότι δεν θα εισαχθούν με γενικό βαθμό 8, 7 ή χαμηλότερο όπως συμβαίνει σήμερα.
     Αναφέρεται συχνά ότι τα Τ.Ε.Ι. αποτελούν μοχλό περιφερειακής ανάπτυξης και αυτό είναι αλήθεια, το ζω και στην ιδιαίτερη πατρίδα μου, την Πρέβεζα, όπου τα δύο τμήματα που λειτουργούν έχουν ιδιαίτερα αξιόλογη προσφορά στην επιστημονική, οικονομική και κοινωνική ζωή της πόλης με αναμενόμενα μακροχρόνια αναπτυξιακά αποτελέσματα, μέσω της δημιουργίας ικανότερων και επιδεξιότερων ατόμων που θα εργαστούν εκεί.
     Η παρουσία από την άλλη μεριά μιας «κρίσιμης μάζας» σπουδαστών σε κάθε τμήμα Τ.Ε.Ι. είναι οπωσδήποτε πολύ σημαντικός παράγοντας για την καλή λειτουργία του. Ο φόβος όμως ότι ένα καλό τμήμα στην περιφέρεια θα κλείσει λόγω έλλειψης σπουδαστών, πιστεύω ότι είναι υπερβολικός και η συχνή αναφορά του σ’ αυτήν την Αίθουσα, αλλά και αλλού, γίνεται νομίζω με καθαρά αντιπολιτευτική διάθεση. 
     Η διασφάλιση του απαραίτητου αριθμού εισαγομένων στα περιφερειακά τμήματα Τ.Ε.Ι. γίνεται και με την ανακατανομή του ποσοστού εισαγομένων μεταξύ κεντρικών και περιφερειακών τμημάτων, υπέρ των περιφερειακών και ίσως και με την αλλαγή του γνωστικού αντικειμένου σε κάποια θνησιγενή ΤΕΙ και αναφέρθηκε χθες το παράδειγμα της Κεφαλλονιάς. 
     Λίγα λόγια για το άρθρο 14, που αφορά μετεγγραφές φοιτητών και σπουδαστών. Θα επαναλάβω κάτι που έχω ξαναπεί σε σχέση με τις μετεγγραφές. Αν τα πανεπιστήμιά μας και τα Τ.Ε.Ι. διέθεταν κατάλληλες κτηριακές υποδομές και απαραίτητες «κοινωνικές» προσφορές προς τους φοιτητές, δηλαδή αν διέθεταν φοιτητικές εστίες και δωρεάν σίτιση, όπως γίνεται σε μερικά, όπως σε αυτό της Πρέβεζας, οι μετεγγραφές θα περιορίζονταν στις απόλυτα αναγκαίες, όπως γίνεται στις ανώτατες σχολές των περισσότερων ευρωπαϊκών κρατών. Σε μερικά σχεδόν δεν υπάρχουν μετεγγραφές. Θα πρέπει να δοθεί ιδιαίτερη προσοχή σε αυτόν τον ευαίσθητο κοινωνικό παράγοντα, πέρα από τη φροντίδα για τις μετεγγραφές των οικονομικά ασθενέστερων, που και γι’ αυτούς η απαίτηση πιστεύω ότι θα μειωθεί αρκετά.
     Τελειώνω με το άρθρο 16, μιλώντας περισσότερο για τα Τ.Ε.Ι.. Θέλω να τονίσω ότι μέσα στις αναγκαίες προϋποθέσεις για τη σωστή λειτουργία τους και παράλληλα με την επάρκεια του διδακτικού προσωπικού και την παρουσία μιας κρίσιμης μάζας σπουδαστών βρίσκονται οι καλές κτηριακές εγκαταστάσεις, η δυνατότητα τεχνολογικής ερευνητικής δραστηριότητας και συμμετοχής σε διεθνή ερευνητικά προγράμματα. Πολλά απ’ αυτά προβλέπονται στο νομοσχέδιο μαζί με ένα ακόμη πολύ σημαντικό, δηλαδή τη δημιουργία βιβλιοθήκης. Δεν γνωρίζω ούτε ένα αξιόλογο ανώτατο ίδρυμα στις γνωστές για το επίπεδο εκπαίδευσης χώρες του εξωτερικού που να μη διακρίνεται για την πληρότητα και την ποιότητα της βιβλιοθήκης του. Η πληρότητα αυτή εκφράζεται όχι μόνο από το επιστημονικό υλικό αλλά και από τη δυνατότητα των φοιτητών να έχουν εύκολη πρόσβαση στην παγκόσμια βιβλιογραφία μέσω ηλεκτρονικών υπολογιστών, που είναι εγκατεστημένοι ακόμα και στις φοιτητικές εστίες, στις οποίες μένουν. Επομένως οι βιβλιοθήκες που θα λειτουργήσουν πρέπει να είναι πλήρεις σε επιστημονικό υλικό, τουλάχιστον σχετικό με το γνωστικό αντικείμενο κάθε σχολής. Σε αυτό το υλικό πρέπει να έχουν εύκολη πρόσβαση οι φοιτητές και το λοιπό επιστημονικό προσωπικό.
     Πιστεύω ότι με το νομοσχέδιο που συζητάμε γίνονται θετικά βήματα προς τη σωστή κατεύθυνση, αυτή της αναβάθμισης της ανώτατης παιδείας. Γι’ αυτό και το υπερψηφίζω.
     ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Τμήμα ότι:
     1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ενημερωτικό δελτίο δημόσιας προσφοράς κινητών αξιών και εισαγωγής τους για διαπραγμάτευση».
     2. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Τουριστικής Ανάπτυξης: «Κύρωση της τροποποίησης της παραγράφου 4 των Κανόνων Χρηματοδότησης που είναι προσαρτημένοι στο Καταστατικό του Παγκόσμιου Οργανισμού Τουρισμού, καθώς και των συναφών Χρηματοδοτικών του Κανονισμών 4(2) και 14(3)».
     Θα αναγνωστεί τώρα το δελτίο των επικαίρων ερωτήσεων της Τρίτης 27 Σεπτεμβρίου του 2005.
     ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1 και 130 παράγραφος 8 Κανονισμού της Βουλής)
     1. Η με αριθμό 68/22.9.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Υγείας και Κοινωνικής Αλληλεγγύης, σχετικά με τη διακοπή της Επιστημονικής Σχέσης του Καθηγητή Δημητρίου Κρεμαστινού από το «Ωνάσειο».
     2. Η με αριθμό 69/22.9.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την καταβολή 25 ευρώ από τους αγρότες για τις ενστάσεις που υποβάλλουν, για διόρθωση λαθών στον υπολογισμό της ενιαίας ενίσχυσης της νέας Κ.Α.Π..
     3. Η με αριθμό 70/22.9.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τη λήψη μέτρων περιορισμού της κερδοσκοπίας στα καύσιμα.
     Το λόγο έχει ο κ. Μπούρας.
     ΑΘΑΝΑΣΙΟΣ ΜΠΟΥΡΑΣ: Πριν προχωρήσω σε μερικές παρατηρήσεις για τα άρθρα του τρίτου κεφαλαίου επιτρέψτε μου να επισημάνω στην Εθνική Αντιπροσωπεία και, μέσω αυτής, στον ελληνικό λαό ότι πολλές οιμωγές και πολλά κλάματα ακούσαμε χθες από πολλούς συναδέλφους της Αξιωματικής, κυρίως, Αντιπολίτευσης. Όμως παρατηρήσαμε αργά χθες το βράδυ, όταν γινόταν η ψήφιση των άρθρων κεχωρισμένως, οι περισσότεροι συνάδελφοι του ΠΑ.ΣΟ.Κ. να τα ψηφίζουν. Όμως δεν είχαν το θάρρος να ομολογήσουν τουλάχιστον τα σωστά, για τα οποία θα μπορούσαν να πουν ότι αποτελούν συνέχεια του δικού τους ν. 2916/2001. Έτσι θα μπορούσαν να δικαιολογηθούν. Όμως δεν εψέλλισαν τίποτα ούτε κατά τη συζήτηση.
     ΑΝΔΡΕΑΣ ΛΟΒΕΡΔΟΣ: Κάναμε δύο θετικές επισημάνσεις. 
     ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε; 
     ΑΝΔΡΕΑΣ ΛΟΒΕΡΔΟΣ: Αδικούμεθα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Όλοι αδικούμεθα εδώ μέσα.
     Συνεχίστε, κύριε Μπούρα.
     ΑΘΑΝΑΣΙΟΣ ΜΠΟΥΡΑΣ: Δεν αδικώ κανέναν, γιατί θυμάμαι περίπου να έχετε ψηφίσει από τα δώδεκα τα εννιά ή τα δέκα άρθρα. 
     Αυτό λέει πολλά! Λέει ότι το νομοσχέδιο είναι σωστό και ότι το νομοσχέδιο επιλύει πάρα πολλά θέματα. 
     ΑΝΔΡΕΑΣ ΛΟΒΕΡΔΟΣ: Τώρα αντιφάσκετε!
     ΑΘΑΝΑΣΙΟΣ ΜΠΟΥΡΑΣ: Και όλη μέρα χθες δεν βρήκατε τίποτα άλλο να πείτε, παρά για το άρθρο 13. Ξεφύγατε από όλα τα υπόλοιπα για τα οποία δεν βρήκατε να πείτε μια θετική κουβέντα. Μόνο ο εισηγητής σας, που παρέμεινε, ψήφισε τα περισσότερα από αυτά τα άρθρα. 
     Απαντώντας στον αγαπητό συνάδελφο κ. Λοβέρδο, ο οποίος μάλιστα με πληροφόρησε για το θέμα που αφορά στην επιλογή προϊσταμένου στην Άρτα, θα ήθελα να πω ότι τώρα το μόνο που κατέθεσε είναι ένα δελτίο Τύπου της Δ.Ο.Ε. και ξέρουμε πώς καταθέτει η Δ.Ο.Ε. τα δελτία Τύπου. 
     Θα σας θυμίσω μόνο ότι φέτος, δέκα μέρες μετά την έναρξη της σχολικής χρονιάς, δεν ακούω καμιά κουβέντα, δεδομένου ότι τα σχολεία στην πρωτοβάθμια εκπαίδευση και παρά τα προβλήματα έλλειψης δασκάλων και νηπιαγωγών, λειτουργούν σχεδόν στην εντέλεια. 
     Μάλιστα, «μάντης» ο Πρόεδρος της Δ.Ο.Ε. είχε παρασύρει και τον Πρόεδρό σας, ο οποίος πηγαίνοντας την πρώτη μέρα σε αγιασμούς, ξέχασε να ευχηθεί το «καλή χρονιά» και αναφέρθηκε στις ελλείψεις που επρόκειτο να υπάρξουν στα σχολεία. 
     ΑΝΔΡΕΑΣ ΛΟΒΕΡΔΟΣ: Ήμουν δίπλα του και δεν είναι ακριβές αυτό που λέτε. Ευχήθηκε «καλή χρονιά» και μόνο μία φορά έκανε νύξη για τις ελλείψεις!
     ΑΘΑΝΑΣΙΟΣ ΜΠΟΥΡΑΣ: Εγώ θα σας παραπέμψω… 
     ΠΡΟΕΔΡΕΥΩΝ (Ιωάννης Τραγάκης): Κύριε Μπούρα, ένα λεπτό! Ο κ. Λοβέρδος μάς έχει συνηθίσει να είναι ευγενής. 
     Κύριε Λοβέρδο, δεν θέλω να σας κάνω καμιά παρατήρηση, αλλά κάνετε διακοπές. Θα σας δοθεί η ευκαιρία όταν μιλήσετε, να αντικρούσετε τα επιχειρήματα του κυρίου συναδέλφου. Δεν είναι ανάγκη να απαντάμε την ώρα που λέει κάποιος κάτι. Περιμένετε και όταν τελειώσει ο κύριος συνάδελφος, μπορείτε να πάρετε το λόγο και να του απαντήσετε. 
     Κύριε Μπούρα, συνεχίστε. 
     ΑΘΑΝΑΣΙΟΣ ΜΠΟΥΡΑΣ: Για να απαντήσω και επειδή βλέπω ένα δελτίο Τύπου της Δ.Ο.Ε. και τίποτα παραπάνω…
     ΑΝΔΡΕΑΣ ΛΟΒΕΡΔΟΣ:  Δύο επιστολές, δύο παρατάξεων! Μία εκ των οποίων δεν είναι του ΠΑ.ΣΟ.Κ.!
     ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, εάν θέλετε να σταματήσω, δεν έχω κανένα πρόβλημα. Εξάλλου ο κ. Λοβέρδος είναι αγαπητός συνάδελφος και φίλος.
     ΠΡΟΕΔΡΕΥΩΝ (Ιωάννης Τραγάκης): Φαίνεται ότι είναι ενδιαφέροντα αυτά που λέτε  και προκαλούν αντιδράσεις! 
     Συνεχίστε, κύριε Μπούρα.  
     ΑΘΑΝΑΣΙΟΣ ΜΠΟΥΡΑΣ: Όμως, εκείνο το οποίο οφείλω να μην αφήσω αναπάντητο, είναι ότι υπάρχει ένα δελτίο Τύπου. Άλλωστε δεν συμφωνούν όλοι σε όλα. Σεβαστό είναι και το δελτίο Τύπου!
     Όμως, συμπερασματικά θα ήθελα να πω ότι η Δ.Ο.Ε. με το δελτίο Τύπου που εξέδωσε, πριν αρχίσουν τα σχολεία, δαιμονοποιούσε την κατάσταση που θα επερχόταν. Σήμερα, δέκα μέρες μετά, ας βγάλει ένα καινούργιο δελτίο Τύπου και να δει ότι τα σχολεία λειτουργούν για πρώτη φορά, όταν άλλες χρονιές, που κυβερνούσε το ΠΑ.ΣΟ.Κ., έφταναν τα Χριστούγεννα και βρίσκονταν σε αθλία λειτουργική κατάσταση από πλευράς στελέχωσης προσωπικού. 
     Ας έρθουμε τώρα στα άρθρα του νομοσχεδίου που αναφέρονται στο κεφάλαιο Γ΄ και ειδικά στο άρθρο 13, για το οποίο έγινε πολλή κουβέντα και το είπα και χθες μιλώντας επί της αρχής.
     Ευτυχώς, όμως, προς το βράδυ άκουσα επαΐοντες συναδέλφους –και λέω «επαΐοντες» με την έννοια της γνώσης του χώρου, γιατί όλοι είμαστε επαΐοντες, αλλά εγώ κάποια θέματα τα ξέρω καλύτερα και κάποια άλλα, όχι τόσο καλά- να μιλάνε επί της φιλοσοφίας της ύπαρξης μιας μίνιμουμ βάσης για την εισαγωγή στην τριτοβάθμια εκπαίδευση -τόσο από τον κ. Χριστοδουλάκη όσο περίπου και από τον κ. Λοβέρδο- με κάποιες βέβαια προϋποθέσεις και κάποιους όρους, αλλά εδώ είμαστε για να τα βρούμε όλα. 
     Ακούστηκαν, λοιπόν, πάρα πολλά, αλλά εγώ θα σας παραπέμψω στα πρωτοσέλιδα αξιόλογων εφημερίδων –όλων των εφημερίδων- οι οποίες, όπως θα θυμάστε, εκείνη την εποχή που ανακοινώθηκαν οι βάσεις, ανέφεραν πολύ περιφρονητικά ότι με βαθμό ενάμιση (1,5), βαθμό δυόμισι (2,5) και τρία (3) εισάγονται στην τριτοβάθμια εκπαίδευση. 
     Πρέπει να σας πω ότι παλαιότερα και όταν δίδασκα, μου έτυχε το φαινόμενο να υπαγορεύω σε κάποιο σπουδαστή να γράψει «χ» στο τετράγωνο και τελικά να βάζει το «χ» και να το κλείνει σ ένα τετράγωνο σχηματικά. Δεν ήξερε δηλαδή ούτε το «χ» στο τετράγωνο. 
     Αυτή η κατάσταση στην τριτοβάθμια εκπαίδευση δεν μπορεί να συνεχιστεί. Δεν είναι δυνατόν να εμποδίζεται η ποιοτική αναβάθμιση της εκπαίδευσης, γιατί δεν μπορεί να παρακολουθήσουν κάποια παιδιά, όταν δεν διαθέτουν ένα μίνιμουμ βασικών γνώσεων. Οι εξετάσεις αυτό διασφαλίζουν. Και το μίνιμουμ των βασικών γνώσεων τουλάχιστον διασφαλίζεται με τη θεσμοθέτηση της βάσης. Και βάση σε γενικές γραμμές είναι το μισό των μορίων του «άριστα». Στα είκοσι χιλιάδες μόρια τα δέκα χιλιάδες μόρια αποτελούν μια καλή βάση. 
     Από εκεί και πέρα πρέπει να πω ότι είναι πάρα πολύ σημαντικό το άρθρο 14, το οποίο βελτιώνει κάποιες ατέλειες ή κάποια προβλήματα που παρουσιάστηκαν κατά την εφαρμογή του νέου νόμου των μετεγγραφών, όπως επίσης και το άρθρο 16, που βελτιώνει την οργάνωση και δημιουργία πλέον αυτοτελών υπηρεσιών μέσα στα ιδρύματα, στα Α.Ε.Ι. και στα Τ.Ε.Ι., αυτοτελών βιβλιοθηκών, για να σταματήσει, επιτέλους, η ύπαρξη του ενός αυθεντικού συγγράμματος και για να έχει τη δυνατότητα ο φοιτητής να απευθύνεται στη διεθνή βιβλιογραφία, μέσα, όμως, από οργανωμένες βιβλιοθήκες, τις οποίες θεσμοθετεί και οριοθετεί με τον καλύτερο τρόπο αυτό το νομοσχέδιο. 
     Γι’ αυτό, λοιπόν, καλώ και τους συναδέλφους της Αντιπολίτευσης να υπερψηφίσουν και αυτά τα άρθρα του νομοσχεδίου. 
     Σας ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης):  Ο συνάδελφος κ. Μαγκριώτης έχει το λόγο. 
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
     Τρία πράγματα θέλω να θίξω, γιατί τόσο ο εισηγητής μας όσο και οι άλλοι αγορητές τα έχουν καλύψει όλα, όπως και εγώ προσπάθησα στη χθεσινή μου, επίσης, αγόρευση. 
     Υπάρχουν τρία ειδικότερα θέματα, ξεκινώντας απ’ αυτό που προέκυψε –είχε, βεβαίως, προαναγγελθεί- και αφορά τις εκκλησιαστικές ακαδημίες. Είναι μέγα θέμα. Αυτή η νομοθετική πρωτοβουλία της Κυβέρνησης επιβεβαιώνει δύο πράγματα:
     Πρώτον, επιβεβαιώνει ότι νομοθετεί για την παιδεία και ειδικά για την τριτοβάθμια εκπαίδευση αποσπασματικά, και αυτό σε αντιδιαστολή με όσα έλεγε προεκλογικά και όσα διατείνεται ο Πρωθυπουργός και οι αρμόδιοι Υπουργοί από του Βήματος, ότι δηλαδή τα θέματα της παιδείας είναι εθνική υπόθεση, θέλουν εθνικό διάλογο και συναίνεση και συνολικούς και συλλογικούς σχεδιασμούς. Δικαιώνει τη στάση όλων των ομοσπονδιών της εκπαιδευτικής κοινότητας, που κατήγγειλαν τον τυχάρπαστο εθνικό διάλογο, τον προσχηματικό «εθνικό» διάλογο για την παιδεία και αποχώρησαν και, βεβαίως, τη στάση όλων των κομμάτων της Αντιπολίτευσης. 
     Τούτη την ώρα καλώ και εγώ απ’ αυτή τη θέση την Κυβέρνηση να αναλάβει τις ευθύνες της, να σταματήσει αυτήν την αποσπασματική κατάθεση κρίσιμων και σημαντικών νομοθετημάτων στη Βουλή, που θα δεσμεύσουν την εκπαίδευση για τις επόμενες δεκαετίες. 
     Όμως, με το νομοσχέδιο που έχει κατατεθεί πάνε ακόμη χειρότερα τα πράγματα στην τριτοβάθμια εκπαίδευση και γενικότερα στην ελληνική κοινωνία. Υποκύπτοντας στις πιέσεις, στους εκβιασμούς και στις συναλλαγές κάτω από το τραπέζι με την εκκλησιαστική ιεραρχία, βάζει σε ταλαιπωρία και την τριτοβάθμια εκπαίδευση, αλλά και την ίδια την Εκκλησία. Δεν συνάδουν οι ρυθμίσεις αυτές με το κράτος δικαίου και με την ανοικτή κοινωνία. Δεν συνάδουν με την Ελλάδα της Ευρωπαϊκής Ένωσης. Αυτό επιβεβαιώνει η Κυβέρνηση με τις νομοθετικές της πρωτοβουλίες. Αυτό επιβεβαίωσε και με τις αποσπασματικές της ρυθμίσεις και ιδιαίτερα με το άρθρο 13 για την εισαγωγή στην τριτοβάθμια εκπαίδευση. Όπως είπαν όλοι οι αγορητές της Αντιπολίτευσης, αυτή η ρύθμιση της περίφημης «βάσης» θα οδηγήσει την Κυβέρνηση σε δύο αντιφατικές εκδοχές. 
     Η πρώτη είναι να στείλει τον κόσμο ακόμη πιο πολύ στα φροντιστήρια και στα ιδιωτικά κέντρα εκπαίδευσης. Γιατί με τον περιορισμό των ιδιωτικών φροντιστηρίων και των ιδιαιτέρων, αλλά και των ιδιωτικών Ι.Ε.Κ. τα τελευταία χρόνια με την αναβάθμιση της δημόσιας εκπαίδευσης, φαίνεται πως οι οικονομικοί «αιμοδότες» και υποστηρικτές της Κυβέρνησης αντέδρασαν και ζήτησαν πίσω το χαμένο κομμάτι της πίτας. Και φαίνεται ότι η Κυβέρνηση με τον τρόπο αυτό απλόχερα το δίνει και το πολλαπλασιάζει.
     Επειδή, όμως, η Κυβέρνηση πολιτεύεται –και το έχει αποδείξει πρόσφατα και η περιπέτεια της Ολυμπιακής Αεροπορίας- με βάση τις δημοσκοπήσεις της κοινής γνώμης, όταν τις επόμενες μέρες γίνει κατανοητή αυτή η επιλογή της από την κοινή γνώμη και θα συναντήσει τη λαϊκή κατακραυγή και το δει αυτό στις καθημερινές κυλιόμενες δημοσκοπήσεις ο κ. Καραμανλής και το Μαξίμου και η Κυβέρνηση, τότε είναι βέβαιο ότι θα πάει στην αντίθετη πλευρά. Και η αντίθετη πλευρά είναι να κατεβάσει το επίπεδο των εισαγωγικών εξετάσεων στην τριτοβάθμια εκπαίδευση. Αυτό θα είναι επίσης μια καταστροφή.
     Αντί, λοιπόν, να παλινωδεί η Κυβέρνηση σε αυτές τις δύο αντιφατικές επιλογές, ας καθίσει επιτέλους και ας συζητήσει σοβαρά τα θέματα της τριτοβάθμιας εκπαίδευσης, της παιδείας γενικότερα. Ας κάνει πράξη τις διακηρύξεις της.
     Ειδικότερα θα ήθελα να αναφερθώ σε δύο σημεία του νομοσχεδίου και στα συζητούμενα άρθρα. Το πρώτο σημείο αφορά το προσωποπαγές εκπαιδευτικό προσωπικό. Κύριε Υπουργέ, εκτιμώντας τη δική σας, προσωπικά, σεμνότητα, θα ήθελα να πω ότι εδώ τη διαψεύδετε. Έχω μπροστά μου το ψήφισμα της Ομοσπονδίας των εκπαιδευτικών των Τ.Ε.Ι., το οποίο φιλοξενεί την αγόρευσή σας εδώ στη Βουλή, κατά τη συζήτηση ενός νομοσχεδίου της προηγούμενης κυβέρνησης.
     Είχατε πει εκεί για το προσωποπαγές εκπαιδευτικό προσωπικό των ΤΕΙ, ότι στερήθηκε δικαιώματα με προηγούμενους νόμους και ότι αυτά πρέπει να επανέλθουν. Είχατε πει ότι τα ανωτέρω αποτελούν κατάφωρη –διαβάζω τη δική σας αγόρευση, από τα Πρακτικά της Βουλής- αδικία, για την οποία χίλια διακόσια περίπου μέλη εκπαιδευτικού προσωπικού έχουν προσφύγει στο Συμβούλιο της Επικρατείας.
     Προτεινόμενη λύση, λέγατε, θα ήταν να γίνει αξιολόγηση του εκπαιδευτικού προσωπικού των Τ.Ε.Ι., με βάση αξιολόγησης προσόντα ακαδημαϊκά, καθώς και προσόντα, τα οποία απεκτήθησαν κατά τη διάρκεια των ετών, που υπηρετούν οι ανωτέρω στα Τ.Ε.Ι.. Και υπενθυμίζατε ότι σε όλα τα ευρωπαϊκά πανεπιστήμια το εκπαιδευτικό προσωπικό είναι μικτό, με ακαδημαϊκά και επαγγελματικά προσόντα.
     Αυτή την τοποθέτησή σας, την τόσο βαριά, εδώ στη Βουλή τα προηγούμενα χρόνια, όταν ήσασταν στην Αντιπολίτευση, καλείστε σήμερα να κάνετε πράξη, για να τιμήσετε στοιχειωδώς και τις προεκλογικές σας δεσμεύσεις, αλλά και τις τοποθετήσεις του κόμματός σας και τις δικές σας προσωπικά σε τούτη τη Βουλή. Διαφορετικά, διαγράψτε όλη την αντιπολιτευτική σας περίοδο, διαγράψτε όλες σας τις υποσχέσεις. Και μπορείτε να το κάνετε. Αυτό είναι μια γενναία πολιτική πράξη. Να πείτε ότι τότε δεν γνωρίζατε ποια είναι η πραγματικότητα και τώρα που πήγατε στην Κυβέρνηση, την γνωρίζετε και πολιτεύεστε με διαφορετικές θέσεις και προτάσεις. Και τα δυο μαζί δεν μπορεί να υπάρξουν. Ξεκαθαρίστε τη θέση και τη στάση σας.
     Θα ήθελα ακόμη να πω πως εισάγετε το θεσμό των υπερωριών, ενώ βεβαίως με άλλα νομοθετήματα καταργείτε αυτό το θεσμό στους εργαζόμενους στον ιδιωτικό τομέα της οικονομίας. Αυτό το κάνετε προς χάριν, βεβαίως, των μεγαλοβιομήχανων και των μεγαλοεπιχειρηματιών, αφαιρώντας πολύτιμο εισόδημα από τους εργαζόμενους στον ιδιωτικό τομέα, που δεν αντικαθίσταται με τις αυξήσεις που δίνετε, που είναι πολύ κάτω από τον πληθωρισμό και πολύ μακριά από την καλπάζουσα ακρίβεια.
     Επαναφέρετε, λοιπόν, το θεσμό των υπερωριών για τους εκπαιδευτικούς σε προσωποπαγείς θέσεις. Αυτό δημιουργεί δύο προβλήματα. Το ένα πρόβλημα είναι ότι, εάν τις επιλέξουν, για να καλυφθούν τα κενά στο εκπαιδευτικό έργο, τότε θα έχουμε υπερεργασία, πολύ περισσότερες ώρες από το μέσο όρο, που επιτρέπεται για να είναι αποδοτικός ένας εκπαιδευτικός, για το προσωπικό αυτής της κατηγορίας. Και βεβαίως δεν θα υπάρχει καμία άλλη δυνατότητα ενασχόλησης ούτε ακαδημαϊκής, ούτε ερευνητικής, ούτε φυσικά και διοικητικής.
     Αυτό το κάνετε, για να περιορίσετε τις προσλήψεις ωρομισθίων. Άλλη μια εξαγγελία πάει στον κάλαθο των αχρήστων, περί προσλήψεων εκπαιδευτικών και επιστημόνων στην τριτοβάθμια εκπαίδευση και περί κάλυψης αυτών των θέσεων. Το κάνετε καθαρά, δηλαδή, για δημοσιονομικούς λόγους. Φορτώνετε παραπάνω εργασία, με το δέλεαρ των υπερωριών, εις βάρος της εκπαίδευσης, εις βάρος των σπουδαστών, εις βάρος της λειτουργίας των Τ.Ε.Ι..
     Επιπλέον, θέλω να προσθέσω ότι πρέπει επιτέλους να δώσετε και τις δυνατότητες της συμμετοχής στη διοίκηση των Τ.Ε.Ι. αυτής της κατηγορίας του προσωπικού, γιατί δεν μπορεί να τα εμπιστεύεστε από τη μια πλευρά –και με υπερωρίες μάλιστα- να κάνουν σχεδόν το σύνολο του εκπαιδευτικού έργου στα Τ.Ε.Ι. και από την άλλη να μην μπορούν να συμμετέχουν στη διαχείριση των κοινών των Τ.Ε.Ι.. Και αυτή την αντίφαση, που προεκλογικά την είχατε υποσχεθεί, πρέπει να τη λύσετε.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο συνάδελφος κ. Λέγκας έχει το λόγο. 
     ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε. Θα είμαι σύντομος. 
     Κατ’ αρχάς θα ήθελα μόνο να κάνω μια παρατήρηση στο άρθρο 14, που αναφέρεται στις μετεγγραφές των φοιτητών, αλλά ακούγοντας την κριτική των συναδέλφων μου από το ΠΑ.ΣΟ.Κ., δυστυχώς, μπαίνω στον πειρασμό να κάνω ένα σχόλιο.
     Ειλικρινά εκπλήσσομαι και για την επιλεκτική τους μνήμη, αλλά και για το όψιμο ενδιαφέρον τους για τα προβλήματα στο χώρο της εκπαίδευσης, προβλήματα που σαφώς οφείλονται στις δικές τους πολιτικές, τις οποίες εφαρμόσατε τα τελευταία χρόνια. 
     Το να λες σήμερα –και αναφέρω επί λέξει εκφράσεις που ακούστηκαν από τους συναδέλφους του ΠΑ.ΣΟ.Κ.- ότι τα δύο αυτά χρόνια τα πανεπιστήμια κατέρρευσαν, ότι δεν διατίθενται πόροι, ότι υπάρχει μακαριότητα, ότι δεν έχει γίνει τίποτα σε όλες τις βαθμίδες της εκπαίδευσης, αν μη τι άλλο αυτό συνιστά πρόκληση και εκτός των άλλων είναι και ισοπεδωτικό. Στην ουσία, όμως, δεν κάνουν τίποτα άλλο οι συνάδελφοι του ΠΑ.ΣΟ.Κ. παρά να παραπέμπουν στα έργα και στις ημέρες τους. Και, δυστυχώς, αυτά τα έργα και αυτές οι ημέρες είναι πολύ κοντινές στις σημερινές. 
     Τώρα όσον αφορά την παρατήρησή μου στο άρθρο 14, κατ’ αρχάς να πω, κύριε Υπουργέ, ότι το άρθρο αυτό βρίσκεται στη σωστή κατεύθυνση. Στη σωστή κατεύθυνση βρίσκονται όλες οι ρυθμίσεις, αλλά και η λογική που θέλει να αποφεύγεται η δημιουργία τριών σπιτιών. Προφανώς έχω την αίσθηση ότι με αυτή την αιτιολογία και με αυτή τη λογική συμφωνούμε όλοι σε αυτή την Αίθουσα. 
     Τρία σπίτια σήμερα μπορούν να σηκώσουν μόνο κάποιες ειδικές κατηγορίες πολιτών με υψηλά εισοδήματα ή, να το πούμε διαφορετικά, τα τρία σπίτια στις περισσότερες περιπτώσεις είναι ικανά να εξαθλιώσουν και να τινάξουν στον αέρα τον οικογενειακό προϋπολογισμό.
     Ωστόσο, όμως, υπάρχουν κάποιες περιπτώσεις που ξεφεύγουν από αυτή τη λογική και από αυτές τις ρυθμίσεις. Παραδείγματος χάρη τι γίνεται στην περίπτωση των δύο παιδιών που φοιτούν σε διαφορετικές σχολές και σε διαφορετικές πόλεις, χωρίς ωστόσο να υπάρχει δυνατότητα μετεγγραφής, επειδή δεν υπάρχουν αντίστοιχες σχολές;
     Νομίζω, κύριε Υπουργέ, ότι όλες αυτές οι περιπτώσεις θα πρέπει να αντιμετωπιστούν, έτσι ώστε η λογική της αποφυγής δημιουργίας τριών σπιτιών να ισχύσει και στις υπόλοιπες περιπτώσεις ή τουλάχιστον σε αυτές τις περιπτώσεις και όταν αυτό δεν είναι εφικτό να πραγματοποιηθεί, τουλάχιστον να ανακουφιστεί το οικογενειακό εισόδημα με την επέκταση του φοιτητικού επιδόματος σε αυτές τις περιπτώσεις. 
     Θα μου επιτρέψετε, όμως, να επισημάνω και κάτι άλλο, το οποίο αφορά στην εφαρμογή του άρθρου 14. Στην εν λόγω ρύθμιση δεν εντάσσονται οι φοιτητές και οι σπουδαστές, οι οποίοι π.χ. βρίσκονται στο τρίτο εξάμηνο των σπουδών τους και πέρυσι δεν είχαν τη δυνατότητα αυτή. Ενώ, λοιπόν, έρχεται αυτή η διάταξη να αποκαταστήσει αυτή την αδικία, αφήνει εκτός αυτές τις περιπτώσεις. 
     Γι’ αυτό εκτιμώ –και κλείνω με αυτή την παρατήρηση- ότι μετά την παράγραφο 2 του άρθρου 14 θα πρέπει να προστεθεί πως επίσης εντάσσονται στις παραπάνω ρυθμίσεις και για το ακαδημαϊκό έτος 2005-2006 όσοι φοιτητές ή σπουδαστές βρίσκονται στο τρίτο εξάμηνο σπουδών. Πιστεύω ότι με αυτό τον τρόπο επέρχεται η άρση μιας αδικίας, που σημειώθηκε κατά την περσινή ακαδημαϊκή χρονιά. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Η συνάδελφος κ. Κόρκα-Κώνστα έχει το λόγο.
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
     Κύριε Υπουργέ, κυρία και κύριοι συνάδελφοι, είχα και εγώ την ευχέρεια  χθες να τοποθετηθώ επί της αρχής, γι’ αυτό το σημαντικό σχέδιο νόμου, το οποίο συζητάμε, που αφορά θέματα τεχνολογικής εκπαίδευσης κυρίως, αλλά και πανεπιστημιακής. 
     Πήρα, όμως, το λόγο διότι τέθηκαν κάποια ζητήματα από τους συναδέλφους, κυρίως της Μείζονος Αντιπολίτευσης. Θέλω να σταθώ σε αυτό, διότι ειπώθηκαν χαρακτηριστικά τα εξής: «Δίνετε λιγότερα κονδύλια για την παιδεία, ενώ η παιδεία είναι εθνική υπόθεση». Όντως η παιδεία είναι εθνική υπόθεση και γι’ αυτό το λόγο και αυτό το σχέδιο νόμου, με αυτές τις ρυθμίσεις, καθώς και όλα τα νομοσχέδια που έρχονται προς συζήτηση και κύρωση εδώ, στο Εθνικό Κοινοβούλιο, έχουν αυτό το σκοπό, τη βελτίωση της παιδείας μας. 
     Διότι θα θυμίσω ότι τα είκοσι προηγούμενα χρόνια η εκπαίδευση ήταν στα χέρια δικών σας κυβερνήσεων. Μιλούσατε για εκπαιδευτική μεταρρύθμιση και εκείνο το οποίο επιτεύχθηκε είναι να εμπλακεί όλη η εκπαιδευτική οικογένεια  -γονείς, εκπαιδευτικοί και μαθητές ή φοιτητές- σ’ αυτή τη λεγόμενη εκπαιδευτική απορύθμιση θα πω. 
     Όσον αφορά δε τα λιγότερα κονδύλια, θα ήθελα να θέσω το θέμα της πρόσθετης επιχορήγησης, που δόθηκε από το Υπουργείο Οικονομικών προς το Υπουργείο Παιδείας, λόγω των αυξημένων αναγκών της εκπαίδευσης. Και αυτά -να θυμίσουμε πάλι- σε αντίξοες οικονομικές συνθήκες, που είναι γνωστές, και επιβάλλεται συγκράτηση όσο γίνεται. Παρά ταύτα, και με αυτό το σημείο αποδεικνύεται το έμπρακτο ενδιαφέρον για την υποστήριξη της εκπαίδευσης και της παιδείας εν γένει.
     Θα ήθελα να σταθώ και να κάνω δύο παρατηρήσεις για τα άρθρα 13 και 14. Τοποθετήθηκα και στο σύνολο χθες, θέλω να σταθώ, όμως, στο άρθρο 13, απαντώντας ίσως σε συναδέλφους που τοποθετήθηκαν από την Αντιπολίτευση πριν. 	Ξέρετε, – λέει- τώρα τι θα αναγκάζεται να κάνει ο κάθε γονιός; Να στέλνει για περισσότερο φροντιστήριο τα παιδιά του; Όχι. Θεωρώ ότι ο καθένας μαθητής που θέλει να γίνει φοιτητής και πρέπει να έχει ολοκληρωμένο κύκλο σπουδών, ώστε να έχουμε τους αντίστοιχους επιστήμονες, πρέπει να έχει αυτή τη γνώση και πρέπει να έχει αυτή τη μόρφωση. Και έφερα και σαν παράδειγμα ότι δεν μπορεί να μην περνάει από τη μία τάξη στην άλλη αν δεν έχει τη βάση και να μπαίνει με βαθμό δύο (2) και με δυόμισι (2,5) στο πανεπιστήμιο. 
     Θέλω, όμως, να κάνω δύο παρατηρήσεις. Η μία είναι για το άρθρο 18, που θεωρώ ότι είναι πάρα πολύ σωστό. Διότι οι παρωχημένες βιβλιοθήκες, οι βιβλιοθήκες παρωχημένων εποχών με τις σημερινές βιβλιοθήκες έχουν τεράστια διαφορά. Γι’ αυτό χρειάζεται συντονισμός, οργάνωση, για να παρέχουν αυτές τις υπηρεσίες, που είναι απαιτητές σήμερα, με μία σφαιρική, ολοκληρωμένη γνώση, που απαιτείται να έχει ο φοιτητής, ο αυριανός επιστήμονας, που δεν στηρίζεται σ’ ένα μόνο σύγγραμμα. 
     Και να σταθώ και στο άρθρο 19, σχετικά με το Εθνικό Ίδρυμα Νεότητας. Είναι το ίδρυμα που είναι κοντά στη νεολαία και είναι εξακτινωμένο σ’ όλη την Ελλάδα, με μία έντονη δυναμική δράση. Και γι’ αυτό, η θεσμοθέτηση της δυνατότητας της διοίκησης να απασχολεί συνεργάτες και ειδικούς συμβούλους, μια και το αντικείμενό του είναι πολυποίκιλο και τα προγράμματα που εκτελεί είναι πάρα πολλά,  από επιστημονικά μέχρι καλλιτεχνικά -υπάρχουν δώδεκα κέντρα περιβαλλοντικής εκπαίδευσης, για να μπορεί η νεολαία μας να έχει και να αποκτήσει την περιβαλλοντική συνείδηση, που απαιτείται και είναι υποχρέωση όλων μας- λόγω, λοιπόν, του πολλαπλού αντικειμένου θεωρώ πολύ λογικό ότι πρέπει να επέλθει η αναβάθμιση στο Εθνικό Ίδρυμα Νεότητος.  
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Θα ήθελα να σταθώ σ’ ένα σημείο ακόμη. Ειπώθηκε και χθες ότι χρειάζονται κτηριακές υποδομές και χρηματοδοτήσεις, για να μπορούμε να έχουμε περισσότερα Τ.Ε.Ι., να έχουμε περισσότερους φοιτητές, που να σπουδάζουν. Εγώ θα πω το εξής, σχετικά με το Νομό Κορινθίας, τον οποίο και εκπροσωπώ. Υπάρχουν οι κτηριακές υποδομές, οι οποίες είναι δυσεύρετες, γιατί υπάρχει το Κονιάριο, υπάρχει η περιφερειακή αγορά και θα μπορούσαν να αξιοποιηθούν σε αντίστοιχο γνωστικό αντικείμενο, που να έχει σχέση και με την περιοχή. Βέβαια, απαιτείται η χρηματοδότηση, δηλαδή σχετικά με τη διατροφή, σχετικά με τη σύνδεση της παραγωγής με την έρευνα και την εκπαίδευση κ.λπ.. Συνεπώς γι’ αυτό θα ήθελα να ληφθεί μέριμνα, γιατί γνωρίζουμε όλοι πως ό,τι γίνεται για την παιδεία γίνεται για το μέλλον της δικιάς μας χώρας, για το μέλλον των δικών μας παιδιών.
     Σας ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα. 
     Το λόγο έχει ο συνάδελφος κ. Ιωαννίδης. 
     ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, με το υπό συζήτηση σχέδιο νόμου, η Κυβέρνηση καθιστά σαφή για άλλη μία φορά την πρόθεση που έχει και τη δέσμευση να αναβαθμίσει την παρεχόμενη εκπαίδευση και την παιδεία γενικότερα.
     Ρυθμίζονται θέματα τόσο πανεπιστημιακής όσο και τεχνολογικής ανώτατης εκπαίδευσης, με βασικό στόχο να αναβαθμιστεί, και να κατοχυρωθεί εν τέλει, το κύρος των Τ.Ε.Ι.. Είναι κοινή η αγωνία όλων μας να ενισχυθεί ο θεσμός των τεχνολογικών ιδρυμάτων, να αναβαθμιστεί η ποιότητα της εκπαίδευσης που προσφέρουν, ώστε οι απόφοιτοι των ιδρυμάτων αυτών να μπορέσουν αύριο να αποδώσουν στην κοινωνία ως ικανοί και επαρκώς καταρτισμένοι επιστήμονες. 
     Η Αξιωματική Αντιπολίτευση καταψήφισε βέβαια το συζητούμενο νομοσχέδιο. Φαντάζομαι ότι εσείς, αν ήσασταν στην εξουσία, θα τα κάνατε καλύτερα οπότε οι δικές μας νομοθετικές παρεμβάσεις σας φαίνονται ανεπαρκείς και ελλιπείς.  Τώρα γιατί δεν δίνατε λύσεις επί είκοσι χρόνια και ανακαλύπτετε μόνο τώρα τα κενά στην ανώτατη εκπαίδευση, αυτό το αμείλικτο ερώτημα παραμένει αναπάντητο και τίθεται στην κρίση των γονιών και των ίδιων των φοιτητών, που παρακολουθούν και αγωνιούν για την εκπαίδευση, για τις γνώσεις που λαμβάνουν και για πώς όλα αυτά θα τους χρησιμεύσουν στην αγορά εργασίας, από την οποία θα θελήσουν μελλοντικά να απορροφηθούν.
     Χαίρομαι που το Υπουργείο Παιδείας ρυθμίζει σειρά σημαντικών θεμάτων, όπως τη δυνατότητα των τμημάτων Τ.Ε.Ι. να καταρτίζουν τα προγράμματα σπουδών τους με γνώμονα τις νέες ανάγκες, που οι τεχνολογικές και επιστημονικές εξελίξεις επιβάλλουν, ώστε η παρεχόμενη γνώση να έχει χρησιμότητα και αντίκρισμα στην αγορά εργασίας. Με τον τρόπο αυτό δίνεται ακόμη μεγαλύτερη αξία στο ρόλο του κάθε τμήματος, καθώς συμβάλλουν καθοριστικά στην παραγωγική διαδικασία, χωρίς να ξεχνάμε ότι πρόκειται για μια ακόμη σημαντική ενίσχυση της αυτοδυναμίας και του αυτοδιοίκητου των ιδρυμάτων. 
     Τι είπε, όμως, η Σύνοδος των Προέδρων; Η Σύνοδος των Προέδρων είπε ότι κρίνουμε ότι είναι στη σωστή κατεύθυνση, προς την κατεύθυνση που επιθυμούσαμε, που βοηθάει και αναβαθμίζει την τεχνολογική εκπαίδευση. Κυρίως αναφέρεται στα ακαδημαϊκά χαρακτηριστικά των ιδρυμάτων, όπως είναι η έρευνα, καθιερώνει την εφηρμοσμένη έρευνα στα Τ.Ε.Ι. που μέχρι τώρα ήταν μόνο τεχνολογική, κάνει βελτιώσεις σε επιμέρους θέματα, που αφορούν στο προσωπικό, στα προγράμματα σπουδών, που δίνει την αυτοδυναμία στα τμήματα να φτιάχνουν τα προγράμματα αντί να καθορίζονται και να γίνονται κεντρικά από το Ι.Τ.Ε.. Αυτά λέει η Σύνοδος των Προέδρων. Εσείς λέτε άλλα πράγματα. 
     Έχει γίνει μεγάλος θόρυβος για το άρθρο 13 με το οποίο ρυθμίζεται το μείζον θέμα του τρόπου εισαγωγής στην τριτοβάθμια εκπαίδευση. Μέχρι τώρα υπήρχε ένα απαράδεκτο σύστημα αντιπαροχής προς τους γονείς. Όπως έγραψε προχθές η «ΚΑΘΗΜΕΡΙΝΗ» –τα λέω εδώ και ενάμιση χρόνο στη Βουλή- ο φοιτητής δευτεροβάθμιας εκπαίδευσης ήταν και είναι ο πιο σκληρά εργαζόμενος, βάσει έρευνας που έχει γίνει. 
     Αφού απαξιώνουμε, λοιπόν, τα παιδιά με αχρείαστα πράγματα στη δευτεροβάθμια εκπαίδευση μετά για να μην τους βάλουμε στην ανεργία –γιατί αν τυχόν δεν μπουν στο πανεπιστήμιο, πρέπει να πάνε στον Ο.Α.Ε.Δ. όσοι δεν θέλουν να σπουδάσουν- και για να μην τους βάλουμε να κάνουν τους αιώνιους φοιτητές, είχαμε το σύστημα αντιπαροχής, για να είναι ευχαριστημένος ο κάθε γονιός ότι το παιδί του μπήκε στην τριτοβάθμια εκπαίδευση. 
     Έρχεται, λοιπόν, η Κυβέρνηση και βάζει τέλος σ’ αυτό το θέμα, όπως είχε δεσμευτεί και προεκλογικά και βάζει σαν βάση το βαθμό δέκα (10), το μισό του ανώτατου βαθμού, που μπορεί να πιάσει κάποιος.
     Ο καθηγητής ο κ. Χουρμουζιάδης, είπε ότι μπορεί να είναι το μισό του μέγιστου που πιάνει κάποιος. Δηλαδή αν τυχόν το ανώτατο είναι το δεκαεννέα (19) να είναι το εννιάμισι (9,5) η βάση. Αυτό πρότεινε προηγουμένως. Δηλαδή ότι μπορούσε να είναι αυτό το κριτήριο. Τότε, όμως, έπρεπε κατ’ ευθείαν σε όλη την εκπαίδευση να αλλάξουμε τον τρόπο βαθμολογίας και ποια θα είναι η βάση ... 
     ΟΡΕΣΤΗΣ ΚΟΛΟΖΩΦ: Ποιο είναι το μισό του μισού;
     ΙΩΑΝΝΗΣ ΙΩΑΝΝΙΔΗΣ: Είπα ότι ο κύριος καθηγητής προηγουμένως …
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Είπα να προσδιοριστεί ποιο είναι το μέγιστο δυνατό.
     ΙΩΑΝΝΗΣ ΙΩΑΝΝΙΔΗΣ: Αυτό που μπορεί να πιάσει κάποιος, το είκοσι (20). Όταν, λοιπόν, το ανώτατο είναι το είκοσι (20), από εκεί και πέρα το μισό είναι το δέκα (10).
     ΟΡΕΣΤΗΣ ΚΟΛΟΖΩΦ: Όχι σαν άτομο, σαν σύνολο.
     ΙΩΑΝΝΗΣ ΙΩΑΝΝΙΔΗΣ: Ο κύριος καθηγητής, λοιπόν, είπε ότι μπορεί να είναι το δεκαοκτώ (18) ή το δεκαεννέα (19) και να ποικίλλει το μισό. 
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Αναρωτήθηκα αν μπορεί να γίνει.
     ΙΩΑΝΝΗΣ ΙΩΑΝΝΙΔΗΣ: Είπα ότι έχει λογική αυτό το πράγμα, αλλά αν τυχόν γίνει αυτό, θα πρέπει να γίνει σε όλη την εκπαίδευση, όχι μόνο στις εισαγωγικές της τριτοβαθμίου εκπαίδευσης. Να είναι σε όλη την εκπαίδευση, και στην πρωτοβάθμια και στη δευτεροβάθμια, παντού. Να είναι μετακινούμενο, δηλαδή, ανάλογα με το ανώτατο που θα πιάσει κάποιος. 
     Ήταν δυνατόν, λοιπόν, να συντηρούμε αυτήν την κατάσταση της αντιπαροχής; Εκτός του ότι υποβαθμίζουμε το ίδιο το σύστημα της εκπαίδευσης της χώρας με το να επιτρέπουμε την είσοδο στα ανώτατα ιδρύματα υποψηφίων με ανεπαρκείς βασικές γνώσεις, τελικά συμβάλλουμε και στο φαινόμενο των αιώνιων φοιτητών, όπως σας είπα, το οποίο είναι ανεπίτρεπτο. Υπάρχουν φοιτητές που κάνουν το διπλάσιο χρόνο από τον προβλεπόμενο για να τελειώσουν μια σχολή. 
     Αυτά, λοιπόν, δεν μπορούν να γίνονται το 2005, να επιβιώνουν αυτές οι καταστάσεις και να συντηρούνται.
     Επειδή ανέφερε ο εισηγητής του ΠΑ.ΣΟ.Κ. ότι μπορεί κάποιος να έχει ανάγκη και το εννιάμισι (9,5) ή το οκτώ (8) για να μπει στα τεχνολογικά ιδρύματα, η θέση της Συνόδου των Προέδρων είναι ότι πιστεύει ότι θα βοηθήσει στην αναβάθμιση της ποιότητας των φοιτητών αυτή η αλλαγή, που φέρνει η Νέα Δημοκρατία.
     Επομένως ήταν κάτι για το οποίο είχαμε δεσμευτεί προεκλογικά. Κατά τη γνώμη μου, πράγματι πρέπει να κάνουμε και άλλα βήματα. Το θέμα της παιδείας δηλαδή δεν λύνεται μόνο μ’ αυτά, θα προχωρήσουμε και σ’ άλλα. Όμως, αμέσως κάνουμε ορισμένες αλλαγές, οι οποίες πράγματι είναι σημαντικές.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Ένα άλλο θέμα που θα ήθελα να αναφέρω είναι το εξής: Είπε και ο κ. Κουλούρης ότι η δική μας παράταξη δεν έχει ευαισθησία. Κανένας χώρος δεν δικαιούται να μιλάει περί ευαισθησίας. Πιστεύω ότι όλοι οι χώροι έχουν ευαισθησίες και όλοι κοιτάζουν τους ανθρώπους, οι οποίοι πράγματι βρίσκονται σε κακή οικονομική κατάσταση.
     Το θέμα, λοιπόν, για τα τρία παιδιά –γιατί βλέπω ότι τώρα ξαφνικά πολεμάτε πάρα πολύ για τα τρία παιδιά να είναι όχι στο τρίτο εξάμηνο, αλλά από την αρχή- το έφερε η Κυβέρνηση.
     ΑΝΔΡΕΑΣ ΛΟΒΕΡΔΟΣ: Υπάρχουν ενδιαφερόμενοι και μέσα στο Κοινοβούλιο.
     ΙΩΑΝΝΗΣ ΙΩΑΝΝΙΔΗΣ: Ναι μα εγώ δεν είπα «όχι». Όμως, αυτό το θέμα το πολεμήσαμε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Το πολέμησα και εγώ προσωπικά με την Υπουργό για να έλθει το θέμα των τριών παιδιών –των «τριών οικονομιών» είχα πει τότε μάλιστα, ο κ. Παντούλας νομίζω ότι ήταν εισηγητής και ο κ. Χουρμουζιάδης- και ζήτησα και τη βοήθεια της Αντιπολίτευσης, για να περάσουμε ένα θέμα, το οποίο πράγματι ήταν μία τροποποίηση για τους οικονομικά ασθενέστερους, προκειμένου να τους βοηθήσουμε, γιατί ήταν αδύνατο να έχουν «τρεις οικονομίες».
     ΜΙΧΑΗΛ ΠΑΝΤΟΥΛΑΣ: Το προτείναμε τότε, αλλά δεν το δέχθηκε. Τώρα, το φέρνει, αλλά είναι πάλι «κουτσουρεμένο». 
     ΙΩΑΝΝΗΣ ΙΩΑΝΝΙΔΗΣ: Ναι, εντάξει, άλλο αυτό.
     Λέω, λοιπόν, ότι γι’ αυτό –αν θυμάστε- εγώ μίλησα και στον κύριο καθηγητή και σε εσάς, ώστε ομόφωνα να πάμε και να ζητήσουμε αυτό το πράγμα. 
     Επομένως γι’ αυτό λέω ότι ευαισθησία έχουν όλοι. Και να μην ακούω από τον κ. Κουλούρη ότι εμείς δείχνουμε με τα τρία παιδιά –κατά τη γνώμη σας, δεν είναι τέλειο πράγματι από την αρχή- ότι δεν έχουμε την ευαισθησία.
     (Θόρυβος- Διαμαρτυρίες από την πτέρυγα του ΠΑ.ΣΟ.Κ.)
     ΚΙΜΩΝ ΚΟΥΛΟΥΡΗΣ: Κάναμε συζήτηση για να έρθει αυτό το θέμα.
     ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, μη διακόπτετε.
     ΚΙΜΩΝ ΚΟΥΛΟΥΡΗΣ: Μα, απευθύνεται σ’ εμένα, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Λέει την άποψή του.
     ΙΩΑΝΝΗΣ ΙΩΑΝΝΙΔΗΣ: Δεν μπορεί να μιλάει για ευαισθησία, τη στιγμή μάλιστα που δεν ήταν σ’ αυτές τις συζητήσεις για να έρθει αυτό το θέμα.
     ΚΙΜΩΝ ΚΟΥΛΟΥΡΗΣ: Αποσύρετε, λοιπόν…
     ΙΩΑΝΝΗΣ ΙΩΑΝΝΙΔΗΣ: Μπράβο, να την αποσύρετε, γιατί πράγματι ευαισθησία υπάρχει σ’ όλους τους χώρους.
     ΠΡΟΕΔΡΕΥΩΝ (Γεώργιος Σούρλας): Κύριε Κουλούρη, προφανώς, κάνατε μία αναφορά και είναι προς τιμήν σας που απευθύνεται σ’ εσάς.
     ΚΙΜΩΝ ΚΟΥΛΟΥΡΗΣ: Κάναμε ριμπάουντ.
     ΙΩΑΝΝΗΣ ΙΩΑΝΝΙΔΗΣ: Εγώ θέλω τη δικαιοσύνη, να δω ποια είναι η δικαιοσύνη. Γι’ αυτό αναφέρω και τα ονόματα που το συζητήσαμε για να το φέρουμε ομόφωνα όλα τα Τμήματα της Βουλής, όλες οι παρατάξεις.
     ΚΙΜΩΝ ΚΟΥΛΟΥΡΗΣ: Να το δεχθεί μόνο ο Υπουργός.
     ΙΩΑΝΝΗΣ ΙΩΑΝΝΙΔΗΣ: Γι’ αυτό το λόγο, πιστεύω ότι το νομοσχέδιο είναι προς τη σωστή κατεύθυνση, γιατί αναβαθμίζει τα Τ.Ε.Ι. και βοηθάει τις κατηγορίες των ανθρώπων, που έχουν προβλήματα. Ίσως, αργότερα μπορέσουμε να βοηθήσουμε και άλλο. Το νομοσχέδιο αυτό βάζει πλέον μία τάξη, ώστε όταν λέμε Χ στο τετράγωνο, να μην το βάζουμε μέσα στο τετράγωνο, αλλά να βάζουμε ένα «2» πάνω από το Χ, για να πάει κάποιος στην τριτοβάθμια εκπαίδευση.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ιωαννίδη.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ζήτησα το λόγο για να κάνω συνοπτικά ορισμένες προτάσεις. 
     Πρώτον, στο άρθρο 18, παράγραφος 3, αναφέρεται ότι το επίδομα ειδικών συνθηκών χορηγείται μόνο σ’ ένα μέρος των εργαζομένων στο «Αιγινήτειο Νοσοκομείο». Θεωρώ ότι αυτό αποτελεί μία εσωτερική διάκριση, που δεν οδηγεί στην ομαλή λειτουργία του «Αιγινητείου» και, συνεπώς, προτείνουμε –κατά το άρθρο 18, παράγραφος 3- το επίδομα ειδικής αγωγής και δυσμενών συνθηκών να δοθεί στο σύνολο των εργαζομένων του «Αιγινήτειου Νοσοκομείου», ώστε να εξασφαλιστούν συνθήκες ισότητας στην εργασία.
     Δεύτερον, οι συνάδελφοι διά μακρών ανέλυσαν γιατί το άρθρο 13, που αφορά το μαθηματικό υπολογισμό εισαγωγής υποψηφίων στην τριτοβάθμια εκπαίδευση, είναι μια κακή ρύθμιση. Εξέθεσα και εγώ χθες τις απόψεις μου και δεν θα τις επαναλάβω. Είναι απολύτως βέβαιο ότι η ρύθμιση αυτή είναι αποσπασματική, οδηγεί έναν απροσδιόριστο κατ’ έτος αριθμό μαθητών εκτός της τριτοβάθμιας εκπαίδευσης, πειθαρχεί τις οικογένειες, εξαναγκάζει τις οικογένειες σε μια όξυνση του ανταγωνισμού, δηλαδή στην προσέλευση στα φροντιστήρια από τη στιγμή που θα πρέπει να εξασφαλίσουν το μισό της γενικής βαθμολογίας πρόσβασης ή το μισό της γενικής μοριοδότησης. Οδηγεί σε αναστάτωση τον εκπαιδευτικό χώρο, εν όψει μάλιστα και του γεγονότος ότι η Κυβέρνηση υπεσχέθη πως θα επανεξετάσει συνολικά το θέμα της πρόσβασης στην τριτοβάθμια εκπαίδευση.
     Είχα την ευκαιρία και χθες να τονίσω ότι το σύστημα της πρόσβασης στην τριτοβάθμια εκπαίδευση είναι το τέλος μιας μακράς εκπαιδευτικής πορείας του μαθητή στην πρωτοβάθμια και δευτεροβάθμια εκπαίδευση και ότι για να οδηγήσεις έναν υποψήφιο σε καλύτερη επίδοση, μπορείς να το επιτύχεις αν αλλάξεις τους όρους λειτουργίας της πρωτοβάθμιας και δευτεροβάθμιας εκπαίδευσης, αν προσφέρεις εκείνες τις δυνατότητες στο μαθητή, ώστε να μην έχουμε τα φαινόμενα που απετέλεσαν την αφορμή για την Κυβέρνηση να προχωρήσει στη ρύθμιση του άρθρου 13.
     Σε κάθε περίπτωση, κάθε τι που αφορά την πρόσβαση στην τριτοβάθμια εκπαίδευση είναι ένα θέμα ιδιαίτερης σημασίας και πολύ ευαίσθητο, γιατί επιτέλους δεν πρέπει ποτέ να γίνονται διαρκείς πειραματισμοί «στου κασίδη το κεφάλι». Θα πρέπει γι’ αυτόν το λόγο να αποσύρει η Κυβέρνηση την προτεινόμενη ρύθμιση του άρθρου 13 και να την εντάξει σε μια συνολική επαναθεώρηση των πραγμάτων. Εάν παραστεί η ανάγκη, θα δώσουμε και παραδείγματα, τα οποία λίγο έως πολύ γελοιοποιούν αυτά που προσδοκά ότι θα πετύχει η Κυβέρνηση. 
     Κάνω, λοιπόν, έκκληση -και την τελευταία στιγμή- να είναι ειλικρινής απέναντι στον ελληνικό λαό, να αναλάβει τις ευθύνες της για όσα περικόπτει από τις προσδοκίες και τις φιλοδοξίες των νέων και να αποσύρει, να μην επιμείνει στην ψήφιση του άρθρου 13.
     Η τρίτη μου παρατήρηση. Ακούω διαφορετικές εκδοχές, διαφορετικές προτάσεις και από το χώρο των συναδέλφων της Συμπολίτευσης. Το θεωρώ θετικό, γιατί προφανώς έχουν αντιληφθεί ότι για το θέμα που μόλις πριν έθιξα, χρειάζονται βελτιώσεις. Υποθέτω επίσης ότι αντιλαμβάνονται την αγωνία που εκπέμπουν οι οικογένειες και στις δικές τους εκλογικές περιφέρειες.
     Αν αυτό είναι αληθές -και είναι, διότι εδώ, στη συζήτηση στην Ολομέλεια, ακούγονται αυτές οι ιδέες- τότε υπάρχει ένας πρόσθετος λόγος να ακυρώσετε την προτεινόμενη ρύθμιση. Δημιουργούμε πλήρη σύγχυση, κύριε Υπουργέ. Και δεν έχει κανένα λόγο η Αντιπολίτευση να σας το επισημαίνει. Η Αντιπολίτευση, αντιθέτως, θέλει θετικό κυβερνητικό έργο. Αλλά προκαλείτε μία σύγχυση, η οποία επιτείνει τη γενικότερη σύγχυση που δημιουργεί η Κυβέρνηση αυτές τις μέρες. Δεν είναι καλό για την πολιτική ζωή.
     Ο κ. Αλογοσκούφης στρέφεται κατά του κ. Λιάπη. Ο κ. Λιάπης δηλώνει ότι θα πρέπει να μιλάει λιγότερο ο κ. Αλογοσκούφης. Ο κ. Μεϊμαράκης αδειάζει τον κ. Ρουσόπουλο. Ο κ. Ρουσόπουλος αναθεωρεί τις απόψεις που είχε για το τι είπε ο κ. Καραμανλής σχετικά με την Ολυμπιακή και την εκκαθάριση. Ο κ. Σουφλιάς δηλώνει ότι πάρα πολύ προσεκτικά παρατηρεί και ακούει, αλλά διαφωνεί με το σύνολο της Κυβέρνησης. 
     Αυτή η σύγχυση, κύριε Υπουργέ, υποδηλώνει ότι το κυβερνητικό όχημα χτυπάει «μπιέλες». Αλλά αυτό είναι το λιγότερο που με ενδιαφέρει. Σημασία έχει η σύγχυση που δημιουργείται στον ελληνικό λαό και θα πρέπει να μην οξύνουμε το αίσθημα της ανασφάλειας.
     Η τελευταία μου παρατήρηση γίνεται, με αφορμή τη συζήτηση που έχει ξεσπάσει για την πρόθεση της Κυβέρνησης να ψηφίσει, χωρίς τη συμφωνία κυρίως των Θεολογικών Σχολών, το νομοσχέδιο που αφορά την εκκλησιαστική εκπαίδευση και ιδιαίτερα τη δημιουργία των ανώτατων εκκλησιαστικών ακαδημιών.
     Κυρίες και κύριοι συνάδελφοι, προτρέχουμε να σημειώσουμε και να υποδείξουμε στην Κυβέρνηση να σεβαστεί την αρχή της συνταγματικής ισότητας, αλλά και την αρχή του διαλόγου με τα πανεπιστημιακά ιδρύματα. Εάν επιλέξει να μετατρέψει τις εκκλησιαστικές σχολές σε ανώτατες ακαδημίες, δηλαδή να τις εντάξει στην ανώτατη εκπαίδευση, τότε η Κυβέρνηση οφείλει να σεβαστεί τη αρχή της ισότητας που επιβάλλει το Σύνταγμα. Είναι η ισότητα των μέσων και των ευκαιριών που χρησιμοποιεί ο νεαρός υποψήφιος για να εισαχθεί στην τριτοβάθμια εκπαίδευση. 
     Εάν το παιδί οποιασδήποτε ελληνικής οικογένειας χρειάζεται τις γενικές εξετάσεις για να εισέλθει στην τριτοβάθμια εκπαίδευση, κανένα άλλο παιδί, με ειδικό ενδιαφέρον για τα ιερατικά, που θέλει να εισαχθεί στην τριτοβάθμια εκπαίδευση, δεν μπορεί να εισάγεται με επιστολή του μητροπολίτη και με ειδική συνέντευξη, στην οποία θα διαπιστωθεί το ιερατικό του ενδιαφέρον, η κλήση του στα ιερατικά. Ή θα επιτρέψουμε στην Εκκλησία να αυτορυθμίσει τα του οίκου της και άρα αυτό μπορεί να το κάνει χωρίς επιπτώσεις στην τριτοβάθμια εκπαίδευση ή εάν το κράτος ενδιαφέρεται νομοθετικά να ρυθμίσει τα θέματα της εκκλησιαστικής εκπαίδευσης και ειδικότερα των Ακαδημιών στα όρια της πανεπιστημιακής εκπαίδευσης, πρέπει να σεβαστεί τη συνταγματική επιταγή για την αρχή της ισότητας. 
     Η Εκκλησία μας υπήρξε πάντοτε –ανεξαρτήτως της διοικητικής ιεραρχίας- ένας οργανισμός που κανοναρχούσε με βάση το μέτρο. Δεν έχει ανάγκη από τους Ηρακλείς της, κυρίως προερχομένους από το κράτος, που την οδηγούν τελικά σε ρυθμίσεις που δεν αναλογούν στην ποιότητα και στο μέτρο της. 
     Έχει, λοιπόν, σημασία το εξής: Ή νομοθετεί το κράτος για την εκκλησιαστική εκπαίδευση, αλλά με σεβασμό στην αρχή της ισότητας που επιτάσσει το Σύνταγμα ή αποδίδουμε πλήρως την ευθύνη στην Εκκλησία να νομοθετήσει τα του οίκου της, αλλά χωρίς να εμπλέκεται στα θέματα της ανώτατης εκπαίδευσης. Πιστεύω ότι αυτή είναι μία καθαρή αρχή. Πρέπει να προειδοποιήσουμε την Κυβέρνηση ότι ο κόσμος της πανεπιστημιακής εκπαίδευσης αντιδρά σφόδρα και μάλιστα οι Θεολογικές Σχολές. Θα πρέπει ή να σεβαστεί την αρχή του διαλόγου σε κάθε περίπτωση ή αλλιώς, καλύτερα να σιωπά και να μην επικαλείται αυτήν την αρχή.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είμαστε ακόμα δύο ομιλητές.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Είστε ακόμα δύο ομιλητές, αλλά θα πρέπει να απαντήσει ο Υπουργός στον Κοινοβουλευτικό Εκπρόσωπο.
     Ορίστε, κύριε Υπουργέ, έχετε το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πρώτα απ’ όλα, θα ήθελα να διαβεβαιώσω τον κ. Καστανίδη ότι το κυβερνητικό όχημα πορεύεται σταθερά και αταλάντευτα, για να αντιμετωπίσει τον κυκεώνα των προβλημάτων που μας κληροδότησε η δική σας κυβέρνηση.
     ΧΑΡΑΛΑΜΠΟΣ ΚΑΣΤΑΝΙΔΗΣ: Είμαι απολύτως βέβαιος!
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Να είστε βέβαιος ότι στο τέλος της τετραετίας θα έχουμε επιτύχει να αντιμετωπίσουμε αυτά τα προβλήματα που μας αφήσατε, κύριε Καστανίδη και αυτό θα είναι προς όφελος του ελληνικού λαού.
     Ελέχθη σήμερα από τους αγορητές της Αντιπολίτευσης ότι νομοθετούμε πρόχειρα και συγκυριακά. Φοβούμαι ότι πρόχειρη, συγκυριακή και επιφανειακή είναι η κριτική που ακούστηκε εδώ σήμερα. 
     Πρώτον, σε ό,τι αφορά τη χρηματοδότηση των Τ.Ε.Ι., ακούστηκε ότι έχουμε υποχρηματοδότηση και ότι μειώνεται η χρηματοδότηση για τα ιδρύματα. Το αληθές είναι, όπως είχα την ευκαιρία και χθες να επισημάνω, ότι παραλάβαμε τους προϋπολογισμούς των ιδρυμάτων στα 90.000.000 ευρώ και σήμερα, μετά από τη δεύτερη πρόσθετη επιχορήγηση, πήγαν στα 125.000.000 ευρώ, ήτοι αύξηση 39% μέσα σ’ ένα χρόνο.
     ΟΡΕΣΤΗΣ ΚΟΛΟΖΩΦ: Αρκούν αυτά, κύριε Υπουργέ;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεύτερον, σε ό,τι αφορά το Πρόγραμμα των Δημοσίων Επενδύσεων για τα εκπαιδευτικά ιδρύματα, είχαμε από πέρυσι έως φέτος 40% αύξηση. 
     Ελέχθη ότι δεν κάναμε τίποτα με τη μείωση των εξεταζομένων μαθημάτων, διότι από επτά έγιναν έξι. Είναι ανακριβές. Από δεκαοκτώ, δηλαδή εννέα και εννέα, έγιναν έξι, διότι ακολουθούμε μία σταθερή πορεία για να πάψει το λύκειο να είναι ένα κέντρο εξετάσεων, όπως εσείς το είχατε μεταβάλει. 
     Ελέχθη ότι μέσα σ’ ένα χρόνο, από πέρυσι μέχρι φέτος, αλλάζουμε το νόμο για τις μετεγγραφές. Δεν αλλάζουμε απολύτως τίποτα ως προς τις προϋποθέσεις και την ουσία των μετεγγραφών. Διαδικαστικά θέματα διευκόλυνσης και μόνο ρυθμίζουμε.
     Τέταρτον, ελέχθη ότι κάνουμε επεμβάσεις αποσπασματικές και πυροσβεστικές χωρίς κανένα σχέδιο δράσης. Θα ήθελα να πω ότι όλες μας οι παρεμβάσεις οι νομοθετικές τον τελευταίο χρόνο εντάσσονται σ’ ένα συγκεκριμένο σχεδιασμό και έχουν μια συγκεκριμένη κατεύθυνση, όπως ήταν η μεταρρύθμιση του ΔΙ.Κ.Α.Τ.Σ.Α., όπως είναι η δημιουργία   των Ινστιτούτων Δια Βίου Εκπαίδευσης, όπως είναι ο νόμος για την αξιολόγηση των Α.Ε.Ι., όπως είναι η ίδρυση του Διεθνούς Πανεπιστημίου και όπως είναι ο νόμος που συζητούμε σήμερα, που ενισχύει την ακαδημαϊκότητα των Τ.Ε.Ι.. 
     Εντάσσονται, λοιπόν, σ’ ένα συνολικό σχεδιασμό που έχει ως στόχο τη διασφάλιση της ποιότητας στην εκπαίδευση. Και εμείς αντιμετωπίζουμε τα προβλήματα του σήμερα και λαμβάνουμε μέτρα για το αύριο, για να έχει η παιδεία στον τόπο μας ένα αύριο με μέλλον. Και οι επόμενες ρυθμίσεις που θα έλθουν, όπως είναι για τα μεταπτυχιακά, όπως είναι για τα επαγγελματικά λύκεια, όπως θα είναι για την ειδική αγωγή, θα αποτελούν τμήμα του συνολικού σχεδιασμού χωρίς βέβαια να χρησιμοποιούμε πομπώδεις όρους περί μεταρρυθμίσεων. Βαρέθηκε ο ελληνικός λαός να ακούει για μεταρρυθμίσεις επί μεταρρυθμίσεων, που στο τέλος είχαν ως αποτέλεσμα την απορύθμιση της παιδείας, όπως συνέβη επί των δικών σας κυβερνήσεων.
     ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνούμε. Έχετε απόλυτα δίκιο. 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Σε ό,τι αφορά το άρθρο 13, θεσπίζουμε ελάχιστα κριτήρια επιλογής, ώστε να διασφαλίζεται η ποιότητα των σπουδαστών στα Α.Ε.Ι..
     Αυτές τις μέρες γίνεται στη Σύρο η Σύνοδος των Προέδρων των ΤΕΙ. Και επειδή ελέχθη κυρίως ότι τα ΤΕΙ θα πληγούν απ’ αυτήν τη ρύθμιση, θα σας διαβάσω τι λέγει ο Πρόεδρος της τριμελούς Γραμματείας της Συνόδου των Προέδρων των Τ.Ε.Ι. σήμερα, σαν αποτέλεσμα της ομόφωνης απόφασης των Προέδρων. Λέει ότι «Η βάση εισαγωγής θα αναβαθμίσει οπωσδήποτε την ποιότητα των φοιτητών και τάσσονται όλοι οι Πρόεδροι των Τ.Ε.Ι. υπέρ αυτής της ρύθμισης». Αλλά και για το εκπαιδευτικό προσωπικό των Τ.Ε.Ι., στην Επιτροπή Μορφωτικών Υποθέσεων ο τέως πρόεδρος  κ. Τσάκνης πριν από λίγες μέρες είπε τα εξής: «Επομένως και εγώ συμφωνώ ότι πρέπει να μπει μία βάση. Από έναν έλεγχο που έκανα στα τμήματα των Τ.Ε.Ι., είδα πως είναι εικονική η πραγματικότητα, ότι τόσα, όσα αναφέρθηκαν, περιφερειακά τμήματα είναι κάτω από τη βάση. Αυτό δεν είναι αλήθεια. Δίνεται στον τελευταίο αυτή η βαθμολογία. Θα έπρεπε να δίνεται η βαθμολογία και του πρώτου και του τελευταίου. Μόνο πέντε τμήματα έχουν βάση κάτω από έξι και εννέα τμήματα έχουν κάτω από εννέα στα Τ.Ε.Ι.». Και συμπληρώνει ο κ. Τσάκνης: «Οι μαθητές που έμπαιναν με τρία δεν τελείωναν ποτέ. Μια έρευνα που κάναμε για τη δική μας σχολή, μας έδειξε ότι το 85% αυτών των μαθητών δεν τελείωναν τη σχολή. Για μας είτε η βάση είναι το τρία είτε είναι κάτι παραπάνω, αυτός που δεν έχει τα χαρακτηριστικά της ποιότητας, δεν θα τελειώσει ποτέ».
     Ας μην εξαπατούμε, λοιπόν, την ελληνική κοινωνία και τους Έλληνες πολίτες ότι δήθεν σπουδάζουν σε ιδρύματα, όπου δεν μπορούν ποτέ να πάρουν το πτυχίο τους. Και οι «Κασσάνδρες» ότι θα κλείσουν Τ.Ε.Ι., να είσθε βέβαιοι ότι θα διαψευσθούν, διότι μελετούμε, σε συνεργασία με τα ιδρύματα και το θέμα της ανακατανομής και το θέμα της αλλαγής των γνωστικών αντικειμένων και το θέμα της αλλαγής των προγραμμάτων σπουδών, ώστε να είναι ελκυστικά τα τμήματα. Και είχα την ευκαιρία χθες να σας αναφέρω το παράδειγμα του Τ.Ε.Ι. Κεφαλονιάς, που χωρίς ελάχιστο όριο, από τους διακόσιους πενήντα που έπρεπε να εισαχθούν, εισήχθησαν επτά και παρέμειναν τέσσερις. Και με την αλλαγή του γνωστικού αντικειμένου, εισήχθησαν φέτος διακόσιοι φοιτητές. Άρα δεν τίθεται θέμα, όπως ελέχθη εδώ.
     Σε ό,τι αφορά τα θέματα της ποιότητας των σπουδών του λυκείου, που είναι εξόχως σημαντικά και ενδεχομένως του νέου τρόπου εισαγωγής στα ανώτατα εκπαιδευτικά ιδρύματα, αυτά τα θέματα είναι ξεχωριστά από αυτό το οποίο εμείς σήμερα εισάγουμε, δηλαδή ελάχιστα κριτήρια επιλογής. Και βεβαίως με διάλογο που ξεκινούμε τώρα, τον Οκτώβριο, στον οποίο σας καλούμε να συμμετάσχετε ενεργά με προτάσεις σας, μπορούμε να δούμε πώς θα βελτιωθεί η ποιότητα στο λύκειο και με ποιον τρόπο μπορούμε να δούμε ένα άλλο σύστημα, πέρα και έξω από το λύκειο, που να διασφαλίζει την πολλαπλότητα των ευκαιριών.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Πρόεδρε, θα ήθελα λίγο χρόνο ακόμα.
     Σε κάθε πάντως περίπτωση και ανεξαρτήτως του όποιου συστήματος κριθεί ότι είναι το καλύτερο, θα πρέπει να ισχύει μια βάση εισαγωγής και θα πρέπει να υπάρχουν κριτήρια επιλογής. Αυτό το αυτονόητο θεσπίζουμε σήμερα, κάτι το οποίο ισχύει σε όλο τον κόσμο. Σε όλα τα κράτη ισχύει σύστημα κριτηρίων επιλογής. 
     Παράλληλα, να στείλουμε στην ελληνική κοινωνία ένα μήνυμα ποιότητας. Κάνω έκκληση λοιπόν και εγώ. Όπως είπε πριν ο κ. Καστανίδης, να είμαστε ειλικρινείς απέναντι στην ελληνική κοινωνία, απέναντι στον ελληνικό λαό.
     Σε ό,τι αφορά το θεσμό των κατατάξεων, υπηρετεί μια τελείως διαφορετική λειτουργία απ’ ό,τι οι μετεγγραφές. Δίνει τη δυνατότητα σε όσους σπούδασαν, να βελτιώσουν τις σπουδές τους παρακολουθώντας σε κάποιο άλλο τμήμα άλλο γνωστικό αντικείμενο. Εμείς, με την πρότασή μας στο σχέδιο νόμου, τι κάνουμε; Πρώτον, λέμε ότι το ποσοστό των κατατάξεων που προβλέπεται ήδη από τις ισχύουσες διατάξεις –και δεν το τροποποιούμε- ανεξαρτητοποιείται από το ποσοστό των μετεγγραφών του εσωτερικού και του εξωτερικού. Μάλιστα, ήταν σε νόμο μετεγγραφών του εξωτερικού που καταργήθηκε. Δεύτερον, διασφαλίζεται η διαφάνεια και το αδιάβλητο της διαδικασίας των κατατάξεων, προβλέπεται η αντικατάσταση των μέχρι σήμερα εφαρμοζόμενων διαδικασιών μετεγγραφών εξωτερικού με νέα αδιάβλητη διαδικασία και δεν επιτρέπεται η υπέρβαση του ποσοστού των κατατάξεων ούτε η επιλογή υποψηφίων που ισοβαθμούν ως δήθεν υπεράριθμοι, για να υπάρχει μια τάξη και σ’ αυτό το σύστημα. Άλλο κατατάξεις και άλλο ένας εύσχημος τρόπος για εισαγωγή.
     Σε ό,τι αφορά, κύριε Καστανίδη, το άρθρο 18, παράγραφος 3 και το θέμα με το «Αιγινήτειο» που θέσατε, με το άρθρο αυτό παρέχεται το επίδομα σε όσους από το προσωπικό παρέχουν υπηρεσία ειδικής αγωγής, που συντελούν στην επαγγελματική και προεπαγγελματική εκπαίδευση για την επανένταξη των ασθενών στην κοινωνία. Αυτό προβλέπεται στις δικαστικές αποφάσεις που έχουν εκδοθεί και, μολονότι αυτές δεν έχουν καταστεί αμετάκλητες, εμείς ερχόμαστε και το δίνουμε σ’ αυτούς που οι δικαστικές αποφάσεις το αποδίδουν, για να μην ταλαιπωρούνται με τη συνέχιση της δίκης.
     Τέλος, θα μου επιτρέψετε να αναφερθώ, μολονότι δεν είναι του παρόντος σχεδίου νόμου, στο θέμα των εκκλησιαστικών σχολών, επειδή αναφέρθηκε ήδη από δύο αγορητές. Θα πω τρεις κουβέντες πάνω σ’ αυτό. 
     Πρώτον, το νομοσχέδιο που δόθηκε στη δημοσιότητα, αφορά στο σύνολο της ορθόδοξης εκκλησιαστικής εκπαίδευσης, που στην Ελλάδα τελεί υπό την εποπτεία του κράτους. 
     Δεύτερον, το σύστημα αναβαθμίζει με ποιοτικά κριτήρια τις τέσσερις υπάρχουσες εκκλησιαστικές σχολές. Δεν δημιουργεί καινούργιες. Οι τέσσερις σχολές που είναι ανώτερες, υπάρχουν και τις αναβαθμίζουμε. 
     Τρίτον, δεν δημιουργούνται πανεπιστήμια, αλλά παραγωγικές σχολές της Ορθόδοξης Εκκλησίας στην Ελλάδα, ίδιου χαρακτήρα με τις παραγωγικές σχολές των Ενόπλων Δυνάμεων. 
     Τέταρτον, οι φοιτητές εισάγονται με πανελλαδικές εξετάσεις και μετά την αποφοίτησή τους θα απασχοληθούν αποκλειστικά και μόνο σε υπηρεσίες της Εκκλησίας. Δεν θα έχουν επαγγελματικά δικαιώματα στην εκπαίδευση ή οπουδήποτε αλλού στο δημόσιο τομέα.
     Πέμπτον, η συστατική επιστολή -που αναφέρατε- από μητροπολίτη, προβλέπεται και σήμερα από τις ανώτερες εκκλησιαστικές σχολές. Συνεπώς, δεν αλλάζουμε κάτι σ’ αυτό το σκέλος.
     Έκτον, οργανώνεται και λειτουργεί πρόγραμμα ιερατικών σπουδών. Τα υπόλοιπα προγράμματα σπουδών για τους άλλους τομείς –διοίκηση και οργάνωση εκκλησιαστικών ιδρυμάτων, παλαιογραφίας, διοικητικής υποστήριξης κ.λπ.- κατονομάζονται επακριβώς και δεν υπάρχουν στα ανώτατα εκπαιδευτικά ιδρύματα της πατρίδας μας. Άρα, ούτε σύγχυση ούτε σύγκρουση υπάρχει.
     Έβδομον, στο Ανώτατο Επιστημονικό Συμβούλιο ορίζονται τέσσερα μέλη από το Υπουργείο Παιδείας, δύο μέλη από τη Διαρκή Ιερά Σύνοδο και ένα μέλος από την Εκκλησία της Κρήτης. Το Διοικητικό Συμβούλιο εποπτεύεται πλήρως από το Υπουργείο Παιδείας. Όσον αφορά στο κόστος, υπενθυμίζω ότι και σήμερα το κόστος των σχολών αυτών καλύπτεται από το ελληνικό δημόσιο. 
     Για να κλείσω με δύο κουβέντες, θα πω ότι πρόκειται για μία ποιοτική αναβάθμιση και για έναν εκσυγχρονισμό των υπαρχουσών ανώτερων εκκλησιαστικών σχολών και οι απόφοιτοι των Θεολογικών Σχολών των πανεπιστημίων διατηρούν το δικαίωμά τους να καταλαμβάνουν θέσεις στην Eκκλησία και αλλού βεβαίως. Άρα, δεν υπάρχει πρόβλημα, πολλώ δε μάλλον διότι τα πανεπιστήμια και οι θεολογικές σχολές θα αποτελέσουν κατά κύριο λόγο το επιστημονικό προσωπικό των Ακαδημιών. Τα επαγγελματικά δικαιώματα των θεολόγων στη δημόσια εκπαίδευση κατοχυρώνονται ακόμα περισσότερο, αφού οι απόφοιτοι των ακαδημιών αποκλείονται οριστικά, ενώ στο παρελθόν δεν ίσχυε αυτό, από την κατάληψη οποιασδήποτε θέσης εκτός Εκκλησίας. Άρα, ούτε συγκρούσεις ούτε προβλήματα. 
     Έτσι, λοιπόν, νομίζω ότι αυτό το σχέδιο νόμου, το οποίο θα έχουμε την ευκαιρία στη Βουλή να το συζητήσουμε επί μακρόν -δεν είναι του παρόντος νομοσχεδίου το θέμα αυτό, αλλά αναφέρθηκα επειδή ετέθη- είναι ένα βήμα στην κατεύθυνση της αναβάθμισης της ποιότητας των σπουδών στην πατρίδα μας. Αυτός είναι ο στόχος μας και εκεί κατατείνουμε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Το λόγο έχει ο κοινοβουλευτικός εκπρόσωπος του ΠΑ.ΣΟ.Κ. κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, άκουσα με πολλή συμπάθεια τον κύριο Υφυπουργό. Θα ξεκινήσω από τα τελευταία. 
     Κύριε Υφυπουργέ, μη συγκρίνετε ανόμοιες καταστάσεις. Η επιστολή μητροπολίτη προς τις σημερινές εκκλησιαστικές σχολές δεν είναι ένα μέτρο που μπορεί να αναπαραχθεί σε ανώτατη σχολή. Οι ανώτατες εκκλησιαστικές ακαδημίες που θέλετε να δημιουργήσετε, είναι κάτι ανάλογο των παιδαγωγικών ακαδημιών. Οι παιδαγωγικές ακαδημίες υπήγοντο στην τριτοβάθμια εκπαίδευση. Τώρα ουσιαστικά αναπαράγεται αυτό το σχήμα, γι’ αυτό και υποχρεούσθε να εισάγετε το μηχανογραφικό σύστημα, για να υπαχθούν στη δοκιμασία των γενικών εξετάσεων οι υποψήφιοι, αλλά προσθέτετε σ’ αυτά τη μητροπολιτική επιστολή -όμως με μεταβεβλημένη πια την ιδιότητα των εκκλησιαστικών σχολών- όπως και τη συνέντευξη για τις κρίσεις των υποψηφίων. Αυτό συνιστά παραβίαση του Συντάγματος. Θα έχουμε την ευκαιρία να συζητήσουμε και στη συνέχεια, αλλά μη σας υποδεικνύουν –θα μου επιτρέψετε την έκφραση- επιχειρήματα που, κατά την άποψή μου, γεννούν και συνταγματικής υφής προβλήματα.
     Όσα είπατε για τα υπόλοιπα πρέπει να σας πω ότι τα έχω ακούσει αρκετές φορές κατά τη διάρκεια της συζήτησης. Είναι προφανές ότι κρατάτε τις απόψεις σας. Δεν θα τις σχολιάσω τώρα γιατί μας καλεί και η Πρόεδρος στη Διάσκεψη των Προέδρων. 
     Κλείνω. Σας ακούω με ειλικρινή αισθήματα εκτίμησης, διότι με πολλή σεμνότητα και μετριοπάθεια εκφέρετε τις πολιτικές σας απόψεις, κύριε Ταλιαδούρο. Στενοχωριέμαι, όμως, που έναν άνθρωπο σαν εσάς επιλέγει η Κυβέρνηση και η προϊσταμένη σας Υπουργός να έλθει να υπερασπιστεί τα ανυπεράσπιστα. Η ίδια η κ. Γιαννάκου, έχουσα την υποχρέωση να δίνει απαντήσεις στο ελληνικό Κοινοβούλιο και αναγνωρίζοντας ότι προφανώς δεν μπορεί να τις δώσει γιατί είναι εκτεθειμένη, απουσιάζει διαρκώς. Ηχεί δια της απουσίας της.
     Σε σημαντικές νομοθετικές πρωτοβουλίες ή όταν εικάζουμε ότι μπορεί να προκύψουν σοβαρά πολιτικά προβλήματα, δεν συνιστά γενναιότητα μιας Υπουργού να λείπει και να στέλνει τον Υφυπουργό της. 
     ΠΡΟΕΔΡΕΥΩΝ (Γεώργιος Σούρλας): Ο κ. Ταλιαδούρος έχει το λόγο για να απαντήσει.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα απλώς να πω μόνο ότι η κυρία Υπουργός λείπει από χθες το βράδυ σε προγραμματισμένη επίσκεψη από πολλών μηνών στην Ιορδανία, όπου πρόκειται να υπογραφεί μία μορφωτική …..
     ΧΑΡΑΛΑΜΠΟΣ ΚΑΣΤΑΝΙΔΗΣ: Από χθες. Από την Τρίτη συζητούμε.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Λείπει στην Ιορδανία για την υπογραφή των μορφωτικών…
     ΧΑΡΑΛΑΜΠΟΣ ΚΑΣΤΑΝΙΔΗΣ: Έστω και χθες το πρωί. 
     ΙΩΑΝΝΗΣ ΙΩΑΝΝΙΔΗΣ: Από χθες το συζητάμε. 
     ΠΡΟΕΔΡΕΥΩΝ (Γεώργιος Σούρλας): Ο κοινοβουλευτικός εκπρόσωπος της Νέας Δημοκρατίας έχει το λόγο. 
     ΒΥΡΩΝ ΠΟΛΥΔΩΡΑΣ: Ήθελα μόνο, κύριε Πρόεδρε, να εκθέσω μια σκέψη μου πάνω στις αιτιάσεις που σημειώθηκαν από πολλούς συναδέλφους και από τον κ. Καστανίδη σχετικά με τις ιερατικές σχολές. 
     ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, επιτρέψτε μου ένα λεπτό. Επειδή και το Προεδρείο έχει ευθύνη για όλα αυτά, αυτό αποτελεί αντικείμενο ενός άλλου νομοσχεδίου και σε καμία περίπτωση αυτό το ζήτημα δεν αναφέρεται στο συζητούμενο νομοσχέδιο.
     ΒΥΡΩΝ ΠΟΛΥΔΩΡΑΣ: Θα το έλεγα εγώ. 
     ΠΡΟΕΔΡΕΥΩΝ (Γεώργιος Σούρλας): Και ο Κανονισμός της Βουλής αναφέρει ότι πρέπει οι ομιλητές να μην απομακρύνονται από το συζητούμενο νομοσχέδιο. 
     ΒΥΡΩΝ ΠΟΛΥΔΩΡΑΣ: Θα το έλεγα εγώ αυτό.
     ΠΡΟΕΔΡΕΥΩΝ (Γεώργιος Σούρλας): Δεν θέλω να σας προλάβω, αλλά απλά και μόνο ως Προεδρεύων εδώ, για την κοινοβουλευτική τάξη υπενθυμίζω κατ’ επανάληψη ότι καμία Υπουργός, κανένας Υπουργός και Βουλευτής δεν είναι υποχρεωμένος να έρθει, όταν δεν τους αφορά το αντικείμενο της ημερησίας διάταξης. 
     ΒΥΡΩΝ ΠΟΛΥΔΩΡΑΣ: Συμφωνώ απολύτως.
     ΠΡΟΕΔΡΕΥΩΝ (Γεώργιος Σούρλας): Συνεχίστε παρακαλώ. 
     ΒΥΡΩΝ ΠΟΛΥΔΩΡΑΣ: Όμως πρέπει να μου λύσετε ταυτόχρονα και την εξής δικονομική από πλευράς κοινοβουλευτισμού απορία μου, σε συνέχεια της σωστής παρατηρήσεώς σας. Όταν διατυπωθεί γνώμη εκτός Κανονισμού και μένει η γνώμη μετέωρη, δεν εγείρεται θέμα πολιτικό; Δηλαδή ότι κάποιος λόγος- αντίλογος πρέπει να διατυπωθεί;
     ΠΡΟΕΔΡΕΥΩΝ (Γεώργιος Σούρλας): Επιβάλλεται.
     ΒΥΡΩΝ ΠΟΛΥΔΩΡΑΣ: Ευχαριστώ. 
     Έλεγα, λοιπόν, ότι όλη η επιχειρηματολογία, όλο το θέμα θα βρει την κατάλληλη ώρα για να συζητηθεί στη Βουλή εκτενώς. Όμως σας λέω προεισαγωγικά ότι έχετε λάθος όσοι αντιλέγετε και μετέχετε σε μια περίπου εκστρατεία δια του Τύπου σήμερα. Αιφνιδιάστηκα και εγώ. Λέω: «Τι έγινε εδώ;». Με δυνατούς τίτλους. 
     Σας λέω, ότι δεν το εξετάζω, αλλά μου κάνει εντύπωση. Και μάλιστα σας λέω να μην είναι σ’ αυτήν την επίθεση βάθους ο Βουλευτής απλός τυφεκιοφόρος στο τέλος συρόμενος. Το λέω για εκείνους οι οποίοι θεώρησαν υποχρέωσή τους να μετάσχουν στο πάρτι, κατά το δη λεγόμενον «Εδώ ήρθαν τα πρωτοσέλιδα, δεν θα έρθουν και οι τυφεκιοφόροι Βουλευτές;». Άλλο όραμα έχω για το Κοινοβούλιο, τον κοινοβουλευτισμό και τη δράση των Βουλευτών. 
     Εγώ επί της ουσίας τώρα σας λέω ότι –έτσι το εννόησα και έτσι το υποστηρίζω τώρα, σε πρώτη ανάγνωση που λέμε- πρόκειται για παραγωγικές σχολές εκκλησιαστικές, γι’ αυτές που παράγουν εκκλησιαστικό προσωπικό. Δεν είναι ο όρος «ιερατικός» σύμφωνος, δηλαδή σε αρμονία προς την ιερατική ορολογία. Αλλά σας λέω ότι καταλήγει κανείς σ’ ένα διλημματικό ερώτημα. Τι θέλετε; Αυτοσχέδιους αγράμματους ιερείς ή ιερείς ανωτάτου επιπέδου; Και αυτό το «ανωτάτου επιπέδου» θεραπεύεται με το νομοσχέδιο. Αυτή είναι η κεντρική ιδέα. Είναι η εποχή πολύ ενδιαφέρουσα. Θέλω και οι περικυκλούντες το  ιερόν θυσιαστήριον και οι αναβιβαζόμενοι εις τον άμβωνα του κηρύγματος -προκειμένου περί της Ορθοδοξίας, όπως είμαστε ίσως η πλειοψηφία ακόμη του ελληνικού λαού- να είναι πολύ εγκρατείς στα εκκλησιαστικά γράμματα. Η εποχή το απαιτεί. Αυτή είναι και η ratio του νόμου.
     ΜΙΧΑΗΛ ΧΡΥΣΟΧΟΪΔΗΣ: Και εσείς γιατί εμπλέκεστε στο θέμα;
     ΒΥΡΩΝ ΠΟΛΥΔΩΡΑΣ: Θα σας απαντήσω και σ’ αυτό. 
     Αυτή, λοιπόν, είναι και η ratio του νόμου. Δηλαδή, κατά την ίδια λογική που είχε –απαντώ τώρα στον κ. Χρυσοχοΐδη στην εύλογη απορία του- κατά τον αυτό λόγον που είχε εμπλακεί η πολιτεία μας –και μιλάω διαχρονικά για να μην έχουμε κομματική αντιδικία- εις την αναβάθμιση των ιερατικών σχολών εις ανώτερες σχολές στην πανεπιστημιακή βαθμίδα, κατά τον αυτό λόγο με την επικαιρότητα και τις ανάγκες της επικαιρότητας, γίνεται η αναγόρευση, η αναβάθμιση στην τρίτη βαθμίδα, στην ανωτάτη εκπαίδευση. 
     Κατά τα λοιπά, οι πρόνοιες και για την ακαδημαϊκή αξία της αναβάθμισης αυτής και για το αδιάβλητο και την αξιοκρατία των μετεχόντων και των διδασκόντων, απαιτούμε ή ευελπιστούμε να υπάρχουν στο κείμενο του νόμου.
     Αυτή είναι η πρώτη απάντηση. Τα υπόλοιπα, όπως μας υποδείξατε, στην κανονική συζήτηση του νομοσχεδίου.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα.
     Παράκληση, κύριοι συνάδελφοι, να μην απομακρύνεστε από το συζητούμενο νομοσχέδιο. Υποβαθμίζουμε την κοινοβουλευτική διαδικασία. Θα έρθει η ώρα του άλλου νομοσχεδίου για να πείτε τις απόψεις σας. Και καλό είναι να λέγονται στη Βουλή και όχι μόνο στα τηλεοπτικά παράθυρα. 
     Το λόγο έχει ο κ. Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε τη δεύτερη δέσμη διατάξεων ενός νομοσχεδίου, το οποίο εάν είχε προετοιμαστεί καλύτερα, εάν είχε στηριχθεί σ’ ένα μακρύ, ουσιαστικό και ειλικρινή διάλογο όλων των ενδιαφερομένων, θα μπορούσε πραγματικά να είναι ένα εργαλείο ώθησης της τεχνολογικής παιδείας στη χώρα μας. 
     Έχει ορισμένες θετικές ρυθμίσεις. Αναφέρω χαρακτηριστικά την προκήρυξη θέσεων με προσόντα για τα τεχνολογικά ιδρύματα, τις ρυθμίσεις που κάνει για τις βιβλιοθήκες και μια σειρά από άλλα θέματα. Είναι, όμως, ανεπαρκές μπροστά στις τεράστιες ανάγκες και τις απαιτήσεις της τεχνολογικής παιδείας στη χώρα μας, αν θέλουμε να βηματίσουμε μαζί με τις άλλες ευρωπαϊκές χώρες, να πετύχουμε τους στόχους που έχουμε για μία κοινωνία της γνώσης, για μία οικονομία της γνώσης, για να είναι τα Ελληνόπουλα καταρτισμένα σ’ ένα σκληρό, αλλά και φιλόδοξο, ανταγωνιστικό περιβάλλον, το οποίο διαμορφώνεται στην Ευρώπη και παγκοσμίως.
     Θέλω να σταθώ σε ορισμένα θέματα, τα οποία έχουν προκαλέσει πολύ μεγάλη συζήτηση και να επαναφέρω τη συζήτηση σ’ αυτό το οποίο έθιξα χθες, στα ελάχιστα κριτήρια επίδοσης. 
     Πιστεύω ότι όλοι συμφωνούν –και ακούστηκε από όλες τις πτέρυγες- ότι σε όλες τις εξεταστικές διαδικασίες πρέπει να υπάρχουν ελάχιστα επίπεδα επίδοσης, έτσι ώστε να μην έχει κανείς την αίσθηση ότι όλοι μπορεί να περάσουν, αν μία συγκυρία τύχει να είναι ευνοϊκή γι’ αυτούς. 
     Πρέπει, όμως, να λάβουμε υπόψη μας ότι ένα τέτοιο μέτρο θέλει περισσότερη μελέτη από μία απλή, ξεκάρφωτη νομοθετική πρωτοβουλία. Και το βασικότερο εδώ είναι να θυμηθούμε ότι μπορεί να οδηγηθούμε σε συνέπειες, οι οποίες να είναι άκρως αναποτελεσματικές: Άδεια τμήματα ιδιαίτερα στα περιφερειακά πανεπιστήμια, μεγάλος αριθμός επιτυχόντων σε σχολές που δήλωσαν, αλλά δεν χώρεσαν εκεί. Έχουν ξεπεράσει τη βάση, αλλά δεν μπορούν να μπουν στα άδεια τμήματα, τα οποία θα έχουν μείνει ασυμπλήρωτα.
     Σας θυμίζω ότι στη δεκαετία του ’60, όταν υπήρχε και τότε ένα ελάχιστο όριο, είχε δημιουργηθεί το κίνημα των επιλαχόντων, το οποίο πάρα πολλές φορές πίεζε και ξανάνοιγαν οι πόρτες των Ανωτάτων Εκπαιδευτικών Ιδρυμάτων, έτσι ώστε και τα τμήματα να λειτουργήσουν, αλλά και να γίνουν φοιτητές πάρα πολλοί, οι οποίοι είχαν σχεδόν φτάσει το πολυπόθητο κριτήριο βάσης.
     Πιστεύω, λοιπόν, ότι αν πραγματικά θέλουμε να λύσουμε ένα πρόβλημα, το οποίο υπάρχει –δεν είναι ότι δεν υπάρχει το πρόβλημα, υπάρχει το πρόβλημα και δεν μπορούν να μπαίνουν στα πανεπιστήμια και στα Τ.Ε.Ι. υποψήφιοι οι οποίοι δεν καταφέρνουν να λύσουν στοιχειώδη ζητήματα των εισαγωγικών εξετάσεων- πρέπει τα κριτήρια βάσης να είναι σχετικά και όχι απόλυτα. Είναι άλλη η βάση του Πολυτεχνείου, άλλη η βάση του Τ.Ε.Ι. Ηπείρου, άλλη η βάση της Ιατρικής, άλλη η βάση της Παντείου. Έχουν διαφορετικά μέτρα. Επίσης, είναι άλλη η βάση σε διαφορετικές ακαδημαϊκές χρονιές, διότι εξαρτάται από τη δυσκολία των θεμάτων και από το ποιοι τα δίνουν.
     Πιστεύω, λοιπόν, ότι θα πρέπει να κάνουμε μία σοβαρή συζήτηση και να θεσπιστούν σχετικά κριτήρια ελάχιστης επίδοσης, που θα λαμβάνουν μία σειρά από παράγοντες υπόψη, έτσι ώστε να είναι αποτελεσματικό το σύστημα.
     Σας θυμίζω, μάλιστα, ότι στα μεταπτυχιακά προγράμματα, που γίνεται επιλογή υποψηφίων, υπάρχουν σχετικά κριτήρια ελάχιστης επίδοσης, τα οποία διαμορφώνονται ανάλογα με την προσφορά των υποψηφίων, ανάλογα με τις επιδόσεις που έχουν. Επίσης, σε πολλά πανεπιστήμια –σχεδόν σε όλα τα πανεπιστήμια του εξωτερικού- υπάρχουν και εκεί κριτήρια βάσης, τα οποία έχουν σχετικό χαρακτήρα και διαμορφώνονται ανάλογα με τις επικρατούσες συνθήκες.
     Παρ΄ όλα αυτά θα συμφωνήσω σε δύο επισημάνσεις, τις οποίες έκανε ο συμπαθής κ. Ταλιαδούρος, προηγουμένως, όταν είπε ότι δεν πρέπει να συνεχίζουμε να βγάζουμε αυτούς τους πομπώδεις λόγους περί μεταρρυθμίσεων, διότι έχει κουραστεί ο κόσμος και δεν βλέπει τίποτα να γίνεται.
     Πιστεύω ότι αυτό αποτελεί την πιο λιτή αυτοκριτική της Κυβέρνησης της Νέας Δημοκρατίας που έχω ακούσει το τελευταίο διάστημα.
     Θα συμφωνήσω επίσης μαζί του ότι η Κυβέρνηση έχει σχέδιο για την παιδεία, έχει κατεύθυνση για την παιδεία. Πλην όμως πιστεύω ότι αυτό το σχέδιο και αυτή η κατεύθυνση είναι αναντίστοιχη, είναι ανεπαρκής μπροστά στις απαιτήσεις τις οποίες έχει η ελληνική παιδεία σήμερα και επίσης είναι πολύ υποδεέστερη των κατακτήσεων και των βελτιώσεων που πετύχαμε τα τελευταία χρόνια. 
     Πoιο είναι το σχέδιο και οι κατευθύνσεις τις οποίες έχει η Κυβέρνηση της Νέας Δημοκρατίας; Να αυξήσει τη διδασκαλία των Αρχαίων στα γυμνάσια και τα λύκεια. Μα, αυτό χρειάζεται η ελληνική παιδεία; Δεν είναι αύξηση της κλασικής παιδείας που θα ήταν καλόδεκτη και αποτελεσματική, αλλά είναι η αύξηση της τυπολατρικής διδασκαλίας των Αρχαίων, η οποία είναι αναντίστοιχη απολύτως στις ανάγκες του σημερινού σχολείου. 
     Αποσύρει το μάθημα της επιχειρηματικότητας, το οποίο με τόσο κόπο εισήχθη στη μέση εκπαίδευση και στο έτος ανταγωνιστικότητας βλέπουμε το σχολείο να πηγαίνει προς τα πίσω. Αντί να διδάσκεται περισσότερη τεχνολογία, περισσότερα μαθηματικά, περισσότερες κλασικές σπουδές, περισσότερα οικονομικά, περισσότερα οργανωτικά μαθήματα, διότι αυτά είναι που θα εξοπλίσουν τους νέους στο δύσκολο αγώνα της ζωής, εισάγονται τυπολατρικές διδασκαλίες των Αρχαίων, κόβονται τα μαθήματα επιχειρηματικότητας και αρχίζει και προβάλλει ένας άλλος προσανατολισμός του εκπαιδευτικού συστήματος με τα προς ίδρυση ιερατικά πανεπιστήμια. Πιστεύω ότι αυτή η πρόθεση για τα ιερατικά πανεπιστήμια, την οποία είδαμε να εκτίθεται σήμερα, θα αποτελέσει ένα μεγάλο βάρος, το οποίο θα πισωγυρίσει συνολικά την ποιότητα της ανώτατης παιδείας στη χώρα μας.
     Εάν θέλουμε να αναβαθμιστούν οι εκκλησιαστικές σχολές -και πιστεύω ότι αυτό όλοι το εύχονται- είναι εσωτερική υπόθεση της Εκκλησίας και μόνο. Βεβαίως να αναβαθμιστούν, να διδάσκουν άλλα μαθήματα, να έχουν καλύτερη οργάνωση, να αντιγράψουν ή να παράγουν μόνες τους νέα πρότυπα διδασκαλίας και εκπαίδευσης. Βεβαίως όλα αυτά τα πράγματα. Αλλά αυτό είναι εσωτερική υπόθεση της Εκκλησίας που δεν θα πρέπει να έχει καμία συνάφεια, καμία επαφή και καμία επίδραση στην ανώτατη παιδεία της χώρας μας, η οποία πρώτα απ’ όλα διακρίνεται για ένα πράγμα, για την ελεύθερη δυνατότητα πρόσβασης ανάλογα με τις ικανότητες του καθενός, ανεξαρτήτως θρησκεύματος, ανεξαρτήτως φύλου, ανεξαρτήτως προέλευσης και ανεξαρτήτως πιστοποιητικών θρησκευτικών ή κοινωνικών φρονημάτων. Αυτό θα κλονιστεί, αυτό θα χαθεί, εάν βάλουμε δίπλα-δίπλα -σαν να είναι το ίδιο πράγμα, ομοιόμορφα- ανώτατα εκπαιδευτικά ιδρύματα, όπως λειτουργούν σήμερα, με τα ιερατικά πανεπιστήμια. Πιστεύω ότι ακόμα και σε πολύ παλιότερες εποχές η Ελλάδα είχε το προνόμιο να διαχωριστεί πλήρως η ανώτατη παιδεία της από την παρέμβαση της Εκκλησίας και πιστεύω ότι γι’ αυτόν το λόγο εξελίχθηκε πάρα πολύ και τους δύο προηγούμενους αιώνες η παιδεία στη χώρα μας, επειδή η Εκκλησία παρέμεινε εκτός των ρυθμίσεων, εκτός του πλαισίου της ανώτατης παιδείας και κοίταζε τα του οίκου της. 
     Εγώ πιστεύω ότι η Εκκλησία μπορεί πολλά να προσφέρει στην ελληνική κοινωνία, αλλά θα πρέπει να μην έρχεται σε επαφή με το κράτος. Πρέπει να τα κάνει χωριστά, έτσι ώστε να μπορεί να προσφέρει και να μη θέλει με τον τρόπο αυτό που θα ιδρυθούν και θα λειτουργήσουν τα ιερατικά πανεπιστήμια να αλλάξουμε το χαρακτήρα της παιδείας, που είναι ένας χαρακτήρας κοσμικός, ένας χαρακτήρας ελεύθερος, ένας χαρακτήρας λαϊκός και όχι ένας χαρακτήρας πιστοποιητικών φρονημάτων, τα οποία θα επανέλθουν από την πίσω πόρτα και πιστεύω ότι θα πλήξουν το κύρος, την ελευθερία και την αποτελεσματικότητα του εκπαιδευτικού συστήματος. 
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε και εμείς. 
     Κύριε Πρόεδρε, θα μιλήσετε τώρα; Είναι ακόμη ο κ. Γείτονας και ο κ. Λοβέρδος.
     ΑΝΔΡΕΑΣ ΛΟΒΕΡΔΟΣ: Ας μιλήσει ο κύριος Πρόεδρος.
     ΑΠΟΣΤΟΛΟΣ ΚΑΚΛΑΜΑΝΗΣ:  Θα μιλήσω μετά, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ο Πρόεδρος έχει το δικαίωμα να παίρνει το λόγο όποτε θέλει. Απλά το ανέφερα και ο Πρόεδρος συμφωνεί να μιλήσετε εσείς οι δύο πρώτα, κύριε Λοβέρδο. Είναι ευγενικός και το δέχτηκε.
     ΑΝΔΡΕΑΣ ΛΟΒΕΡΔΟΣ: Και αν δεν το είχε, δεν θα υπήρχε θέμα, κύριε Πρόεδρε, είναι ο Πρόεδρός μας!
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, λυπάμαι που θα πω ότι η Νέα Δημοκρατία σε όλο αυτό το δεκαοκτάμηνο, παρά τις βαρύγδουπες διακηρύξεις, αντιμετωπίζει το εκπαιδευτικό σύστημα υπό καθεστώς σύγχυσης και με το σύνδρομο των συντηρητικών, οπισθοδρομικών –θα έλεγα- ιδεοληψιών της. 
     Κύριε Υφυπουργέ, λέγω προκαταβολικά θα είμαι και εγώ στον ίδιο χαμηλό τόνο. Δεν πρόκειται να σηκώσω τους τόνους, γιατί και εσείς δώσατε καλό παράδειγμα. Ανεξάρτητα όμως από αυτό, ηχηρά διαφωνούμε. Γιατί μιλώ για ιδεοληψίες; Έγινε και προηγουμένη συζήτηση για τα «εκκλησιαστικά πανεπιστήμια». Αυτό είναι ένα πρόσφατο κρούσμα που επιβεβαιώνει αυτό που λέω. 
     Λέτε ότι δεν παρεμβαίνετε κατ’ αρχάς στο σημερινό πανεπιστήμιο, στις θεολογικές σχολές. Γιατί τότε ξεσηκώθηκε θύελλα; Κύριε Υπουργέ, ξεσηκώθηκε θύελλα στις θεολογικές σχολές. Νομίζω ότι αυτή η ρύθμιση όπως την είδαμε στο φως της δημοσιότητας, προκαλεί και τη λογική και την έννοια της επιστήμης και την αξία της πίστης των ανθρώπων και παραβιάζει ευθέως το Σύνταγμα. «Κλειστά» πανεπιστήμια δεν υπάρχουν, δεν μπορεί να υπάρξουν. «Κλειστό» και πανεπιστήμιο είναι ασυμβίβαστες έννοιες. Θέλετε να ανωτατοποιήσετε τις εκκλησιαστικές σχολές, με πιστοποιητικά για  εκκλησιαστικά φρονήματα; Πού μας γυρίζετε; Εγώ νομίζω ότι εν ονόματι ουσιαστικά της αναβάθμισης των εκκλησιαστικών σχολών υποβαθμίζετε τις πανεπιστημιακές θεολογικές σπουδές και ναρκοθετείτε τις πανεπιστημιακές θεολογικές σχολές. Υποκρισία και θεομπαιξία ταυτόχρονα. 
     Εάν ενδιαφέρεστε για την αναβάθμιση των θεολογικών σπουδών στην Ελλάδα, αναβαθμίστε τις θεολογικές σχολές στα πανεπιστήμια. Εάν ενδιαφέρεστε για αναβάθμιση των εκκλησιαστικών σπουδών στις ιερατικές σχολές, βοηθείστε, συνεργαστείτε με την Εκκλησία για να λειτουργήσουν στο πλαίσιο της Εκκλησίας κατά τον καλύτερο τρόπο. Και όπως είπε προηγουμένως και ο κ. Καστανίδης αυτά τα δύο πράγματα δεν μπορεί να παντρευτούν. Δεν μπορεί να κρατώ την έννοια του πανεπιστημίου κατά το Σύνταγμα, ενός ανώτατου, ελεύθερου, αυτοδιοίκητου ιδρύματος και να έχω από την άλλη μεριά πιστοποιητικά εκκλησιαστικών φρονημάτων ή ειδικές συνεντεύξεις. Να το πω; Θα το πω! Φοβάμαι –και γι’ αυτό έκανα νύξη περί θεομπαιξίας- ότι δεν σας ενδιαφέρει η αναβάθμιση των εκκλησιαστικών σπουδών, αλλά ο έλεγχος των εκκλησιαστικών σχολών και σπουδών, ο έλεγχος, η χειραγώγηση από εσάς σε συνεργασία και «συναλλαγή» με τη σημερινή διοίκηση της Εκκλησίας. Είναι μεγάλο «αντίδωρο» αυτό για να εξοφλήσετε γραμμάτια, είναι μεγάλο αντίδωρο σε βάρος του Συντάγματος. 
     ΙΩΑΝΝΗΣ ΚΟΥΡΑΚΟΣ: Κύριε Γείτονα, ελάτε και στο νομοσχέδιο. 
     ΠΡΟΕΔΡΕΥΩΝ (Γεώργιος Σούρλας): Έχει δίκιο ο κύριος συνάδελφος.
     ΚΩΝΣΤΑΝΤΙΝΟΣ ΓΕΙΤΟΝΑΣ: Στο νομοσχέδιο αυτό προηγήθηκε σχετική συζήτηση. Συνδυάζεται με το νομοσχέδιο, κύριε συνάδελφε.
     Ο κύριος Υπουργός μας κατηγόρησε ότι κακώς λέμε πως η αποσπασματικότητα διακρίνει την κυβερνητική πολιτική. Εγώ το επαναλαμβάνω, κύριε Υπουργέ. Υπάρχει και αποσπασματικότητα, λάθος στόχευση και συγκυριακή στόχευση. Αυτά χαρακτηρίζουν και τις νομοθετικές σας πρωτοβουλίες και την κυβερνητική πράξη. Δεν υπάρχει προχειρότητα και αποσπασματικότητα π.χ. στο νομοσχέδιο; 
     Πέρυσι ψηφίσαμε το ν. 3282 για τις μετεγγραφές. Εγώ δεν ανατρέχω συνήθως στο τι λέω ή στο τι λέει το κόμμα μας. Σας λέγω κατ’ εξαίρεση τι ακριβώς είχα πει για τις μετεγγραφές. Είναι ό,τι ακριβώς είχα πει στο νόμο αυτό. Είχα πει: «ότι η Βουλή δεν μπορεί να νομοθετεί εν θερμώ, παρασυρόμενη από τη συγκυρία, πολύ περισσότερο δε η εκάστοτε κυβέρνηση δεν μπορεί να σπαταλά τη νομοθετική πρωτοβουλία κάτω από το βάρος των γεγονότων με αιφνιδιασμούς και εντυπώσεις». 
     Θυμάστε τι είχε πει η κυρία Υπουργός υπό το βάρος των γεγονότων; Ότι δεν θα γίνει καμία μετεγγραφή. Είδαμε την τελική εκδοχή. Αλλάξατε επτά εκδοχές ώσπου να καταλήξετε στο νόμο. Είπαμε και τότε ότι είναι ατελείς οι ρυθμίσεις επισημάναμε τους κινδύνους. Δεν μας ακούσατε και έρχεστε σήμερα μετά από έντεκα μήνες να τον αλλάξετε, να τον συμπληρώσετε. Φοβάμαι ότι θα ξαναρθείτε πάλι σε λίγους μήνες. Και τι κάνετε; Λέτε ότι διορθώνετε την διάταξη για την ανάγκη αποφυγής των «τριών σπιτιών», Τώρα αλήθεια σας πήρε ο πόνος για τα νοικοκυριά; Σας το λέγαμε τότε να διευκολύνετε την οικογένεια με τα δύο, τρία και πάρα πάνω παιδιά, που σπουδάζουν. Το αρνηθήκατε. Και τώρα, ουσιαστικά, όπως  κάνετε τη ρύθμιση,  είναι μία τρύπα στο νερό.
     Διότι κρατάτε και το κριτήριο το οικονομικό, αλλά και το τρίτο εξάμηνο. Σας έχουν καταθέσει συνάδελφοι του ΠΑ.ΣΟ.Κ. μια σχετική τροπολογία που βελτιώνει τα πράγματα.
     Να πω εν παρενθέσει ότι στην εισηγητική έκθεση αναφέρετε πώς «βελτιώνετε το νόμο με βάση την εμπειρία από την εφαρμογή του». Μα, εμπειρία από την εφαρμογή του, κύριε Υπουργέ, δεν ήταν ότι στα περιφερειακά πανεπιστήμια έμειναν με το οικονομικό κριτήριο κενές θέσεις; Γιατί δεν δέχεστε την τροπολογία των συναδέλφων του ΠΑ.ΣΟ.Κ. να μην υπάρχουν στα περιφερειακά πανεπιστήμια αυτοί οι περιορισμοί εισοδήματος και τρίτου εξαμήνου; Ιδού η ρόδος…
     Έρχομαι τώρα, και μ’ αυτό θα τελειώσω, στο άρθρο 13. Έχω σπουδάσει όπως έχουν σπουδάσει οι περισσότεροι συνάδελφοι. Έχω τελειώσει το Εθνικό Μετσόβιο Πολυτεχνείο σε εποχή που δεν ήταν εύκολο ούτε να εισαχθείς ούτε και να τελειώσεις. Υπήρχε όριο για την εισαγωγή και πρέπει να υπάρχει «ελάχιστο όριο» εκτίμησης της επίδοσης. Αλλά αυτό είναι συναρτημένο με πολλά ζητήματα. Αυτό πρέπει να είναι αποτέλεσμα και να κρίνεται, να προσδιορίζεται με επιστημονικά και παιδαγωγικά κριτήρια και δείκτες. Γι’ αυτό και πρέπει να ποικίλει η βάση. Το είπε προηγουμένως και ο κ. Χριστοδουλάκης. Άλλο το πολυτεχνείο, άλλο το Τ.Ε.Ι.. Η βάση πρέπει να είναι ανάλογη με την κατεύθυνση που προτιμούν οι μαθητές.
     Εσείς έρχεστε μ’ ένα μαθηματικό τύπο να προσδιορίσετε τη βάση μηχανιστικά. Κατ’ αρχάς η βάση είναι έωλη, είναι κινούμενη άμμος, εάν δεν έχουμε σταθερότητα στα θέματα.
     Να σας θυμίσω ότι στο πολυτεχνείο την εποχή εκείνη με άριστα το δέκα (10) τότε δίναμε έξι μαθήματα. Για να μπεις έπρεπε να συμπληρώσεις (έξι επί έξι) σύνολο τριάντα έξι μονάδες. Ο δεύτερος περιορισμός ήταν στα τρία μαθήματα των μαθηματικών –τα δίναμε χωριστά γεωμετρία, άλγεβρα, τριγωνομετρία- να έχεις (τρία επί πέντε) δεκαπέντε μονάδες. Αλλά υπήρχε μια σταθερότητα ως προς τη δυσκολία και τη φύση των θεμάτων και μπορούσε να συνταυτίζεται ο στόχος παραδείγματος χάριν των εκατό τότε εισακτέων στη σχολή πολιτικών μηχανικών, με το στόχο του ελέγχου του ελάχιστου ορίου γνώσεων.
     Εδώ εσείς βρίσκετε μία μηχανιστική λύση. Θα έχει παρενέργειες. Θα οδηγήσει σε περισσότερο φροντιστήριο. Θα επιβαρύνει τα παιδιά και με άλλα φροντιστήρια. Δεν αντέχουν όμως άλλο τα παιδιά και τα νοικοκυριά από τα φροντιστήρια. 
     Το ζητούμενο είναι να αντικαταστήσουμε το φροντιστηριακό λύκειο με αυτόνομη εκπαιδευτική μονάδα που δίνει ευκαιρίες και σπουδές για εργασία. Εσείς βάζετε το κάρο μπροστά από το άλογο. Να αποσύρετε την τροπολογία να το συζητήσουμε σε ευρύ διάλογο.
     Όσον αφορά δε τα πολλά λόγια που λέγονται για την αναβάθμιση των σπουδών, θέλω να θυμίσω, ότι προσφάτως απ’ αυτό το Βήμα της Βουλής των Εφήβων μίλησαν πολλά παιδιά για την εκπαίδευση, υπενθυμίζω δύο τοποθετήσεις. Είπε ένας Έφηβος: «Μην ψάχνετε αλλού για λύσεις παρά στο δάσκαλο. Αυτός μας ανοίγει τα φτερά, αυτός μας κόβει τα φτερά. Εκεί θα πρέπει να στρέψετε την προσοχή σας για «αναβάθμιση». Και είπε κάποια άλλη: «Τι μας ζητείτε κύριοι; Μας ζητάτε μεταξύ άλλων δημιουργική απασχόληση στα λύκεια. Πώς; Όταν από τις επτά το πρωί ως τις έντεκα το βράδυ ζούμε ουσιαστικά σε ένα φροντιστήριο;». Νομίζω ότι δεν χρειάζεται να προσθέσω τίποτα σ’ αυτά. Γιατί μας βάζουν αυτές οι λίγες κουβέντες, όλους στις ευθύνες μας.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα ήθελα να σας ενημερώσω και να ζητήσω την έγκρισή σας προκειμένου η επερώτηση της Παρασκευής 30 Σεπτεμβρίου 2005 να συζητηθεί την Τρίτη 27 Σεπτεμβρίου 2005 και η νομοθετική εργασία να διεξαχθεί την Τετάρτη 28 Σεπτεμβρίου 2005 σε πρωινή και απογευματινή συνεδρίαση και την Πέμπτη 29 Σεπτεμβρίου 2005, οπότε και θα ολοκληρωθούν οι εργασίες του Γ΄ Τμήματος Διακοπής Εργασιών της Βουλής.
     Το Τμήμα συμφωνεί;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς το Τμήμα συμφώνησε.
     Το λόγο έχει ο κ. Λοβέρδος για προτασσόμενη δευτερολογία.
     ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
     Ο κύριος Υφυπουργός στην τοποθέτησή του αναφέρθηκε και αυτός στο θέμα των εκκλησιαστικών σχολών που μετατρέπονται σε Ανώτατα Εκπαιδευτικά Ιδρύματα. Και εγώ είχα κάνει χθες μία συγκεκριμένη μνεία στην τοποθέτησή μου.
     Οφείλω να επαναλάβω τις συγκεκριμένες αιτιάσεις για την ευθύτατη παραβίαση του Συντάγματος από το σχέδιο νόμου που ετοιμάσατε. Είστε και προσωπικώς αρμόδιος ως αρμόδιος Υφυπουργός για την ανώτατη εκπαίδευση. Το σχέδιο αυτό παραβιάζει ευθέως το άρθρο 16 παράγραφοι 5 και 6 του Συντάγματος.
     Καταλύει κάθε έννοια πανεπιστημίου. Ξεπερνά τσαλαπατώντας το γεγονός ότι το πανεπιστήμιο είναι ο χώρος όπου θεραπεύεται η επιστήμη με μέσον το πείραμα για τις θετικές επιστήμες και τον ορθό λόγο για τις υπόλοιπες. Και εδώ γίνονται πανεπιστήμια, ανώτατα ιδρύματα, σχολές οι οποίες είναι επαγγελματικές ή μαθαίνουν σε έναν άνθρωπο το λειτούργημα του ιερέα. Ταυτόχρονα, όπως προκύπτει από το άρθρο 1 του δικού σας σχεδίου νόμου, που είναι τερατώδες, σκοπός αυτών των σχολών είναι η καλλιέργεια της ορθοδοξίας. Αυτά είναι απαράδεκτο να συμπεριλαμβάνονται σε σχέδιο νόμου που αφορά Ανώτατο Εκπαιδευτικό Ίδρυμα. Είναι σαφές ότι η άγρα πολιτικής και κομματικής πελατείας είναι ο αληθής σας σκοπός .
     Σε ό,τι μας αφορά στο σημερινό θέμα του άρθρου 18, παράγραφος 3, ενώνω τη φωνή μου μ’ αυτήν του Κοινοβουλευτικού Εκπροσώπου του ΠΑ.ΣΟ.Κ. του κ. Καστανίδη για το ζήτημα της ολόπλευρης χορήγησης του επιδόματος στο Αιγινήτειο. Έχω μάλιστα μπροστά μου και μια εισηγητική έκθεση του Υπουργείου Παιδείας, η οποία ως φαίνεται άλλαξε μετά από παρέμβαση του Υπουργείου Οικονομίας και Οικονομικών, στην οποία ρητά αναφέρεται ότι η πρώτη πρόθεση του Υπουργείου Παιδείας ήταν να χορηγήσει αυτό το επίδομα σε όλους τους εργαζόμενους στο Αιγινήτειο. Κάτι άλλαξε στη συνέχεια και η αλλαγή αυτή δεν αφορά μεγάλα ποσά αλλά ποσά που μπορούν να αντιμετωπιστούν από μία κυβέρνηση. Δεν πρόκειται για ανατροπή της οικονομικής πολιτικής!!! Η απεργία και οι καταγγελίες των εργαζομένων είναι απολύτως εύλογες. Κατά κάποιο τρόπο έχουν ενθαρρυνθεί από την πρώτη στάση του Υπουργείου Παιδείας. Εκτιμώ ότι θα πρέπει αυτό το επίδομα να δοθεί σε όλους τους εργαζόμενους του Αιγινητείου.
     Τώρα, αν συνάδελφοι και το Υπουργείο παραπονούνται ότι ο διάλογος ξέφυγε από τις ρυθμίσεις που αφορούν τα Τ.Ε.Ι. είναι το ίδιο το Υπουργείο υπεύθυνο με τον τρόπο που νομοθετεί. Το άρθρο 13 δεν είναι μόνο αποσπασματικό γιατί θέτει θέμα εισαγωγής βάσεων στα πανεπιστήμια, δημιουργώντας πολύ περισσότερα προβλήματα απ΄ αυτά που ίσως θέλει να λύσει, αλλά χρωματίζει και το σχετικό διάλογο, απωθώντας τις διατάξεις του νομοσχεδίου που αφορούν τα Τ.Ε.Ι..
     Χθες όλοι μας, και κυρίως ο εισηγητής μας κ. Μπόλαρης, επισημάναμε το θετικό στοιχείο της ρύθμισης που αφορά τη διαμόρφωση των προγραμμάτων σπουδών από τα ίδια τα ιδρύματα και την πρόβλεψη των νέων θέσεων. Είπαμε, όμως, ότι ως προς το πρώτο και όσον αφορά στα επαγγελματικά δικαιώματα είναι ψευδαίσθηση να θεωρούμε ότι μπορούμε να επαιρόμεθα ότι λύνουμε το σχετικό πρόβλημα αν δεν ολοκληρωθεί ο δικαστικός έλεγχος. Κύριε Υπουργέ, πολλοί προκάτοχοί σας είχαν αυτή την καλή θέληση, αλλά είχαμε προβλήματα με τη δικαιοσύνη και με τις διοικητικές προσφυγές ιδίως του Τεχνικού Επιμελητηρίου. Άρα οι σχετικές σας πρωτοβουλίες θα κριθούν και θα αξιολογηθούν γενικώς ως προς το προσφερόμενο αποτέλεσμα όταν ολοκληρωθεί και ο δικαστικός έλεγχος. Όταν, όμως, σε ένα σχέδιο νόμου σας γίνονται επτά παρατηρήσεις από τη Διεύθυνση Επιστημονικών Μελετών, αυτό εμένα ως νομικό με κάνει να υποψιαστώ ότι πολλά θα είναι τα προβλήματά σας στα ελληνικά δικαστήρια. Και πολλές φορές μέχρι στιγμής στα νομοθετικά σας σχεδιάσματα, η Διεύθυνση Επιστημονικών Μελετών σας έχει κάνει παρατηρήσεις για νομικές ή συνταγματικές ατέλειες, τις οποίες αλαζονικά δεν θεραπεύετε. Άρα οδηγείτε εξ ορισμού τα πράγματα στα δικαστήρια. Εκεί θα φανεί η ορθότητα των ρυθμίσεων.
     Για τις θέσεις που λέτε ότι ιδρύσατε, θέλω να σας πω ότι αυτό είναι κάτι αντίστοιχο με τις οργανικές θέσεις των προεδρικών διαταγμάτων για τη Δημόσια Διοίκηση.
     Προβλέπονται είκοσι χιλιάδες θέσεις και τελικώς πληρούνται εκατό.  Ο κ. Ευθυμίου είχε προβλέψει τετρακόσιες θέσεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, ολοκληρώστε, σας παρακαλώ!
     ΑΝΔΡΕΑΣ ΛΟΒΕΡΔΟΣ: Τελειώνω, κύριε Πρόεδρε. Δεν μίλησα κατ’ άρθρον. Δώστε μου μισό λεπτό και θα ολοκληρώσω. 
     Τετρακόσιες, λοιπόν, θέσεις. Το είπε ο κ. Τσακνής, ότι με ευθύνη των Τ.Ε.Ι. τελικώς καλύφθηκαν οι εκατόν πενήντα, ο οποίος σημειωτέον και αν δεν απατώμαι, κύριε Υφυπουργέ, είναι καθηγητής του Τ.Ε.Ι. Πειραιά και μίλησε γι’ αυτό το Τ.Ε.Ι., όταν είπε για τους κάτω από τη βάση, τελικώς,  επιτυγχάνοντες στα Τ.Ε.Ι.. Κάνω λάθος; 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κάνετε λάθος!
     ΑΝΔΡΕΑΣ ΛΟΒΕΡΔΟΣ: Με συγχωρείτε πάρα πολύ! Σας άκουσα με πολλή προσοχή! Η έρευνά του -διαβάστε και το χωρίο που επαναλάβατε- λέει τα εξής: «με μία στατιστική που κάναμε στο δικό μας…βρίσκουμε ότι το 85%…».
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Η έρευνα του κ. Τσακνή αφορούσε αφ΄ενός την εκτίμησή του όσον αφορά τη βάση για όλα τα Τ.Ε.Ι. και δεύτερον, τη μελέτη που έκανε στο δικό του Τ.Ε.Ι.. 
     ΑΝΔΡΕΑΣ ΛΟΒΕΡΔΟΣ: Βεβαίως! Η μελέτη που καταλήγει στο στοιχείο του 85% αφορά αυτούς. 
     Όμως εμείς, κύριε Υφυπουργέ, κάναμε αναφορά –και εγώ ειδικά αναφέρθηκα χθες για την Καστοριά με έναν τρόπο που «προσγείωνε» το επιχείρημά μου χωρίς κραυγές- και είπαμε ότι το πρόβλημα εμφανίζεται με ειδική ένταση στα περιφερειακά Τ.Ε.Ι. Εκεί, ο κύριος καθηγητής μίλησε για τις έξι και εννέα σχολές που είναι κάτω από τη βάση και σωστά είπε ότι θα πρέπει να συμπεριλαμβάνεται και ο βαθμός άνω της βάσης. Όμως, και αυτό πρέπει να προσεχθεί ιδιαιτέρως. 
     Το «πάνω από τη βάση» είναι ορθό. Ορθό, όμως, επίσης είναι να δούμε πόσα Τ.Ε.Ι. δέχονται φοιτητές και με βαθμούς κάτω από τη βάση και απ΄ αυτό το στοιχείο να προκύψει ποιο θα είναι το μελλοντικό πρόβλημα που πρέπει να αντιμετωπίσουμε. 
     Κύριε Υφυπουργέ, επαναλαμβάνω αυτή τη σκέψη γιατί θέλω να σας ρωτήσω -δεδομένου ότι δεν μας ακούσατε για να πάρετε πίσω το άρθρο 13 και να φέρετε συνολική ρύθμιση και δεδομένου ότι δεν εκτιμάτε και συμπαθείτε, ως Υπουργείο και όχι εσείς, τη Διαρκή Επιτροπή, αφού δεν μας ενημερώνετε- το εξής: Μήπως σήμερα μπορείτε να μας πείτε πότε σκοπεύετε να φέρετε και να συζητήσετε μαζί μας συνολική ρύθμιση για παρενέργειες ή για συναφή θέματα με το άρθρο 13; 
     Κύριε Πρόεδρε, κλείνοντας, θέλω να καταθέσω μία επιστολή –εγώ την παρέλαβα χθες το βράδυ- που μας ήρθε από τους κοσμήτορες των Θεολογικών Σχολών, τον Καθηγητή Πατέρα κ. Μεταλληνό και τον Καθηγητή κ. Οικονόμου, οι οποίοι αναφέρουν πολλά χρήσιμα πράγματα για το διάλογο σχετικά με τις θεολογικές, ιερατικές  ή τις εκκλησιαστικές σχολές. 
     ΠΡΟΕΔΡΕΥΩΝ (Γεώργιος Σούρλας): Τι σχέση έχει αυτό με το νομοσχέδιο; 
     ΑΝΔΡΕΑΣ ΛΟΒΕΡΔΟΣ: Έχει σχέση, κύριε Πρόεδρε! Έγινε συζήτηση και πήρε το λόγο και ο κύριος Υπουργός. 
     Θέλω, λοιπόν, προς γνώση όλων –απευθύνεται στη Βουλή- να την καταθέσω για να λάβουν γνώση όλοι οι συνάδελφοι. 
     (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Έχω κάνει επανειλημμένες εκκλήσεις και παρακλήσεις να μην απομακρύνεστε από το νομοσχέδιο. 
     Καταθέστε το! 
     Το λόγο έχει ο πρώην Πρόεδρος της Βουλής κ. Απόστολος Κακλαμάνης. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, είχα την τιμή ως Υπουργός Εθνικής Παιδείας και Θρησκευμάτων από το 1982-1986 να χειριστώ αρκετά ζητήματα της παιδείας, των σχέσεων της πολιτείας με την Εκκλησία. Μεταξύ αυτών, εισηγήθηκα στη Βουλή το ν.1404/1983, με τον οποίο καταργήθηκαν τα Κ.Α.Τ.Ε.Ε., τα Κέντρα Ανώτερης Τεχνολογικής Επαγγελματικής Εκπαίδευσης όπως ονομάζονταν, τα οποία είχαν απαξιωθεί και από πλευράς εκπαιδευτικής, κοινωνικής και επαγγελματικής, παρά το έργο –πρέπει να πω- που έκαναν σ’ αυτά οι εκπαιδευτικοί. 
     Έγιναν θύματα μιας αντίληψης που είναι βαθιά ριζωμένη στο DNA των Ελλήνων, δηλαδή, ότι οι σπουδές είναι αυτές μετά τις οποίες ο απόφοιτος φοράει άσπρο κολάρο και γραβάτα, κύριε Χριστοδουλάκη!
     Δώσαμε αυτήν τη μάχη, όχι μόνο στο επίπεδο της τριτοβάθμιας εκπαίδευσης, αλλά και στο επίπεδο της δευτεροβάθμιας εκπαίδευσης με τα τεχνικά και επαγγελματικά λύκεια και στη συνέχεια με το ενιαίο πολυκλαδικό λύκειο, που συνένωσε την τεχνική επαγγελματική εκπαίδευση και τη γενική εκπαίδευση, όπως ονομαζόταν τότε η μέση, κατά κύριο λόγο, εκπαίδευση. 
     Με το ν. 1404 θεσμοθετήθηκε το Τεχνολογικό Εκπαιδευτικό Ίδρυμα. Πρέπει να πω –και λυπάμαι που θα το πω, αλλά όταν κάποιος αναφέρεται τόσο πολύ στο παρελθόν, πρέπει να λέει ολόκληρη την αλήθεια- ότι τα Τ.Ε.Ι., εκτός από τα πρώτα χρόνια και με φωτεινά διαλείμματα αργότερα, ήταν κυριολεκτικά το «αποπαίδι» της πολιτείας. Η πολιτεία και οι περισσότερες από τις ηγεσίες του Υπουργείου Παιδείας, δηλαδή, όλες οι κυβερνήσεις, τα αντιμετώπισαν σαν μητριά. 
     Πρέπει να πω ότι και τα κόμματα δεν τόλμησαν -και αυτό συνεχίζεται μέχρι σήμερα σε διάφορους τομείς- ενώ ο πολιτικός κόσμος, η Αίθουσα αυτή πρέπει να σταθεί αντιμέτωπη σε συντεχνιακά συμφέροντα που έχουν τη δύναμη οδοστρωτήρα. Στην περίπτωσή μας είχαμε το Τεχνικό Επιμελητήριο της Ελλάδας και ειδικότερα ένα τμήμα που καταδυναστεύει και τα υπόλοιπα τμήματά του, το Τμήμα των Πολιτικών Μηχανικών. 
     Θύματα αυτής της λογικής είναι και ένα μεγάλο μέρος αυτών. Διότι αντί να υπάρξει μία κοινή αντίληψη και ένας σχεδιασμός σε βάθος χρόνου, ώστε να μην αναπτύσσεται αυτός ο ανταγωνισμός που κρατά μέχρι τις μέρες μας, έχουμε το Τεχνικό Επιμελητήριο από τη μια μεριά και τα Τεχνολογικά Εκπαιδευτικά Ιδρύματα από την άλλη. Η πολιτεία είναι στη μέση. Δεν τολμά να κάνει τη βαθιά τομή και το ρήγμα που χρειάζεται, αλλά δίδει ψιλούς τίτλους. 
     Έτσι ορισμένοι καθηγητές των Τ.Ε.Ι. φιλοδοξούσαν να είναι έστω και λέκτορες των πανεπιστημίων παρά καθηγητές πρώτης βαθμίδας των Τ.Ε.Ι.. Αυτό ήταν μία από τις αδυναμίες των Τ.Ε.Ι., ότι ένα μικρό μεν, αλλά με ρόλο ιδιαίτερο, ποσοστό Ελλήνων σημαντικών επιστημόνων από το εξωτερικό εντάχθηκαν στα Τ.Ε.Ι.. Πρόκειται για ανθρώπους που είχαν διαπρέψει εκεί, αλλά θα έπρεπε να εκλέγονται εδώ. Όπως γίνεται και στα πανεπιστήμια, κατά μείζονα λόγο στα Τ.Ε.Ι. έσφιγγε ο κλοιός, παρά το γεγονός ότι είχαμε κάνει προκηρύξεις στα επιστημονικά περιοδικά όλων των ευρωπαϊκών χωρών και των Ηνωμένων Πολιτειών και του Καναδά και είχαμε αιτήματα σε προκηρύξεις θέσεων που γίνονταν από εκατοντάδες Έλληνες που διέπρεπαν και πολλοί εξακολουθούν, αν είναι εν ενεργεία, να διαπρέπουν. Πολλοί από αυτούς, όπως ξέρετε, έβρισκαν και βρίσκουν ακόμη κλειστές τις πόρτες των πανεπιστημίων. Αυτό ήταν, λοιπόν, το πρόβλημα των Τ.Ε.Ι.. 
     Παρ΄όλα αυτά εδώ πρέπει να σημειωθεί και να τιμηθεί ο ζήλος και η αποφασιστικότητα των περισσοτέρων εκπαιδευτικών των Τ.Ε.Ι., αλλά και της μεγάλης, της συντριπτικής πλειονότητας των σπουδαστών. Πρέπει να εγκύψουμε σε αυτό που ελέχθη, ότι ένα σημαντικό ποσοστό εξ αυτών δεν παίρνουν το πτυχίο τους.
      Κυρίες και κύριοι, ο λόγος δεν είναι η έλλειψη ζήλου για σπουδές, αλλά οι κοινωνικές και οικονομικές συνθήκες. Διότι εκεί κατευθύνονται και λόγω των απόψεων της ελληνικής κοινωνίας. Θέλουν να δουν το γιο τους και την κόρη τους στο πανεπιστήμιο γιατρό, μηχανικό, δικηγόρο που θα είναι άνεργος στη συνέχεια, παρά να τον κάνουν «μουντζούρη».
     Αυτή ήταν η λογική ακόμα και εκπαιδευτικών των γυμνασίων, μετά την κατάργηση των εξετάσεων για την Α΄ λυκείου που αντί να ενθαρρύνουν τους νέους να στραφούν προς την Τεχνική και Επαγγελματική Εκπαίδευση, φοβούμενοι όσοι ανήκαν σε κλάδους γενικής εκπαίδευσης ότι θα συρρικνωθούν οι θέσεις υπέρ των κλάδων της Τεχνικής και Επαγγελματικής Εκπαίδευσης, έλεγαν στους γονείς «μα, το παιδί σου θα το στείλεις να πάει σε τεχνικό λύκειο να μουτζουρώνεται; Στείλε το να πάει στο πανεπιστήμιο».
     Είμαστε η μόνη χώρα σ’ ολόκληρη την Ευρώπη, σ’ ολόκληρη τη Βαλκανική, σε σύγκριση με τις χώρες του τέως ανατολικού μπλοκ, που είναι συντριπτική σε βάρος μας η εικόνα σε ό,τι αφορά στην εκπαίδευση της νεολαίας. Κατορθώσαμε –έπειτα από φοβερές προσπάθειες- να αγγίξουμε μόλις το 29% το 1986, όταν έφυγα την άνοιξη από το Υπουργείο Παιδείας και με διαδέχθηκε ο μακαρίτης ο Αντώνης Τρίτσης. 
     Τώρα, δυστυχώς, αν δείτε και τα ποσοστά, επανερχόμαστε σ’ αυτό που ίσχυε. Η κύρια διάθεση των παιδιών εξακολουθεί να είναι τα πανεπιστήμια. Και όμως, γι’ αυτά τα Τ.Ε.Ι. κανείς δεν μιλάει. Με υπερθετικό λόγο, κάπου, έτσι δίδουμε κάποια ελεημοσύνη, λέμε μία καλή κουβέντα. Είναι χαρακτηριστικό, κυρίες και κύριοι συνάδελφοι, ότι και σ’ αυτήν την Αίθουσα ελάχιστα μιλήσαμε για τα Τ.Ε.Ι.. 
     Φταίει βέβαια η Κυβέρνηση, διότι οφείλατε να φέρετε ένα νομοσχέδιο για τα Τ.Ε.Ι. και για τίποτα άλλο. Η Βουλή από την άλλη εβδομάδα είναι χωρίς νομοσχέδια. Δεν έχει η Κυβέρνηση νομοσχέδια να συζητήσουμε. Μπορείτε με τις τροποποιήσεις του Κανονισμού, μετά την ψήφιση του Συντάγματος, μέσα σε δεκαπέντε ημέρες να πάρετε έτοιμο ένα νομοσχέδιο. Θυμάμαι το νόμο για την αγροτική γη του μακαρίτη του Γιάννη του Μπούτου που τον είχαμε καθηλώσει εδώ τρεις μήνες.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Σε δεκαπέντε ημέρες, λοιπόν, μπορεί η Κυβέρνηση να παίρνει τα νομοσχέδια. Να σταματήσουν αυτές οι εμβαλωματικές νομοθετικές πρωτοβουλίες. 
     Έχουμε –ή απεσύρθη;- μία τροπολογία για την Ολυμπιακή Αεροπορία. Μα, είναι ντροπή. Από την ημέρα που κατετέθη αυτή η τροπολογία, αν έπαιρνε τη μορφή νομοσχεδίου, θα είχατε την επόμενη Δευτέρα στα χέρια σας το νομοσχέδιο για την Ολυμπιακή Αεροπορία. 
     Επιτέλους, σ’ αυτό το Σώμα, και κόμματα και Βουλευτές, οι πάντες πρέπει να δούμε τα αυτονόητα πράγματα. Δεν τα βλέπουμε. 
     Εδώ, λοιπόν, ενώ ήταν μία ευκαιρία σε τρεις συνεδριάσεις να συζητήσουμε για ένα θέμα που ενδιαφέρει την εκπαίδευση, την οικονομία της χώρας, την κοινωνία, τις νέες γενιές, δυστυχώς εξαιτίας του άρθρου 13 κυρίως σε τέτοιες συζητήσεις...
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, μπορώ να σταματήσω, αν θέλετε, αλλά αν το κρίνετε χρήσιμο να ακούσετε κάποιες σκέψεις μου, να συνεχίσω.
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, δεν υπάρχει πρόβλημα. Οι συνάδελφοι και το Προεδρείο σάς ακούνε με ενδιαφέρον.
     Συνεχίστε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να σκεφτούμε σήμερα ότι τα τεχνολογικά εκπαιδευτήρια δημιουργήθηκαν, αφού καταργήσαμε τα πολυκλαδικά λύκεια. Οι ευθύνες εδώ είναι και της προηγουμένης και της σημερινής Κυβέρνησης, διότι στην παιδεία δεν μπορεί να ισχύει το «ράβε, ξήλωνε» κάθε Υπουργού και κάθε κυβέρνησης. 
     Ο Γεώργιος Ράλλης, το 1976, κάθισε και συζήτησε με τα κόμματα. Είχε μία πολιτική η τότε κυβέρνηση και υπήρξε ένας ορίζοντας, στο τέρμα του οποίου, κύριε Ταλιαδούρο, ήταν ο αείμνηστος Θανάσης Ταλιαδούρος, ο πατέρας σας, που είχε φέρει εκείνο το σχέδιο για τα Ανώτατα Εκπαιδευτικά Ιδρύματα.
     Υπήρχε εδώ μια συναντίληψη, όχι «όλοι με την Πύλαρο», είχαμε αντιθέσεις, αντιδράσεις, διαφωνίες, αλλά κάπου καταλήγαμε σε σχεδιασμό και εφαρμογή. Ήρθαμε στη συνέχεια εμείς. Δεν στέλναμε ένα νομοσχέδιο στη Βουλή. Τα στέλναμε στα κόμματα, συζητούσαμε με τους πρώην Υπουργούς Παιδείας, διορθώναμε, για να έχουμε όσο το δυνατόν μια κοινή γραμμή. Κάπου γινόντουσαν λάθη, ασφαλώς. Και η διόρθωση μπορούσε να γίνει πιο εύκολα, όταν κανείς παραδεχόταν τα λάθη του.
     Εμείς, στην πρώτη εφαρμογή του συστήματος των γενικών εξετάσεων, είχαμε αυτό που ισχύει τώρα, ότι ο μαθητής πρέπει οπωσδήποτε, θέλει - δεν θέλει, για να πάρει το απολυτήριο του λυκείου, να δώσει εξετάσεις στo πανεπιστήμιο. Αυτό είναι λάθος. Κάναμε μετά την πέμπτη, λεγόμενη, δέσμη, γι’ αυτούς που δεν ήθελαν να πάνε στο πανεπιστήμιο και έπαιρναν το απολυτήριό τους, χωρίς να έχουμε, γι’ αυτούς που δεν θέλουν ή που δεν έχουν τις δυνατότητες, αυτές τις βαθμολογήσεις κάτω από τη βάση κ.λπ.. Ιδού, λοιπόν, μια σκέψη που πρέπει να κάνετε, αντί να λέτε «πονάει μάτι, κόβει κεφάλι».
     Διότι πολύ σωστά σας παρατήρησε ο κ. Μπόλαρης –και είναι εντυπωσιακό αυτό, κύριοι συνάδελφοι- ότι το 2000 αυτοί που έγραψαν κάτω από τη βάση ήταν τρεις χιλιάδες, και φέτος ήταν τριάντα εννιά χιλιάδες. 
     Εγώ δεν θα πω κακοπίστως ότι, να τι έκανε η Νέα Δημοκρατία στην παιδεία και αυτές τις ανοησίες.
     Είναι φανερό –το θυμάμαι ως Υπουργός Παιδείας- ότι ανάλογα με τον αριθμό που είχαμε να μπουν στα πανεπιστήμια, ανάλογα με τις αντιδράσεις που είχαμε και από τα πανεπιστήμια –άλλοτε ήμασταν υποχρεωμένοι να προσδιορίζουμε αριθμούς που δεν ήταν δυνατόν να απορροφηθούν- υπήρχε και κάποια γραμμή για την επιτροπή των εξετάσεων. Υπήρχαν θέματα βατά, θέματα που οι ειδικοί ξέρουν να κλιμακώνουν, ώστε ανάλογα με τις ικανότητές τους οι υποψήφιοι να προχωρούν.
     Φέτος ακούσαμε διάφορα για διάφορες περιπτώσεις, όπως στη Φυσική. Κάνατε το λάθος να αντικαταστήσετε λίγο πριν από τις γενικές εξετάσεις την επιτροπή, που επί χρόνια έκανε αυτές τις εξετάσεις. Λάθος μέγα! Μην γκρεμίζεις τίποτε, αν δεν είσαι σίγουρος γι’ αυτό που θα βάλεις στη θέση του. Να τους έχεις αυτούς υπεύθυνους, που ήταν και τα προηγούμενα χρόνια, παρά να είσαι αντιμέτωπος με την κριτική. Λες και ήταν οι έφοροι των Δ.Ο.Υ., που έπρεπε να τους διώξουμε, γιατί ήταν του ΠΑ.ΣΟ.Κ., να πάνε να εισπράττουν καλύτερα φόρους οι καινούργιοι. Δεν είναι λογικές αυτές.
     Τα ΤΕΙ, φίλοι συνάδελφοι, σήμερα έχουν περίπου το μισό των αποφοίτων του λυκείου να χτυπάνε την πόρτα τους. Και είναι μια αντίφαση αυτό με το ότι στη δευτεροβάθμια τεχνική εκπαίδευση δεν πάει ο ανάλογος αριθμός μαθητών. Έχουμε δεκαοκτώ Τ.Ε.Ι. σε όλη τη χώρα. Βέβαια, κακώς έχουμε και τα πολλαπλά αυτά παραρτήματα, τα οποία εγώ δεν καταλαβαίνω. Δεν καταλαβαίνω γιατί –και το έλεγα και στους συμπατριώτες μου, όταν ήμουν Υπουργός Παιδείας- γιατί να έχει η Λευκάδα Τ.Ε.Ι.. Τώρα δεν μπορεί να τους το αρνηθεί κανείς. Τους έχετε κάνει Τ.Ε.Ι.. Απέναντι όμως είναι και η Αιτωλοακαρνανία. Πρέπει να κάνετε και στο Μεσολόγγι και στο Αγρίνιο, αν δεν τα έχετε ήδη κάνει.
     Μα είναι δυνατόν ένα ανώτατο εκπαιδευτικό ίδρυμα –όπως είπα ψιλώ τίτλω τα ονομάσατε έτσι- να είναι σε κάθε κωμόπολη και σε κάθε μικρότερη περιοχή; Αυτό υποβαθμίζει τις σπουδές, δίνει την εντύπωση –και είναι- άκρατης ρουσφετολογίας. Και όταν μιλάτε για σφιχτό προϋπολογισμό ερωτώ αν είναι δυνατόν να ιδρύεις ιδρύματα.
     Αυτό αφορά και την κυβέρνηση του ΠΑ.ΣΟ.Κ. και αφορά κι εσάς. Διότι, όπως είπα και κάποτε, αν το 1980-1981, στα πρώτα χρόνια, έκαναν κάποιες σαχλαμάρες και οι του ΠΑ.ΣΟ.Κ., δεν δικαιολογείται μετά από είκοσι πέντε χρόνια εσείς να γυρίζετε εκεί πίσω και να κάνετε τα ίδια.
     Πρέπει όλα αυτά να τα σκεφθείτε. Έχουμε μέσα στην κοινωνία κάτι το οποίο δεν αναδεικνύεται, έχουμε δεκάδες χιλιάδες αποφοίτους των Τ.Ε.Ι. σε υπηρεσίες, στην παραγωγή. Σήμερα είναι πάρα πολλές οι ειδικότητες και τα τμήματα των Τ.Ε.Ι. που έχουν προοπτική επαγγελματικής και κοινωνικής πια –στη λογική του συστήματος- καταξίωσης των αποφοίτων. 
     Πώς το προβάλλουμε αυτό; Πώς προβάλλει το Υπουργείο Παιδείας τα αποτελέσματα της εφαρμοσμένης έρευνας που γίνεται σε πάρα πολλά Τ.Ε.Ι.; Στο Τ.Ε.Ι. Καρπενησίου, παραδείγματος χάρη που εδώ και χρόνια κάνουν εντελώς πρωτότυπες έρευνες με αποτελέσματα για προϊόντα της αγροτικής οικονομίας. Ποιος θα τα προβάλει αυτά; Μήπως τα μέσα ενημέρωσης; Εκεί προβάλλεται όποιος πληρώνει είτε κάτω από τον πάγκο είτε πάνω από τον πάγκο, είτε επιχείρηση είναι, είτε πρόσωπο, είτε πολιτική, είτε επιστήμη. Τι κάνει, λοιπόν, το Υπουργείο; 
     Ελέχθη κάτι εδώ -και εγώ θα πάρω το μέρος σας- σχετικά με το επίδομα του Αιγινητείου. Αυτό πρέπει να είναι κραυγή στήριξης του Υπουργείου από εδώ μέσα. Δεν ξέρουν οι Έλληνες ότι η υπόθεση της παιδείας κόβεται και ράβεται στη λογική ορισμένων μανδαρίνων του Γενικού Λογιστηρίου. 
     Όλα αυτά τα χάλια που ζει η παιδεία τουλάχιστον δύο μήνες σε κάθε σχολικό έτος οφείλονται στη λογική, που επιβάλλεται με το έτσι θέλω, ότι οι διορισμοί των εκπαιδευτικών δεν θα γίνουν την 1η Ιουλίου ή στις 15 Ιουλίου ή στις 15 Αυγούστου ώστε να περάσουν τα σεμινάρια και να είναι στις 12 Σεπτέμβρη στις έδρες τους, αλλά για να γλιτώσουμε ένα μήνα ή ένα δεκαπενθήμερο από το κρατικό προϋπολογισμό, θα τους διορίσουμε την 1η του Σεπτέμβρη.
     Βγαίνουν ενδοκυβερνητικές κόντρες για διάφορα, τα οποία εγώ δεν θα τα πω σκάνδαλα, διότι δεν μου αρέσουν. Πρέπει να έχει κανείς κάτι οφθαλμοφανές για να καταγγέλλει. Αντίθετα με αυτά που γράφουν οι εφημερίδες για τις διαμάχες σας μέσα στο κόμμα και την Κυβέρνηση, εγώ νομίζω ότι αυτό θα άξιζε να αποτελέσει αντικείμενο μιας σύγκρουσης μεταξύ του Υπουργού Παιδείας και του Υπουργού Οικονομικών. 
     Είναι ένα θέμα. Από που κάνουμε οικονομίες, από πού περιορίζονται σπατάλες. Από τα 10.000.000.000 που είπατε ότι θα γλιτώνουμε, γιατί γίνονταν σπατάλες, βλέπουμε ότι ούτε ένα ευρώ δεν έχει εξοικονομηθεί. Αντιθέτως, κόβουμε από κάπου που δεν πρέπει να κόβουμε και τα χρήματα πηγαίνουν κάπου που δεν πρέπει να πηγαίνουν. 
     Έχω φθάσει στα δεκαοκτώ λεπτά, δεν είναι σωστό να συνεχίζω άλλο.
     Κυρίες και κύριοι συνάδελφοι, τα Τ.Ε.Ι. είναι μια μεγάλη υπόθεση, όπως και γενικότερα η τεχνική και τεχνολογική εκπαίδευση. Είναι μεγάλη υπόθεση αν θέλουμε ο τόπος αυτός να πάει μπροστά. Στη Γαλλία καταψήφιζαν το Σύνταγμα γιατί θα τους έρθει λένε ο Ρουμάνος ηλεκτρολόγος. Έτσι δεν είναι;  
     ΒΥΡΩΝ ΠΟΛΥΔΩΡΑΣ: Ο Πολωνός υδραυλικός. 
     ΑΠΟΣΤΟΛΟΣ ΚΑΚΛΑΜΑΝΗΣ: Ο Πολωνός υδραυλικός, μπράβο!
     Γιατί; Γιατί σε όλες αυτές τις χώρες –εγώ τις είχα επισκεφθεί ως Υπουργός- όλα τα κτήρια και τα εργαστήρια λειτουργούσαν μέχρι αργά τη νύχτα. Στη Βουλγαρία θυμάμαι ότι λειτουργούσαν μέχρι τα μεσάνυχτα. Το 76% των αποφοίτων της μέσης εκπαίδευσης πήγαινε σε τεχνικά και επαγγελματικά σχολεία, γι’ αυτό είχαν απασχόληση, γι’ αυτό είχαν κατάρτιση και αν δεν είχαν υποκύψει στον εκβιασμό του «πολέμου των άστρων» και της μεγάλης αυτής αντιπαράθεσης των εξοπλισμών, είναι βέβαιο ότι δεν θα είχαν καταρρεύσει όλες αυτές οι χώρες όπως κατέρρευσαν. 
     Θα είναι το πρόβλημα μας στη συνέχεια…
     Γιατί γελάτε, κύριε συνάδελφε; Είναι αστείο; Εντάξει, λέμε και αστεία. 
     Δεν είναι αλήθεια ότι αντί να αντιμετωπίζουν προβλήματα εσωτερικής οργάνωσης έπρεπε να ρίχνουν το βάρος στο στρατό και στα άρματα; Οι άλλοι κέρδιζαν. Διότι μια καπιταλιστική οικονομία, η Αμερική, στηρίζεται και στην πολεμική βιομηχανία γι’ αυτό κάνει και πολέμους εδώ και εκεί. Οι άλλοι δεν είχαν τέτοιο συμφέρον. 
     Άλλα ήταν τα προβλήματά τους, άλλες οι αδυναμίες και του συστήματος. Αλλά σ’ αυτά τα ζητήματα έτσι είναι. Και θα τους συναντήσουν τα παιδιά μας στην Ενωμένη Ευρώπη, τους νέους και τις παλαιότερες γενιές απ’ αυτές τις χώρες, που θα ξέρουν τι θα κάνουν. Και απέναντί τους εμείς ετοιμάσαμε όλες αυτές τις γενιές να τους δείχνουνε πτυχία πανεπιστημίου! Και τώρα συνεχίζετε κι εσείς ένα έγκλημα που έχει την ουρά του, όπως είπα, στο πριν. 
     Βλέπω τα στοιχεία από τα μεταπτυχιακά τμήματα, τις μεταπτυχιακές σπουδές στα πανεπιστήμιά μας. Στα Τ.Ε.Ι. δεν τους έχετε δώσει τυπικά τη δυνατότητα αυτή, που θα έπρεπε. Αλλά φυσικά να μην γίνει ό,τι γίνεται στα πανεπιστήμια. 
     Κύριε Πρόεδρε, κύριε Υπουργέ, κύριοι συνάδελφοι, έχω υπ’ όψιν μου τμήματα μεταπτυχιακών σπουδών που δεν μένει ούτε ένας από τους μεταπτυχιακούς αυτούς σπουδαστές που δεν θα πάρει την πιστοποίηση του μεταπτυχιακού του διπλώματος. Και φυσικά, όταν βλέπετε σε ορισμένα τμήματα πάνω από τους μισούς του όλου αριθμού των φοιτητών να πηγαίνουν σ’ αυτά τα μεταπτυχιακά, καταλαβαίνετε ποιο είναι το επίπεδο των σπουδών. Δηλαδή στην πράξη εφαρμόζουμε τους δύο κύκλους σπουδών έτσι, ελαφρά τη καρδία και τη συνειδήσει.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε. Εγώ πιστεύω ότι έπρεπε να είναι εδώ η Υπουργός. Ας πούμε κάτι να χαλαρώσουμε κιόλας. Ελπίζω εκεί από τις αραβικές χώρες όπου τελευταία ενισχύεται ο ισλαμικός φονταμενταλισμός διότι είναι απαραίτητος -όπως παλαιότερα στα εσωτερικά, εδώ στην Ελλάδα, είχαμε όχι μόνο τον κομμουνιστικό κίνδυνο αλλά και τον κίνδυνο των συνοδοιπόρων κι εγώ ανήκω στη δεύτερη αυτή κατηγορία- ελπίζω, επαναλαμβάνω, από εκεί να μη μας φέρει κανένα πρότυπο, ώστε εκτός από τα πανεπιστημιακής στάθμης εκκλησιαστικά ιδρύματα να έχουμε και τίποτε ορθόδοξα μανδράς. 
     Έλεγε ο Σεραφείμ ότι με την Εκκλησία όποιος πλησιάζει, όποιος αγγίζει το ράσο, ή καίγεται ή μουντζουρώνεται. Μέχρι τώρα έχετε μουντζουρωθεί, γιατί χρησιμοποιήσατε την ελληνική Εκκλησία με φανατισμό, για καθαρά μικροκομματικούς λόγους. Είναι χαρακτηριστικό ότι χθες, όταν ετιμάτο στο Πάντειο Πανεπιστήμιο ο Οικουμενικός Πατριάρχης, ενώ ήταν προσωπικότητες από την Αντιπολίτευση, ο πρώην Πρωθυπουργός κ.λπ., δυστυχώς ήταν μόνο ένας σεβαστός και εξαιρετικός υφυπουργός, ο Υφυπουργός Υγείας. Και ήταν τόσο δύσκολη η θέση του, που χρειάστηκε από το βάθος να πω: «Κύριε Υπουργέ, ελάτε». «Παναγιότατε, εδώ είναι εκπρόσωπος της Κυβερνήσεως». Δεν ξέρω γιατί αυτή η διάκριση, αυτή η στάση της Κυβερνήσεως.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ολοκληρώστε παρακαλώ.
     ΑΠΟΣΤΟΛΟΣ ΚΑΚΛΑΜΑΝΗΣ: Από τη μια μιλάτε για την Ορθοδοξία και από την άλλη ο κομματισμός! Ε, αυτό θα σας κάψει!
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Θα ήθελα να ενημερώσω το Τμήμα και να πω και στο σεβαστό κύριο Πρόεδρο ότι την επόμενη εβδομάδα υπάρχουν νομοσχέδια.
     ΑΠΟΣΤΟΛΟΣ ΚΑΚΛΑΜΑΝΗΣ: Ένα.
     ΠΡΟΕΔΡΕΥΩΝ (Γεώργιος Σούρλας): Υπάρχουν δύο. Υπάρχει το νομοσχέδιο –ακούστε λίγο- «Αύξηση συντάξεων του Δημοσίου», του Υπουργείου Οικονομίας και Οικονομικών, με έντεκα άρθρα, και «Ενημερωτικό δελτίο δημόσιας προσφοράς κινητών αξιών και εισαγωγής τους για διαπραγμάτευση», με είκοσι εννιά άρθρα. 
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι μια Οδηγία.
     ΠΡΟΕΔΡΕΥΩΝ (Γεώργιος Σούρλας): Και ενδεχομένως να υπάρχει και μία πρόταση νόμου.
     ΑΠΟΣΤΟΛΟΣ ΚΑΚΛΑΜΑΝΗΣ: Ένα είναι το νομοσχέδιο, περί συντάξεων. Το άλλο είναι μια Οδηγία. Και η πρόταση νόμου είναι της Αντιπολιτεύσεως, δεν είναι της Κυβερνήσεως.
     ΠΡΟΕΔΡΕΥΩΝ (Γεώργιος Σούρλας): Δύο υπάρχουν, κύριε Πρόεδρε. Αλλά και αν ακόμη υπάρχει ένα νομοσχέδιο, πάντως υπάρχει νομοσχέδιο. Και πιστεύω ότι εσείς επιθυμείτε πάντα να υπάρχουν νομοσχέδια.
     ΑΠΟΣΤΟΛΟΣ ΚΑΚΛΑΜΑΝΗΣ: Βεβαίως. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει για προτασσόμενη δευτερολογία η κ. Αποστολάκη και εξαντλείται ο κατάλογος.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, παρακαλώ το λόγο.
     ΜΙΛΕΝΑ ΑΠΟΣΤΟΛΑΚΗ: Κύριε Υπουργέ, δεν θα μιλήσω πάνω από τρία λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ας μιλήσει η κ. Αποστολάκη.
     	ΠΡΟΕΔΡΕΥΩΝ (Γεώργιος Σούρλας): Ας μιλήσει, ναι. Άλλωστε, τέσσερα λεπτά δικαιούται και πιστεύω ότι δεν θα υπερβεί το χρόνο. 
     Ορίστε, έχετε το λόγο.
     ΜΙΛΕΝΑ ΑΠΟΣΤΟΛΑΚΗ: Ευχαριστώ, κύριε Πρόεδρε.
     Κύριε Πρόεδρε, συζητάμε ένα νομοσχέδιο για τη ρύθμιση θεμάτων της ανώτατης πανεπιστημιακής και τεχνολογικής εκπαίδευσης και έχω την εντύπωση ότι όλοι όσοι το διαβάσαμε με προσοχή είδαμε ότι πρόκειται για ρυθμίσεις ήσσονος σημασίας, που θα μπορούσαν να περιληφθούν σε πραγματικά φιλότιμες εισηγήσεις υπηρεσιακών παραγόντων, αλλά που σε καμία περίπτωση δεν συνιστούν ένα συγκροτημένο νομοσχέδιο για την τριτοβάθμια εκπαίδευση, πανεπιστημιακή και τεχνολογική, όταν μάλιστα από την Κυβέρνηση είναι διακηρυγμένη η ευαισθησία της σε ό,τι αφορά τα ζητήματα εκπαίδευσης. Είναι ένας στόχος στον οποίο όλοι συμφωνούμε, είναι η επένδυση για το μέλλον του τόπου.
     Αντί να δούμε ένα συγκροτημένο σχέδιο, μία συγκροτημένη μεταρρυθμιστική πρόταση και τομή για την ανώτατη εκπαίδευση στη χώρα μας, αντί να δούμε συγκροτημένες προτάσεις σε σχέση με τα προγράμματα σπουδών, σε σχέση με το μέλλον της τεχνολογικής εκπαίδευσης στην Ελλάδα, σε σχέση με το φλέγον ζήτημα των επαγγελματικών δικαιωμάτων, σε σχέση με τη σύνδεση της επαγγελματικής εκπαίδευσης με την αγορά εργασίας, σε σχέση με ζητήματα που θα καταστήσουν την ελληνική δημόσια εκπαίδευση ανταγωνιστική –και υπ’ αυτήν την έννοια θα ενισχύσουν την ελληνική οικονομία και θα δώσουν στη χώρα μας εκείνη την ώθηση που χρειάζεται- βλέπουμε αυτές τις ήσσονος σημασίας, όπως είπα, διατάξεις. 
     Με την περίφημη ρύθμιση του άρθρου 13 η Κυβέρνηση, έχω την εντύπωση, ότι για άλλη μια φορά κάνει μία επίδειξη λαϊκισμού. Αγγίζει, πραγματικά, ένα πρόβλημα σε ό,τι αφορά στατιστικά στοιχεία του εξεταστικού μας συστήματος, αλλά δεν έχει καμία ουσιαστική διαμορφωμένη πρόταση για την αντιμετώπισή του. Γιατί θυμίζει πάρα πολύ αυτό που ο κόσμος λέει «πονάει κεφάλι, κόβει κεφάλι». Δεν φαντάζομαι να πιστεύει κανείς ότι με τη ρύθμιση η οποία εισάγεται, και η οποία έχει ένα μηχανιστικό χαρακτήρα, ότι αναβαθμίζεται το κύρος, το επίπεδο των παρεχόμενων σπουδών ή των φοιτητών που εισάγονται στα τριτοβάθμια εκπαιδευτικά ιδρύματα. Δεν υπάρχει καμία ουσιαστική μελέτη που προηγήθηκε  αυτού του μέτρου. Δεν έγινε κανένας ουσιαστικός διάλογος. Αλλά για ποιο διάλογο μιλάμε, όταν, κύριε Πρόεδρε και κύριε Υπουργέ, η διακηρυγμένη σας απόφαση για εθνικό διάλογο για την εκπαίδευση και για το σύστημα πρόσβασης στα τριτοβάθμια πανεπιστημιακά ιδρύματα, υπονομεύτηκε και υποδαυλίστηκε από σας από τις πρώτες μέρες που άρχισε ο περίφημος διάλογος, με αποτέλεσμα να έχουν αποχωρήσει όλα τα κόμματα απ’ αυτόν. Για ποιον εθνικό διάλογο μιλάμε, όταν είμαστε παρόντες σ’ αυτόν και στην πορεία μαθαίνουμε από ανακοινώσεις και από τα Μέσα Μαζικής Ενημέρωσης τις εξαγγελίες της Κυβέρνησης, εν αγνοία πολλές φορές των αρμοδίων Υφυπουργών και των αρμοδίων γενικών γραμματέων για το επόμενο εξεταστικό σύστημα που θα ισχύσει; Για ποιον εθνικό διάλογο μιλάμε; Πρόκειται στη συγκεκριμένη περίπτωση για την απόλυτη επίδειξη ενός στυγνού κομματικού αυταρχισμού, που αν ήταν σε ένα άλλο πεδίο και όχι στο πεδίο της εκπαιδευτικής πολιτικής, ενδεχομένως και σήμερα θα μπορούσε παραδοσιακά να είναι ένας τρόπος άσκησης κυβερνητικής εξουσίας και να ταυτίζεται με το μοντέλο κυβερνητισμού που θέλετε να εισάγετε στο δημόσιο βίο. Αλλά εδώ μιλάμε για την παιδεία, για ένα πεδίο στο οποίο, σύμφωνα και με τις διακηρύξεις του ίδιου του Πρωθυπουργού, πρέπει να είναι ένας χώρος συναίνεσης, ένας χώρος που θα συναντηθούν τα κόμματα και με όρους, πραγματικά, εθνικού συμφέροντος θα μιλήσουν για το μέλλον.
     Βλέπουμε, λοιπόν, από την μία αυτήν την Κυβέρνηση να κινείται ράθυμα σε σχέση με το παραγόμενο νομοθετικό έργο και από την άλλη βλέπουμε μία σπουδή σε ό,τι αφορά μία πρωτοβουλία σας η οποία είναι κατάφωρα αντισυνταγματική –έρχεται ευθέως σε αντίθεση με το άρθρο 16 του Συντάγματος- και είναι σαφέστατο ότι θα καταπέσει στο Ανώτατο Ακυρωτικό Δικαστήριο της χώρας. Έρχεστε να ανωτατοποιήσετε σχολές και να τις κάνετε ισότιμες με τα πανεπιστήμια της χώρας, παραβιάζοντας κάθε ακαδημαϊκό εχέγγυο, ουσιαστικά, παραβιάζοντας θεσμούς που έχουν να κάνουν με τον πολιτισμό αυτής της χώρας. 
     Μας γυρίζετε πίσω ολοταχώς. Ο Πρόεδρος κ. Κακλαμάνης μίλησε για το παράδειγμα με τη φωτιά. Παίζετε, όχι μόνο με τους θεσμούς, αλλά παίζετε με την πίστη χρησιμοποιώντας την, γιατί, ουσιαστικά, αυτήν τη στιγμή ξεπληρώνετε γραμμάτια. Το κάνετε όμως με έναν τρόπο ο οποίος πέρα από το ότι παραβιάζει το Σύνταγμα, έρχεται σε ευθεία αντίθεση με ό,τι έχει γεννήσει ο θεσμικός μας πολιτισμός όλα αυτά τα χρόνια. Έρχεστε και καταρρακώνετε όλα τα πανεπιστημιακά και όλα τα ακαδημαϊκά εχέγγυα που έχει αυτός ο τόπος. 
     Και αυτό, κύριε Πρόεδρε, δεν το επισημαίνουν τα στελέχη σύσσωμης της Αξιωματικής, Αντιπολίτευσης, αλλά το επισημαίνουν επίσκοποι, το επισημαίνουν διαπρεπείς θεολόγοι, το επισημαίνουν ιερωμένοι που διδάσκουν στις ανώτατες θεολογικές σχολές, τις οποίες από πεδία ελεύθερης θεολογικής διανόησης, δεν ξέρω ακόμα σε τι θέλετε να τις μετατρέψετε, πληρώνοντας τα γραμμάτια που χρωστάτε.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αποστολάκη.
     Έχω την τιμή να ανακοινώσω στο Τμήμα ότι οι Υπουργοί Εμπορικής Ναυτιλίας, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Τουριστικής Ανάπτυξης, Εσωτερικών, Δημόσιας Διοίκησης και Αποκέντρωσης, Εθνικής Άμυνας, Απασχόλησης και Κοινωνικής Προστασίας, Δικαιοσύνης, Αιγαίου και Νησιωτικής Πολιτικής και η Αναπληρωτής Υπουργός Πολιτισμού κατέθεσαν σχέδιο νόμου: «Καταδύσεις αναψυχής και άλλες διατάξεις».
     Παραπέμπεται στην αρμόδια Διαρκή Επιτροπή.
     Το λόγο έχει ο Υφυπουργός Εθνικής Παιδείας και Θρησκευμάτων, κ. Ταλιαδούρος.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     Θα ήθελα να συμφωνήσω με τον Πρόεδρο, τον κ. Κακλαμάνη, με την παρατήρησή του ότι τα Τ.Ε.Ι. αποτελούν μεγάλη υπόθεση για να πάει ο τόπος μας μπροστά και μολονότι αποτελούν μεγάλη υπόθεση, εν τούτοις είναι το αποπαίδι της πολιτείας. Γι’ αυτόν το λόγο υπάρχει και η κοινωνική απαξίωση, όπως επισημάνατε και δεν πάνε οι νέοι μας με προτεραιότητα στα ιδρύματα αυτά. 
     Το ερώτημα είναι, γιατί όλα αυτά τα χρόνια, από το 1983 που ιδρύθηκαν μέχρι σήμερα, δεν έχουν κατορθώσει να τύχουν της μέριμνας της πολιτείας και της κοινωνικής καταξίωσης της κοινωνίας;
     Οι λόγοι είναι πέντε: Ο πρώτος είναι ότι μέχρι τώρα είχαμε ελλιπή χρηματοδότηση των ιδρυμάτων σε σχέση με τα πανεπιστήμια, για να κάνω τη σύγκριση στο ανώτατο πεδίο της εκπαίδευσης. 
     Ο δεύτερος είναι ότι είχαμε μικρό αριθμό μονίμων εκπαιδευτικών, σε σχέση με τον αριθμό των εκτάκτων και μάλιστα ο αριθμός των εκτάκτων είναι τόσο μεγάλος που ακυρώνει, ουσιαστικά, μια εκπαιδευτική διαδικασία ανωτάτου επιπέδου. 
     Ο τρίτος λόγος είναι ότι μεγάλος αριθμός προσωπικού έχει ελλιπή ακαδημαϊκά προσόντα. 
     Ο τέταρτος λόγος είναι η έλλειψη επαγγελματικών δικαιωμάτων, όπου σαράντα τρεις ειδικότητες των Τ.Ε.Ι. στερούνται επαγγελματικών δικαιωμάτων –και είχαμε ένα προεδρικό διάταγμα από το 1994 μέχρι το 2004 να σέρνεται στο Συμβούλιο της Επικρατείας με διαρκείς αναβολές από πλευράς πολιτείας- και η έλλειψη των μεταπτυχιακών. 
     Για να αντιμετωπίσουμε ακριβώς το τελευταίο διάστημα, τους τελευταίους δεκαοκτώ μήνες, αυτές τις πέντε δομικές, θα έλεγα, αδυναμίες των ιδρυμάτων, κάνουμε μια συστηματική προσπάθεια. 
     Πρώτον, αύξηση χρηματοδότησης. Το 2004 οι προϋπολογισμοί των ιδρυμάτων ήταν στα 90.000.000 ευρώ. Με αλλεπάλληλες πρόσθετες επιχορηγήσεις και αυξήσεις του τακτικού προϋπολογισμού  φθάσαμε φέτος να είναι στα 125.000.000 ευρώ, μια αύξηση μέσα σε ένα χρόνο της τάξης του 39%.  Επίσης 40% σε σχέση με πέρυσι, με το 2004, έχει αυξηθεί το πρόγραμμα των δημοσίων επενδύσεων. Και νομίζω ότι με την εμπειρία που έχετε και ως Υπουργός Παιδείας που διατελέσατε στο παρελθόν, θα συμφωνήσετε ότι μέσα σε ένα χρόνο μια αύξηση 40%, με δεδομένες τις δημοσιονομικές συνθήκες είναι ένα βήμα πάρα πολύ θετικό. 
     Δεύτερον, έχουμε προχωρήσει σε νέες ειδικότητες και νέα προγράμματα σπουδών, ακριβώς για να είναι ελκυστικά. Χαρακτηριστικό παράδειγμα, το πρόγραμμα σπουδών του Τ.Ε.Ι. της Κεφαλλονιάς που πέρυσι εισήχθησαν οκτώ, αντί των διακοσίων πενήντα σπουδαστών που είχαν δικαίωμα και οι τέσσερις έφυγαν με μετεγγραφή και φέτος που αλλάξαμε το γνωστικό αντικείμενο μπήκαν διακόσιοι ένας. Αυτή, λοιπόν, είναι η προσπάθεια με νέες ειδικότητες, με νέα προγράμματα σπουδών και νέα περιεχόμενα σπουδών. Και δράττομαι της ευκαιρίας να πω ότι λείπουν ογδόντα τρία περιεχόμενα σπουδών από τα ιδρύματα και με το σχέδιο νόμου που φέρνουμε προβλέπουμε να δοθούν αυτά τα περιεχόμενα σπουδών με ταχείς ρυθμούς. 
     Τρίτον, μιλήσαμε για το προσωπικό. Μπορέσαμε μέσα σε ένα χρόνο να καταφέρουμε και εγκρίθηκαν πιστώσεις για οκτακόσιες θέσεις μονίμου προσωπικού και επειδή εξαντλήθηκαν οι οργανικές θέσεις δημιουργούμε άλλες εξακόσιες με το υπό συζήτηση σχέδιο νόμου, προκειμένου μέσα σε μια τριετία να δοθούν όλες αυτές. Και μέσα σε ένα χρόνο μπορέσαμε και προκηρύξαμε τριακόσιες έντεκα θέσεις, όσες περίπου ήταν οι θέσεις που είχαν προκηρυχθεί την προηγούμενη τετραετία. 
     Μεταπτυχιακά. Έχουμε εγκρίνει μέσα σε δεκαοκτώ μήνες τετρακόσια κοινά ερευνητικά προγράμματα «ΑΡΧΙΜΗΔΗΣ» και τριάντα δύο κοινά μεταπτυχιακά προγράμματα με πανεπιστήμια και με το νόμο με την αξιολόγηση που έχουμε φέρει, έχουμε ως σκοπό να αξιολογήσουμε τα τμήματα εκείνα των ιδρυμάτων που πληρούν τις αναγκαίες ακαδημαϊκές προϋποθέσεις για να τους δοθούν αυτόνομα μεταπτυχιακά, μολονότι ο ν. 2916 δεν το προβλέπει αυτό. Αλλά δεν μπορούν να δοθούν αυτόνομα μεταπτυχιακά, εάν δεν πληρούνται οι απαραίτητες ακαδημαϊκές συνθήκες.
     Τέλος, σε ό,τι αφορά τα επαγγελματικά δικαιώματα, θέλω να πω ότι έχουμε προχωρήσει με ταχείς ρυθμούς στην επεξεργασία των διαταγμάτων. Έχουν συσταθεί οι αρμόδιες επιτροπές στο πλαίσιο του Σ.Α.Τ.Ε. και του Ε.Σ.Υ.Π., ολοκληρώνονται οι επίσημες διαβουλεύσεις αυτούς τους μήνες και τα πρώτα επαγγελματικά δικαιώματα, τα οποία θα φέρουμε μέσα στον Οκτώβριο, είναι του ξύλου, του επίπλου και της ένδυσης, όπου και αυτά ακόμα, μολονότι δεν συγκρούονται με άλλα συμφέροντα όπως είναι αυτά που αναφέρατε, εκκρεμούν. Δημιουργούμε, δηλαδή, σκαλοπάτι για να προχωρήσουμε και να άρουμε τις όποιες επιφυλάξεις του Συμβουλίου της Επικρατείας, οι οποίες είναι πάρα πολύ σημαντικές και ο κ. Λοβέρδος υπαινίχθηκε κάποιες από αυτές. Πρέπει με ιδιαίτερη προσοχή και με παράλληλο τρόπο στήριξης και ενίσχυσης των ακαδημαϊκών χαρακτηριστικών των ιδρυμάτων και με την έγκριση του περιεχομένου σπουδών να προχωρήσουμε στο Συμβουλίο της Επικρατείας. Διαφορετικά, πώς θα πάμε να πούμε δώστε επαγγελματικά δικαιώματα, εγκρίνετε τα περιεχόμενα σπουδών, όταν δεν έχουμε περιεχόμενα σπουδών; 
     Έτσι, λοιπόν, με συγκεκριμένα και συγκροτημένα βήματα, τμήμα των οποίων είναι σε αυτό το υπό συζήτηση σχέδιο νόμου, προχωρούμε για να αναβαθμίσουμε τα Τ.Ε.Ι., διότι πιστεύουμε, όπως και εσείς, στο σημαντικό ρόλο τον οποίο έχουν να παίξουν μέσα στην ελληνική κοινωνία.
     Θα ήθελα πολύ γρήγορα, διότι είχα την ευκαιρία και χθες και σήμερα, να αναφερθώ στο άρθρο 13, το οποίο βάζει ελάχιστα κριτήρια επιλογής, και να πω ότι για αυτήν τη ρύθμιση υπάρχει ομόφωνη γνώμη των πρυτάνεων, των προέδρων των Τ.Ε.Ι. και του συνόλου της εκπαιδευτικής και ακαδημαϊκής κοινότητας των ιδρυμάτων και είχε δοθεί στα κόμματα για συζήτηση προτού κατατεθεί στη Βουλή. Είναι μία διαδικασία την οποία έχουμε επιλέξει, προτού έρθει ένα σχέδιο νόμου στη Βουλή, να ανακοινώνεται, να στέλνεται στα κόμματα για τις παρατηρήσεις και να συζητείται στο Ε.Σ.Υ.Π.. Είναι χαρακτηριστικό ότι για νομοσχέδια, όπως το Δ.Ο.Α.Τ.Α.Π., υπήρξε και η σύμφωνη γνώμη της Αξιωματικής Αντιπολίτευσης και τα βασικά τμήματα πέρασαν από την αξιολόγηση του Ε.Σ.Υ.Π.. 
     Άρα, λοιπόν, γίνεται αυτός ο ουσιαστικός διάλογος ο οποίος συνεχίζεται. Και τα επόμενα σχέδια νόμου για την ποιότητα στο λύκειο, για τα κοινά μεταπτυχιακά, όπου θέλουμε να βάλουμε ένα θεσμικό πλαίσιο για τα κοινά μεταπτυχιακά στα πανεπιστήμια για να μην συμβαίνουν αυτά τα οποία ορθά επισημάνατε, θα τα φέρουμε στο Εθνικό Συμβούλιο Παιδείας από τον Οκτώβριο και καλούμε για μία ακόμη φορά την Αξιωματική Αντιπολίτευση και όλα τα κόμματα της Βουλής να έρθουν και να συμμετάσχουν.
     Κύριε Πρόεδρε, κλείνω με το σχέδιο νόμου για τα εκκλησιαστικά, το οποίο κατατέθηκε σήμερα. Θέλω να πω ότι ένα τέτοιο σχέδιο προετοιμαζόταν από το Υπουργείο Παιδείας της προηγούμενης κυβέρνησης. Υπάρχει στα συρτάρια του Υπουργείου, απλώς η προηγούμενη κυβέρνηση δεν είχε την τόλμη να προχωρήσει. Βρήκαμε πολλά σχέδια νόμου στα συρτάρια για το ΔΙ.Κ.Α.Τ.Σ.Α., για την αξιολόγηση, για τη δια βίου εκπαίδευση και για πολλά άλλα. Δεν είχαν προχωρήσει. Εμείς τα προχωράμε. Τι κάνουμε; Εναρμονίζουμε την εκκλησιαστική εκπαίδευση με την υπόλοιπη δημόσια εκπαίδευση και δεν αγγίζουμε ούτε κατ’ ελάχιστον τις θεολογικές σχολές. Διερωτώμαι: Δεν θέλουμε να αναβαθμιστεί ποιοτικά η εκκλησιαστική εκπαίδευση; Αυτό επιχειρούμε, να αναβαθμίσουμε ποιοτικά την εκκλησιαστική εκπαίδευση. Ούτε πανεπιστήμια δημιουργούμε ούτε τις θεολογικές σχολές θίγουμε.
     Ευχαριστώ, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κακλαμάνη, έχετε το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, εγώ πραγματικά σας συγχαίρω για τη διάθεση και το ζήλο που έχετε. Ειδικότερα για τα Τ.Ε.Ι. εσείς γνωρίζετε τα θέματα και από μέσα και είμαι βέβαιος ότι έχετε θετική διάθεση. 
     Όμως, δεν είναι εύκολο να αντιμετωπίζει κανείς ζητήματα που έχουν βάθος ουσίας με ποσοστά και νούμερα ποσοστών κ.λπ.. Μην το επιχειρείτε, διότι είναι εύκολη η ανταπάντηση. Ξέρουμε ότι υπήρχε αυτό το πρόβλημα πάντοτε και φοβάμαι ότι θα υπάρχει, διότι στον τομέα της παιδείας –και θα το μάθετε στην πράξη- ένα πρόβλημα αντιμετωπίζεις και άλλα δέκα έρχονται. Η παιδεία είναι η πιο κινητική και δυναμική υπόθεση που μπορεί κανείς να αντιμετωπίσει.
     Όταν, λοιπόν, η χορήγηση όλων αυτών των εκατομμυρίων που είπατε, συμπίπτει συγχρόνως με ίδρυση νέων ΤΕΙ, τότε σας παρακαλώ να σταματήστε. Το ίδιο έλεγα και στην κυβέρνηση του ΠΑ.ΣΟ.Κ..
     ( Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ.ΣΩΤΗΡΗΣ ΧΑΤΖΗΓΑΚΗΣ)
     Προς Θεού, σταματήστε σας παρακαλώ –το ίδιο έλεγα και στην κυβέρνηση του ΠΑΣΟΚ- δεν είναι δυνατόν οι όποιοι συνάδελφοι, οι όποιες παραγωγικές τάξεις της οποιασδήποτε κωμοπόλεως , της οποιασδήποτε πόλεως, να ζητούν και ένα Τ.Ε.Ι. και ένα πανεπιστήμιο. Είναι γελοιοποίηση της παιδείας.
     Δεν είναι δυνατόν να κάνετε όλα αυτά, να επεκτείνετε, να κάνετε όλες αυτές τις ειδικότητες, τα τετρακόσια αυτά μεταπτυχιακά και όλα αυτά. Προφανώς εξανεμίζονται και τα όποια –τα λέτε εσείς, εγώ να τα δεχθώ- πρόσθετα ποσά εξασφαλίσατε από το Υπουργείο Οικονομικών. Εγώ θα συνιστούσα καλύτερα να ζητούσε η Υπουργός να διοριστούν οι εκπαιδευτικοί δεκαπέντε μέρες νωρίτερα. Αυτό θα ήταν μεγαλύτερη προσφορά στην παιδεία και τη δευτεροβάθμια και την τριτοβάθμια.
     Στους δε φίλους μας πρυτάνεις να τους πείτε ότι αντί να εισηγούνται καρμανιόλες, να κοιτάξουν πώς λειτουργούν τα παιδαγωγικά τμήματα, οι καθηγητικές σχολές διότι το πρόβλημά μας ξεκινά από εκεί. Ούτε παιδαγωγικά μαθήματα γίνονται, ούτε ψυχοπαιδαγωγική εκπαίδευση παίρνουν εκεί οι εκπαιδευτικοί μας. Και σήμερα είμαστε σε μια εποχή πολύ αναστατωμένη. Έχουμε μια νεολαία που εμείς μπορεί να την περιθωριοποιούμε και να λέμε ότι και αυτά που μας λένε εδώ στη Βουλή των Εφήβων, παριστάνουν τα παιδιά τους πολιτικούς κλπ., αλλά κάνουμε λάθος. Τα παιδιά, δυστυχώς, για τους εκπαιδευτικούς μας πολλές φορές ξέρουν αρκετά ή εν πάση περιπτώσει υποπτεύονται περισσότερα. Και έχουν τεράστιο πρόβλημα οι εκπαιδευτικοί μας όταν ούτε τα πανεπιστήμιά μας, ούτε η πολιτεία στη συνέχεια με τα σεμινάρια που έρχεται να κάνει, με τις μετεκπαιδεύσεις, με την ενίσχυσή τους, δεν ανταποκρίνονται  στις υποχρεώσεις τους. Πιστεύω εγώ –πάντοτε το πίστευα- ότι ο δικαστής, ο στρατιωτικός που προμαχεί με τη ζωή του και ο άλλος που εργάζεται στην εκπαίδευση, έπρεπε, πραγματικά, να έχουν ξεχωριστά μισθολόγια, ώστε να μην βλέπει τη δουλειά του σαν κάποιους συμβασιούχους γιατρούς του Ι.Κ.Α. που εγώ απορούσα. Τους έλεγα, μα καλά με τόσα λίγα χρήματα γιατί θέλετε να πάτε στο Ι.Κ.Α.; Ε, ήθελαν να αγρεύουν πελατεία. Και πολλοί καθηγητές, δυστυχώς, αφού δεν μπορούν να επιβιώσουν οι οικογένειες, πάνε εκεί για να έχουν μαθητές για τα φροντιστήρια και τα ιδιαίτερα.
     Δείτε ,επαναλαμβάνω, περισσότερο την ουσία από τα νούμερα. Κατά τα άλλα εγώ αναγνωρίζω, πράγματι, ότι έχετε ενδιαφέρον, το βλέπουμε, αλλά δεν αρκεί μόνον αυτό. 
     ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει να τριτολογήσει ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης.
     Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, άκουσα πριν από λίγο τον κύριο Υφυπουργό, να ισχυρίζεται ότι ανάλογο με το σημερινό νομοσχέδιο -που δημοσιεύεται στον Τύπο- της Κυβέρνησης της Νέας Δημοκρατίας, προωθούσε και η κυβέρνηση του ΠΑ.ΣΟ.Κ..
     Κύριε Υφυπουργέ, είναι παντελώς ανακριβές.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Να σας το στείλω.
     ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε. Σας άκουσα καλά τι είπατε. Είναι παντελώς ανακριβές. 
     Η ακριβής πραγματικότητα είναι ότι επί κυβερνήσεως ΠΑ.ΣΟ.Κ., την τελευταία περίοδό της, ανετέθη σε επιτροπή υπό τον καθηγητή Κονιδάρη να διαμορφώσει μια πρόταση. Αυτή η πρόταση της επιτροπής Κονιδάρη ουδέποτε υιοθετήθηκε από την ηγεσία του Υπουργείου Παιδείας και δεν υιοθετήθηκε από την κυβέρνηση ΠΑ.ΣΟ.Κ. Γι’ αυτό δεν ανελήφθη οποιαδήποτε πρωτοβουλία.
     Είναι άλλο πράγμα το πόρισμα μιας επιτροπής και άλλο πράγμα η εκφρασμένη πολιτική βούληση μιας κυβέρνησης να εισηγηθεί νομοσχέδιο και μάλιστα χωρίς τη συμφωνία των τριτοβάθμιων εκπαιδευτικών ιδρυμάτων και δη των θεολογικών σχολών.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Καστανίδη και για το λακωνίζειν. 
     Προχωρούμε τώρα στις δευτερολογίες. 
     Το λόγο έχει ο κ. Κουράκης, εισηγητής της Νέας Δημοκρατίας.
     ΙΩΑΝΝΗΣ ΚΟΥΡΑΚΗΣ: Κύριε Πρόεδρε, θα συμφωνήσω με τον κ.Κακλαμάνη, αναφορικά με αυτό που είπε «κάθε κωμόπολη και Τ.Ε.Ι. και κάθε πόλη πανεπιστήμιο».
     Είναι αλήθεια και  κάποτε πρέπει να σταματήσει αυτό. Και ίσως θα χρειαστεί να επανεξετάσουμε και την λειτουργία αυτών των τμημάτων που ήδη υπάρχουν. Παράλληλα θα  ήθελα να  πω ότι εξαιτίας αυτού του γεγονότος έχουμε φθάσει να μπαίνουν στα Τ.Ε.Ι. και στα Α.Ε.Ι. με βαθμολογίες 1, 2 και 3, γιατί θα πρέπει να  καλύψουμε όλα αυτά τα τμήματα με σπουδαστές και φοιτητές. Και θα  πρέπει να σταματήσει αυτή η υποκρισία από μέρους της Αντιπολίτευσης ότι δεν θα πρέπει να βάλουμε πλαφόν στη βάση, στο πώς θα μπορέσουν να μπουν τα νέα παιδιά, οι νέοι μαθητές στα Α.Ε.Ι. και τα Τ.Ε.Ι.. 
     Επίσης, κάποιοι συνάδελφοι από το ΠΑ.ΣΟ.Κ. είπαν ότι λείπει το όραμα. Μα ποιο όραμα είχαν οι κυβερνήσεις του ΠΑ.ΣΟ.Κ.; Το να εισάγονται στα ανώτατα εκπαιδευτικά ιδρύματα και στα Τ.Ε.Ι. μαθητές με βαθμολογία 2 και 3; Ή αυτό που είπε κάποιος άλλος συνάδελφος από το ΠΑ.ΣΟ.Κ., ότι θα κατέβει το επίπεδο της τριτοβάθμιας εκπαίδευσης; Μα ήδη έχει κατέβει. Από την ώρα που έχουμε 70% εκτάκτους εκπαιδευτικούς και  παραπάνω στα Τ.Ε.Ι., από την ώρα και που στα Α.Ε.Ι. συμβαίνει το ίδιο πράγμα οδηγούμαστε στην υποβάθμιση της εκπαίδευσης των Ανωτάτων Εκπαιδευτικών Ιδρυμάτων. 
     Επίσης θα ήθελα να αναφερθώ και σε κάτι άλλο. Όσον αφορά τις μετεγγραφές, πήραμε μία απόφαση πέρυσι. Σήμερα βελτιώνουμε αυτήν τη νομοθεσία. Δεν θα πρέπει, όμως, να ξεχνούν οι συνάδελφοι του ΠΑ.ΣΟ.Κ. ότι τα παλαιότερα χρόνια οδηγούσαμε τους φοιτητές μας να πηγαίνουν να βγάζουν χαρτιά αναπηρίας 67% για να κάνουν τις μετεγγραφές και εξευτελίζαμε τα νέα παιδιά και τα κάναμε άρρωστα. Μη το ξεχνούν αυτό. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουράκη. 
     Το λόγο έχει ο κ. Μπόλαρης.
     ΜΑΡΚΟΣ ΜΠΟΛΑΡΗΣ: Ευχαριστώ, κύριε Πρόεδρε.
     Κύριοι συνάδελφοι, ο Υπουργός θεωρεί υπερβολές τα όσα είπαμε περί αποσπασματικότητας και προχειρότητας και επέμενε σε αυτό. Τα χθεσινά δημοσιεύματα, λοιπόν, και συγκεκριμένα το ένα το οποίο επικαλούμαι λέει ότι η Κυβέρνηση πιστεύει πως, αν κάνει ανακατανομή των θέσεων και αυξήσει τον αριθμό των εισακτέων στα περιφερειακά Τ.Ε.Ι. κατά 30% και μειώσει αντίστοιχα στα μεγάλα αστικά κέντρα τους εισακτέους, θα περισωθούν τα περιφερειακά Τ.Ε.Ι.. Λέω τι αναφέρει ο Τύπος. Αυτό σημαίνει ότι ήδη βγαίνει μία διασπορά ειδήσεων για το πώς θα αντιμετωπίσουμε την αποσπασματικότητα αυτής της διάταξης, γιατί δεν αντιμετωπίσαμε τις συνέπειές της πιο μπροστά.
     Δεύτερον, η σύνοδος των προέδρων των Τ.Ε.Ι. που συζητάν στην Ερμούπολη της Σύρου, συζητά να εισηγηθεί στο Υπουργείο μείωση του αριθμού των εισακτέων στα κεντρικά Τ.Ε.Ι. καθώς με την καθιέρωση της βαθμολογικής βάσης από φέτος στις πανελλαδικές κινδυνεύουν να «ερημώσουν» τμήματα και σχολές της περιφέρειας. Και μετά επιμένει, ο κύριος Υπουργός, εδώ να μας λέει ότι δεν ήταν αποσπασματική η διάταξη την οποία έφερε. 
     Θα μπορούσαμε να πούμε χίλια πράγματα. Κατέθεσε πρόταση και ο συνάδελφος κ. Χριστοδουλάκης και εδώ έχω στα χέρια μου άλλη πρόταση που λέει ότι πρέπει να επιβάλλεται ένας συντελεστής εντοπιότητας κατά διοικητική περιφέρεια για να στηρίξουμε τα περιφερειακά Τ.Ε.Ι.. Αυτά, όμως, θέλουν ένα σοβαρό διάλογο. Δεν μπορεί να συζητάμε μία αποσπασματική διάταξη και να λύσουμε όλα τα ζητήματα.
     Κύριε Υπουργέ, υπάρχει ένα θέμα, στο οποίο θα ήθελα να πάρετε θέση που αφορά τους Κυπρίους μαθητές. Υπάρχουν εκατοντάδες οικογενειών που έκαναν έναν προγραμματισμό με βάση τις ισχύουσες μέχρι και αυτήν τη στιγμή διατάξεις, έγραψαν τα παιδιά τους στα φροντιστήρια στην Κύπρο και τους αναστατώνετε με αυτήν την εμμονή να μη συζητήσετε το αίτημά τους και να περάσετε την τροπολογία την οποία σας έχουν ζητήσει. Αναλάβετε τις ευθύνες σας. Εν τέλει υπάρχει και η τροπολογία, την οποία στη συνέχεια θα συζητήσουμε.
     Γι’ αυτό ακριβώς θα ήθελα, κύριε Πρόεδρε, στο άρθρο 14 να το κρατήσουμε για να δούμε τι θα γίνει μ’ αυτήν την πρόταση, να μπορούν να υπάρχουν οι μετεγγραφές από περιφερειακό σε περιφερειακό ίδρυμα ή από κεντρικό σε περιφερειακό, εφόσον υπάρχουν κενές θέσεις στα τμήματα και στις σχολές αυτές.
     Κλείνοντας, κύριε Υπουργέ, θα πρέπει να σας πω ότι η Εκκλησία δεν ταυτίζεται με πρόσωπα, όποια θέση και αν κατέχουν αυτά, σ’ οποιαδήποτε βαθμίδα. Καταλαβαίνουμε ότι η Νέα Δημοκρατία πρέπει να εξαργυρώσει όσα προεκλογικά της παρείχαν εκκλησιαστικοί άντρες και από έναν μακρύ κατάλογο αιτημάτων θα πρέπει να διαλέξει τα πιο ανώδυνα. Σας πληροφορώ ότι διαλέξατε το πλέον επώδυνο και αποφασίσατε να παίξετε με την παιδεία εν ου παικτοίς. 
     Επειδή, όπως είπαμε, η Εκκλησία δεν είναι ένα πρόσωπο, μεταφέρω στο Τμήμα τη δήλωση που έκανε ο πρωτοπρεσβύτερος πατήρ Γεώργιος Μεταλληνός ο οποίος είναι κοσμήτορας της Θεολογικής Σχολής Αθηνών, ο οποίος λέει σήμερα ότι το σχέδιο νόμου που κατατέθηκε στοχεύει στην κατάργηση των Θεολογικών Σχολών, στρέφεται εναντίον της ελεύθερης θεολογικής διανόησης και μετατρέπει τον πανεπιστημιακό χώρο από κέντρο έρευνας και επιστήμης σε πεδίο ελεγχόμενης και κατευθυνόμενης ιδεολογίας. Η ελεγχόμενη και κατευθυνόμενη ιδεολογία δεν είναι χαρακτηριστικό της Ορθόδοξης Εκκλησίας, αλλά κάποιων ταγών με τους οποίους συναλλάσσεστε. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Μπόλαρη.
     Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής. 
     Συνεπώς, κηρύσσεται περαιωμένη η συζήτηση επί της ενότητας των άρθρων 13 έως και 21 και θα γίνει η ψήφισή τους κεχωρισμένως.
     Ερωτάται το Τμήμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΑΡΚΟΣ ΜΠΟΛΑΡΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Τμήμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 15 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό ως έχει ομοφώνως.
     Ερωτάται το Τμήμα: Γίνεται δεκτό το άρθρο 16 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε δεκτό ως έχει ομοφώνως.
     Ερωτάται το Τμήμα: Γίνεται δεκτό το άρθρο 17 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό ως έχει ομοφώνως.
     Ερωτάται το Τμήμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 18 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΑΡΚΟΣ ΜΠΟΛΑΡΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 20 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό ως έχει κατά πλειοψηφία.
     Εισερχόμαστε τώρα στη συζήτηση των τροπολογιών. 
     Κυρίες και κύριοι συνάδελφοι, υπάρχουν τρεις υπουργικές τροπολογίες και έντεκα εμπρόθεσμες τροπολογίες Βουλευτών. Υπάρχουν και τρεις εκπρόθεσμες οι οποίες δε συζητούνται.
     Κατ’ αρχήν, θα σας διαβάσω τις εμπρόθεσμες τροπολογίες των Βουλευτών για να δούμε αν τις κάνει δεκτές ο κ. Υπουργός. Είναι η 415/89/7-9-2005 των κ.κ. Παντούλα και Μπόλαρη, η 416/90/7-9-2005 του κ. Αλιβιζάτου, η 417 επίσης του κ. Αλιβιζάτου, η 418 του κ. Αλιβιζάτου, η 426 των κ.κ. Μπόλαρη, Παντούλα, Ράπτη και Σχοιναράκη-Ηλιάκη, η 427 του κ. Λεβέντη, η 428 επίσης του κ. Λεβέντη, η 436 των κ.κ. Κουβέλη και Κωνσταντόπουλου, η 437 του κ. Κωνσταντόπουλου, η 438 του κ. Κωνσταντόπουλου και η 447 του κ. Μπούρα.
     ΑΘΑΝΑΣΙΟΣ ΜΠΟΥΡΑΣ: Αυτή έχει ενσωματωθεί στο νομοσχέδιο.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, κάνετε δεκτή κάποια από τις τροπολογίες αυτές;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε. Κάποιες από τις τροπολογίες του κ. Αλιβιζάτου και του κ. Μπούρα έχουν ήδη ενταχθεί στο νομοσχέδιο και οι υπόλοιπες δεν γίνονται δεκτές.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Παντούλας έχει το λόγο.
     ΜΙΧΑΗΛ ΠΑΝΤΟΥΛΑΣ: Κύριε Πρόεδρε, θα μιλήσω για την πρώτη τροπολογία, την 415 που αφορά τα ζητήματα προϋπηρεσίας των εκπαιδευτικών στα Τ.Ε.Ε. του Ο.Α.Ε.Δ.. 
     Θα σας παρακαλέσω να με ακούσετε, κύριε Υφυπουργέ. Νομίζω ότι με προηγούμενες ρυθμίσεις, κυρίως με ρυθμίσεις του ν. 3027 αλλά και με μεταγενέστερες τροποποιήσεις που έχουν έρθει με πρωτοβουλία του Υπουργείου Παιδείας, όλες οι τροποποιήσεις οι οποίες έχουν προσφερθεί, είτε σε μονάδες που ανήκουν απ’ ευθείας στο Υπουργείο Παιδείας είτε σε εκπαιδευτικές μονάδες που ανήκουν σε άλλα υπουργεία εκτός του Υπουργείου Παιδείας, έχουν προσδιορίσει ότι μπορεί η προϋπηρεσία που έχουν προσφέρει εκπαιδευτικοί σε αυτά τα σχολεία να υπολογίζεται και για το Υπουργείο Παιδείας. Η μόνη προϋπηρεσία η οποία δεν υπολογίζεται -και νομίζω ότι είναι άδικο και αντισυνταγματικό αυτό το οποίο γίνεται- είναι η δημόσια υπηρεσία που προσέφεραν εκπαιδευτικοί σε σχολές μαθητείας -και τώρα Τ.Ε.Ε.- του Ο.Α.Ε.Δ.. 
     Θέλω να σας πω ότι η προϋπηρεσία η οποία έχει προσφερθεί στις σχολές αυτές του Ο.Α.Ε.Δ. είναι υπηρεσία σε δημόσια σχολεία. Από το σχολικό έτος 1995-1996 ουδείς προσλαμβάνεται σ’ αυτές τις σχολές παρά μόνο με μοριοδότηση, τότε ίσχυσαν τα μόρια της Σ.Ε.Λ.Ε.Τ.Ε., μετά το 1996 ίσχυσαν τα μόρια από επαγγελματική, διδακτική προϋπηρεσία και το βαθμό του πτυχίου και ως σήμερα. Από το 1997 οι σχολές αυτές είναι Τ.Ε.Ε. και μάλιστα τα προγράμματα και τα βιβλία που χρησιμοποιούν αυτές οι σχολές είναι προγράμματα και βιβλία του Υπουργείου Παιδείας. Από εκεί προμηθεύονται. Και είναι πλήρης η συνάφεια με τα Τ.Ε.Ε. του Υπουργείου Παιδείας και αδυνατούμε να κατανοήσουμε γιατί αυτό δεν γίνεται. 
     Πέρα από τη δική μας τροπολογία, σας έχουν καταθέσει και Βουλευτές της Συμπολίτευσης ερωτήσεις γι’ αυτό. Έχω μπροστά μου την ερώτηση του κ. Μπούγα, του Βουλευτή Φωκίδας, στις 09/09 ο οποίος σας προτείνει και διαδικασία, όπως και εμείς, πως να αναγνωριστεί η προϋπηρεσία και πως να ενταχθούν στους πίνακες αναπληρωτών και για κανονικούς διορισμούς αυτοί οι εκπαιδευτικοί. 
     Νομίζω ότι είναι άδικο να τιμωρείται μόνο μια κατηγορία εκπαιδευτικών οι οποίοι έχουν προσφέρει υπηρεσία σε δημόσιο σχολείο, να έχουν λυθεί όλα τα προβλήματα όλων των άλλων σχολών υπουργείων και μόνο αυτή η υπηρεσία να υπολείπεται. Πιστεύω ότι πρέπει να γίνει δεκτή. Είναι άδικη και αντισυνταγματική η συμπεριφορά του Υπουργείου Παιδείας απέναντι σ’ αυτούς τους εκπαιδευτικούς. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Παντούλα. 
     Όπως είπε και ο Υπουργός δεν γίνεται δεκτή. 
     Εισερχόμαστε τώρα στις υπουργικές τροπολογίες. 
     ΜΙΧΑΗΛ ΠΑΝΤΟΥΛΑΣ: Μπορεί να μας πει κάτι ο κ. Υπουργός. Πως σκέφτεται η Κυβέρνηση.
     ΠΡΟΕΔΡΕΥΩΝ (Σωτήρης Χατζηγάκης): Μα δεν ζήτησε το λόγο. Με το ζόρι; 
     Ορίστε, κύριε Πρόεδρε. 
     ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει το θέμα το οποίο τίθεται με μια τροπολογία την οποία κατέθεσε ο κ. Μπόλαρης, των προερχομένων από την Κύπρο που με την νέα αυτή…
     ΜΑΡΚΟΣ ΜΠΟΛΑΡΗΣ: Δεν είναι δική μου. 
     ΑΠΟΣΤΟΛΟΣ ΚΑΚΛΑΜΑΝΗΣ: Η τροπολογία είναι του κ. Λεβέντη, η οποία όμως υποστηρίζεται και από το ΠΑ.ΣΟ.Κ. και υποθέτω ότι και οι άλλοι συνάδελφοι από τα άλλα δυο κόμματα θα έχουν την ίδια άποψη. 
     Υπάρχει μια ιδιαιτερότητα. Εγώ αντιλαμβάνομαι το λόγο για τον οποίο τίθεται αυτή η διάταξη, ώστε να μην είναι δυνατή η εγγραφή εδώ παιδιών πολιτών που είτε τα ίδια είτε οι γονείς τους δεν ζουν όλοι στις χώρες από τις οποίες προέρχονται. Είναι κοινοτική ρύθμιση αυτή. Είναι ομοεθνείς Κύπριοι. Πιστεύω ότι δεν θα υπάρχει πρόβλημα, είτε στην Κοινότητα είτε άλλο πρόβλημα,  διατυπώνοντας την εξαίρεση αυτή. Όχι ότι όλη η διάταξη θα ισχύσει από τον επόμενο χρόνο. Είμαστε υποχρεωμένοι να την εφαρμόσουμε. Αλλά μπορείτε να πείτε: «εκτός από την περίπτωση Κυπρίων ομοεθνών οι οποίοι θα μπορέσουν για έναν ακόμη χρόνο να εγγραφούν».
     Κύριε Πρόεδρε, θα ήθελα, πέρα από την άποψη που διατυπώνω γι’ αυτή την πρόταση, να πω κάτι το οποίο αφορά και το Προεδρείο και όλους μας και φυσικά και τον Υπουργό, ο οποίος είναι ένας παλαιός και με ρίζες κοινοβουλευτικές, εκπρόσωπος του λαού.
     Νομίζω ότι δεν είναι σωστό να απαξιώνεται σε τέτοια έκταση η νομοθετική πρωτοβουλία των Βουλευτών. Μάλιστα, νομίζω ότι είναι λάθος να διαχωρίζεται ως προς αυτό το θέμα η Συμπολίτευση από την Αντιπολίτευση. 
     Δεχθήκατε χωρίς καν συζήτηση τροπολογίες από την πλευρά συναδέλφων της Συμπολιτεύσεως –και καλώς κάνατε- όπως του κ. Μπούρα και μία ακόμη που αφορά ακίνητα του Πανεπιστημίου Κερκύρας. Σωστά όλα αυτά. Το να μην αιτιολογείτε, όμως, καν την άρνησή σας να αποδεχθείτε τροπολογίες άλλων Βουλευτών και ιδιαίτερα των Βουλευτών της Αντιπολιτεύσεως, δεν ταιριάζει σε εσάς προσωπικά, στο ύφος και το ήθος σας, όπως το γνωρίσαμε σε αυτήν την Αίθουσα.
     Εάν δε υπάρχει κάτι, όπως στην περίπτωση των Κυπρίων, που σας δυσκολεύει, πείτε μας για να το καταλάβουμε κι εμείς, να το καταλάβουν και εκείνοι. Το να αντιμετωπίζετε μία πρόταση από την πλευρά της Αντιπολιτεύσεως έτσι, εν σιωπή, δε νομίζω ότι είναι αυτό που θέλετε ως αποτέλεσμα να σας χαρακτηρίζει μετά και ειδικά όταν είναι κάτι το οποίο, εγώ πιστεύω, χωρίς να σας δημιουργεί προβλήματα, μπορείτε να το δεχθείτε.
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι δεν διαχωρίζουμε τις τροπολογίες Βουλευτών ανάλογα από που προέρχονται. Άλλωστε και στο παρελθόν πολλές φορές –το γνωρίζουν οι συνάδελφοι- και τροπολογίες και προτάσεις από την πλευρά της Αξιωματικής Αντιπολίτευσης, αλλά και των άλλων κομμάτων, τις έχουμε κάνει δεκτές και τις έχουμε συζητήσει.
     Εκείνο στο οποίο επικεντρωνόμαστε είναι το περιεχόμενο. Εάν είναι σύμφωνη η τροπολογία με τις σκέψεις μας, με το περιεχόμενο και τις κατευθύνσεις του νόμου.
     Θα ήθελα να πω δύο κουβέντες σχετικά με τους Κυπρίους. Μετά την ένταξη της Κύπρου στην Ευρωπαϊκή Ένωση και την κατάργηση των μετεγγραφών από όλα τα πανεπιστήμια του εξωτερικού και της Ευρωπαϊκής Ένωσης, δεν δικαιολογείται από πλευράς Ευρωπαϊκού Κοινοτικού Δικαίου ειδική μεταχείριση υπηκόων ορισμένων κρατών-μελών. 
     Ήδη η μη άμεση εφαρμογή της όμοιας απαγόρευσης ή της σχετικής διάταξης, θα μπορούσε να θέσει και θέματα Κοινοτικού Δικαίου. Θα έπρεπε από αρκετά χρόνια πριν, από τότε δηλαδή που εντάχθηκε η Κύπρος, να εναρμονιστούμε. Εμείς βάλαμε και μία μεταβατική περίοδο, να μην ξεκινήσει από τη φετινή χρονιά, αλλά από την επόμενη, το 2006-2007. Και επειδή το σχέδιο νόμου το δώσαμε στη δημοσιότητα τέλος Αυγούστου -ήδη είχε συζητηθεί στην Επιτροπή Μορφωτικών Υποθέσεων από το Σεπτέμβριο- δεν αιφνιδιάσαμε και τυχόν ενδιαφερομένους, οι οποίοι μπορούσαν από το καλοκαίρι να κανονίσουν την πορεία τους.
     Σε ό,τι αφορά την τροπολογία του κ. Παντούλα, είχαμε την ευκαιρία και κατ’ ιδίαν να το συζητήσουμε και να το κουβεντιάσουμε. Και είχε λεχθεί από εμένα ότι σε αυτή τη φάση και σε αυτό το σχέδιο νόμου, δεδομένου του ξεχωριστού τρόπου εισόδου στον Ο.Α.Ε.Δ. των εκπαιδευτικών του Ο.Α.Ε.Δ. και των άλλων εκπαιδευτικών στη δημόσια εκπαίδευση, χρειάζεται περισσότερος διάλογος και με τις συνδικαλιστικές οργανώσεις και με όλους τους εκπαιδευτικούς για να δούμε σε ευθετότερο χρόνο πώς θα αντιμετωπιστεί αυτό το ζήτημα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΜΙΧΑΗΛ ΠΑΝΤΟΥΛΑΣ: Κύριε Πρόεδρε, μπορώ να θέσω ένα ερώτημα;
     ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Παντούλα. 
     ΜΙΧΑΗΛ ΠΑΝΤΟΥΛΑΣ: Για τους Κυπρίους, κύριε Πρόεδρε. Είναι πολύ κρίσιμο, πολύ σημαντικό.
     ΠΡΟΕΔΡΕΥΩΝ (Σωτήρης Χατζηγάκης): Κύριε Παντούλα, καταχρηστικά γίνεται τώρα όλη η συζήτηση. 
     ΜΙΧΑΗΛ ΠΑΝΤΟΥΛΑΣ: Κύριε Πρόεδρε, σε μισό λεπτό θα έχω ολοκληρώσει.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παντούλα, έχετε το λόγο.
     ΜΙΧΑΗΛ ΠΑΝΤΟΥΛΑΣ: Κύριε Υπουργέ, υπάρχει η εξής περίπτωση με τους κυπρίους: Να έχουμε Κύπριο μαθητή, που με τη διαδικασία των κυπριακών σχολείων πέρασε σε πανεπιστήμιο στην Ελλάδα, έχει προφανώς την Κυπριακή υπηκοότητα, αλλά ταυτόχρονα η οικογένειά του έχει και την ελληνική υπηκοότητα και είναι γραμμένος σε δημοτολόγιο εδώ. Μία περίπτωση δε που ξέρω είναι και πολύτεκνος. Ο ένας αδελφός φοιτά στη Σχολή Ευελπίδων.
     Πέρασε σε περιφερειακό πανεπιστήμιο ή εκτός Αθηνών. Έχει δικαίωμα, χρησιμοποιώντας την ελληνική υπηκοότητα, να κάνει αίτηση μετεγγραφής από το πανεπιστήμιο;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παντούλα. Θα το συνεκτιμήσει ο Υπουργός.
     Κύριε Υπουργέ, θέλετε να απαντήσετε τώρα;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως. Θα ήθελα να πω ότι, αν εισαχθεί στο ελληνικό πανεπιστήμιο με τις πανελλαδικές εξετάσεις, έχει δικαίωμα.
     ΜΙΧΑΗΛ ΠΑΝΤΟΥΛΑΣ: Ως Κύπριος;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν μας ενδιαφέρει, αρκεί να εισαχθεί με τις πανελλαδικές εξετάσεις. Έχει δικαίωμα να κάνει χρήση του νόμου περί μετεγγραφών με τους περιορισμούς που ισχύουν, αλλά δεν μπορεί να υπάρξει διαφορετική μεταχείριση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Εν πάση περιπτώσει θα τις δείτε, θα τις μελετήσετε όλες αυτές τις τροπολογίες οι οποίες δεν έγιναν δεκτές.
     Εισερχόμαστε τώρα στις υπουργικές τροπολογίες. Πρώτη είναι η τροπολογία με γενικό αριθμό 444 και ειδικό 99 από 16.9.2005 των κ. Υπουργών: της κ. Γιαννάκου, του κ. Αλογοσκούφη, του κ. Παπαληγούρα και του κ. Λιάπη. Έχει θέμα: «Αναστολή διαδικασιών αναγκαστικής εκτέλεσης των «ΟΛΥΜΠΙΑΚΩΝ ΑΕΡΟΓΡΑΜΜΩΝ Α.Ε.» μέχρι τις 28ης Φεβρουαρίου 2006».
     Έχει ζητήσει το λόγο ο κ. Κολοζώφ επί του Κανονισμού. 
     Ορίστε, έχετε το λόγο.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, τόσο ο Κανονισμός της Βουλής όσο και το  Σύνταγμα της χώρας ρητά δεν επιτρέπουν να εισάγονται τροπολογίες άσχετες με τα νομοσχέδια που εισάγονται για συζήτηση. Η τροπολογία που εισάγεται από την Κυβέρνηση είναι τελείως άσχετη με αυτό το νομοσχέδιο. Τον τελευταίο καιρό η Κυβέρνηση προχωράει σε έναν ολισθηρό δρόμο. Άρχισε με τις άσχετες τροπολογίες και τις δικαιολογούσε ότι ήταν του ίδιου Υπουργείου, έστω και αν ήταν άσχετες με το νομοσχέδιο, μετά πέρασε σε άσχετες και στο νομοσχέδιο και στο Υπουργείο και σήμερα γίνεται καθεστώς αυτή η διαδικασία.
     Επιτέλους, κύριε Πρόεδρε, κάποιος πρέπει να προστατεύσει αυτό το Κοινοβούλιο από την αυταρχική συμπεριφορά της Κυβέρνησης που συστηματικά παραβιάζει τους κανόνες λειτουργίας του Κοινοβουλίου. Αυτός ο κάποιος -ας μου επιτρέψετε, κύριε Πρόεδρε- είναι το Προεδρείο της Βουλής, ο θεσμός ο οποίος πρέπει να προστατεύει τη λειτουργία του Κοινοβουλίου. Νομίζω ότι θα πρέπει και δημόσια και αυτή τη στιγμή το Προεδρείο να συστήσει στην Κυβέρνηση να αποσύρει αυτήν την τροπολογία.
     ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο ο κ. Κακλαμάνης.
     Κύριε Πρόεδρε, θέλετε να μιλήσετε επί του Κανονισμού ή επί της ουσίας;
     ΑΠΟΣΤΟΛΟΣ ΚΑΚΛΑΜΑΝΗΣ: Επί του Κανονισμού, κύριε Πρόεδρε.
     Θα ήθελα να υπογραμμίσω το γεγονός ότι τα τελευταία χρόνια, μετά την ψήφιση του Συντάγματος και μετά την τροποποίηση του Κανονισμού, κατορθώσαμε να έχουμε μία διαφορετική λειτουργία, παρά το γεγονός ότι η προηγούμενη κυβέρνηση -καθώς οδεύαμε προς τις εκλογές- είχε πίεση εκ των πραγμάτων, από τα προβλήματα και είχε μία έντονη νομοθετική δραστηριότητα. 
     Είχαμε συμφωνήσει -απευθύνομαι περισσότερο στο Προεδρείο- εκτός του αριθμού των τροπολογιών, ότι δηλαδή δεν μπορεί να είναι πάνω από τρεις ή τέσσερις το πολύ, να κατατίθενται σε χρόνο ώστε να μπορεί να λαμβάνει γνώση η Βουλή του περιεχομένου της, και όχι νύχτα Παρασκευής που μεσολαβεί Σαββατοκύριακο και το νομοσχέδιο είναι την Τρίτη. Αυτά είναι παλαιάς αντίληψης και παλαιοκομματικής -ας το πούμε έτσι- λειτουργίας. Δεν είναι αυτή λογική, προκειμένου μάλιστα να συζητείται ένα σοβαρό θέμα στη Βουλή. 
     Είχαμε συμφωνήσει και για τροπολογίες που δεν είναι σχετικές με το νομοσχέδιο, επειδή παρουσιάζονταν έκτακτες περιπτώσεις και ισχυρίζονταν οι Υπουργοί, η Κυβέρνηση ότι κάτι κακό θα γίνει και τότε, μόνο αν συμφωνούσαν όλα τα κόμματα και θέλω να το υπενθυμίσω αυτό. Δεν έγινε ποτέ δηλαδή από το Προεδρείο χρήση του κανόνα τι λέει η Πλειοψηφία, αλλά συνέβαινε και κάτι άλλο το οποίο παρατηρώ αυτήν τη στιγμή.
     Είχα την εντύπωση ότι ένας κανόνας που αφορούσε τις σχέσεις Κοινοβουλίου και Κυβερνήσεως, τον οποίο είχε αποδεχθεί ο αείμνηστος Πρόεδρος του ΠΑ.ΣΟ.Κ. και Πρωθυπουργός τότε ο Ανδρέας Παπανδρέου, με πολύ θετική διάθεση συνέχισε και ο κ. Σημίτης ως Πρωθυπουργός, θα εξακολουθούσε να ισχύει. 
     Ο Πρόεδρος της Βουλής ελάμβανε γνώση όλων των κυβερνητικών τροπολογιών. Δεν ελάμβανε γνώση των τροπολογιών των Βουλευτών, διότι μπορεί να ήταν πολλές και θα ήταν ζήτημα από εκεί και πέρα της Κυβερνήσεως εάν θα τις δεχόταν ή όχι. Αλλά ειδικά για να κατοχυρωθεί η λειτουργία αυτή του θεσμού, να μην αιφνιδιάζεται από την Κυβέρνηση, μονογραφούσε ο Πρόεδρος της Βουλής, ο ομιλών σε εσάς κάθε κυβερνητική τροπολογία. Αυτό του έδινε τη δυνατότητα να διαπιστώνει εάν είναι σχετική τροπολογία με το νομοσχέδιο ή όχι. Διότι δεν είχαμε δεχθεί, κύριε Πρόεδρε –θα πρέπει να το θυμάστε- μία πρόταση που είχε γίνει, να αποφασίζει ο Πρόεδρος της Βουλής αν θα εισάγεται προς συζήτηση μία τροπολογία ή όχι. Είχα θεωρήσει ότι το Σώμα μπορεί να αποφασίζει. Αλλά για να προστατευθεί το κύρος του Σώματος και να μην λέμε όπως τώρα, «με την παρουσία έξι Βουλευτών η πλειοψηφία αποφάσισε», είχαμε συμφωνήσει με την Κυβέρνηση και με τον Ανδρέα Παπανδρέου και με τον Σημίτη ότι ο Πρόεδρος της Βουλής βλέπει και αναλόγως βέβαια πράττει. 
     Δεν καταλαβαίνω γιατί η σημερινή Κυβέρνηση δεν συνεχίζει αυτή την Πρακτική, η οποία νομίζω ότι βοηθούσε και την ίδια την Κυβέρνηση και το Κοινοβούλιο και εν πάση περιπτώσει, καταξίωνε εάν θέλετε και το ρόλο του Προέδρου του Σώματος. 
     Εάν συνέβαινε αυτό, είμαι βέβαιος ότι η Πρόεδρος της Βουλής η οποία γνωρίζει πως και ποιες δυνατότητες έχουμε, θα σας έλεγε κύριε Υπουργέ -και εσείς θα συμφωνούσατε διότι έχετε τεράστια πείρα- να καταθέσετε τώρα τη διάταξη αυτή, άρθρο μόνο -την Τρίτη συγκαλούμε την αρμόδια επιτροπή, ομοφώνως ενδεχομένως- γιατί επί της ουσίας μπορεί να μην διαφωνεί κανείς και τελείωσε. Νωρίτερα δηλαδή απ’ ό,τι κάνατε τώρα, θα μπορούσατε να έχετε τη διάταξη αυτή. Θα σεβόσαστε και το Κοινοβούλιο και δεν θα δίνατε αυτή την εικόνα. Είμαι σίγουρος ότι προσωπικά εσείς δεν την θέλετε. Αλίμονο! 
     ΠΡΟΕΔΡΕΥΩΝ (Σωτήρης Χατζηγάκης): Έχω να κάνω μία, δύο παρατηρήσεις όσον αφορά το παρεμπίπτον, το διαδικαστικό ζήτημα. 
     Κατ’ αρχάς, η τακτική αυτή έχει επαναληφθεί πολλές φορές στο παρελθόν. Το Προεδρείο σε συνεννόηση με την Κυβέρνηση ήδη έχει επιβάλει μία αρχή, ώστε πράγματι οι τροπολογίες να μην είναι πάνω από τρεις ή τέσσερις. 
     Όσον αφορά την περίπτωση κάποιας τροπολογίας η οποία έχει μία απόκλιση και δεν είναι απόλυτα συναφής με το αντικείμενο, έχω να πω….
     ΟΡΕΣΤΗΣ ΚΟΛΟΖΩΦ: Είναι άσχετη. Δεν έχει απόκλιση. 
     ΠΡΟΕΔΡΕΥΩΝ (Σωτήρης Χατζηγάκης): ….ότι η Βουλή είναι ένα κυρίαρχο όργανο, ένα ζωντανό όργανο το οποίο λαμβάνει υπόψη όλη τη διαδικασία και όλες τις ζυμώσεις και τις ανάγκες που έχει η κοινωνία, αλλά και το κράτος. Όταν υπάρχουν ιδιαιτέρως επείγοντα ζητήματα στα οποία θα πρέπει οπωσδήποτε να δοθεί μία λύση, νομίζω ότι η άκρατος τυπολατρία, στο γράμμα κάποιου νόμου ή ακόμη και του Συντάγματος ή του Κανονισμού, η άκρατος προσήλωση σ’ αυτή την τυπολατρία απλώς θα εμποδίσει την επίλυση ορισμένων ζητημάτων, τα οποία διευκολύνουν και τον ελληνικό λαό και τα συμφέροντα του κράτους. 
     Πράγματι, στο παρελθόν είχε επιτευχθεί να γίνεται μία συμφωνία όλων των κομμάτων, όταν υπήρχαν τροπολογίες οι οποίες, είτε δεν ήταν απόλυτα συναφείς είτε υπερέβαιναν τον αριθμό τον οποίο είχαμε συμφωνήσει.
     Αυτό όμως θα πρέπει να υπογραμμίσω, ότι ήτο μία καλή πρόθεση της τότε Αντιπολίτευσης. Διότι οι ενστάσεις συνήθως προέρχονται από την Αντιπολίτευση σ’ αυτή την περίπτωση. 
     Και θέλω να κάνω μία έκκληση και στα κόμματα της Αντιπολίτευσης. Σήμερα σε ένα τόσο επείγον και ζέον ζήτημα να δείξουμε αυτή την κατανόηση, την οποία παλαιότερα η προηγούμενη Αντιπολίτευση είχε δείξει.
     Όσον αφορά την προσυπογραφή την οποία έθιξε ο Πρόεδρος ο κ. Κακλαμάνης, η Πρόεδρος της Βουλής πάντοτε προσυπογράφει όλα τα έγγραφα, είτε είναι νομοσχέδια, είτε είναι τροπολογίες. Αν αυτό δεν έγινε με τη συγκεκριμένη τροπολογία, έγινε για λόγους έξω από τις δυνάμεις της διότι εκείνη την περίοδο είχε κάποιο κώλυμα, δεν βρισκόταν στη Βουλή. Γι’ αυτό δεν την υπέγραψε. Αυτή η τακτική ακολουθείται παγίως. Η πρόεδρος, λοιπόν, κ. Άννα Μπενάκη-Ψαρούδα είχε γνώση της τροπολογίας και εν πάση περιπτώσει καλό θα είναι κατά τη δική μου την άποψη, διότι θητεύω πολλά χρόνια σ’ αυτή την Αίθουσα, να μη σταματάμε στην τυπολατρία χάνοντας την πραγματική ουσία του ζητήματος.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, το λόγο επί του Κανονισμού.
     ΠΡΟΕΔΡΕΥΩΝ (Σωτήρης Χατζηγάκης): Όχι επί του Κανονισμού. Ας μπούμε στην ουσία της τροπολογίας.
     ΟΡΕΣΤΗΣ ΚΟΛΟΖΩΦ: Όχι, δεν μπορεί να κλείσει έτσι το θέμα.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
     ΟΡΕΣΤΗΣ ΚΟΛΟΖΩΦ: Κάποτε πρέπει να μπει φρένο σ’ αυτή την κατάσταση. Δεν μπορεί να παραβιάζεται ο Κανονισμός της Βουλής συνέχεια από την Κυβέρνηση κάθε φορά που έχει ένα πρόβλημα. Υπάρχουν κατεπείγουσες διαδικασίες. Μπορούσε να τις χρησιμοποιήσει η Κυβέρνηση. Και όχι όποτε θέλει επειδή έχει κάποιο προβληματάκι να φέρνει αμέσως τροπολογία.
     Εν πάση περιπτώσει, πρέπει να σταματήσουμε να ακολουθούμε την παλιά τακτική των καλόγερων, το κρέας να το βαπτίζουμε ψάρι και να το τρώμε. Τι σημαίνει ότι απευθυνόμαστε στο Τμήμα για να παραβιάσουμε τον Κανονισμό λειτουργίας; Αυτά τα πράγματα πρέπει να σταματήσουν. Πρέπει να αναβαθμιστεί η λειτουργία του Κοινοβουλίου και να λειτουργεί όπως πρέπει να λειτουργεί. Δεν μπορεί να περάσει έτσι αυτό το ζήτημα.
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Κολοζώφ. Νομίζω ότι αυτά που είπα προηγουμένως καλύπτουν τη δευτερολογία σας.
     Μπαίνουμε επί της ουσίας της τροπολογίας.
     Κύριε Υπουργέ, θέλετε να κάνετε κάποια παρατήρηση στην τροπολογία σας;
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όχι κύριε Πρόεδρε.
     ΟΡΕΣΤΗΣ ΚΟΛΟΖΩΦ: Υπάρχει έγκριση του Τμήματος, κύριε Πρόεδρε; Εγώ δεν άκουσα…
     ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο επί της ουσίας ο Κοινοβουλευτικός Εκπρόσωπος της Νέας Δημοκρατίας ο κ. Πολύδωρας.
     Ορίστε κύριε Πολύδωρα.
     ΒΥΡΩΝ ΠΟΛΥΔΩΡΑΣ: Κύριε Πρόεδρε, στην ανάπτυξη επί της ουσίας συνομολογώ ότι υποκρύπτεται και η απάντηση επί του Κανονισμού ή επί των ενστάσεων που διετυπώθησαν από τον κ. Κολοζώφ στην εξής γραμμή. 
     ΑΠΟΣΤΟΛΟΣ ΚΑΚΛΑΜΑΝΗΣ: Αλλά το Τμήμα δεν έχει ερωτηθεί.
     ΟΡΕΣΤΗΣ ΚΟΛΟΖΩΦ: Δεν έχει αποφασίσει το Τμήμα.
     ΒΥΡΩΝ ΠΟΛΥΔΩΡΑΣ: Αυτό δεν ξέρω να το διαχειριστώ.
     ΠΡΟΕΔΡΕΥΩΝ (Σωτήρης Χατζηγάκης): Σε τι πράγμα δεν έχει αποφασίσει το Τμήμα;
     ΙΩΑΝΝΗΣ ΜΑΓΚΡΙΩΤΗΣ: Αν θα συζητηθεί η τροπολογία ή όχι.
     ΠΡΟΕΔΡΕΥΩΝ (Σωτήρης Χατζηγάκης): Είναι κατατεθειμένη η τροπολογία και βεβαίως θα συζητηθεί.
     Ορίστε κύριε Πολύδωρα.
     ΒΥΡΩΝ ΠΟΛΥΔΩΡΑΣ: Υπάρχει απόφαση του Τμήματος, διερμηνευμένη από την προτροπή του Προέδρου, να λάβω το λόγο επί της ουσίας.
     ΠΡΟΕΔΡΕΥΩΝ (Σωτήρης Χατζηγάκης): Και από τη γενικότερη λειτουργία του κοινοβουλευτικού συστήματος. Έτσι δεν είναι;
     ΒΥΡΩΝ ΠΟΛΥΔΩΡΑΣ: Βεβαίως.
     ΑΠΟΣΤΟΛΟΣ ΚΑΚΛΑΜΑΝΗΣ: Κανονικά θα έπρεπε να πείτε ότι η πλειοψηφία συμφωνεί να συζητηθεί.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, εσείς ξέρετε και υπηρετείτε την ουσία πολλά χρόνια. Τώρα μη συζητάμε περί όνου σκιάς.
     ΑΠΟΣΤΟΛΟΣ ΚΑΚΛΑΜΑΝΗΣ: Όχι είναι ένα μεγάλο θέμα αυτό. Δεν είναι τυπολατρία.
     ΒΥΡΩΝ ΠΟΛΥΔΩΡΑΣ: Επί της ουσίας απαντώντας, λαμβάνοντας το λόγο θέλω να σας πω ότι το επείγον, το έκτακτο, το ανυπέρβλητο, το σχήμα της ανωτέρας βίας και της καταστάσεως ανάγκης, υπαγορεύουν την κατά τον τρόπο της τροπολογίας ρύθμιση του εκτάκτου αυτού θέματος. Εάν δεν ρυθμιστεί με την τροπολογία, δηλαδή το ταχύτερο δυνατό, χωρίς το σαββατοκύριακο, θα έλεγα προς τον κ. Κακλαμάνη –ο οποίος μας προτρέπει να φέρουμε νομοσχέδιο για την Τρίτη- ότι οι βλάβες θα ήταν τεράστιες για τον εθνικό αερομεταφορέα και κανένας δεν τις θέλει αυτές τις βλάβες τις δυνητικές, τις εν δυνάμει. 
     Έτσι, είναι υποχρεωτική αυτή η ρύθμιση. Σώζει καταστάσεις. Κρατεί την εταιρεία εν ζωή και χωρίς να υφίσταται το φυλλορρόησμα της απαξίωσης και με τις αγωγές και με τις αιτήσεις ασφαλιστικών μέτρων κ.λπ..
     Νομίζω ότι δεν χρειάζεται άλλο η ανάλυση ή η ανάπτυξη για την ωφελιμότητα, τη χρησιμότητα αυτής της τροπολογίας.
     Ήθελα όμως να ζητήσω την προσοχή του κυρίου Υπουργού για να θέσω ένα θέμα, το οποίο έχει να κάνει με το ενδεχόμενο κινδύνου παραγραφής αξιώσεων. Δηλαδή, αναστέλλονται οι αιτήσεις ενδίκου προστασίας, τα ασφαλιστικά μέτρα μέχρι τη δήλη ημέρα 28η Φεβρουαρίου 2006, αλλά νομίζω ότι χρειάζεται αποσαφήνιση και ειδική πρόνοια κατά διάταξη της τροπολογίας για το τι γίνεται με τις περιπτώσεις που αξιώσεις βρίσκονται στο χείλος της παραγραφής. Θα πρέπει να διευκρινιστεί ότι αναστέλλεται και η παραγραφή τέτοιων αξιώσεων μαζί με την αναστολή της εγέρσεως αγωγής ή ασφαλιστικών μέτρων. 
     Με απασχόλησε ως νομικό και το εκθέτω στην κρίση του Σώματος και ίσως χρειάζεται –αν δεν χρειάζεται κατά την άποψη του κυρίου Υπουργού, εγκρατούς και ικανού νομικού- η ρηματική διαβεβαίωση εν είδει ερμηνευτικής δηλώσεως ότι συναναστέλλονται και οι προθεσμίες ή οι παραγραφές, ώστε να μην υπάρχει κίνδυνος για τις αξιώσεις που βρίσκονται στο χείλος της παραγραφής –επαναλαμβάνω- και αυτό με ενδιαφέρει περισσότερο για τη δικαιΐκή τάξη. 
     Αυτή την παρατήρηση ήθελα να κάνω σε σχέση με την παραγραφή. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πολύδωρα. 
     Στη συνέχεια, το λόγο θα πάρουν ο κ. Μπόλαρης, ο κ. Καστανίδης και ο πρώην Πρόεδρος της Βουλής κ. Κακλαμάνης.
     Ορίστε, κύριε Μπόλαρη.
     ΜΑΡΚΟΣ ΜΠΟΛΑΡΗΣ: Κύριε Πρόεδρε, αφού συμφωνήσω με όσα είπε ο κ. Κολοζώφ και ο Πρόεδρος κ. Κακλαμάνης σχετικά με το διαδικαστικό μέρος, θέλω να επισημάνω ότι η Βουλή έχει οδηγηθεί σε τέτοιου είδους συζητήσεις με καθαρή ευθύνη της Κυβέρνησης. 
     Η Κυβέρνηση ευθύνεται γιατί όχι μόνο έφερε την τροπολογία σ’ αυτό το νομοσχέδιο που συζητούμε για την παιδεία, αλλά γιατί επί της ουσίας ο Πρωθυπουργός στην ομιλία του στη Θεσσαλονίκη και την επόμενη μέρα ο κ. Ρουσόπουλος δημιούργησε αυτές τις έκτακτες καταστάσεις, βάζοντας το θέμα της εκκαθάρισης εν λειτουργία. 
     Στη συνέχεια αποδείχθηκε από τα έγγραφα της Κομισιόν ότι αυτό δεν ήταν κάτι καινούργιο, αλλά κρυφά και ερήμην του Κοινοβουλίου και του ελληνικού λαού η Κυβέρνηση το προωθούσε εδώ και μήνες. 
     Επί της ουσίας τώρα και αυτή τη στιγμή, και αφού δημιουργήθηκε με υπαιτιότητα της Κυβέρνησης αυτή η έκτακτη κατάσταση, συμφωνούμε ότι αυτή η τροπολογία θα πρέπει να ψηφιστεί. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπόλαρη. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρά τις ενστάσεις μας για το κοινοβουλευτικό μέρος της συζήτησης, ενστάσεις που συμπίπτουν απολύτως με τα όσα προηγουμένως διατύπωσε ο κ. Κολοζώφ και ο Πρόεδρος κ. Κακλαμάνης, αναγνωρίζοντας την κρισιμότητα των ημερών και της περιόδου μέχρι την 28η Φεβρουαρίου του επομένου έτους, θα ψηφίσουμε την τροπολογία την οποία εισηγείται η Κυβέρνηση. 
     Με αφορμή όμως αυτήν την τροπολογία, θέλω να καλέσω την Κυβέρνηση να επιδείξει μεγαλύτερη σοβαρότητα στη διαχείριση ενός πολύπλοκου και χρονίζοντος ως προς την αντιμετώπισή του θέματος, του θέματος της Ολυμπιακής Αεροπορίας.
     Το λέω αυτό, κύριε Πρόεδρε, διότι τις τελευταίας ημέρες είμαστε μάρτυρες αλλεπάλληλων και μεταξύ τους αντικρουόμενων δηλώσεων Υπουργών της ίδιας Κυβέρνησης και του Πρωθυπουργού, με αποτέλεσμα να δημιουργείται παντελής σύγχυση όχι μόνο μεταξύ των εργαζομένων της Ολυμπιακής, αλλά και μεταξύ των Ελλήνων πολιτών, για το τι προτίθεται να πράξει η Κυβέρνηση για τον εθνικό μας αερομεταφορέα. 
     Πρόκειται για σύγχυση που δημιουργεί φαινόμενα έντονης ανασφάλειας. 
     Θυμίζω, κύριε Πρόεδρε, ότι μόλις τελευταίως, κατά τη διάρκεια της πανηγυρικής ενάρξεως της Δ.Ε.Θ., ο κύριος Πρωθυπουργός στη συνέντευξη Τύπου δήλωσε ότι η Ολυμπιακή Αεροπορία δεν μπορεί να συνεχίσει να λειτουργεί έτσι και ότι η εκκαθάριση εν λειτουργία είναι στη σκέψη του. 
     Έχουμε, επίσης, δύο ανάλογες δηλώσεις. Η μία είναι η δήλωση του αρμοδίου Υπουργού Μεταφορών κυρίου Λιάπη στις 5 Μαΐου 2005. Λίγο αργότερα η δήλωση του κ. Μεϊμαράκη, Γραμματέα του κόμματος, στις 13 Ιουλίου του 2005, σύμφωνα με τις οποίες, αν η ιδιωτικοποίηση των Ολυμπιακών Αερογραμμών δεν καταστεί δυνατόν να προχωρήσει, τότε θα υπάρξει εκκαθάριση εν λειτουργία. 
     Σαν να μην έφθανε αυτό. Προσετέθησαν στις δηλώσεις του αρμοδίου Υπουργού, του κυρίου Μεϊμαράκη και του Πρωθυπουργού οι δηλώσεις του κυρίου Αλογοσκούφη, κάτι που εξώθησε τον Υπουργό Μεταφορών να δηλώσει τη δυσαρέσκειά του, γιατί ο Υπουργός Οικονομίας από την πλευρά του δηλώνει πράγματα που προφανώς δεν αρέσουν στον Υπουργό Μεταφορών. 
     Μόλις χθες ο Γραμματέας του κόμματος της Νέας Δημοκρατίας, ο κ. Μεϊμαράκης, διέψευσε τον κ. Ρουσόπουλο που ερμήνευε τα αισθήματα και τις σκέψεις του κυρίου Πρωθυπουργού. Σας υπενθυμίζω ακόμη ότι ο κ. Ρουσόπουλος, ερμηνεύοντας τις δηλώσεις του Πρωθυπουργού, μίλησε για εκκαθάριση εν λειτουργία και χθες ο κ. Μεϊμαράκης αντέκρουσε τον κυβερνητικό εκπρόσωπο ισχυριζόμενος ότι δεν υφίσταται τέτοιο θέμα. 
     Κύριε Υφυπουργέ, αυτή δεν είναι σοβαρή αντιμετώπιση ενός δύσκολου προβλήματος. Εάν καλώ την Κυβέρνηση να φερθεί με τη δέουσα σοβαρότητα, το κάνω, γιατί έχω γνώση αυτού του περίπλοκου θέματος και κυρίως γιατί, εάν πρέπει να διασωθεί η Ολυμπιακή Αεροπορία, ανεξαρτήτως του εταιρικού σχήματος και της σύνθεσης του μετοχικού κεφαλαίου, ως εθνικός αερομεταφορέας, η πρώτη και θεμελιώδης προϋπόθεση για όλους, με πρώτη την Κυβέρνηση, είναι τουλάχιστον να επιδείξει την ελάχιστη απαιτούμενη σοβαρότητα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη. 
     Ο Πρόεδρος κ. Κακλαμάνης έχει το λόγο. 
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Δώστε στον κ. Κολοζώφ το λόγο. 
     ΠΡΟΕΔΡΕΥΩΝ (Σωτήρης Χατζηγάκης): Την άλλη φορά τσακωθήκαμε, γιατί έδωσα το λόγο στον Κοινοβουλευτικό Εκπρόσωπο!
     ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. 
     ΠΡΟΕΔΡΕΥΩΝ (Σωτήρης Χατζηγάκης): Εντάξει, κάνω λάθος. 
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό που ενοχλεί είναι, όταν η Έδρα δεν προσηλώνεται αποκλειστικά στο καθήκον της, αλλά -έστω και αθελήτως- δημιουργεί εντυπώσεις σε βάρος των κομμάτων. 
     ΠΡΟΕΔΡΕΥΩΝ (Σωτήρης Χατζηγάκης): Όχι, δεν υπάρχει καμία τέτοια πρόθεση! Άλλωστε ήταν και του ιδίου κόμματος. 
     ΑΠΟΣΤΟΛΟΣ ΚΑΚΛΑΜΑΝΗΣ: Το έχω επισημάνει και άλλοτε που ρωτάτε. Κοιτάξτε. Δεν ψηφίζουν τα κόμματα. Ψηφίζουν οι Βουλευτές. Και αν κάποιος Βουλευτής του Κ.Κ.Ε. δεν απαντήσει, είναι δικαίωμά του. Δεν θα πείτε εσείς: Α, ο τάδε του Κομμουνιστικού Κόμματος δεν ψηφίζει. 
     ΠΡΟΕΔΡΕΥΩΝ (Σωτήρης Χατζηγάκης): Τέλος πάντων. Υπάρχει ένα κενό στον Κανονισμό. 
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν είναι αυτό το θέμα. 
     ΠΡΟΕΔΡΕΥΩΝ (Σωτήρης Χατζηγάκης): Είναι. Υπάρχει ένα κενό στον Κανονισμό, διότι και εσείς προτάσσεστε και ο Κοινοβουλευτικός Εκπρόσωπος…
     ΑΠΟΣΤΟΛΟΣ ΚΑΚΛΑΜΑΝΗΣ: Όχι! Δεν μιλώ εγώ γι’ αυτό. Εγώ λέω ότι εσείς στην περίπτωση εκείνη -θελήσατε να το κάνετε ή εν πάση περιπτώσει αθελήτως- δημιουργήσατε αυτήν την εντύπωση. Είναι σαν να λέτε: «Ο Κουράκος ή ο Πολύδωρας;» 
     ΠΡΟΕΔΡΕΥΩΝ (Σωτήρης Χατζηγάκης): Είναι το ίδιο. Κοινοβουλευτικός Εκπρόσωπος του ΠΑ.ΣΟ.Κ. ήταν, κύριε Κακλαμάνη. 
     ΑΠΟΣΤΟΛΟΣ ΚΑΚΛΑΜΑΝΗΣ: Τέλος πάντων! Έχει πάντως επισημανθεί επανειλημμένως. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κολοζώφ. Έχετε το λόγο. 
     ΟΡΕΣΤΗΣ ΚΟΛΟΖΩΦ: Κύριε Πρόεδρε, εάν αυτή η τροπολογία, με την οποία ουσιαστικά ζητάμε ένα χρόνο μέχρι το Φλεβάρη, θα ήταν χρήσιμη για να σταματήσει η κάθε μορφή ιδιωτικοποίησης της Ολυμπιακής Αεροπορίας, δηλαδή να αξιοποιηθεί αυτός ο χρόνος για μια τέτοια προσπάθεια, εάν χρησιμοποιούσαμε αυτό το χρόνο, για να μη γίνει κανένας διαμελισμός της εταιρείας, να μην πουληθεί ή να κλείσει κανένα τμήμα, εάν αυτός ο χρόνος αξιοποιούνταν, για να διασφαλιστούν τα εργασιακά δικαιώματα όλων των εργαζομένων –μόνιμων και εκτάκτων- εάν αυτή η προσπάθεια γινόταν για να μείνει η Ολυμπιακή Αεροπορία στο δημόσιο τομέα, ενταγμένη φυσικά, σύμφωνα με τη δική μας άποψη, σε έναν ενιαίο φορέα μεταφορών που θα είναι προς όφελος του λαού, για να υπάρχει ασφάλεια, φθηνό εισιτήριο και σύγχρονη εξυπηρέτηση, τότε θα συμφωνούσαμε με αυτήν την τροπολογία. 
     ΒΥΡΩΝ ΠΟΛΥΔΩΡΑΣ: Αυτό πάντοτε προηγείται. 
     ΟΡΕΣΤΗΣ ΚΟΛΟΖΩΦ: Δυστυχώς, όμως, αυτός ο χρόνος θα αξιοποιηθεί, για να προχωρήσει έτσι ή αλλιώς προς την κατεύθυνση, προς την οποία τόσα χρόνια γίνεται προσπάθεια ιδιωτικοποίησης της εταιρείας στο πλαίσιο της πολιτικής της απελευθέρωσης του τομέα αερομεταφορών.
     Με αυτήν τη συλλογιστική εμείς δεν θα ψηφίσουμε αυτή την τροπολογία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολοζώφ.
     Ορίστε, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κατ’ αρχήν θέλω να διευκρινιστεί ότι από λάθος εξέλαβε ο κ. Πολύδωρας ότι εγώ ζήτησα να αποσυρθεί η τροπολογία. Εγώ επεσήμανα αυτό το γεγονός, το οποίο θεωρώ εξαιρετικά σημαντικό για τη λειτουργία μας.
     Από κει και πέρα είπα ότι, αν είχαν καταθέσει την τροπολογία αυτή ως αυτοτελές νομοσχέδιο –άρθρον πρώτον, ένα και μοναδικό- θα είχαμε τη δυνατότητα να το συζητήσουμε. Δεν νομίζω ότι θα ήταν στις σκέψεις του κ. Νεράντζη, που είναι ένας κατ’ εξοχήν κοινοβουλευτικός πολιτικός, δεν ξέρω όμως ποιων άλλων η σκέψη μπορεί να ήταν. Γιατί θα είχαμε τη δυνατότητα, αντί να συζητούμε πέντε Βουλευτές αυτήν τη στιγμή και με μια διαδικασία πρόχειρη και εξαιρετικά σύντομη, να είχαμε συζητήσει το θέμα, το πού βρίσκεται αυτήν τη στιγμή η υπόθεση της Ολυμπιακής.
     Αίφνης θα μπορούσε ο Υπουργός Μεταφορών και ο Υπουργός Οικονομίας να μας πουν και να μας απαντήσουν και να έχουμε άνεση επ’ αυτών για τη συνταρακτική πράγματι αποκάλυψη σήμερα της έγκυρης εφημερίδας «ΚΑΘΗΜΕΡΙΝΗ», η οποία με τις αποκαλύψεις της νομίζω ότι δημιουργεί ένα μείζον θέμα για το κατ’ εξοχήν όχι μόνο οικονομικό –όπως οικονομίστικα το αντιμετωπίζει η Κυβέρνηση- αλλά και εθνικό θέμα της Ολυμπιακής.
     Θα είχαμε αίφνης την ευκαιρία να τονίσουμε και να «απολογηθεί» κοινοβουλευτικώς η Κυβέρνηση, γιατί έκανε το λάθος, θα πω εγώ –κάποιος άλλος μπορεί να πει κάτι άλλο- να πει στην Ευρωπαϊκή Ένωση, στην Κομισιόν ότι οι Ολυμπιακές Αερογραμμές είναι καθολικός διάδοχος της Ολυμπιακής Αεροπορίας.
     Όλη η υπόθεση της δημιουργίας μιας χωριστής επιχείρησης, των Ολυμπιακών Αερογραμμών, και όλα όσα έγιναν στη συνέχεια, μέχρι το Δεκέμβρη του 2003 –οπότε λόγω της προεκλογικής περιόδου σταμάτησαν αυτές οι διαδικασίες- ακόμη και ό,τι –αν δεχθεί κανείς καλοπίστως ότι, ναι, προσπαθήσατε κι εσείς να βρείτε λύση- μέχρι τώρα γινόταν, όλα αυτά υπονομεύτηκαν, δυναμιτίστηκαν.
     Διότι η Κομισιόν βλέπει ότι εμείς οι ίδιοι, η ελληνική Κυβέρνηση λέει ότι κατά την άποψη της επιτροπής πάντοτε –όχι κατά τη δική μας άποψη- χρωστούσε η Ολυμπιακή στο ελληνικό δημόσιο. Και επαναλαμβάνω, αυτό ισχύει κατά την άποψη της επιτροπής, διότι κατά την άποψή μας το ελληνικό δημόσιο όφειλε και οφείλει ακόμη πολύ περισσότερα στην Ολυμπιακή. Αυτά, λοιπόν, τα δήθεν οφειλόμενα της Ολυμπιακής Αεροπορίας, ως καθολικός διάδοχός της, πρέπει να τα αναδεχθούν οι Ολυμπιακές Αερογραμμές.
     Θα είχαμε πολλά να συζητήσουμε, λοιπόν, και αυτό προφανώς δεν το θέλει η Κυβέρνηση, η οποία βρίσκεται σε καταφανή σύγχυση. Άλλα δηλώνει ο Πρωθυπουργός και πάντως ο υποτιθέμενος αυθεντικός του ερμηνευτής. Αν μιλάει με γρίφους ο Πρωθυπουργός, ο Υπουργός επί του Τύπου, ο Κυβερνητικός Εκπρόσωπος κ. Ρουσόπουλος υποθέτω ότι ξέρει τι λέει.
     Βέβαια, το τελευταίο διάστημα, στη διακυβέρνηση του ενάμιση έτους από τη Νέα Δημοκρατία, έχει εμφανιστεί και ένας τρίτος παράγων. Μέχρι τώρα ξέραμε ότι είναι το Κοινοβούλιο πάνω απ’ όλα, μετά η Κυβέρνηση, μετά η δικαστική εξουσία. Τα κόμματα είχαν εσωτερικές λειτουργίες και ο τόπος προχωρούσε καλώς ή κακώς με το σχήμα αυτό το πολιτειακό.
     Τώρα έχουμε και το ρόλο του Γραμματέα του κόμματος, ο οποίος μπορεί να λέει ότι δεν ξέρει τι λέει ο Πρωθυπουργός. Δεν είπε τι λέει ο Πρωθυπουργός, είπε ότι ο Κοινοβουλευτικός Εκπρόσωπος κ. Ρουσόπουλος δεν τα λέει σωστά: «Ακούστε εμένα τι λέω». Δεν ξέρω πόσο βοηθάει αυτό την Κυβέρνηση, πόσο βοηθάει το κόμμα που στηρίζει την Κυβέρνηση, σίγουρα δεν βοηθάει την καλή λειτουργία του πολιτεύματός μας. 
     Κύριε Πρόεδρε, όπως είπε σωστά και ο Κοινοβουλευτικός μας Εκπρόσωπος κ. Καστανίδης και ο εισηγητής μας, δεν μπορούμε να κάνουμε αλλιώς. Θα ψηφίσουμε αυτήν την τροπολογία. Αν μιλάμε και για τα δικαιώματα των εργαζομένων, σίγουρα αυτοί που θα επισπεύσουν διαδικασίες αναγκαστικής εκτέλεσης δεν θα είναι κάποιοι εργαζόμενοι, αλλά θα είναι κάποιες ανταγωνιστικές επιχειρήσεις ή που διεκδικούν δικαιώματα, οφειλές των Ολυμπιακών Αερογραμμών. 
     Να ξέρει όμως η Κυβέρνηση και να ξέρουμε όλοι μας ότι αυτό αφορά το εσωτερικό της χώρας. Δηλαδή ένα αεροπλάνο των Ολυμπιακών Αερογραμμών αν θέλει κάποιος να το κατάσχει, κύριε Υπουργέ, αυτά που λέμε εμείς εδώ είναι έπεα πτερόεντα γι΄ αυτόν. 
     Γι αυτό πρέπει να είμαστε πιο σοβαροί, πιο υπεύθυνοι, όταν δε κυβερνούμε τον τόπο, πρέπει να ξέρουμε και πού τον πάμε. Αν έχουμε άλλον να μας τραβάει από αριστερά και άλλον από δεξιά, δηλαδή να μην ξέρει η αριστερά τι ποιεί η δεξιά και αντίστροφα, αυτό είναι το λιγότερο. Το θέμα είναι να μην ξέρει ο επικεφαλής πού τον πηγαίνει και η δεξιά του και η αριστερά του. 
     Στην περίπτωση αυτή θα θυμηθώ κάτι που είχε πει ο Γεώργιος Παπανδρέου στον Γεώργιο Σιάνο, όταν του πρότεινε να τεθεί επικεφαλής του ΕΑΜ. Ο Γεώργιος Παπανδρέου είπε «Τι εννοείς επικεφαλής; Η κεφαλή ποιος θα είναι; Εσύ; Δηλαδή εγώ θα είμαι η περικεφαλαία; Όχι, ευχαριστώ».
     Πέστε και στον κύριο Πρωθυπουργό ότι ο ελληνικός λαός τον ψήφισε όχι για να είναι η περικεφαλαία-επικεφαλής, αλλά να είναι ο ηγέτης που δεν περιμένει τη γραμμή του κ. Μεϊμαράκη ή τα λάθη του κ. Λιάπη, του κ. Ρουσόπουλου ή όλα όσα γίνονται στο Υπουργείο Οικονομικών, όλα αυτά που γράφουν οι εφημερίδες και με τα οποία σίγουρα θα ασχοληθούν και οι επιθεωρήσεις το χειμώνα, πολύ περισσότερο φοβάμαι το επόμενο καλοκαίρι. 
     Πρέπει να σοβαρευτούμε. Να κυβερνήσετε σωστά τον τόπο και εμείς να σας κρίνουμε σωστά. Γιατί τα πράγματα, όπως βλέπουμε, δεν πάνε καθόλου καλά και δεν μας σώζουν οι τηλεφωνικές κατά παραγγελία δημοσκοπήσεις. Αυτά είναι γελοία πράγματα και ο κάθε ένας τα καταλαβαίνει. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
     Ορίστε, κύριε Μαγκριώτη. 
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Θα ήθελα να κάνω μια εκτίμηση, μια διαπίστωση και μια πρόταση προς τον κύριο Υπουργό. Πρώτα-πρώτα θέλω να πω ότι προσυπογράφω όλες τις αγορεύσεις των ομιλητών του ΠΑ.ΣΟ.Κ. και θέλω να τις πάω πιο πέρα με δύο λόγια. 
     Πρώτον, σήμερα ο τύπος –και ο φιλοκυβερνητικός- με αιχμή την έγκριτη «ΚΑΘΗΜΕΡΙΝΗ» απεκάλυψε το σχέδιο της Κυβέρνησης, το σχέδιο των δεκαοκτώ μηνών, ότι ήταν το κλείσιμο της εταιρείας και η πώληση μερικών τμημάτων αυτής σε ιδιωτικές εταιρείες, η εγκαθίδρυση και η δημιουργία ενός ιδιωτικού μονοπωλίου στη χώρα, με ό,τι αρνητικά συνεπάγεται αυτό. Γι’ αυτό και ο τόσο σαφής και καθαρός λόγος του Πρωθυπουργού στη Διεθνή Έκθεση Θεσσαλονίκης. 
     Στην τόσο νεφελώδη ομιλία του, όπου όλα τα παρέπεμπε στο τέταρτο έτος της κυβερνητικής του θητείας -έτος που δεν θα υπάρξει γιατί είναι βέβαιο ότι θα προσφύγει σε πρόωρες εκλογές, γι αυτό και τα στέλνει όλα στο τέταρτο έτος- ήταν σαφής, γιατί ήταν ολοκληρωμένο το σχέδιο, τεκμηριωμένο και ήταν έτοιμοι να χρεώσουν όλα τα κακά στο ΠΑ.ΣΟ.Κ. και να κλείσουν την Ολυμπιακή, να στερήσουν τη χώρα από την εταιρεία αυτή. 
     Όλα αυτά όμως ανετράπησαν από την υπεύθυνη στάση των εργαζομένων, της Αντιπολίτευσης, και την αντίδραση της κοινής γνώμης. Γι’ αυτό, ακριβώς, έχουμε μια αμήχανη πλέον Κυβέρνηση, ενώ είχε ένα σταθερό σχέδιο και μια υψηλή αποφασιστικότητα στο θέμα αυτό, μια αμήχανη Κυβέρνηση που καθημερινώς αλληλοδιαψεύδεται. Και αυτό είναι επικίνδυνο βεβαίως για την πολιτική ζωή.
     Το πιο σημαντικό όμως μήνυμα, που εξάγεται από αυτές τις εξελίξεις των ημερών, είναι πως έχουμε την πρώτη και μεγάλη ηθική και πολιτική ήττα της Κυβέρνησης και της κυβερνητικής πολιτικής. Και αυτή ήρθε από τον ελληνικό λαό, από την Αντιπολίτευση και από την υπεύθυνη στάση των εργαζομένων στην Ολυμπιακή. Και αυτό είναι ένα μήνυμα που πρέπει να το πάρει η Κυβέρνηση.  Πορευόμενη με τις δημοσκοπήσεις, είχε πάρει τις αποφάσεις της. Είχε καταδικάσει την Ολυμπιακή. Τώρα, που οι δημοσκοπήσεις τής λένε ότι η κοινή γνώμη, ο λαός θέλει να υπάρχει η Ολυμπιακή εταιρία, η Ολυμπιακή Αεροπορία με οποιοδήποτε ιδιοκτησιακό καθεστώς, γιατί την έχει ανάγκη η οικονομία, ο τόπος, και γιατί δεν πρέπει αυτά τα συγκριτικά πλεονεκτήματα που έχει να χαθούν, παραπαίει.
     Μετά και από τις αποκαλύψεις από την Ευρωπαϊκή Ένωση, που δημοσιεύονται στο σημερινό Τύπο, θα ήθελα να ζητήσω από τον Υπουργό μια δέσμευση τουλάχιστον. Γιατί είναι πολύ σημαντικό. Θα καταδείξει στο κατά πόσο η Κυβέρνηση θα δώσει μάχη για τα συμφέροντα της Ολυμπιακής Αεροπορίας, της εθνικής οικονομίας, των εργαζομένων, των νησιών μας, των παραμεθόριων περιοχών, τον υγιή ανταγωνισμό στις αερομεταφορές στη χώρα μας. Εάν δηλαδή θα διαψεύσει αυτό που γράφεται στις εφημερίδες, ότι δεσμεύτηκε προς την Κομισιόν, ως μη όφειλε, ότι οι Ολυμπιακές Αερογραμμές, η εταιρία που πραγματοποιεί το πτητικό έργο της πρώην Ολυμπιακής Αεροπορίας σήμερα, είναι η νομική συνέχεια της Ολυμπιακής Αεροπορίας, που σημαίνει ότι πρέπει να αποδεχθεί και να πάρει στην πλάτη της όλα τα βάρη της παλιάς Ολυμπιακής Αεροπορίας, της προηγούμενης εταιρίας. Εάν αυτό σήμερα η Κυβέρνηση δεν το διαψεύσει και δεν δηλώσει ότι θα δώσει μάχη να υπερασπιστεί το νόμο του 2003, τότε απλώς κερδίζει χρόνο για να μεταστρέψει, με διάφορα τεχνάσματα, την κοινή γνώμη, για να ενταφιάσει την Ολυμπιακή Αεροπορία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μαγκριώτη. 
     Τελευταίος ομιλητής είναι ο κ. Βενιζέλος.
     Ορίστε, κύριε Βενιζέλο, έχετε το λόγο.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, με την τροπολογία αυτή που κατέθεσε η Κυβέρνηση –και καλά έκανε και την κατέθεσε- η Κυβέρνηση προσπαθεί να επανορθώσει την τεράστια βλάβη που προκάλεσε στην Ολυμπιακή Αεροπορία και στο δημόσιο συμφέρον η δήλωση του Πρωθυπουργού στη Θεσσαλονίκη και οι δηλώσεις του Κυβερνητικού Εκπροσώπου και του Υπουργού Οικονομίας και Οικονομικών, που έγιναν στη συνέχεια. Οι δηλώσεις ή ακόμη και οι υπαινιγμοί για κλείσιμο ή για εκκαθάριση εν λειτουργία προκαλούν αντίδραση, εκμηδενίζουν τη διεθνή εμπορική πίστη της Ολυμπιακής Αεροπορίας και των Ολυμπιακών Αερογραμμών και θα μπορούσαν να οδηγήσουν, μόνον αυτές, σε κλείσιμο την εταιρία.
     Ευτυχώς, υπήρξε αντίδραση της Αντιπολίτευσης, των εργαζομένων, του Τύπου, της κοινής γνώμης, που με συντριπτικά υψηλό ποσοστό θέλει να βλέπει την Ολυμπιακή να πετά με τα χρώματά της και να εξυπηρετεί τους πολίτες, τον ανταγωνισμό, τα νησιά, τις ορεινές περιοχές. 
     Ο κ. Λιάπης εμφανίστηκε σήμερα, μετά από αίτημα του ΠΑ.ΣΟ.Κ., στην Επιτροπή Κοινωνικών Υποθέσεων και ουσιαστικά επιβεβαίωσε την στροφή εκατόν ογδόντα μοιρών που έκανε η Κυβέρνηση σε σχέση με την Ολυμπιακή, μόλις συνειδητοποίησε ότι δεν μπορεί να προωθήσει το σχέδιο πολιτικής ενοχοποίησης του ΠΑ.ΣΟ.Κ. και, ταυτόχρονα, της αδιαφανούς ψευτοϊδιωτικοποίησης της Ολυμπιακής στο τζάμπα, με την απόσυρσή της από την αγορά, ώστε η θέση της να καταληφθεί από άλλα επιχειρηματικά συμφέροντα.
     Θέλω να πιστεύω ότι σήμερα η Κυβέρνηση, με τα όσα είπε ο κ. Λιάπης στην Επιτροπή Κοινωνικών Υποθέσεων, ουσιαστικά δηλώνει ότι θα σεβαστεί το σχέδιο αναδιάρθρωσης και σωτηρίας, που βρήκε έτοιμο από το ΠΑ.ΣΟ.Κ., και το οποίο δυστυχώς εγκατέλειψε επί δεκαοκτώ μήνες και επιπλέον το υπονόμευσε, διοχετεύοντας στην Ευρωπαϊκή Επιτροπή εσφαλμένες και βλαπτικές πληροφορίες, όπως την επίσημη θέση που διετύπωσε στις 2 Ιουνίου του 2005, ότι η νέα Ολυμπιακή, οι Ολυμπιακές Αερογραμμές, είναι νομικός διάδοχος της παλιάς. 
     Ευτυχώς, παρ’ ότι αυτά περιλαμβάνονται στο σκεπτικό της απόφασης της Ευρωπαϊκής Επιτροπής, δεν περιλαμβάνονται στο διατακτικό. Το διατακτικό επιτρέπει να διασωθεί η αυτοτέλεια και η καθαρότητα των Ολυμπιακών Αερογραμμών και να εφαρμοστεί το σχέδιο σωτηρίας, εφόσον γίνουν οι προσφυγές που πρέπει στο Δικαστήριο Ευρωπαϊκών Κοινοτήτων και από την Ολυμπιακή Αεροπορία και από τις Ολυμπιακές Αερογραμμές και από το Ελληνικό Δημόσιο και εφόσον γίνουν όλες οι άλλες κινήσεις, που διασώζουν και το πτητικό έργο και άλλα, πολύ σημαντικά τμήματα της παλιάς Ολυμπιακής, όπως είναι η τεχνική βάση, η επίγεια εξυπηρέτηση, οι εμπορευματικές μεταφορές. 
     Επίσης, θέλω να έχει καταγραφεί στα πρακτικά ότι αυτού του είδους οι λύσεις οι δικονομικές –αυτός ο προσωρινός δικονομικός θώρακας ώστε να προχωρήσει η αναδιάρθρωση και η σωτηρία της Ολυμπιακής- είναι λύσεις που εφαρμόστηκαν και στο παρελθόν, χλευάστηκαν από την τότε Αντιπολίτευση, αλλά είναι λύσεις που εμμέσως πλην σαφώς η Ευρωπαϊκή Επιτροπή στο σκεπτικό της απόφασής της τις αποδέχεται ως σύμφωνες με το Κοινοτικό Δίκαιο του ανταγωνισμού. Διότι είχε προβληθεί από αντίθετα προς την Ολυμπιακή συμφέροντα ο ισχυρισμός ότι αυτές οι δικονομικές διατάξεις όπως την προτεινόμενη τώρα, είναι αντίθετες προς το Κοινοτικό Δίκαιο και η Ευρωπαϊκή Επιτροπή, παρ΄ότι το κατέγραψε αυτό, δεν το λαμβάνει υπόψη της στο διατακτικό. 
     Άρα, η Ολυμπιακή μπορεί να σωθεί και πιστεύω ότι θα σωθεί και θα προκύψει ένα νέο, βιώσιμο, νομικό, επιχειρηματικό και επιχειρησιακό σχήμα με προοπτική εις πείσμα της Κυβέρνησης. Και είμαι ευτυχής γιατί η Ολυμπιακή με την προσπάθεια που γίνεται, θα σωθεί εις πείσμα της Κυβέρνησης.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Βενιζέλο.
     Δεν υπάρχουν άλλοι εγγεγραμμένοι ομιλητές. 
     Ο Υφυπουργός Μεταφορών και Επικοινωνιών έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Να αρχίσω, κύριε Πρόεδρε, από το τέλος.
     Υπάρχει πράγματι πείσμα, κύριε Βενιζέλο, αλλά δεν τοποθετείται εκεί. Σωστά το είπατε ότι δεν κρίθηκε αντικοινοτική η ρύθμιση. 
     Επειδή είμαι ο πατέρας της ρυθμίσεως, ο συντάκτης της διατάξεως και ο υποστηρικτής, σας λέω –για να το ξέρετε- ότι ο λόγος για τον οποίο η Ευρωπαϊκή Ένωση δεν ετάχθη εναντίον είναι μία μαγική φράση «εξαιρείται το Δημόσιο», διότι αυτό ενδιαφέρει την Ευρωπαϊκή Ένωση: αν μπορεί το δημόσιο να ανακτήσει τις κρατικές επιχορηγήσεις. 
     Με τη ρητή αυτή εξαίρεση, την οποία δεν την έβαλα μόνον εδώ, την έβαλα και στην προηγούμενη διάταξη που έγινε τον Οκτώβριο του 2004, ακριβώς πετύχαμε αυτό. Άρα, δεν είναι εις πείσμα της Κυβερνήσεως, αλλά ακριβώς η Ευρωπαϊκή Ένωση τοποθετήθηκε σύστοιχα με τη δική μας τοποθέτηση.
     Εκείνο που πρέπει να διευκρινίσω είναι ότι σήμερα δεν συζητείται η ουσία του προβλήματος της Ολυμπιακής. Βεβαίως εγώ δεν έχω ούτε επιθυμία, αλλά ούτε και κανέναν άλλο κοινοβουλευτικά δικονομικό τρόπο να το αποφύγω, το δέχομαι. Όμως, δεν πρόκειται να συζητηθεί σε όλες αυτές τις λεπτομέρειες, γιατί δεν είναι ο προορισμός αυτός. 
     Και αυτή είναι η πρώτη απάντηση που δίνω στον αποχωρήσαντα δυστυχώς κ. Κακλαμάνη, που είπε γιατί δεν φέρατε μία αυτοτελή διάταξη. Εδώ αυτή είναι μία καθαρά δικονομική διάταξη. Δεν μπορείς να φέρεις ένα αυτοτελές νομοσχέδιο την επόμενη βδομάδα και να συζητήσεις ολόκληρο το πρόβλημα της Ολυμπιακής, όταν αυτή βρίσκεται σ’ ένα κρίσιμο σημείο διαπραγματεύσεων και διεργασιών εν ονόματι της ανάγκης να εξυπηρετηθεί ο τύπος του Κανονισμού της Βουλής, που πράγματι ρητά απαγορεύει τη συζήτηση –την παρεμβολή- ασχέτων τροπολογιών.
     Και εδώ θα μου επιτρέψει το Κ.Κ.Ε. να κάνω μία παρατήρηση. Άραγε αυτή η αντιφατικότητα πού τοποθετείται; Από τη μια μας κατηγορείτε ότι βυθίζουμε την Ολυμπιακή, ότι την κλείνουμε και ότι καταστρέφουμε την Ολυμπιακή ...
     ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Την κλείνετε, δυστυχώς.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Ηρεμήστε, σας άκουσα.
     … και από την άλλη πλευρά αρνείσθε μία διάταξη που αναγνωρίζεται από όλους ότι είναι σωστική, ότι είναι αναγκαία, ότι είναι απαραίτητη. 
     Το είπε άλλωστε και το ΠΑ.ΣΟ.Κ.. Αυτός είναι ο λόγος που το ΠΑ.ΣΟ.Κ. δήλωσε ότι ψηφίζει αυτήν την τροπολογία, διότι με όλες τις αντιρρήσεις που έχει σχετικά με τη δικονομική πορεία αυτής της τροπολογίας, κατ’ ουσία είναι υπέρ της Ολυμπιακής. 
     Εσείς λοιπόν, μας κατηγορείτε ότι εμείς οδηγούμε την Ολυμπιακή σε κακές ατραπούς και από την άλλη πλευρά τη διάταξη που όλοι ομολογούν ότι την θεωρούμε –και είναι πράγματι- διάταξη υπέρ της διασφαλίσεως της λειτουργίας και της περιουσίας της Ολυμπιακής, την καταψηφίζετε. 
     Το επισημαίνω, γιατί είναι ανάγκη εν τέλει σ’ αυτή την Αίθουσα να θυμόμαστε όταν λέμε κάποια πράγματα, αλλά πρέπει αυτά τα πράγματα να κοιτάμε και τι συνέπειες έχουν.
     Θέλω να κάνω μερικές παρατηρήσεις, που σποραδικά μπόρεσα και τις σημείωσα. 
     Ο εισηγητής του νομοσχεδίου από πλευράς Αξιωματικής Αντιπολιτεύσεως, όλως περιέργως, απέδωσε το κατεπείγον της τροπολογίας στην πρωθυπουργική δήλωση κατά τη διάρκεια της Διευθνούς Εκθέσεως της Θεσσαλονίκης ότι δεν μπορεί να πάει η Ολυμπιακή έτσι, με τη μορφή δηλαδή που έχει σήμερα. Αυτό μόνον είπε ο Πρωθυπουργός. 
     Δεν είναι αυτή η αιτία που κατέστη κατεπείγουσα η τροπολογία. Η τροπολογία κατέστη κατεπείγουσα, από και δια της δημοσιεύσεως της αποφάσεως του Κολεγίου των Επιτρόπων, η οποία περιήλθε στα χέρια μας μόλις προ ολίγων ημερών. Πράγματι είναι άσχετη η τροπολογία με το συζητούμενο νομοσχέδιο, αλλά εδώ τι εξετάζουμε τώρα; Τον τύπο της ουσίας ή την ουσία του τύπου; Τι λέμε τώρα εδώ; Είναι ή όχι κατεπείγον το θέμα; Κατέστη με την έκδοση αυτής της αποφάσεως προ ολίγων ημερών; Ασφαλώς και κατέστη.
     Δεύτερον, αφορά ένα κορυφαίο θέμα, για το οποίο όλοι συμφωνούμε ότι είναι κορυφαίο; Τι θα έπρεπε να κοιτάξω, λοιπόν, εγώ τώρα; Το άσχετο της τροπολογίας ή ό,τι μπορώ να το διασώσω, να το διασώσω; 
     ΜΑΡΚΟΣ ΜΠΟΛΑΡΗΣ: Συμφωνήσαμε σ’ αυτό. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όχι, δεν αφορά εσάς. Δεν αφορά δική σας παρατήρηση.
     Άκουσα με πολλή προσοχή –τον ακούω πάντα είναι αλήθεια- τον κ. Καστανίδη. Συνέστησε δέουσα σοβαρότητα.
     Κύριε Καστανίδη, για δέουσα σοβαρότητα μιλάτε; Δεν εννοώ εσάς προσωπικά. Η δέουσα σοβαρότητα είναι εκείνη, η οποία υπέδειξε την εφαρμογή τριών εξυγιαντικών προσπαθειών, οι οποίες αντί εξυγιάνσεως οδήγησαν στη χειροτέρευση της ασθένειας; Η δέουσα σοβαρότητα είναι εκείνη η οποία κατανάλωσε, κατασπατάλησε 1.000.000.000.000 δραχμές από τις κυβερνήσεις σας; Η δέουσα σοβαρότητα είναι εκείνη, η οποία οδήγησε σε τέσσερις απόπειρες ιδιωτικοποιήσεων οικτρά αποτυχημένες; Επτά Υπουργοί, επτά διαφορετικοί τρόποι προσεγγίσεως, ένας ολόκληρος Πρωθυπουργός, ο δικός σας -δηλαδή αυτός που υπέδειξε η παράταξή σας-  αναλώθηκαν, ακριβώς επειδή δεν υπήρχε η δέουσα σοβαρότητα. Και μας συνιστάτε τώρα εσείς, ένας κατ’ εξοχήν σοβαρός κοινοβουλευτικός άνδρας, να δείξουμε εμείς τη δέουσα σοβαρότητα; 
     Ποιου η διαχείριση αποδοκιμάστηκε από το Κολέγιο των Επιτρόπων και από την απόφαση; Η δική μας; 
     ΜΑΡΚΟΣ ΜΠΟΛΑΡΗΣ: Η Ολυμπιακή πετάει, όμως, κύριε Υπουργέ.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν θα ήθελα να προχωρήσω περαιτέρω.
     Ο κ. Βενιζέλος έδωσε ερμηνείες. Ο κ. Βενιζέλος έχει μία δυνατότητα να παρέχει ερμηνείες, εμείς, όμως, διαφωνούμε με όλες αυτές τις ερμηνείες που έδωσε. Την πρώτη την αντέκρουσα -θαρρώ ευχερώς- δηλαδή «εις πείσμα». Όλες τις άλλες περί των πρωθυπουργικών δηλώσεων δεν έχω καμιά ιδιαίτερη ανάγκη να τις αντικρούσω σήμερα.
     Όσον αφορά τη δέσμευση που ζητάει ο κ. Μαγκριώτης –ο οποίος λέει ότι θα γίνει έτσι και θα γίνει αλλιώς- αυτά θα συζητηθούν φαντάζομαι σε σύντομο χρονικό διάστημα, οπότε θα συζητηθεί αυτούσιο το πρόβλημα της Ολυμπιακής και η στάση της Κυβερνήσεως.
     Η διάταξη είναι καθαρά δικονομική. Πράγματι υπάρχει το πρόβλημα που έθεσε ο κ. Κακλαμάνης –είναι εν γνώσει μας- ότι δηλαδή στο εξωτερικό θα έχει δυσκολία εφαρμογής. Πράγματι αυτή η λύση έχει εφαρμοστεί και στο παρελθόν. Το κάνουμε ακριβώς για να προασπίσουμε αυτήν την περιουσία.
     Και θέλω να κλείσω, απαντώντας στον κ. Πολύδωρα. Η νομική σας παρατήρηση, θα μου επιτρέψετε με όλη την αγάπη που σας έχω, να σας πω ότι δεν έχει εδώ πεδίο εφαρμογής. 
     ΕΥΑΓΓΕΛΟΣ ΒΕΝΙΖΕΛΟΣ: Έχει, όμως, ίσως κάπου αλλού. Κρατήστέ την. Μπορεί να φανεί χρήσιμη κάπου αλλού.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Δεν ξέρω αν ξέρετε τι παρατήρηση έκανε. Ο κ. Πολύδωρας είπε ότι αν μια απαίτηση κινδυνεύει να παραγραφεί, μήπως η συγκεκριμένη διάταξη οδηγήσει στην παραγραφή της; Και του απαντώ ότι τέτοιος κίνδυνος δεν υπάρχει για πολλούς λόγους. Θα σας πω μερικούς πρόχειρους που επιστράτευσα μόλις σας άκουσα.
     Πρώτον, διότι εμείς δεν απαγορεύουμε την προσφυγή στο δικαστήριο ούτε τη συνέχιση μιας διαδικασίας διαγνωστικής. Αν έχω κάνει εγώ μια αγωγή και ζητάω να μου επιδικαστεί ένα ποσό σε βάρος της Ολυμπιακής, αυτό δεν κωλύεται. Άρα, λοιπόν, η παραγραφή δεν κινδυνεύει να επέλθει και δεν υπάρχει κίνδυνος να υποκύψει σ’ αυτήν την απαίτηση.
     Εγώ τι αναστέλλω, κύριε Πολύδωρα; Εγώ αναστέλλω τις διαδικασίες και τη λήψη μέτρων αναγκαστικής εκτελέσεως και ασφαλιστικών μέτρων, πέραν του ότι για τα ασφαλιστικά μέτρα υπάρχει μια μεγάλη διαμάχη στη νομολογία, από παλιά, για το αν, αυτή καθ’ εαυτή, η απόφαση περί των ασφαλιστικών μέτρων συνιστά λόγο που διακόπτει την παραγραφή ή όχι. Αλλά η διαγνωστική διαδικασία μπορεί κάλλιστα να συνεχιστεί. Εκείνο που κωλύεται είναι η λήψη μέτρων ατομικής και συλλογικής αναγκαστικής εκτέλεσης, καθώς και ασφαλιστικών μέτρων. Τέτοιος κίνδυνος, λοιπόν, δεν υπάρχει.
     Εν όψει, λοιπόν, του αναμφισβήτητα κατεπείγοντος και εν όψει του ότι η διάταξη πράγματι συμβάλλει αποκλειστικά –δεν υπάρχει τίποτα πίσω και δεν μπορεί να υπάρξει- στη διατήρηση της περιουσίας και της λειτουργίας του αερομεταφορέα, ζητώ από τη Βουλή να την επιψηφίσει.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
     Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αντιλαμβάνομαι τη δυσκολία στην οποία βρίσκεται ο Υφυπουργός, ο αγαπητός συνάδελφος κ. Νεράντζης, εν μέσω μάλιστα πελάγους αντιφάσεων των κυβερνητικών δηλώσεων και πράξεων.
     Κύριε Υφυπουργέ, συμβαίνει στις συζητήσεις πολλές φορές, όταν δεν μπορούμε να μιλήσουμε δι’ ημάς, να μιλούμε για τους άλλους. Το θέμα, το οποίο σας ετέθη, είναι πως πρέπει να επιδείξει σοβαρότητα η Κυβέρνηση για ένα εξαιρετικά σύνθετο και εθνικό πρόβλημα. Η έλλειψη σοβαρότητας, όμως, προκύπτει από τις διαρκώς αλληλοαναιρούμενες κραυγές των Υπουργών της και του Πρωθυπουργού, που δημιουργούν απόλυτη συγχύση. Δεν το αντιλαμβάνεστε αυτό; 
     Έχετε την τάση να επιστρέφετε στο παρελθόν. Θα σας δώσω μία απάντηση δι’ ολίγων. Μην επικαλείστε επιχειρήματα τα οποία διαψεύδει η προηγούμενη κυβερνητική σας πράξη και δεν εννοώ δική σας πράξη, αλλά των κυβερνήσεων Μητσοτάκη. Το αναληφθέν από το κράτος χρέος της Ολυμπιακής, το οποίο υπολογίζετε και ανέρχεται στο ύψος του 1.000.000.000.000 δραχμών, ήταν μονογραφημένο από την κυβέρνηση Μητσοτάκη, όταν διαπραγματευόταν με την Κοινότητα εκείνη την περίοδο, δηλαδή περί το τέλος της κυβερνητικής της θητείας. Επρόκειτο για το πρώτο πρόγραμμα εξυγίανσης και το οποίο εκλήθη να εφαρμόσει η Κυβέρνηση του ΠΑ.ΣΟ.Κ.. Ήταν λίγο λιγότερο από το ποσό το οποίο εσείς δηλώνετε.
     Δεύτερον, βεβαίως και υπήρξαν προβλήματα στα προγράμματα εξυγίανσης. Όμως, δόθηκε μία τελική καθαρή λύση πριν από δύο-τρία χρόνια, όταν με την απόσχιση του πτητικού έργου και τη διαμόρφωση της Ολυμπιακής Εδάφους -επιτρέψτε μου αυτήν την έκφραση- παραλάβατε μία καθαρή πτητική εταιρεία, τις Ολυμπιακές Αερογραμμές, με σαφές το έμβλημα το οποίο έδωσε η τότε κυβέρνηση του ΠΑ.ΣΟ.Κ. ότι δεν είναι καθολικός διάδοχος της παλαιάς Ολυμπιακής Αεροπορίας. Ακολούθησε στο δεκαοκτάμηνο σωρεία δικών σας λαθών.
     Πρώτον, δείξατε στην Κομισιόν ότι αποδέχεστε πως οι Ολυμπιακές Αερογραμμές είναι καθολικός διάδοχος, ότι αναλαμβάνει όλες τις ευθύνες και τα χρέη.
     Δεύτερον, εγκαταλείψατε κάθε προσπάθεια διαβούλευσης με την Κομισιόν και τις αρμόδιες γενικές διευθύνσεις της Επιτροπής. Σας θυμίζω ότι μόλις το περασμένο καλοκαίρι ο αρμόδιος Επίτροπος Μπαρό ζητούσε εναγωνίως από τον Υπουργό σας, πιθανόν και από εσάς, να εξηγήσετε σε ποιο σημείο βρίσκεται η ιδιωτικοποίηση και από τον περασμένο Ιούλιο μέχρι σήμερα δεν υπάρχει καμία απάντηση, με αποτέλεσμα η Κομισιόν να εκδώσει τη γνωστή απόφαση.
     Κύριε Υπουργέ, σας είπαμε ότι ψηφίζουμε την τροπολογία, αλλά έχει σημασία εφεξής, απευθυνόμενος στο εσωτερικό της Κυβέρνησής σας, να ζητήσετε αυτό που είμαι σίγουρος ότι κατανοείτε. Μπορεί να συνεχιστεί αυτή η υπόθεση των αναιρέσεων του κ. Ρουσόπουλου από τον κ. Μεϊμαράκη, των αναιρέσεων του κ. Λιάπη από τον κ. Αλογοσκούφη και μετά του κ. Αλογοσκούφη από τον κ. Λιάπη, των αναιρέσεων των αυθεντικών ερμηνειών των δηλώσεων του Πρωθυπουργού; Εσείς τι θα κάνετε ως κύριος Νεράντζης; Θα έρχεστε εδώ για να υπερασπίζεστε τα ανυπεράσπιστα; 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Κατ’ αρχάς, θέλω να σχολιάσω την ερμηνεία που έδωσε ο κύριος Υπουργός στην αποδοχή από την πλευρά της Ευρωπαϊκής Ένωσης της συζητούμενης τροπολογίας και την υψηλή συμπυκνωμένη ευφυΐα που περιέχει στην εισαγωγή της και γι’ αυτό έγινε αποδεκτή από την Ευρωπαϊκή Επιτροπή, διότι εξαιρείται το ελληνικό δημόσιο. Αυτήν τη μεγάλη ευαισθησία που δείχνει η Κομισιόν για τις οφειλές της Ολυμπιακής προς το ελληνικό δημόσιο δεν μπορώ πράγματι να την καταλάβω. Δηλαδή, η Ευρωπαϊκή Ένωση δεν ενδιαφέρεται πιθανότατα για διάφορες εταιρείες ή οργανισμούς χωρών-μελών της Ευρωπαϊκής Ένωσης, όπως για ένα αεροδρόμιο παραδείγματος χάρη που μπορεί να χρωστάει η Ολυμπιακή Αεροπορία ή κάποιους Έλληνες ιδιώτες που πιθανότατα να ήταν προμηθευτές; Αυτοί οι διαχωρισμοί δεν υπάρχουν στη σκέψη και στο μυαλό της Ευρωπαϊκής Επιτροπής. Κύριε Νεράντζη, είστε καλός δικηγόρος, όπως φάνηκε και στη νομική αντιπαράθεσή σας με τον κ. Πολύδωρα, αλλά βρείτε καλύτερο επιχείρημα.
     Όσον αφορά το δεύτερο θέμα και τη δέσμευση που σας ζήτησα, αυτήν που αποκαλύπτουν σήμερα οι εφημερίδες με πρώτη και καλύτερη τη φιλοκυβερνητική «ΚΑΘΗΜΕΡΙΝΗ», ότι έχετε βάλει μία βαριά πέτρα στο λαιμό της Ολυμπιακής και την οδηγείτε στο βυθό, ότι την ενταφιάζετε με την επιστολή προς την Κομισιόν που αναφέρεται ότι οι Ολυμπιακές Αερογραμμές, η εταιρεία δηλαδή που μετά το 2003 πραγματοποιεί το πτητικό έργο, είναι το διάδοχο νομικό σχήμα της Ολυμπιακής Αεροπορίας. Σας λέει σήμερα η «ΚΑΘΗΜΕΡΙΝΗ» ότι, αν αυτό ισχύει και συνεχίζετε να το υπερασπίζεστε, γιατί το έχετε γράψει προς την Κομισιόν, τότε δεν υπάρχει καμία βιώσιμη λύση. Τότε δια της τεθλασμένης θα αποδείξετε και θα τεκμηριώσετε ότι δεν γινόταν να σωθεί η Ολυμπιακή και γι’ αυτόν το λόγο η πρώτη σας επιλογή να κλείσει και να ξεπουληθεί ήταν η ορθή.
     Αυτό κάνετε τώρα για να ξεγελάσετε την κοινή γνώμη και τους εργαζόμενους. Δεν θα το πετύχετε. Και το ότι σήμερα και από το Βήμα αυτό, στην έκκλησή μου να δώσετε τουλάχιστον στοιχειώδεις ελπίδες στην Ολυμπιακή Αεροπορία, στις Ολυμπιακές Αερογραμμές να επιβιώσουν, δεν δεσμευτήκατε, δείχνει πράγματι ποιες είναι οι επιλογές της Κυβέρνησης. Απλώς μανούβρες κάνετε για να ξεφύγετε από την κοινή γνώμη.
     ΠΡΟΕΔΡΕΥΩΝ (Σωτήρης Χατζηγάκης):  Δεν υπάρχει άλλος εγγεγραμμένος επί της τροπολογίας.
      Κηρύσσεται περαιωμένη η συζήτηση επί της τροπολογίας με γενικό αριθμό 444 και ειδικό 99 και ερωτάται το Τμήμα αν γίνεται δεκτή. 
     ΟΛΟΙ ΟΙ ΒΟΥΛΕΥΤΕΣ:  Δεκτή, δεκτή.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 444 και ειδικό 99 έγινε δεκτή ομοφώνως και θα ενταχθεί στο νομοσχέδιο ως ίδιον άρθρο.
     Προχωρούμε στη συζήτηση της τροπολογίας με γενικό αριθμό 445 και ειδικό 100. Η τροπολογία αφορά κοινά προγράμματα μεταπτυχιακών σπουδών μεταξύ Πανεπιστημίων της Ελλάδος και Ιδρυμάτων  του εξωτερικού. 
     Δεν υπάρχει κανένας εγγεγραμμένος ομιλητής. Ερωτάται το Τμήμα αν γίνεται δεκτή η τροπολογία. 
     ΟΛΟΙ ΟΙ ΒΟΥΛΕΥΤΕΣ:  Δεκτή, Δεκτή.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 445 και ειδικό 100 έγινε δεκτή ομοφώνως και θα ενταχθεί στο νομοσχέδιο ως ίδιον άρθρο.
     Προχωρούμε στη συζήτηση της τροπολογίας με γενικό αριθμό 446 και ειδικό 101. 
     Ο κύριος Υπουργός επί της τροπολογίας έχει να κάνει μία διόρθωση.
     Ορίστε, κύριε Υπουργέ, έχετε το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θέλω να κάνω μία νομοτεχνική βελτίωση κύριε Πρόεδρε. Να διαγράψουμε τη φράση που λέει «Στο άρθρο 18 προστίθεται νέα παράγραφος 8 ως εξής:». Το άρθρο θα αποτελεί ξεχωριστό άρθρο με τίτλο «Αποσπάσεις εκπαιδευτικών σε σχολεία εξωτερικού». Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει συνάδελφος που θέλει να ομιλήσει.
     Κηρύσσεται περαιωμένη η συζήτηση επί της τροπολογίας και ερωτάται το Τμήμα εάν γίνεται δεκτή, όπως τροποποιήθηκε από τον κύριο Υπουργό.
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 446 και ειδικό 101 έγινε δεκτή ομοφώνως, όπως τροποποιήθηκε από τον κύριο Υπουργό και θα ενταχθεί στο νομοσχέδιο ως ίδιον άρθρον.
     Προχωρούμε και στην ψήφιση του ακροτελεύτιου άρθρου του νομοσχεδίου. 
     Ερωτάται το Τμήμα αν γίνεται δεκτό το ακροτελεύτιο άρθρο του νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς και το ακροτελεύτιο άρθρο του νομοσχεδίου έγινε δεκτό ομοφώνως. 
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Ρύθμιση Θεμάτων του Πανεπιστημιακού και Τεχνολογικου Τομέα Ανώτατης Εκπαίδευσης και λοιπές διατάξεις» έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 15.45΄ λύεται η συνεδρίαση για την προσεχή Τρίτη 27 Σεπτεμβρίου 2005 και ώρα 18.30΄ με αντικείμενο εργασιών του Τμήματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που θα διανεμηθεί.
     Η ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 22-9-2005 	ΣΕΛ 3

