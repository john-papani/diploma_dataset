ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ Η΄

Παρασκευή 5 Οκτωβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 7ο Δημοτικό Σχολείο Βύρωνα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 8 Οκτωβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών σχετικά με δημοσιεύματα του Τύπου αναφερόμενα σε αλλαγή του νόμου που διέπει τη συγκρότηση και λειτουργία της Ανεξάρτητης Διοικητικής Αρχής με την επωνυμία «Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες» κ.λπ., σελ.
β) Προς τον Υπουργό Εθνικής Παιδείας και Θρησκευμάτων, σχετικά με τις ελλείψεις εκπαιδευτικών στα δημοτικά σχολεία και νηπιαγωγεία του νομού Ηρακλείου κ.λπ., σελ.
γ) Προς τον Υπουργό Απασχόλησης και Κοινωνικής Προστασίας σχετικά με την ιδιωτικοποίηση των ναυπηγείων Σκαραμαγκά, σελ.
δ) Προς τον Υπουργό Περιβάλλοντος, Xωροταξίας και Δημοσίων ‘Εργων σχετικά με την ολοκλήρωση των εργασιών και την πλήρη λειτουργία του Κέντρου Επεξεργασίας Λυμάτων Ψυτάλλειας, σελ.

ΟΜΙΛΗΤΕΣ
Επί των επικαίρων ερωτήσεων:
ΔΡΙΤΣΑΣ Θ., σελ.
ΚΑΛΑΝΤΖΑΚΟΥ Σ., σελ.
ΚΟΥΒΕΛΗΣ Φ., σελ.
ΛΕΓΚΑΣ Ν., σελ.
ΞΑΝΘΟΠΟΥΛΟΣ Θ., σελ.
ΠΑΝΤΕΛΑΚΗ Ε., σελ.
ΣΤΡΑΤΑΚΗΣ Ε., σελ.
ΣΤΥΛΙΑΝΙΔΗΣ Ε., σελ.


      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  Η΄
Παρασκευή 5 Οκτωβρίου 2007
      Αθήνα, σήμερα στις 5 Οκτωβρίου 2007, ημέρα Παρασκευή και ώρα 10.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ.  Απόστολο-Ιωάννη Τζιτζικώστα, Βουλευτή Α΄ Θεσσαλονίκης, τα ακόλουθα:
      ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Πελασγίας Φθιώτιδας ζητεί την αποζημίωση των ελαιοκαλλιεργητών της περιοχής του, που επλήγησαν από ξηρασία.
2) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Μόβρης Αχαΐας ζητεί οικονομική ενίσχυση για την επισκευή και συντήρηση των σχολικών κτηρίων της περιοχής του.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αύξηση του ποσού επιδότησης των επενδύσεων των μικρών επιχειρήσεων του Νομού Λασιθίου.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα στο οποίο ζητείται η κατασκευή έργων υποδομής στην περιοχή του Μακρύ Γιαλού Λασιθίου.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση των έργων πυρασφάλειας στο Νομό Λασιθίου.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στους ανεκπλήρωτους όρους της διαθήκης του Ν. Χατζάκη.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση επίλυση του προβλήματος της λειψυδρίας που πλήττει την περιοχή της Ιεράπετρας Λασιθίου.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ίδρυση δευτέρου τμήματος στο Τ.Ε.Ι. Σητείας Λασιθίου.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Γερωνυμάκης  ζητεί να εξετασθεί ένστασή του, σχετικά με το δικαίωμα διορισμού του στο Δήμο Γλυκών Νερών Αττικής.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Τουρλωτής Σητείας ζητεί την αποζημίωση των αγροτών της περιοχής του, που οι ελαιοκαλλιέργειές τους επλήγησαν από σχοινοκαρπία.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί να του εγκριθούν θέσεις εργασίας στο πλαίσιο του προγράμματος «STAGE».
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας Λασιθίου ζητεί τη σωστή διαχείριση των ποσών αποζημιώσεων Π.Σ.Ε.Α., τα οποία διαχειρίζεται ο ΕΛ.Γ.Α..
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Στρατιωτικού Νοσοκομείου Θεσσαλονίκης ζητεί να δοθεί εξάμηνο χρονικό περιθώριο για τη μετεγκατάσταση στο νέο κτήριο του νοσοκομείου.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του παραχωρηθεί το κτήμα του Αγροκηπίου Καλού Χωριού, προκειμένου να δημιουργήσει χώρο περιβαλλοντικής εκπαίδευσης.
15) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Βουπρασίας Ηλείας ζητεί να χορηγηθεί έκτακτη οικονομική ενίσχυση  στους συνταξιούχους κατοίκους του, που επλήγησαν από τις πρόσφατες πυρκαγιές.
16) Οι Βουλευτές Λαρίσης και Μαγνησίας κύριοι ΔΗΜΗΤΡΗΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Προοδευτικός – Εκπολιτιστικός και Μορφωτικός Σύλλογος Αντιχασίων Λάρισας ζητεί την οικονομική ενίσχυση των πολιτιστικών και μορφωτικών δραστηριοτήτων του.
17) Οι Βουλευτές Λαρίσης και Μαγνησίας κύριοι ΔΗΜΗΤΡΗΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Πολιτιστικός Σύλλογος Δολίχης Ελασσόνας Λάρισας ζητεί την οικονομική στήριξη των πολιτιστικών δραστηριοτήτων του.
18) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Κοινότητα Αγίου Ευστρατίου Λέσβου ζητεί τη βελτίωση της ακτοπλοϊκής σύνδεσης της Νήσου  του Αγίου Ευστρατίου με την Ηπειρωτική Ελλάδα.
19) Οι Βουλευτές Β΄ Αθηνών και Νομού Αττικής κύριοι ΓΕΩΡΓΙΟΣ ΜΑΥΡΙΚΟΣ και ΔΗΜΟΣ ΚΟΥΜΠΟΥΡΗΣ αντίστοιχα, κατέθεσαν αναφορά με την οποία το Σωματείο Εργατοϋπαλλήλων «Εμμ. Ν. Καζής Α.Β.Ε.Ε.» ζητεί τη διασφάλιση της λειτουργίας της επιχείρησης και την καταβολή δεδουλευμένων αποδοχών στους εργαζόμενούς της.
20) Οι Βουλευτές Β΄ και Α΄ Αθηνών κ. ΣΠΥΡΟΣ ΧΑΛΒΑΤΖΗΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία ο Πανελλήνιος Σύνδεσμος Τυφλών ζητεί να αναγνωρισθεί το δικαίωμα μεταβίβασης της σύνταξης του δημοσίου, στα έγγαμα τέκνα και αδελφούς θανόντος συνταξιούχου με ποσοστό αναπηρίας τυφλότητας 80%.	
21) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Πανελλήνιες Ενώσεις Μηχανικών Ε.Ν. και κατωτέρων πληρωμάτων μηχανής Ε.Ν. «Ο ΣΤΕΦΕΝΣΩΝ» καταγγέλλουν την καταπάτηση μισθολογικών και εργασιακών δικαιωμάτων των ναυτεργατών.
22) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Πανελλήνιες Ενώσεις Μηχανικών Ε.Ν., κατωτέρων πληρωμάτων μηχανής Ε.Ν. «Ο ΣΤΕΦΕΝΣΩΝ» και πληρωμάτων ρυμουλκών – ναυαγοσωστικών καταγγέλλουν την  καθυστέρηση της εφαρμογής της υπουργικής απόφασης για την καταβολή της αύξησης στις εφάπαξ παροχές.
23) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Π.Ε.Μ.Ε.Ν. ζητεί να προσλαμβάνονται μόνιμοι ναυτοδιδάσκαλοι και καθηγητές στις Σχολές της Δημόσιας Ναυτικής Εκπαίδευσης.
24) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ αντίστοιχα, κατέθεσαν αναφορά με την οποία το Σωματείο Εργαζομένων Ψυχιατρικού Νοσοκομείου Θεσσαλονίκης ζητεί να γίνουν προσλήψεις μόνιμου προσωπικού και να καταβληθούν δεδουλευμένες αποδοχές στα μέλη του.
25) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ  αντίστοιχα, κατέθεσαν αναφορά με την οποία η Π.Ε.Μ.Ε.Ν.  ζητεί να εξασφαλισθούν θέσεις εργασίας για τους σπουδαστές των Α.Ε.Ν., προκειμένου να πραγματοποιούν τα εκπαιδευτικά τους ταξίδια.
26) Οι Βουλευτές Β΄ Πειραιώς και Λαρίσης κ. ΒΕΡΑ ΝΙΚΟΛΑΪΔΟΥ και κ. ΔΗΜΗΤΡΗΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Συνδικάτο Εργαζομένων Ι.Γ.Μ.Ε. ζητεί την επίλυση εργασιακών, θεσμικών και λειτουργικών προβλημάτων των εργαζομένων στο ινστιτούτο.
27) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Σύλλογος Γονέων και Κηδεμόνων του 1ου Δημοτικού Σχολείου Νέας Περάμου Αττικής ζητεί την επίλυση του στεγαστικού προβλήματος του σχολείου.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η δημιουργία δεύτερου τμήματος Τ.Ε.Ι. στην Ιεράπετρα Λασιθίου.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να μην απομακρυνθούν από τη Νεάπολη Λασιθίου οι δικαστικές φυλακές.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να διατηρηθεί ως μνημείο το ακίνητο της Διονυσίου Αρεοπαγίτου 17.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Επαγγελματιών Ενοικιαστών Καπνοπωλών Περιπτέρων Ελλάδας ζητεί την υποστήριξη του κλάδου.
32) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Δημοτικό Συμβούλιο Κρουσώνα Νομού Ηρακλείου διαμαρτύρεται για την ελλιπή αστυνόμευση στην περιοχή.
33) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία το Επαγγελματικό Επιμελητήριο Πειραιώς διαμαρτύρεται για την επέκταση της λαϊκής αγοράς στο κέντρο του Πειραιά.
34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  αναφορά με την οποία ο Νομάρχης Λασιθίου ζητεί την ίδρυση νέων σχολών Τ.Ε.Ι. στις πόλεις Ιεράπετρα και Σητεία του νομού.
35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  αναφορά με την οποία ο Δήμος Νεάπολης Νομού Λασιθίου ζητεί την προώθηση του έργου της ανέγερσης νέου σωφρονιστικού καταστήματος στην περιοχή του Δ.Δ. Λατσίδας.
36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  αναφορά με την οποία ο Δήμος Νεάπολης Νομού Λασιθίου ζητεί την ένταξη στο Ε.Σ.Π.Α. 2007 – 2013 έργων ύδρευσης για τις ανάγκες των περιοχών στο βορειοδυτικό τμήμα του Νομού Λασιθίου.
37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  αναφορά με την οποία ο Δήμος Αγίου Νικολάου Νομού Λασιθίου ζητεί την εκτέλεση έργων ύδρευσης για τις ανάγκες των περιοχών στο βορειοδυτικό τμήμα του Νομού Λασιθίου.
38) Οι Βουλευτές Λαρίσης και Τρικάλων κύριοι ΔΗΜΗΤΡΙΟΣ ΤΣΙΟΓΚΑΣ και ΑΧΙΛΛΕΑΣ ΚΑΝΤΑΡΤΖΗΣ αντίστοιχα, κατέθεσαν αναφορά με την οποία ο Δήμαρχος Αντιχασίων Νομού Λάρισας ζητεί την αναβάθμιση του Περιφερειακού Ιατρείου Κρανέας.
39) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Σύλλογος Εργαζομένων ΕΑΝΠ – «ΜΕΤΑΞΑ» ζητεί την άμεση πρόσληψη προσωπικού, την τροποποίηση του οργανισμού του Νοσοκομείου κ.λπ..
40) Οι Βουλευτές Λαρίσης και Τρικάλων κύριοι ΔΗΜΗΤΡΙΟΣ ΤΣΙΟΓΚΑΣ και ΑΧΙΛΛΕΑΣ ΚΑΝΤΑΡΤΖΗΣ αντίστοιχα, κατέθεσαν αναφορά με την οποία το Σωματείο Εργαζομένων στο Πρόγραμμα «Βοήθεια στο Σπίτι» Νομού Λάρισας ζητεί να μετατραπεί το συγκεκριμένο πρόγραμμα σε θεσμοθετημένη κρατική υπηρεσία.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 8 Οκτωβρίου 2007:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής:
      1. Η με αριθμό 16/2-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με τη στελέχωση του Εθνικού Συστήματος Υγείας κ.λπ..
      2. Η με αριθμό 23/2-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τον Υπουργό Μεταφορών και Επικοινωνιών, σχετικά με την ιδιωτικοποίηση της Ολυμπιακής Αεροπορίας κ.λπ..
      3. Η με αριθμό 17/2-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των ερυθρών ελαφιών της Πάρνηθας κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής:
      1. Η με αριθμό 12/ 2-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα λειτουργίας του Εθνικού Κέντρου Αιμοδοσίας κ.λπ..
      2. Η με αριθμό 24/2-10-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την απαλλοτρίωση του χώρου πρώην ιδιοκτησίας «ΧΡΩΠΕΙ» στον Πειραιά κ.λπ..
      3. Η με αριθμό 20/2-10-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία της λίμνης Κορώνειας κ.λπ.)
      ΠΡΟΕΔΡΟΣ (Δημήτρης Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 13/2-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, σχετικά με την επιστροφή των παρακρατούμενων πόρων στην Τοπική Αυτοδιοίκηση κ.λπ. διαγράφεται και δεν θα συζητηθεί λόγω κωλύματος του κυρίου Υπουργού και ύστερα από συνεννόηση με το συνάδελφο Βουλευτή. 
      Επίσης, η δεύτερη με αριθμό 21/2-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με την εφαρμογή του νέου κανονισμού για τη ζάχαρη κ.λπ., δεν θα συζητηθεί λόγω κωλύματος του κυρίου Υπουργού.
      Θα συζητηθεί η τρίτη με αριθμό 19/2-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Οικονομίας και Οικονομικών, σχετικά με δημοσιεύματα του Τύπου αναφερόμενα σε αλλαγή του νόμου που διέπει τη συγκρότηση και λειτουργία της Ανεξάρτητης Διοικητικής Αρχής με την επωνυμία «Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες» κ.λπ..
	Η επίκαιρη ερώτηση του κυρίου συναδέλφου έχει ως εξής: 
	«Σύμφωνα με πληροφορίες που δημοσιεύονται στο Τύπο, η Κυβέρνηση προσανατολίζεται σε αλλαγή του νόμου που διέπει τη συγκρότηση και λειτουργία της Ανεξάρτητης Διοικητικής Αρχής με την επωνυμία «Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες» με σκοπό την αντικατάσταση του Προέδρου αυτής Γ. Ζορμπά ο οποίος, ως γνωστόν, ερευνά την υπόθεση των ομολόγων των ασφαλιστικών ταμείων, η δε έρευνα βρίσκεται σε εξέλιξη.
	Κατόπιν των ανωτέρω ερωτάται ο αρμόδιος Υπουργός, εάν προτίθεται να προωθήσει ρύθμιση για την αλλαγή του νόμου με σκοπό την απομάκρυνση του προέδρου της προαναφερόμενης Αρχής.»
	Το λόγο έχει ο Υφυπουργός Οικονομίας και Οικονομικών κ. Λέγκας.
    	ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Σχετικά με τα όσα αναφέρονται στο κείμενο της επίκαιρης ερώτησης του κ. Κουβέλη, θα ήθελα να επισημάνω τα εξής: Η Κυβέρνηση καθημερινά και σε κάθε ευκαιρία αποδεικνύει την πίστη αλλά και το σεβασμό της απέναντι στους θεσμούς, ιδιαίτερα σ΄ εκείνους τους θεσμούς, που έχει δημιουργήσει.
    	Το νομοσχέδιο στο οποίο αναφέρεστε, κύριε Κουβέλη, και το οποίο σύντομα θα κατατεθεί προς συζήτηση στη Βουλή με πρωτοβουλία του Υπουργείου Εσωτερικών και με θέμα «Ρυθμίσεις θεμάτων Ανεξαρτήτων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων» έχει ένα βασικό γνώμονα και στόχο, την ενίσχυση της ανεξαρτησίας των αρχών αυτών, αλλά και την ενδυνάμωση του θεσμικού τους ρόλου. Κάθε άλλη ερμηνεία ή εκδοχή η οποία εδράζεται επί φημών σε «σπερμολογίες» ή σενάρια το μόνο που επιτυγχάνει είναι να επεκτείνει την υπάρχουσα παραφιλολογία. 
    Αταλάντευτος στόχος μας ήταν, είναι και παραμένει η ενίσχυση του ρόλου και του έργου της δικαιοσύνης, αλλά και των ανεξάρτητων αρχών, ως προς τις έρευνες που διεξάγουν και όχι η δημιουργία κλίματος που οδηγεί κατ’ ανάγκη στην πολιτική αντιπαράθεση και μόνο σ’ αυτήν.
    	Σας επαναλαμβάνω ότι απόφαση της Κυβέρνησης ήταν και παραμένει η ταχύτερη και αποτελεσματικότερη λειτουργία κάθε ανεξάρτητης αρχής. 
    	ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Κουβέλης.
    	ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
    	Κύριε Υπουργέ, στο όνομα της ενίσχυσης των ανεξαρτήτων αρχών δικαιούμαι να υπολογίζω ότι είναι πιθανό να μεταρρυθμίσετε το νομοθετικό πλαίσιο το οποίο υπάρχει και μέσα από τη μεταρρύθμιση του νομοθετικού πλαισίου είναι εξαιρετικά ευχερές να διαμορφώσετε συνθήκες για τις ανεξάρτητες αρχές κατά πως πιστεύετε ότι σας διευκολύνει.
    	Το ερώτημά μου είναι πάρα πολύ συγκεκριμένο και σαφές. Θα αλλάξετε το νομοθετικό πλαίσιο για τη συγκεκριμένη Ανεξάρτητη Αρχή Καταπολέμησης της Νομιμοποίησης Εσόδων από Εγκληματικές Δραστηριότητες; Σ’ αυτό απαντήστε διότι δεν πρόκειται περί φημολογιών, πρόκειται περί πληροφοριών οι οποίες επανειλημμένα δημοσιεύονται στον Τύπο και δεν υπάρχει καμμία διάψευση εκ μέρους της Κυβέρνησης.
    	Ο δε σεβασμός, κύριε Υπουργέ, προς την ανεξαρτησία των αρχών είναι πολύ σχετική έννοια. Μπορεί να διακηρύσσεις τον σεβασμό και με ποικιλώνυμες δηλώσεις και μάλιστα κυβερνητικών στελεχών ή άλλων στελεχών του κόμματός σας να αμφισβητείται η ανεξαρτησία της αρχής. 
    	Ο κ. Ζορμπάς ο οποίος ερευνά την υπόθεση των ομολόγων για τη Νέα Δημοκρατία, ήταν ο έντιμος, ο αδέκαστος, ο αντικειμενικός, για δε την Αξιωματική Αντιπολίτευση υπήρχαν επιφυλάξεις. Σήμερα ο κ. Ζορμπάς, έχει εξασφαλίσει δυσπιστία εκ μέρους σας, για να επαινείται από εκείνους, που την άλλη φορά έδειχναν επιφύλαξη. Ε, δεν είναι σεβασμός προς την ανεξαρτησία των αρχών αυτό που συμβαίνει. Επιτέλους πείτε μου πολύ καθαρά: Σκέπτεστε να τον διώξετε; Σκέπτεστε να τον κρατήσετε; Μέσα από την αλλαγή του νόμου μπορείτε να τον διώξετε. Σ’ αυτό σιωπή. Δεν μου λέτε τίποτα. 
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, άκουσα με προσοχή τα όσα υποστήριξε ο κ. Κουβέλης. Εμφατικά επαναλαμβάνω ότι για μας αποτελεί μονόδρομο η θωράκιση των αρχών αυτών, προκειμένου να πολεμήσουμε κατάλοιπα περασμένων νοοτροπιών, περασμένων αντιλήψεων, αντιλήψεων, που ήταν επακόλουθες της αδιαφάνειας, της αλαζονείας, αλλά και της καταχρηστικής άσκησης εξουσίας. 
      Σ’ αυτήν την κατάσταση η Κυβέρνηση, από το 2004 με σαφείς εντολές του Πρωθυπουργού, αντέταξε την απόλυτη διαφάνεια. Η θέση μας ήταν και παραμένει σταθερή και ισχυρή. Όλα πρέπει να βγαίνουν στο φως.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Στην αλαζονεία, αγαπητέ συνάδελφε, εμείς αντιτάσσουμε την αποφασιστικότητά μας, αλλά παράλληλα και την αυτοκριτική μας στην αντιμετώπιση κάθε παραφωνίας. Αντιτάσσουμε το σεβασμό μας προς τους θεσμούς, οι οποίοι και αποτελούν τη βασική δικλίδα ασφαλείας για τη χρηστή άσκηση εξουσίας. Αυτούς τους θεσμούς, που εσκεμμένα κάποιοι είχαν για χρόνια αδρανοποιήσει, η Κυβέρνηση τους ενισχύει και τους θωρακίζει περαιτέρω. 
      Εν κατακλείδι και εις επίρρωση των ανωτέρω, σας ενημερώνω ότι η βασική ρύθμιση του υπό κατάθεση νομοσχεδίου στο οποίο αναφέρεστε και το οποίο πρόκειται με πρωτοβουλία του Υπουργείου Εσωτερικών να κατατεθεί στη Βουλή, αφορά στην προστασία των μελών των ανεξαρτήτων αρχών από ποινικές ευθύνες για γνώμη που διατύπωσαν, για ψήφο που έδωσαν, ή πράξη που διενήργησαν κατά την άσκηση των καθηκόντων τους. Όλα αυτά, αν μη τι άλλο, δηλώνουν συνέπεια και μόνο συνέπεια. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Η τέταρτη με αριθμό 15/2-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με την καταμέτρηση των ψηφοδελτίων από τα Πρωτοδικεία, τη σταυροδοσία των Βουλευτών κ.λπ. διαγράφεται, λόγω κωλύματος του κυρίου Υπουργού. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 14/2-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εθνικής Παιδείας και Θρησκευμάτων, σχετικά με τις ελλείψεις εκπαιδευτικών στα δημοτικά σχολεία και νηπιαγωγεία του Νομού Ηρακλείου κ.λπ..
      Η επίκαιρη ερώτηση του κ. Στρατάκη έχει ως εξής: 
      «Οι εκπαιδευτικοί φορείς του Νομού Ηρακλείου εκφράζουν την αγωνία και τον προβληματισμό τους για την υπολειτουργία αρκετών δημοτικών σχολείων και νηπιαγωγείων, εξαιτίας της έλλειψης εκπαιδευτικών και την αδράνεια του Υπουργείου στην κάλυψη των κενών, που είναι αυξημένα σε σύγκριση με άλλες σχολικές χρονιές. 
      Όπως επισημαίνεται στον τοπικό Τύπο του Ηρακλείου, η πρωτοβάθμια εκπαίδευση ουσιαστικά υπολειτουργεί, αν και το σχολικό έτος έχει ξεκινήσει εδώ και τρεις εβδομάδες. Οι συνδικαλιστές εκπαιδευτικοί, αλλά και εκπρόσωποι στο Ανώτατο Περιφερειακό Υπηρεσιακό Συμβούλιο Πρωτοβάθμιας Εκπαίδευσης τονίζουν ότι τα κενά στο νομό είναι περίπου εκατόν ογδόντα και, τουλάχιστον, εξακόσια σε ολόκληρη την Κρήτη. Η κατάσταση αυτή που έχει διαμορφωθεί στην πρωτοβάθμια εκπαίδευση, έχει σαν συνέπεια να παρακωλύεται δραματικά η εκπαιδευτική διαδικασία, ενώ και ο θεσμός του ολοήμερου σχολείου παραμένει ανενεργός. 
      Επειδή την κατάσταση ελάχιστα θα βελτιώσουν οι αποσπάσεις εκπαιδευτικών, που, ουσιαστικά, δεν έχουν ξεκινήσει ακόμη, ενώ δεν έχουν γίνει ούτε προσλήψεις αναπληρωτών και ωρομισθίων δασκάλων και νηπιαγωγών, επειδή από όλες τις πλευρές τονίζεται η ευθύνη της πολιτικής ηγεσίας, που απαξιώνει τη δημόσια εκπαίδευση, αποστερώντας την από τα απαραίτητα κονδύλια και επιδεικνύοντας πρωτοφανή έλλειψη συντονισμού για την κάλυψη των εκπαιδευτικών κενών, ερωτάται ο κύριος Υπουργός:
      Προτίθεται να προβεί και πότε στις απαραίτητες ενέργειες, προκειμένου να αντιμετωπιστούν άμεσα τα σοβαρά προβλήματα που έχουν προκύψει στο Νομό Ηρακλείου, αλλά και σ΄ ολόκληρη τη χώρα, εξαιτίας των μεγάλων ελλείψεων σε εκπαιδευτικούς στα σχολεία πρωτοβάθμιας εκπαίδευσης, ώστε να μη χαθούν άλλες διδακτικές ώρες και να λειτουργήσουν ομαλά τα δημοτικά σχολεία και νηπιαγωγεία;».
      Το λόγο έχει ο Υπουργός κ. Στυλιανίδης. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, κύριε συνάδελφε, θα ήθελα πρώτα απ’ όλα να σας ευχαριστήσω, για τη δυνατότητα που μου δίνετε να δώσω μια σαφή και οριστική απάντηση και σε διάφορα δημοσιεύματα, που το τελευταίο διάστημα προσπαθούν να δημιουργήσουν εντυπώσεις. 
      Πρώτα απ’ όλα, συνολικά θα σας πω για τη χώρα, γιατί υπαινίσσεστε και αυτό, ότι εγκαίρως φέτος, διορίστηκαν περίπου τρεις χιλιάδες εξακόσιοι σαράντα δύο εκπαιδευτικοί, το μεγαλύτερο νούμερο διορισμών τα τελευταία χρόνια. 
      Μόνο στον τομέα των νηπιαγωγών, όπου αναφερθήκατε ειδικώς, ενώ την περίοδο 2003-2004 είχαμε τετρακόσιους πενήντα επτά νηπιαγωγούς, φέτος ήταν χίλιοι δύο σ’ όλη τη χώρα. 
      Παράλληλα, μπορώ να σας πω ότι το Υπουργείο Παιδείας διασφάλισε πιστώσεις για δέκα χιλιάδες αναπληρωτές και δέκα χιλιάδες επτακόσιους ογδόντα ωρομισθίους. 
      Συγκεκριμένα μέχρι σήμερα έχουν διοριστεί τρεις χιλιάδες τετρακόσιοι σαράντα οκτώ αναπληρωτές δάσκαλοι, χίλιοι διακόσιοι επτά αναπληρωτές νηπιαγωγοί, οκτακόσιοι σαράντα αναπληρωτές φυσικής αγωγής και εκατόν τριάντα δύο αναπληρωτές αγγλικής φιλολογίας. Δηλαδή το σύνολο είναι πέντε χιλιάδες εξακόσιοι είκοσι επτά. 
      Τις τελευταίες δύο εβδομάδες έχουμε ενεργοποιήσει όλο το διοικητικό μηχανισμό του Υπουργείου Παιδείας και έχουμε προχωρήσει συμπληρωματικά στο διορισμό χιλίων τριακοσίων ενός αναπληρωτών, οι οποίοι σύντομα θα είναι και στις θέσεις τους.
      Επιπλέον, για την κάλυψη των μαθημάτων ειδικοτήτων δόθηκαν πιστώσεις είκοσι μιας χιλιάδων εκατόν τριάντα δύο ωρών ανά εβδομάδα για πρόσληψη ωρομισθίων εκπαιδευτικών για τα ολοήμερα σχολεία στα αντικείμενα των εικαστικών, της θεατρικής αγωγής, της μουσικής και της πληροφορικής.
      Ειδικότερα για το Νομό Ηρακλείου, θα ήθελα να σας πω ότι σαφώς δεν ευσταθεί το νούμερο το οποίο επικαλείστε. Έχουμε διασταυρώσει τα στοιχεία και με τις τοπικές διευθύνσεις και με τα σχολεία και η κατάσταση διαμορφώνεται ως εξής: Στην πρωτοβάθμια εκπαίδευση, όπου αναφέρεσθε, έχουν διοριστεί τριακόσιοι είκοσι δύο εκπαιδευτικοί, από τους οποίους οι διακόσιοι είκοσι δύο είναι δάσκαλοι, οι ογδόντα τρεις νηπιαγωγοί, οι δύο της αγγλικής φιλολογίας και οι δεκαπέντε καθηγητές φυσικής αγωγής. Επίσης, ήδη προσελήφθησαν διακόσιοι δώδεκα αναπληρωτές εκπαιδευτικοί, από τους οποίους οι εκατόν είκοσι εννέα θα παρουσιαστούν και θα αναλάβουν υπηρεσία τη Δευτέρα στις 8.10.2007. 
      Πέραν τούτου, στο Νομό Ηρακλείου έχουν ήδη δοθεί πεντακόσιες εξήντα οκτώ ώρες ανά εβδομάδα για ωρομίσθιους εκπαιδευτικούς, προκειμένου να καλυφθούν οι ανάγκες των ολοήμερων σχολείων του νομού. 
      Σ’ ό,τι αφορά δε το θεσμό του ολοήμερου στο Νομό του Ηρακλείου, θα ήθελα να σας πω ότι έχουν ήδη ορισθεί ως ολοήμερα εκατόν σαράντα δύο δημοτικά σχολεία και εβδομήντα επτά νηπιαγωγεία. 
      Συγκεκριμένα, για το σχολικό έτος 2007-2008 με υπουργικές αποφάσεις, ορίστηκαν επιπλέον τέσσερα ολοήμερα δημοτικά σχολεία και δεκαεννιά νηπιαγωγεία, ικανοποιώντας πλήρως τα αιτήματα της εκπαιδευτικής κοινότητος του νομού.
      Τέλος, πρέπει να επισημανθεί ότι μεγάλο μέρος των λειτουργικών κενών που δημιουργήθηκαν, οφείλεται σε αποσπάσεις για σοβαρούς οικογενειακούς λόγους από το Π.Υ.Σ.Π.Ε. Ηρακλείου προς άλλα Π.Υ.Σ.Π.Ε., προκειμένου να ικανοποιήσουμε τα αιτήματα των εκπαιδευτικών.
      Θέλω να σας πω ότι συνεχίζουμε και στις απαιτούμενες συμπληρώσεις των θέσεων αναπληρωτών, για να μπορέσουν να λειτουργήσουν άψογα όλα τα σχολεία κατά τη διάρκεια της χρονιάς, ενώ ήδη έχουμε ξεκινήσει τη διαδικασία, ώστε από του χρόνου, όλα αυτά να γίνονται εγκαίρως, για να μην ταλαιπωρούνται οι μαθητές στην αρχή της χρονιάς.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο ερωτών Βουλευτής κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υπουργέ, λέτε ότι τα στοιχεία που επικαλούμαι δεν είναι ακριβή. Όμως, με τα νούμερα που εσείς αναφέρατε, λέγοντας ότι θέλετε να καλύψετε τα κενά, διαπιστώνω ότι τα νούμερα υπερβαίνουν αυτά τα οποία εγώ επικαλούμαι.
      Άρα, λοιπόν, ο ισχυρισμός σας δεν είναι σωστός, γιατί, πραγματικά, τα κενά που επικαλούμαι, δεν είναι προσωπικές μου εκτιμήσεις και απόψεις, είναι απόψεις των ειδικών, των ανθρώπων που ασχολούνται μ’ αυτά τα θέματα, που παρακολουθούν τις εξελίξεις, που γνωρίζουν τι υπάρχει και τι δεν υπάρχει.
      Επίσης θέλω να πω ότι εκείνο που εγώ έχω εισπράξει, προσωπικά, ως Βουλευτής και εκπρόσωπος των Ηρακλειωτών, είναι τα παράπονα πολλών γονιών από πολλά σημεία και χωριά του Νομού Ηρακλείου, διότι δεν υπήρχαν καν δάσκαλοι όλο αυτό το διάστημα. Εγώ αυτό ήθελα να μεταφέρω εδώ, γιατί, πραγματικά, θεωρώ ότι είναι μία κατάσταση, που δεν συνάδει με μία λειτουργούσα, σωστά, πολιτεία και που εν πάση περιπτώσει έχει να κάνει με νέους ανθρώπους, για τους οποίους νομίζω ότι η προσοχή μας πρέπει να είναι ιδιαίτερα αυξημένη. 
      Είναι γεγονός ότι φέτος διορίστηκαν παραπάνω εκπαιδευτικοί. Αυτό όμως δεν δικαιολογεί αυτήν τη μεγάλη αναστάτωση που υπάρχει. Διότι ενώ διορίστηκαν και θα έπρεπε να έχουν λυθεί τα περισσότερα προβλήματα, παρ’ όλα αυτά, τα προβλήματα που υπάρχουν είναι αυξημένα σε σχέση και με περασμένες χρονιές, που, δυστυχώς, αυτό το αλαλούμ υπήρχε και συνεχίζεται και σήμερα.
      Θέλω, λοιπόν, να επισημάνω ξανά, πως νομίζω ότι είναι υποχρέωση του Υπουργού Παιδείας σήμερα εδώ στη Βουλή, να μας πει πότε τελικά θα τελειώσει αυτή η ιστορία. Διότι και τα κενά εξακολουθούν να υπάρχουν -δεν ξέρω εάν ως διά μαγείας τη Δευτέρα μ’ αυτά τα νούμερα που αναφέρατε εδώ, μπορέσουν να καλυφθούν- αλλά και τα προβλήματα και τα σχολεία που δεν έχουν ακόμη δασκάλους, εξακολουθούν να υπάρχουν. Θα σας πω χαρακτηριστικά ότι σε ορισμένα σχολεία πήγε ένας δάσκαλος, αντί να πάνε δύο ή τρεις, όπως προβλέπεται, ανάλογα με το εάν είναι διθέσιο ή τριθέσιο το σχολείο. Κυρίως, όμως, θα πρέπει να λειτουργήσουν και τα ολοήμερα σχολεία, όπου υπάρχει μεγάλο πρόβλημα.
      Και εκεί δεν υπάρχουν ακόμη διορισμοί, ώστε να λειτουργήσουν πραγματικά. Ο θεσμός στην πράξη, έστω και αν αυξήθηκε κατά τρία ή τέσσερα ολοήμερα δημοτικά σχολεία,  όπως εσείς λέτε, παραμένει ανενεργός. Είναι, λοιπόν, ένα ζήτημα τεράστιας σημασίας που θα πρέπει να το αντιμετωπίσουμε γρήγορα, διότι αν είναι να πάμε στον Δεκέμβριο, προκειμένου να ξεκινήσουν να λειτουργούν τα ολοήμερα σχολεία, καταλαβαίνετε ότι ο κάθε γονιός έχει κάνει το δικό του κουμάντο, έχει βρει τις λύσεις, πού θα αφήσει τα παιδιά του ή πώς θα προχωρήσουν και αυτό νομίζω ότι είναι ένα πρόβλημα, που θα πρέπει να το δει η πολιτεία έγκαιρα. 
      Εάν δεν τα δούμε αυτά, κύριε Υπουργέ, και αν με συγκεκριμένα νούμερα και με συγκεκριμένες ημερομηνίες, δεν μας πείτε πότε θα λυθούν αυτά τα προβλήματα, καταλαβαίνουμε όλοι μας ότι η αγωνία όλων των γονιών αλλά και της εκπαιδευτικής κοινότητας γενικότερα, θα αυξάνεται καθημερινά και εν πάση περιπτώσει θα απαξιώνεται το εκπαιδευτικό σύστημα, κάτι που νομίζω ότι δεν θα πρέπει να το επιδιώκει κανείς από εμάς εδώ μέσα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο συνάδελφο. 
      Ορίστε κύριε Υπουργέ, έχετε το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ευχαριστώ κύριε Πρόεδρε. 
      Κύριε συνάδελφε, συμμερίζομαι απόλυτα την αγωνία σας και την αγωνία των γονιών, αλλά τα νούμερα που σας έδωσα, προηγουμένως, νομίζω ότι επιβεβαιώνουν την ανταπόκριση της πολιτείας. Είναι θέμα ολίγων ημερών να καλυφθούν και τα τελευταία κενά. 
      Ωστόσο, θα σας πω ότι υπάρχουν δυο αιτίες που λειτουργούν ως πηγές του κακού. Η μια είναι ότι όλες αυτές οι διαδικασίες κατά την προηγούμενη δεκαετία αργούσαν να ξεκινήσουν και άρα να ολοκληρωθούν, με αποτέλεσμα να αγγίζουν την αρχή της χρονιάς. Φέτος δε ότι συνέπεσε η αρχή της χρονιάς με τις εκλογές, δημιούργησε μια πρόσθετη καθυστέρηση, γιατί τα κυρίαρχα όργανα που ορίζουν τους αναπληρωτές, δεν μπορούσαν να συνεδριάσουν νωρίτερα. Γι’ αυτό και έχουμε δουλέψει εντατικά τις τελευταίες δυο εβδομάδες και τώρα καλύπτονται όλα αυτά τα κενά. 
      Το δεύτερο είναι ότι οφείλουμε να σεβόμαστε και τα εργασιακά δικαιώματα των ίδιων των εκπαιδευτικών, που όταν χρειάζονται π.χ. άδειες λοχείας ή για κάποιους άλλους σοβαρούς λόγους υγείας, πρέπει να μετακινηθούν κάπου αλλού, πρέπει να ικανοποιούμε αυτά τα αιτήματα και παράλληλα να αναπληρώνουμε το κενό που δημιουργούν πίσω τους. 
      Έτσι, λοιπόν, η φάση πλήρωσης των κενών με αναπληρωτές είναι επαναλαμβανόμενη, κυκλική φάση. Βρισκόμαστε στη τελική φάση αυτής της διαδικασίας. Είναι θέμα ολίγων ημερών, ακόμη και όποια κενά υπάρχουν να καλυφθούν και μετά βεβαιότητος σας λέω ότι θα καλυφθούν πληρέστερα απ’ ότι γινόταν αυτό στο παρελθόν. 
      Ιδιαίτερα δε, στο Νομό Ηρακλείου την περίοδο 2005-2006 είχαμε διακόσιους πενήντα τέσσερις διορισμούς και φέτος έχουμε τριακόσιους είκοσι δύο διορισμούς. Στο γενικό δε σύνολο, μαζί με τους αναπληρωτές είχαμε τριακόσιες ογδόντα θέσεις και φέτος έχουμε πεντακόσιες τριάντα τέσσερις. 
      Επομένως υπάρχουν καλύτερες συνθήκες και καλύτερες προϋποθέσεις, για να λειτουργήσουν τα σχολεία όπως πρέπει να λειτουργήσουν. 
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Πριν εισέλθουμε στη συζήτηση της επόμενης επίκαιρης ερώτησης, θέλω να καταστήσω γνωστό στο Σώμα ότι από τα άνω δυτικά θεωρεία παρακολουθούν την συνεδρίαση αφού πρώτα ξεναγήθηκαν στην έκθεση του Μεγάρου της Βουλής των Ελλήνων με θέματα α. «Οι Έλληνες στη Διασπορά 15ος-21ος αι.» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι δύο μαθητές και μαθήτριες και ένας συνοδός-διδάσκαλος από το 7ο Δημοτικό Σχολείο Βύρωνα.
      Τους καλωσορίζουμε και τους ευχόμαστε καλή σχολική χρονιά.
      (Χειροκροτήματα από όλες τις πτέρυγες της Βουλής)
      Δεύτερη είναι η με αριθμό 22/2.10.07 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη, προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την ιδιωτικοποίηση των Ναυπηγείων Σκαραμαγκά κ.λπ.. 
      Η ερώτηση της κυρίας συναδέλφου έχει ως εξής:
      «Σαν αποτέλεσμα της πολιτικής της ιδιωτικοποίησης των Ναυπηγείων Σκαραμαγκά, οι συνέπειες ήταν η παραγωγική υποβάθμιση και συρρίκνωση, το κτύπημα εργατικών δικαιωμάτων, η μείωση προσωπικού, ο τεμαχισμός του ναυπηγείου με την παραχώρηση μεγάλης έκτασης των εγκαταστάσεων για δημιουργία ιδιωτικού λιμανιού. Τώρα όπως φαίνεται, ήρθε και η σειρά του τμήματος κατασκευής τροχαίου υλικού (τραίνων) για Ο.Σ.Ε., Η.Σ.Α.Π., ΜΕΤΡΟ, με τη δημιουργία ξεχωριστής θυγατρικής εταιρείας, που τώρα παραχωρεί η εταιρεία σε άλλο ιδιώτη, με άμεσο κίνδυνο να χάσουν τη δουλειά τους και τα δικαιώματά τους διακόσιοι περίπου εργαζόμενοι. Να σημειωθεί ότι ο σχεδιασμός της εταιρείας, είναι να προχωρήσει και σ’ άλλα τμήματα του ναυπηγείου ο τεμαχισμός (π.χ. δεξαμενές, επισκευές κ.λπ.) 
      Ερωτάται ο κύριος Υπουργός για τα παραπάνω και τι μέτρα προτίθεται να πάρει η Κυβέρνηση, για να μη χαθεί καμμία θέση εργασίας, παίρνοντας υπ’ όψιν το αίτημα, να παραμείνει το ναυπηγείο ενιαίο, να ακυρωθεί η συμφωνία ιδιωτικοποίησης και να περιέλθει κάτω από κρατικό έλεγχο».
      Στη συγκεκριμένη επίκαιρη ερώτηση, θα απαντήσει η Υφυπουργός κ. Καλαντζάκου. 
      Ορίστε, κυρία Υφυπουργέ, έχετε το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, την Τετάρτη 24 Σεπτεμβρίου λάβαμε σημείωμα από το Σωματείο των Εργαζομένων στα Ναυπηγεία Σκαραμαγκά, το οποίο μας ενημέρωνε για την επικείμενη πώληση της «Ε.Τ.Υ.Ε.» προς τρίτον, εξ ου και οι ανησυχίες που προέκυπταν απ’ αυτό το ενδεχόμενο. Το σωματείο ζητούσε άμεση συνάντηση μαζί μας. Την ίδια μέρα επικοινωνήσαμε με το σωματείο για να κλείσουμε ένα ραντεβού, το οποίο πραγματοποιήθηκε την Τετάρτη. Το σωματείο μάς ενημέρωσε για τα σχετικά με την επικείμενη πώληση και για την ανάγκη της εξασφάλισης των διακοσίων εργαζομένων στο τροχαίο υλικό. 
    Το κυρίαρχο αίτημά τους προς το Υπουργείο ήταν να γίνει άμεσα ως την Παρασκευή εκείνης της εβδομάδας, τριμερής συμφιλιωτική διαδικασία. Την επόμενη κιόλας ημέρα δεχθήκαμε τον πρόεδρο της εταιρείας «ΕΛΛΗΝΙΚΑ ΝΑΥΠΗΓΕΙΑ» για να ενημερωθούμε και επισήμως για τις προθέσεις της εργοδοσίας. 
    Πράγματι, ο πρόεδρος της εταιρείας μάς είπε ότι εδώ και ένα χρόνο μελετά την πώληση της «Ε.Τ.Υ.Ε.», θυγατρική, όπως επισημάνθηκε ήδη στην επίκαιρη ερώτησή σας, της εταιρείας «ΕΛΛΗΝΙΚΑ ΝΑΥΠΗΓΕΙΑ», σε τρίτο. Μελετούσε αυτό το ενδεχόμενο της πώλησης ή το να κλείσει αυτή την εταιρεία εάν δεν μπορούσε να βρει ένα νέο εργοδότη που πραγματικά να έδινε προοπτική στο κομμάτι αυτό. 
    Στη διάρκεια της έρευνας βρέθηκε αγοραστής που δραστηριοποιείται στο τροχαίο υλικό σε παγκόσμια κλίμακα και η διοίκηση των «ΕΛΛΗΝΙΚΩΝ ΝΑΥΠΗΓΕΙΩΝ» θεωρούσε πως αυτή ήταν η καλύτερη λύση για την «Ε.Τ.Υ.Ε.». 
    Εμείς, ως Υπουργείο, υπενθυμίσαμε τις δεσμεύσεις των «ΕΛΛΗΝΙΚΩΝ ΝΑΥΠΗΓΕΙΩΝ», όπως αυτές περιγράφονται στο συμβόλαιο πώλησης και ζητήσαμε να υπάρχουν ξεκάθαρες και γραπτές εγγυήσεις για τους εργαζόμενους της «Ε.Τ.Υ.Ε.».
    Στο σημείο αυτό θα ήθελα να επισημάνω το εξής: Τα ναυπηγεία πουλήθηκαν το 2001 στην «H.D.W.», η οποία απορροφήθηκε από την «THYSSEN». Η «Ε.Τ.Υ.Ε.» αποσχίστηκε από τα «ΕΛΛΗΝΙΚΑ ΝΑΥΠΗΓΕΙΑ» το 2006 και αποτελούσε απλά θυγατρική των ναυπηγείων. 
    Μετά την επαφή μας με την εργοδοσία κλείσαμε αμέσως τριμερή συμφιλιωτική συνάντηση μεταξύ σωματείου και εργοδοτών την Παρασκευή της ίδιας εβδομάδας. Στόχος φυσικά του Υπουργείου ήταν η εξασφάλιση των θέσεων εργασίας της «Ε.Τ.Υ.Ε.». Την ημέρα εκείνη καταλήξαμε να προχωρήσουν σε απευθείας διαπραγμάτευση οι εργαζόμενοι μέσω του σωματείου, με την εργοδοσία, για να συμφωνήσουν γραπτώς στο είδος των εγγυήσεων που θα ήταν αμοιβαία αποδεκτές. Υπάρχει ένα κείμενο οκτώ σημείων που εξετάστηκε ήδη από τις δυο πλευρές και συνεχίζει να είναι αντικείμενο διαπραγμάτευσης. 
    Οι εργαζόμενοι αποφάσισαν την επόμενη εβδομάδα να προχωρήσουν σε γενική συνέλευση ώστε να αποφασίσουν το αν ή όχι θα δεχθούν τις εγγυήσεις αυτές ή το πώς ενδεχομένως μπορούν να διαπραγματευθούν κάποια επιπρόσθετα σημεία εξασφάλισης της εργασίας τους. 
    Θα ήθελα να υπογραμμίσω με κάθε τρόπο πως το Υπουργείο μας στέκεται αρωγός στους εργαζόμενους και πως υπάρχει ανοικτή πρόσκληση για να ζητήσουν, εφόσον το επιθυμούν, νέα τριμερή συνάντηση με στόχο να φτάσουμε στο καλύτερο δυνατό αποτέλεσμα. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κυρία Υφυπουργό.
    Η κ. Παντελάκη έχει το λόγο.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    Ήδη μ’ αυτά που είπατε, κυρία Υπουργέ, μέχρι τώρα, αποδεικνύετε ότι δεν είστε με τη μεριά των εργαζομένων. Φαίνεται ότι είστε θεατές, αλλά είστε με τη μεριά του ομίλου και θα σας μιλήσω ακριβώς γι’ αυτό. 
    Η συμφωνία της ιδιωτικοποίησης κλείνει τέλος του 2007. Επομένως αποδεικνύεται με τον πιο χαρακτηριστικό τρόπο ότι το μοντέλο ανάπτυξης που έχετε επιλέξει και εσείς και οι προηγούμενες κυβερνήσεις του ΠΑ.ΣΟ.Κ., μέσω ιδιωτικοποιήσεων, λειτουργεί σε βάρος των εργαζομένων και στερεί μια πηγή πλούτου για το σύνολο των εργαζομένων της χώρας.
    Τι έχει γίνει; Λέτε ότι αυτή τη στιγμή κάνει διαπραγματεύσεις το σωματείο. Μα, πρέπει  να πούμε εδώ –και να βγάλει τα συμπεράσματά του ο κόσμος- ότι δεν ευθύνονται μόνο οι κυβερνήσεις του ΠΑ.ΣΟ.Κ. και της Νέας Δημοκρατίας για την  πώληση των «ΝΑΥΠΗΓΕΙΩΝ ΣΚΑΡΑΜΑΓΚΑ», αλλά πρωταγωνιστικό ρόλο –αυτό το γνωρίζει όλος ο κόσμος, να μας ακούσει και το πανελλήνιο σήμερα- έχουν οι συνδικαλιστές της Δ.Α.Κ.Ε. και της Π.Α.Σ.Κ.Ε., οι οποίοι ασκούν εκβιασμό και τρομοκρατία τον ίδιο που ασκείτε και εσείς τώρα ως Κυβέρνηση, αλλά και το προηγούμενο διάστημα οι κυβερνήσεις του ΠΑ.ΣΟ.Κ., που το προηγούμενο δίλλημα που είχαμε ιδιωτικοποίηση ή κλείσιμο των ναυπηγείων, έγινε ιδιωτικοποίηση ή διαμελισμός. Δεν μπορείτε να νίπτετε τα χέρια σας και να λέτε «Δεν ξέρω τίποτε». 
    Όσο για τη διασφάλιση των θέσεων εργασίας που λέτε, δεν υπάρχει –και έχει αποδειχθεί στη ζωή- διασφάλιση των θέσεων εργασίας μέσα από ιδιωτικοποιημένη επιχείρηση. Εσείς οι ίδιοι λέτε ότι στα πλαίσια της αγοράς δεν μπορείτε να επιβάλετε στον εργοδότη να κρατάει τον εργαζόμενο. Τώρα μας λέτε για τη διασφάλιση αυτών των διακοσίων, όταν στο ίδιο το κείμενο που έχω μπροστά μου –θα το καταθέσω στα Πρακτικά, αυτό το κατάπτυστο κείμενο των οκτώ σημείων, που το υπέγραψε ο πρόεδρος της Π.Α.Σ.Κ.Ε. και γι’ αυτό πηγαίνουν στη συνέλευση την Τετάρτη στα «ΝΑΥΠΗΓΕΙΑ ΣΚΑΡΑΜΑΓΚΑ»- υπάρχει αίτημα για καθαίρεση του σωματείου.
      Εδώ το ζήτημα είναι ότι πρέπει να πάρουν στα χέρια τους την υπόθεση οι εργαζόμενοι. Και εμείς επιμένουμε ότι δεν υπάρχει άλλος δρόμος από την ακύρωση της συμφωνίας ιδιωτικοποίησης, ώστε να μπορούν οι εργαζόμενοι πραγματικά να εξασφαλίσουν τη δουλειά τους και να υπάρχει μια πηγή πλούτου για τους ίδιους τους εργαζόμενους. Αυτή η συμφωνία που  λέτε ότι συζητάνε είναι ότι για ένα χρόνο τους εξασφαλίζει την εργασία. Μετά από ένα χρόνο θα ξεκινήσει το διαμελισμό και αυτού του κομματιού αλλά και άλλων. 
      Εδώ, λοιπόν, ο καθένας ας βγάλει τα συμπεράσματά του. Αυτήν την πολιτική υπερασπίζεστε και εσείς. Και ως Αντιπολίτευση σας θυμίζω, κυρία Υπουργέ, είχατε πει ότι διαφωνείτε μ’ αυτήν τη μορφή ιδιωτικοποίησης στη συμφωνία του ΠΑ.ΣΟ.Κ και ότι, όταν έρθετε στην Κυβέρνηση, θα την αλλάξετε. 
      (Στο σημείο αυτό κτυπάει το κουδούνι λήξεως του χρόνου ομιλίας της  κυρίας Βουλευτού)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε, κυρία Παντελάκη. 
      ΕΛΠΙΔΑ ΠΑΝΤΕΛΑΚΗ: Ναι, κύριε Πρόεδρε. 
      Τελειώσατε την προηγούμενη κυβερνητική σας θητεία και τώρα λυπάμαι που θα σας το πω, αλλά δεν είστε θεατής. Είστε εκπρόσωπος αυτών των ομίλων. Τίποτα άλλο. Ο κόσμος ας βγάλει τα συμπεράσματά του. 
      (Στο σημείο αυτό η Βουλευτής κ. Ελπίδα Παντελάκη                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Παντελάκη. 
      Το λόγο έχει η Υφυπουργός κ. Καλαντζάκου. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κατ’ αρχάς, κυρία Παντελάκη, σέβομαι την ιδεολογία και τις θέσεις του Κ.Κ.Ε., αλλά πρώτον δεν είμαστε με την πλευρά της εργοδοσίας, όπως εσείς λέτε, και δεύτερον, δεν μπορεί να απολογηθεί η Κυβέρνηση για το τι αποφασίζουν να κάνουν  οι συνδικαλιστές και μάλιστα της Π.Α.Σ.Κ.Ε.. 
    ΕΛΠΙΔΑ ΠΑΝΤΕΛΑΚΗ: Κυρία Υπουργέ…
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εσείς αναφερθήκατε. Εγώ δεν θα αναφερόμουν καθόλου στις  κομματικές ιδιότητες των εργαζομένων και των συνδικαλιστών. 
    ΕΛΠΙΔΑ ΠΑΝΤΕΛΑΚΗ: Π.Α.Σ.Κ.Ε. και Δ.Α.Κ.Ε. από κοινού. Είναι πλειοψηφία. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Παντελάκη, επειδή ξέρετε ότι δεν θέλω να ενημερώσω τη Βουλή για το ποιες θέσεις έχουν πάρει ποιοι συνδικαλιστές…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κυρία Παντελάκη, μη διακόπτετε. 
    ΕΛΠΙΔΑ ΠΑΝΤΕΛΑΚΗ: Μας ακούει ο κόσμος. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Επειδή γνωρίζετε, και εσείς αναφερθήκατε στα κόμματα, αλλά εμένα δεν μου επιτρέπεται να αναφερθώ τώρα στο ποιοι συνδικαλιστές υποστηρίζουν ποια πράγματα. Θα πω όμως το εξής: Γεγονός είναι ότι ζούμε σε μια παγκόσμια οικονομία, είναι ελεύθερη η αγορά και το κράτος δεν μπορεί να καθορίσει τις επιχειρηματικές επιλογές που διαμορφώνονται με βάση τις ανάγκες της αγοράς. Όμως το Υπουργείο έχει χρέος –και νομίζω ότι το κάνει με πολύ δυναμικό τρόπο- να παρέχει ένα ισχυρό δίχτυ προστασίας και να στέκεται δίπλα στους εργαζόμενους. Το κάνουμε και για τους εργαζόμενους της «Ε.Τ.Υ.Ε.» και μέσω της τριμερούς συμφιλιωτικής διαδικασίας ζητήσαμε γραπτές και ξεκάθαρες εγγυήσεις. 
    Θα ήθελα απλώς να σας υπενθυμίσω ότι στο συμβόλαιο πώλησης οι χίλιες τετρακόσιες θέσεις εργασίας διασφαλίζονται βάσει του συμβολαίου μέχρι το Μάιο του 2008. Ξέρω ότι το επίμαχο σημείο είναι το σημείο επτά που αναφέρεται στο ότι τα «ΝΑΥΠΗΓΕΙΑ ΣΚΑΡΑΜΑΓΚΑ», δηλαδή, η κεντρική εταιρεία εξασφαλίζει τους εργαζόμενους για ένα έτος ως τον Οκτώβριο 2008, δηλαδή, περισσότερο από το Μάιο του 2008, αλλά δεν μπαίνω σ’ αυτήν τη λεπτομέρεια. Το κείμενο δεν το διαπραγματεύεται…
    ΕΛΠΙΔΑ ΠΑΝΤΕΛΑΚΗ: Μα, είναι το πιο βασικό ότι σε ένα χρόνο πάνε σπίτια τους… 
      ΠΡΟΕΔΡΕΥΩΝ (Αναστάσιος Νεράντζης): Κυρία Παντελάκη, μη διακόπτετε. 
    ΕΛΠΙΔΑ ΠΑΝΤΕΛΑΚΗ: Δεν μπορεί να λέγονται τέτοια πράγματα. 
    ΠΡΟΕΔΡΕΥΩΝ (Αναστάσιος Νεράντζης): Μα, δεν είναι διαδικασία αυτή! Σας παρακαλώ! Δεν έχετε το δικαίωμα από τον Κανονισμό και το ξέρετε. 
    ΕΛΠΙΔΑ ΠΑΝΤΕΛΑΚΗ: Τον ξέρω τον Κανονισμό, αλλά πάνω από τον Κανονισμό είναι η ζωή των εργατών που χάνουν τη δουλειά τους και τους κοροϊδεύετε. 
      ΠΡΟΕΔΡΕΥΩΝ (Αναστάσιος Νεράντζης): Κυρία Παντελάκη, δεν χρειάζεται να επανέλθω. Σας παρακαλώ. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Παντελάκη, έχουμε και εμείς πολύ μεγάλη ευαισθησία και νομίζω ότι μέσω της τριμερούς ήταν ξεκάθαρο ότι ζητούσαμε γραπτές εγγυήσεις. Θα ήθελα, λοιπόν, να πω ότι εμείς δεν διαπραγματευόμαστε αυτό το κείμενο. Αυτό το διαπραγματεύονται οι εργαζόμενοι. Και ειλικρινά νομίζω ότι στη γενική τους συνέλευση θα αποφασίσουν και οι ίδιοι για το πώς βλέπουν τα πράγματα. 
    Ο καλύτερος τρόπος πράγματι της εξασφάλισης των θέσεων εργασίας σε μια ελεύθερη οικονομία είναι να υπάρχει αντικείμενο εργασίας και πιστεύω ότι τα «ΕΛΛΗΝΙΚΑ ΝΑΥΠΗΓΕΙΑ» έχουν πολύ μεγάλες δυνατότητες, για να εξασφαλίζουν αντικείμενο εργασίας. Και θέλω να πιστεύω ότι δεν θα διακινδυνεύσουν αυτές οι θέσεις εργασίας στο συνολικότερο όμιλο. 
    Και για την «Ε.Τ.Υ.Ε.», είμαστε εδώ να σταθούμε αρωγοί και να βοηθήσουμε για την επίτευξη της καλύτερης δυνατής συμφωνίας μεταξύ των εργαζομένων και της εργοδοσίας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Υφυπουργέ. 
      ΕΛΠΙΔΑ ΠΑΝΤΕΛΑΚΗ: Πάντως εμείς ζητήσαμε να επανέλθουν τα Ναυπηγεία κάτω από κρατικό έλεγχο. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κυρία Παντελάκη.
      Εισερχόμαστε στην τελευταία εκ των συζητουμένων επικαίρων ερωτήσεων. Θα συζητηθεί η με αριθμό 18/2-10-2007 Τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των εργασιών και την πλήρη λειτουργία του Κέντρου Επεξεργασίας Λυμάτων Ψυττάλειας. 
      Η επίκαιρη ερώτηση του κ. Δρίτσα έχει ως εξής: 
      «Το πολύπαθο και ταυτόχρονα εξαιρετικά χρήσιμο –για ολόκληρη την Αττική- Κέντρο Επεξεργασίας Λυμάτων της Ψυττάλειας, εξακολουθεί αδικαιολόγητα να ταλαιπωρεί αφάνταστα τους κατοίκους του Πειραιά και των γύρω δήμων, εξαιτίας της αφόρητης δυσοσμίας. 
      Παρά τις επανειλημμένες κυβερνητικές εξαγγελίες και υποσχέσεις, το έργο παραμένει ανολοκλήρωτο, με πολλαπλές δυσλειτουργίες. Ήδη υπάρχουν  ενδείξεις «πρόωρης γήρανσης» της Α΄ και Β΄ φάσης επεξεργασίας των λυμάτων, η δε τελική φάση της ξήρανσης, κατά πληροφορίες, δεν έχει παραληφθεί ακόμα επισήμως από την Ε.ΥΔ.Α.Π., καθυστέρηση η οποία γεννά εύλογα ερωτηματικά. Ταυτόχρονα, φαίνεται να καθυστερεί η επεξεργασία της συσσωρευμένης από την προηγούμενη περίοδο λυματολάσπης. Τέλος, δεν έχει ανακοινωθεί ακόμα η οριστική λύση για την απομάκρυνση από το χώρο της Ψυττάλειας των τελικών καταλοίπων της όλης διαδικασίας.
      Επειδή το θέμα έχει επείγοντα χαρακτήρα για την υγεία και την ποιότητα ζωής των κατοίκων,
      Ερωτάται ο κύριος Υπουργός:
      Ποια μέτρα θα λάβει ώστε να λειτουργήσει ολοκληρωμένα και σύμφωνα με τις θεσμοθετημένες προδιαγραφές το Κέντρο Επεξεργασίας Λυμάτων Ψυττάλειας με πλήρη ασφάλεια και με ποιους τρόπους θα εξασφαλιστεί στο μέλλον ο έλεγχος της εύρυθμης λειτουργίας του;
      Προτίθεται να προχωρήσει σε μελέτη δημιουργίας εφεδρικών κέντρων επεξεργασίας λυμάτων σε άλλα σημεία της Αττικής, ούτως ώστε να υπάρξουν εναλλακτικές λύσεις σε περίπτωση βλάβης του Κέντρου της Ψυτάλειας εξαιτίας απρόβλεπτων κινδύνων;»
      Στο σημείο αυτό θέλω να τονίσω το ιδιαίτερο ενδιαφέρον της Έδρας για το αντικείμενο της παρούσης επίκαιρης ερώτησης.
      Παρακαλώ τώρα τον Υφυπουργό Περιβάλλοντος, Χωροταξίας και Δημοσίων Έργων κ. Θεμιστοκλή Ξανθόπουλο να απαντήσει.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ’ αρχάς επιτρέψτε μου να συγχαρώ τον κύριο Βουλευτή για την εκλογή του και να τον διαβεβαιώσω ότι και το Υπουργείο, οι υπηρεσίες, αλλά και εγώ προσωπικά είμαστε εδώ για οποιαδήποτε πληροφορία θέλει, τόσο από το Έδρανο αυτό όσο και από τις υπηρεσίες απευθείας, εάν ζητηθεί.
    Κύριε Πρόεδρε, παρά το γεγονός ότι επί σαράντα και πλέον χρόνια υπηρετώ από διάφορες θέσεις τα κοινά, ελάχιστες φορές είχα την τύχη να χαρώ για την επίλυση ενός μείζονος εκρηκτικού προβλήματος και μια απ’ αυτές τις ελάχιστες φορές είναι για τη συμμετοχή μου υπό την αιγίδα του κ. Σουφλιά στην επίλυση του θέματος της Ψυττάλειας και δη της λυματολάσπης. Επιτέλους, όχι μόνο ολοκληρώθηκε, αλλά αποτελεί, όπως θα ακούσετε και στη συνέχεια, αντικείμενο επαίνων από αυστηρότατους ελεγκτές, όπως είναι, παραδείγματος χάριν, το Ευρωπαϊκό Ελεγκτικό Συνέδριο.
    Συγκεκριμένα, ήθελα να αναφέρω στον κύριο Βουλευτή ότι επί δεκατρία χρόνια –έχετε δίκιο- ταλαιπωρείται η ευρύτερη περιοχή της δυτικής Αττικής, διότι έπρεπε να γίνει εργοστάσιο ξήρανσης από το 1994, όταν άρχισαν να παράγονται διακόσιοι πενήντα τόνοι την ημέρα από την Α΄ φάση επεξεργασίας των λυμμάτων. Αντ’ αυτού, επί μία δεκαετία επελέγησαν απαράδεκτες περιβαλλοντικά λύσεις ή μάλλον μη λύσεις, σύρθηκε το θέμα και φτάσαμε δυστυχώς το 2004 να έχουμε εκατό χιλιάδες τόνους χύδην λυματολάσπης στην Ψυττάλεια και -το χειρότερο- να μπαίνουν στο σύστημα άλλοι διακόσιοι πενήντα τόνοι την ημέρα από τη Β΄ φάση χωρίς ουδείς να αποδέχεται τη λυματολάσπη, δηλαδή, χωρίς διέξοδο του προβλήματος.
    Πρώτη μας μέριμνα ήταν το εργοστάσιο ξήρανσης, το οποίο κατασκευάστηκε σε χρόνους ρεκόρ. Άμεσα υπέγραψε ο Υπουργός τη δημοπράτηση και κυρίως καταφέραμε να κατασκευάσουμε το μεγαλύτερο εργοστάσιο της Ευρώπης πρακτικώς σε δεκαοκτώ μήνες. Και δεν είναι αυτό το μόνο γεγονός που μας κάνει να αισθανόμαστε πραγματικώς κάποια ανακούφιση αλλά –θα έλεγα- και σχετική αίσθηση χαράς, αλλά το ότι το εργοστάσιο αυτό ελέγχθηκε πρόσφατα από το Ευρωπαϊκό Ελεγκτικό Συνέδριο.
    Θα καταθέσω ένα έγγραφο στα Πρακτικά, κύριε Πρόεδρε, και έχω ένα αντίγραφο και για τον κύριο Βουλευτή, με τα πορίσματα του ελέγχου του Ευρωπαϊκού Ελεγκτικού Συνεδρίου, το οποίο ήλεγξε τον Αύγουστο και το Σεπτέμβριο αναλυτικά τα κατασκευαστικά και λειτουργικά χαρακτηριστικά των έργων και όλες τις άλλες παραμέτρους που συνιστούν ένα τέτοιο πολύπλοκο σύστημα καθαρισμού και ουσιαστικά εξυγίανσης της περιοχής. 
    (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Συμπεράσματα του Ελεγκτικού Συνεδρίου της Ευρωπαϊκής Ένωσης: Πρώτον, η τεχνολογική και ποιοτική στάθμη των εγκαταστάσεων βρίσκεται σε πολύ καλό επίπεδο συγκριτικά με άλλες ευρωπαϊκές εγκαταστάσεις. Δεύτερον, η ποιότητα των λυμάτων είναι σημαντικά καλύτερη απ’ αυτήν που απαιτούν οι ευρωπαϊκοί κανονισμοί και οι περιβαλλοντικοί όροι. Τρίτον, μετά τη λειτουργία του εργοστασίου ξήρανσης, επιλύονται τα παλαιότερα προβλήματα και -το βασικότερο απ’ όλα- το Κ.Ε.Λ. Ψυττάλειας χαρακτηρίστηκε απ’ όλους τους εμπειρογνώμονες ως μια από τις μεγαλύτερες μονάδες σε ευρωπαϊκό επίπεδο και η καλύτερη από άποψη τεχνολογίας, συντήρησης και λειτουργίας. Έχουν δε ελέγξει ως τώρα –υπενθυμίζω- Ισπανία, Πορτογαλία και Ιρλανδία. 
      Κύριε Πρόεδρε, θα πω στη δευτερολογία μου και ένα άλλο στοιχείο. Τελειώνοντας πάντως, θέλω  να τονίσω ότι παρακαλώ τον κύριο Βουλευτή και όποιον άλλον θέλει να επισκεφθεί την Ψυττάλεια μαζί μας. Όλα εκεί είναι ανοικτά. Μπορείτε να τα δείτε μόνοι σας, αν τα πράγματα είναι ή δεν είναι ολοκληρωμένα και επιτέλους εν τω τελειούσθαι.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Δρίτσας.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε, και θέλω να επισημάνω την πολύ καλή παρέμβασή σας γιατί το θέμα αυτό έχει γενικότερο ενδιαφέρον για όλο τον Πειραιά και για όλη την Αττική.
      Κύριε Υπουργέ, σας ευχαριστώ για τα καλά σας λόγια. Χαίρομαι γιατί γνωρίζω ότι η προσωπική σας επιστημονική επάρκεια αποτελεί έναν πολύ θετικό παράγοντα για την αντιμετώπιση αυτού του θέματος. Όμως, παρ’ όλα αυτά, υπάρχουν πολύ σοβαρά προβλήματα στη συνολικότερη πολιτική του Υπουργείου και στους χειρισμούς που γίνονται και που έγιναν παλαιότερα. 
      Εξηγούμαι: Πράγματι δεν είναι και για μένα ευχάριστο η πρώτη μου, ως νεοεκλεγέντος Βουλευτού, κοινοβουλευτική παρέμβαση να αφορά ένα όχι τόσο ευχάριστο θέμα. Όμως, είναι τεράστιας σημασίας για την ποιότητα ζωής για την υγεία και την οικονομία του Πειραιά και της ευρύτερης περιοχής μιας και το λιμάνι και ο Πειραιάς αποτελούν τη βιτρίνα, την είσοδο, για χιλιάδες επισκέπτες και χώρα ανάπτυξης δραστηριοτήτων για πολλές χιλιάδες ανθρώπων. Υφίσταται μεγάλη επιβάρυνση από ένα έργο που το θέλουμε όλοι, που το υποστηρίζουμε όλοι, από ένα έργο που στην πρώτη φάση καθάρισε το Σαρωνικό.
      Εδώ πρέπει να σας ενημερώσω ότι μετά τα εγκαίνια που έκανε ο κύριος Πρωθυπουργός τον Ιούνιο που ήταν βιαστικά και προεκλογικού χαρακτήρα επισκεφθήκαμε την Ψυττάλεια με τον κ. Αλαβάνο, τον κ. Παπαγιαννάκη, τον κ. Λαφαζάνη και πολλούς άλλους παράγοντες της παράταξής μας και ενημερωθήκαμε. Την επισκεφθήκαμε και στο παρελθόν με το Μανώλη Γλέζο και πολλούς άλλους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό ακόμη, κύριε Πρόεδρε, αν έχετε την καλοσύνη.
      Θα την επισκεφθούμε και πάλι. Πάντως υπάρχουν δυσλειτουργίες στην Α΄ και Β΄ φάση. Αυτές φάνηκαν και στον έλεγχο του Ευρωπαϊκού Ελεγκτικού Συνεδρίου. Σας καλώ να το ερευνήσετε αυτό γιατί υπερφορτώθηκε λόγω του ελέγχου. Η Α’ και Β’ φάση δεν μπορούν να απορροφήσουν με τις δυσλειτουργίες που υπάρχουν όλα τα λύματα που έρχονται. Εκείνη την ημέρα το υπερφόρτωσαν και ίσως είναι μία από τις αιτίες της δυσοσμίας που ακολούθησε. Λέω, ίσως, γιατί δεν είμαι απολύτως βέβαιος. 
      Εν συνεχεία, ο αποδέκτης της τελικής αποξηραμένης λάσπης ακόμη δεν έχει βρεθεί. Το μείζον ζήτημα στο οποίο δεν μου απαντήσατε ακόμη, κύριε Υπουργέ, είναι ότι η Ε.ΥΔ.Α.Π. ακόμα δεν έχει παραλάβει επισήμως το έργο της ξήρανσης. Αυτό έχει ιδιαίτερη σημασία. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ο χρόνος σας έχει τελειώσει προ πολλού.
      ΘΕΟΔΩΡΟΣ ΔΡΙΤΣΑΣ: Τελειώνω αμέσως.
      Θέλω δε να επισημάνω ότι ο ανταγωνισμός επιχειρηματικών συμφερόντων είναι ένας παράγοντας που αν δεν ελεγχθεί και επί του προκειμένου θα αποτελεί διαρκές αίτιο όλων αυτών των καθυστερήσεων και των δυσλειτουργιών.
      ΠΡΟΕΔΡΕΥΩΝ (Αναστάσιος Νεράτζης): Κύριε συνάδελφε, ο χρόνος σας είχε ήδη τελειώσει. Μιλήσατε επί πλέον ένα λεπτό και είκοσι δευτερόλεπτα. 
       ΘΕΟΔΩΡΟΣ ΔΡΙΤΣΑΣ: Ζήτησα την άδειά σας, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ναι, αλλά δεν μπορούμε να παραβιάζουμε τον Κανονισμό έτσι χονδροειδώς. 
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι, έχει δίκιο ο κύριος Βουλευτής. Δεν μπόρεσα να απαντήσω σε όλα τα ερωτήματα που έθεσε. Γι’ αυτό θα συμπληρώσω τώρα. 
      Πρώτο και βασικό, η Α΄ και Β΄ φάση καθαρισμού έγιναν κατά κύριο λόγο από την προηγούμενη κυβέρνηση, με σημαντικές υπερβάσεις προϋπολογισμών.
      Παρά ταύτα θα πούμε την αλήθεια. Είναι ένα θαυμάσιο έργο, το οποίο και οι ξένοι θαύμασαν. Πράγματι σε μερικά σημεία χρήζει περαιτέρω βελτίωσης, έχετε δίκιο, διότι τα λύματα που εισέρχονται στο κέντρο, δυστυχώς, περιλαμβάνουν και ένα σημαντικό ποσοστό βιομηχανικών αποβλήτων -εκεί είναι το πρόβλημα- τα οποία, δυστυχώς, ακόμα δεν ελέγχονται στην ευρύτερη περιοχή της Αττικής, δεν πάνε χωριστά κάπου και συγκροτημένα. 
      Παρά ταύτα, όλα αυτά έχουν δρομολογηθεί και είναι «αστεία», αν θέλετε, οικονομική υπόθεση να ολοκληρωθούν χωρίς καμμία επιπλέον επιβάρυνση του συστήματος. Σήμερα δε ο Σαρωνικός πράγματι είναι καθαρότατος. 
      Δεύτερον, παράδοση του εργοστασίου ξήρανσης. Η σύμβαση ευτυχώς προέβλεπε τη δεκατετράμηνη λειτουργία του εργοστασίου από τον κατασκευαστή, όπως γίνεται σ’ όλες τις συμβάσεις και έδωσα μάχη να γίνει και σ’ αυτήν, γιατί δεν ήθελε να το κάνει φυσικά αυτό ο κατασκευαστής. Γιατί; Για να περάσει όλες τις ενδεχόμενες παιδικές ασθένειες υπό την ευθύνη του και να είναι σίγουρο μετά από ένα χρόνο και δύο μήνες ότι πραγματικά λειτουργεί άψογα. Μόλις τελειώσει αυτή η περίοδος λειτουργίας, που την πληρώνει ο ίδιος, θα γίνει αμέσως παραλαβή. 
      Τρίτον, πρέπει να πούμε μια αλήθεια εδώ, κύριε Πρόεδρε, η οποία πρέπει να ακουστεί γιατί αισθάνομαι και απέναντι των κατοίκων της περιοχής υπεύθυνος, τους οποίους έχω επισκεφθεί πολλές φορές και μάλιστα έχω και προσωπική επικοινωνία με κάποιους απ’ αυτούς. 
      Τους τελευταίους μήνες βρώμισε ο Πειραιάς, πράγματι. Θα σας πω λοιπόν, την αλήθεια γιατί βρώμισε. Έχουμε βρει επιτέλους τη λύση της πλήρους αποκατάστασης της Ψυττάλειας. Αρχίζει να φυτεύεται μάλιστα με τη χρησιμοποίηση της συσσωρευμένης εκεί λυματολάσπης. Η λύση είναι η ασβεστοποίηση, διεθνώς αποδεκτή, γνωστή και άκρως επιτυχής στην πράξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ήδη ένα από τα τρία κύτταρα έχει φυτευτεί. Το δεύτερο κοντεύει να γεμίσει μ’ αυτήν την αδρανή μάζα που είναι σκεπασμένη με χώμα φύτευσης. Η ασβεστοποίηση όμως όταν γίνεται εκλύει δευτερογενώς, λόγω κάποιων καταλυτών, αμμωνία. Όταν έχουμε άπνοια ή δυτικούς ανέμους, αυτή δυστυχώς επειδή είναι βαρύτερη προχωρεί προς τα κάτω. 
      Έχω γίνει έξαλλος, κύριε Βουλευτά, με το γεγονός ότι δεν τηρήθηκαν από τους κατασκευαστές οι προδιαγραφές που έχουμε θέσει, δηλαδή, ότι μόνο με βοριά θα κάνουν ασβεστοποίηση. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, ο χρόνος σας έχει τελειώσει. Ολοκληρώστε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): …επιβλήθηκε πρόστιμο από την Ε.ΥΔ.Α.Π. με δική μου εντολή για την τελευταία ταλαιπωρία των κατοίκων. Πιστεύω ότι δεν θα το ξανακάνουν αυτό. Θα τους «τσούξει». 
      Εν πάση περιπτώσει σε πέντε μήνες από σήμερα σας εγγυώμαι ότι δεν θα υπάρχει ούτε ένα κιλό λάσπης στην Ψυττάλεια. Θα έχει φυτευτεί. Ελπίζω ότι θα την επισκεφθούμε μαζί και ελπίζω ότι και εσείς θα χαρείτε για την περιοχή την οποία υπηρετείτε με τόση πίστη και αφοσίωση τα τελευταία χρόνια. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
      Ήδη έχει εξαντληθεί ο κατάλογος των συζητουμένων επικαίρων ερωτήσεων και ολοκληρώθηκε η διαδικασία. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 11.16΄ λύεται η συνεδρίαση για την προσεχή Δευτέρα 8 Οκτωβρίου 2007 και ώρα 18.00’ με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων. 
      
      Ο ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 5-10-07	ΣΕΛ. 1



