ΣΥΝΕΔΡΙΑΣΗ ΞΒ'
ΠΙΝΑΚΑΣ ΠΕΡΙΕΧΟΜΕΝΩΝ
Πέμπτη 13 Ιανουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών.
2. Ανακοινώνεται ότι τη συνεδρίαση παρακολουθούν μαθητές από: το 4ο Δημοτικό Σχολείο Περιστερίου, το 2ο Γυμνάσιο Νέας Ιωνίας Βόλου και το Γυμνάσιο Γιρκίας Αργολίδας.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της Παρασκευής 14 Ιανουαρίου 2000.
4) Συζήτηση επικαίρων ερωτήσεων:
α) Προς τον Υπουργό Ανάπτυξης σχετικά με τις συνέπειες από την κατάργηση της Αγορανομίας.
β) Προς τον Υπουργό Εθνικής Οικονομίας, σχετικά με τις πιστωτικές διευκολύνσεις των εξαγωγικών επιχειρήσεων του Νομού Πέλλας, λόγω της κρίσης στο Κόσοβο.
γ) Προς τον Υπουργό Εργασίας και Κοινωνικών Ασφαλίσεων σχετικά με την καταβολή βοηθήματος στους ανέργους του Νομού Λάρισας, που υπάγονται ασφαλιστικά στο 'Ιδρυμα Κοινωνικών Ασφαλίσεων.
δ) Προς τον Υπουργό Γεωργίας, σχετικά με τη συνέχιση του προγράμματος μείωσης της μόλυνσης του υδροφόρου ορίζοντα από την αλόγιστη χρήση λιπασμάτων και φυτοφαρμάκων στην περιοχή της Θεσσαλίας.
Γ. ΝΟΜΟΘΕΤΙΚΗ ΕΡΓΑΣΙΑ 
Συζήτηση επί της αρχής των άρθρων και του συνόλου του σχεδίου νόμου του Υπουργείου Υγείας και Πρόνοιας: "Κύρωση Σύμβασης Δωρεάς υπέρ του Ελληνικού Δημοσίου και του Περιφερειακού Γενικού Νοσοκομείου Ελευσίνας "ΘΡΙΑΣΙΟ".
ΟΜΙΛΗΤΕΣ 
Α. Επί των επικαίρων ερωτήσεων:
ΒΡΕΤΤΟΣ Κ.
ΚΑΝΤΑΡΤΖΗΣ Α.
ΚΑΡΑΣΜΑΝΗΣ Γ.
ΛΟΥΛΕ Α.
ΠΑΧΤΑΣ Χ.
ΠΡΩΤΟΠΑΠΠΑΣ Χ.
ΣΟΥΡΛΑΣ Γ.
ΧΑΡΑΛΑΜΠΟΥΣ Ι.
Β. Επί του σχεδίου νόμου του Υπουργείου Υγείας και Πρόνοιας:
ΑΡΑΠΗΣ Ι.
ΒΑΡΒΙΤΣΙΩΤΗΣ Ι.
ΒΛΑΣΣΟΠΟΥΛΟΣ Ε.
ΓΙΑΝΝΟΠΟΥΛΟΣ Α.
ΚΑΡΑΓΚΟΥΝΗΣ Α.
ΚΟΤΣΩΝΗΣ Θ.
ΚΩΣΤΟΠΟΥΛΟΣ Β.Δ.
ΜΕΛΑΣ Π.
ΜΙΧΑΛΟΛΙΑΚΟΣ Β.
ΜΟΥΣΤΑΦΑ Μ.
ΠΑΠΑΝΙΚΟΛΑΟΥ Ε.
ΣΟΥΡΛΑΣ Γ.
ΣΦΥΡΙΟΥ Κ.
ΣΩΤΗΡΟΠΟΥΛΟΣ Β.
ΤΣΟΒΟΛΑΣ Δ.
ΦΩΤΙΑΔΗΣ Π.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΞΒ'
Πέμπτη 13 Ιανουρίου 2000
-------------------
Αθήνα, σήμερα στις 13 Ιανουρίου 2000, ημέρα Πέμπτη και ώρα 10.23' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή, Βουλετή Τρικάλων, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 14 Ιανουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής)
1. Η με αριθμό 439/11.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Στάθη, προς τον Υπουργό Εθνικής Παιδείας και Θρησκευμάτων, σχετικά με τις μεταγραφές φοιτητών εξωτερικού με σοβαρά προβλήματα υγείας.
2. Η με αριθμό 440/11.1.2000 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου, προς τους Υπουργούς Περιβάλλοντος, Χωροταξίας και Δημοσίων 'Εργων, Δικαιοσύνης, σχετικά με την τροποποίηση του νόμου 653/77 για τις αναγκαστικές απαλλοτριώσεις των μεγάλων εθνικών οδών.
3. Η με αριθμό 445/12.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου, προς τον Υπουργό Γεωργίας, σχετικά με την τροποποίηση του Κανονισμού της Ευρωπαϊκής 'Ενωσης για την έναρξη παρέμβασης για την παραγωγή ρυζιού κλπ.
4. Η με αριθμό 449/12.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου, κ. Στέλλας Αλφιέρη, προς τον Υπουργό Δικαιοσύνης, σχετικά με την ποινική δίωξη μαθητών του Γυμνασίου Πλαταμώνα Πιερίας, για τις μαθητικές κινητοποιήσεις.
5. Η με αριθμό 443/12.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος, κ. Γεωργίου Ρόκου προς τους Υπουργούς Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, σχετικά με τις διώξεις συνδικαλιστών στο Νοσοκομείο "Κοργιαλένειο-Μπενάκειο", την εφαρμογή κυκλικού ωραρίου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Καν.Βουλής)
1. Η με αριθμό 438/10.1.2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος, κ. Ελένης Ανουσάκη, προς τον Υπουργό Γεωργίας, σχετικά με τη λήψη μέτρων για το παράνομο εμπόριο ζώων.
2. Η με αριθμό 436/10.1.2000 επίκαιρη ερώτηση του Βουλευτή της Νέας Δημοκρατίας, κ. Παναγιώτη Σκανδαλάκη, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επισκευή της γέφυρας της Μονεμβασιάς.
3. Η με αριθμό 446/12.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με τη λήψη μέτρων επίλυσης προβλημάτων των πορτοκαλοπαραγωγών του Νομού 'Αρτας.
4. Η με αριθμό 450/12.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Ευάγγελου Αποστόλου, προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με την καταβολή των δεδουλευμένων στους εργαζομένους της Επιχείρησης ΒΙΟΜΑΓΝ Α.Ε. στην Εύβοια κλπ.
5. Η με αριθμό 444/12.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου, προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με την απόφαση της Διοίκησης των Ελληνικών Πετρελαίων για διακοπή λειτουργίας των Χημικών Εργοστασίων κλπ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Πρώτη είναι η με αρθμό 418/10.1.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Ανάπτυξης σχετικά με τις συνέπειες από την κατάργηση της Αγορανομίας.
Η επίκαιρη ερώτηση του κ. Σούρλα έχει ως εξής:
"Από προχειρότητα και ανευθυνότητα χαρακτηρίζονται οι αποφάσεις της Κυβέρνησης για τον έλεγχο των τροφίμων όταν:
- Καταργεί από 1.1.2000 την αγορανομία, ενώ ακόμη δεν έχει λειτουργήσει ούτε προβλέπεται να λειτουργήσει στο εγγύς μέλλον ο νεοσυσταθείς ενιαίος φορέας ελέγχου τροφίμων (ΕΦΕΤ).
- Καταργεί τα τμήματα αγορανομίας που λειτουργούν από το 1998 -και μάλιστα αποτελεσματικά- και κατανέμει τους αστυνομικούς που στελέχωναν τις υπηρεσίες αυτές στα αστυνομικά τμήματα.
'Ετσι οι έλεγχοι θα διενεργούνται από μη ειδικευμένους αστυνομικούς.  Επανέρχεται δηλαδή στο προ του 1998 καθεστώς.
- Καταργεί τη συντονιστική επιτροπή τροφίμων της Νομαρχιακής Αυτοδιοίκησης και μάλισταν πριν ακόμη συμπληρώσει χρόνο από τη θεσμοθέτησή της και πριν τεθούν σε εφαρμογή οι διατάξεις του νόμου περί ΕΦΕΤ.
Επομένως σε μία χρονική περίοδο που είναι διαπιστωμένο και γενικώς απαράδεκτο ότι η αγορά κατακλύζεται από νοθευμένα και ακατάλληλα τρόφιμα από κυκλώματα κερδοσκοπίας, ενώ έπρεπε να ενταθούν οι έλεγχοι καταργούνται νευραλγικής σημασίας υπηρεσίες.
Ερωτάται ο κύριος Υπουργός και παρακαλείται να ενημερώσει τη Βουλή, πώς πρόκειται να αντιμετωπίσει το πρόβλημα που έχει προκύψει." Ο Υφυπουργός Εμπορίου κ. Χαραλάμπους έχει το λόγο για τρία λεπτά να πρωτολογήσει.
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, είναι ένα θέμα βεβαίως, που αφορά το Υπουργείο Δημόσιας Τάξης. 'Εχω όμως τις πληροφορίες εκείνες που μπορώ να δώσω στο Σώμα και στο συνάδελφο και να επισημάνω ότι πρόκειται για μια παρανόηση. Καταργήθηκαν τα αγορανομικά τμήματα μέσα στη λογική της αναδιάρθρωσης των Σωμάτων Ασφαλείας.  Φεύγουν από τα αγορανομικά τμήματα και πηγαίνουν στα κατά τόπους αστυνομικά τμήματα. 'Ομως δεν καταργείται ο αγορανομικός έλεγχος. Απλώς θα γίνεται από τους ανθρώπους αυτούς, που είναι εξειδικευμένοι στην άσκηση αγορανομικού ελέγχου, όχι από τα εξειδικευμένα αγορανομικά τμήματα, αλλά από τα κατά τόπους αστυνομικά τμήματα και για την περιοχή τους. Κατά συνέπεια το έργο του αγορανομικού ελέγχου θα συνεχίσει στον ίδιο βαθμό και με την ίδια ένταση που μέχρι σήμερα γινόταν.
Βεβαίως όσο ο ΕΦΕΤ θα ισχυροποιείται και θα οργανώνεται -σήμερα μάλιστα μπορώ να σας ανακοινώσω ότι γίνεται η εγκατάσταση του Δ.Σ. και η επίσημη έναρξη των εργασιών του- θα αναλαμβάνει το συντονισμό αυτών των δραστηριοτήτων. Και ξέρετε ότι ο ΕΦΕΤ θα έχει τελικά τον επιτελικό σχεδιασμό και την εποπτεία όλων αυτών των δράσεων είτε μέσω εργαστηρίων είτε μέσω αγορανομικών αρχών.
Το ίδιο θα συμβεί και σε επίπεδο νομαρχίας, μέσα από τη σύσταση των περιφερειακών υπηρεσιών του ΕΦΕΤ.
Συνεπώς δεν πρόκειται για κατάργηση του αγορανομικού ελέγχου και κακώς βγήκε προς τα έξω ότι καταργήθηκαν οι αγορανομικοί έλεγχοι πριν ο ΕΦΕΤ μπορεί να ασκήσει τα καθήκοντά του. 'Εχουμε μία αναδιάρθρωση, όπως γνωρίζετε, σε ολόκληρο το αστυνομικό σώμα, ούτως ώστε να καταστεί σε θέματα ασφαλείας πιο αποτελεσματικό. Οι άνθρωποι των αγορανομικών τμημάτων θα πάνε στα κατά τόπους αστυνομικά τμήματα και αυτοί που έχουν την εξειδίκευση θα ασκούν αυτές τις υπηρεσίες.
Εκείνο που επιδιώκουμε είναι μια ομαλή μετάβαση από το σημερινό σύστημα στο επόμενο όπου ο ΕΦΕΤ θα έχει τον κυρίαρχο ρόλο. Δεν θέλουμε να δώσουμε λύση ούτε με άλματα τα οποία μπορεί να πέσουν στο κενό, ούτε με αυτοματισμούς. Η ζωή θα συνεχίσει στον τομέα αυτό με τους ίδιους ρυθμούς και σιγά σιγά το καινούριο σύστημα θα υποκαθιστά το παλαιό. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σούρλα, έχετε το λόγο για δύο λεπτά, να αναπτύξετε την ερώτησή σας.
ΓΕΩΡΓΙΟΣ ΣΟΥΡΛΑΣ: Η ζωή πρέπει να συνεχίσει με τους ίδιους ρυθμούς αλλά πρέπει με τους ίδιους και εντονότερους ρυθμούς να γίνονται και οι αγορανομικοί έλεγχοι για τα νοθευμένα τρόφιμα, κύριε Υπουργέ, τα οποία κατακλύζουν την αγορά. Και εδώ πρέπει να συμφωνήσουμε για τα κυκλώματα κερδοσκοπίας τα οποία δρουν ασύδοτα. Και αντί, λοιπόν, να ενταχθούν αυτοί οι έλεγχοι, αντί να ενισχυθούν οι υπηρεσίες, πριν ακόμα λειτουργήσει ο ΕΦΕΤ -και βεβαίως τον εγκαθιστάτε σε γραφεία και καλά κάνετε- αλλά πριν λειτουργήσει, γιατί δεν προβλέπεται στο εξάμηνο απ' ό,τι πληροφορήθηκα ίσως και στο χρόνο που διανύουμε, να λειτουργήσει, διαλύεται η Αγορανομία, η οποία αποτελούσε μία βασική υπηρεσία για τους ελέγχους για τα τρόφιμα και έπρεπε να τη δείτε σαν μέλος της συντονιστικής επιτροπής ελέγχου τροφίμων σε Νομαρχιακή Αυτοδιοίκηση τι προσέφερε.
Και ενώ, λοιπόν, δεν λειτουργεί ο ΕΦΕΤ ακόμη, καταργείτε την Αγορανομία, τη διαλύετε, καταργείτε τις συντονιστικές επιτροπές ελέγχου τροφίμων σε κάθε Νομαρχιακή Αυτοδιοίκηση όπου προήδρευε κυρίως κτηνίατρος και ενώ ετοιμάζατε το νομοσχέδιο ταυτόχρονα προχωρήσατε στη σύσταση αυτής της επιτροπής, εκδίδει μόνο δύο τετράμηνα δελτία και σταματάει.  Πρόκειται, λοιπόν, περί μεγάλης σύγχυσης.
Δεν έχετε δίκιο όταν λέτε ότι θα κάνουν και πάλι τα καθήκοντά τους.  Επανερχόμαστε στο καθεστώς του προ του 1998. Δεν μπορούν να κάνουν τα καθήκοντά τους.
Θα αναφέρω ένα παράδειγμα: Στην Αθήνα η Αγορανομία διέθετε τριάντα αστυνομικούς. Τα Αστυνομικά Τμήματα είναι εξήντα πέντε. Πώς γίνεται τώρα να ασκείται ο αγορανομικός έλεγχος από τα εξήντα πέντε Αστυνομικά Τμήματα εκ των οποίων μόνο τα τριάντα μπορούν να στελεχωθούν με ένα αστυνομικό της πρώην Αγορανομίας; Δεν υπάρχει κενό στην προκειμένη περίπτωση; Και θα πείτε ότι αυτό μπορεί να το κάνει ένας άλλος αστυνομικός; Το ίδιο είναι ο ο εκπαιδευμένος, ο εξειδικευμένος αστυνομικός με τον άλλο;
Πρέπει, λοιπόν, να δεχθείτε ότι δημιουργείται ένα κενό και πρέπει να αναλάβετε τις ευθύνες σας. Σε μία χρονική περίοδο που είναι διαπιστωμένο ότι κατακλύζεται η αγορά από νοθευμένα τρόφιμα, έπρεπε να κάνετε άλλους υπολογισμούς. Και βεβαίως ο καθένας δικαιούται να διατηρεί επιφυλάξεις αν και κατά πόσο θα αποδώσει ο ΕΦΕΤ. Εύχομαι να αποδώσει. Το περιμένουμε. Μην αναφέρετε, λοιπόν, σήμερα εδώ μόνο ότι εγκαθίσταται ο ΕΦΕΤ στα καινούρια γραφεία. Να μας πείτε, κύριε Υπουργέ, εάν μπορείτε, πότε θα λειτουργήσει ο ΕΦΕΤ, ο Ενιαίος Φορέας Ελέγχου Τροφίμων και ποιος θα αναπληρώσει την Αγορανομία, την οποία διαλύσατε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαραλάμπους έχει το λόγο δύο λεπτά για να δευτερολογήσει.
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): 'Εχω την εντύπωση ότι δεν έγινα κατανοητός. Η ουσία του θέματος είναι οι αγορανομικοί έλεγχοι. Και σας βεβαιώνω ότι οι αγορανομικοί έλεγχοι συνεχίζονται. Ασχέτως της υπάρξεως του ΕΦΕΤ, το Σώμα της Αστυνομίας κάνει τις εσωτερικές του διαρθρώσεις, ώστε να είναι περισσότερο αποτελεσματικό. Μέσα, λοιπόν, σε αυτή τη λογική καταργούνται τα αυτοδύναμα αγορανομικά τμήματα και περνάει η αρμοδιότητα στα κατά τόπους αστυνομικά τμήματα όπου στην περιφέρειά τους θα ασκούν τους αγορανομικούς ελέγχους.
Και βέβαια μη μιλάμε πλέον για εκτεταμένες νοθείες κλπ. Τα πράγματα δεν είναι έτσι. 'Εχουμε ένα στενό αγορανομικό έλεγχο στην αγορά. Μπορώ να σας πω ότι διερευνούμε περίπου τρεις χιλιάδες περιπτώσεις κατά μήνα και όλη η κατάσταση βρίσκεται υπό απόλυτο έλεγχο. Ο ΕΦΕΤ αρχίζει από σήμερα να λειτουργεί έτσι και αλλιώς.
ΓΕΩΡΓΙΟΣ ΣΟΥΡΛΑΣ: Λειτουργεί;
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Από σήμερα.
ΓΕΩΡΓΙΟΣ ΣΟΥΡΛΑΣ: Σε γραφεία;
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Βεβαίως, σε γραφεία.
ΓΕΩΡΓΙΟΣ ΣΟΥΡΛΑΣ: Σαν υπηρεσία λειτουργεί;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σούρλα.
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Από σήμερα εγκαθίσταται στον πρώτο όροφο του Υπουργείου Εμπορίου μέχρις ότου μπορέσει να δημιουργήσει δική του έδρα, οργανισμούς κλπ.
ΓΕΩΡΓΙΟΣ ΣΟΥΡΛΑΣ: Πότε θα γίνουν αυτά;
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Αυτό είναι το μεταβατικό στάδιο και δεν γίνονται μαζί με το νομοσχέδιο αυτά τα πράγματα. Γι' αυτό και δεν καταργήθηκε και δεν καταργείται τίποτα απ' ό,τι ίσχυε μέχρι σήμερα, αλλά ισχύει μεταβατικά μέχρις ότου ο συντονισμός και η δράση αυτή περιέλθει στην αρμοδιότητα του ίδιου του ΕΦΕΤ.
Επαναλαμβάνω ένα κρίσιμο σημείο που σας τόνισα. Δεν κάνουμε αυτοματισμούς, δεν κάνουμε άλματα. Επιδιώκουμε και επιχειρούμε μία ομαλή μετάβαση από το ένα καθεστώς στο άλλο, ώστε να μην υπάρξει κενό. Σας διαβεβαιώνουμε ότι δεν υπάρχει τέτοιο πρόβλημα. Δεν καταργείται ο αγορανομικός έλεγχος. Καταργείται η διάρθρωση εκείνη που υπήρχε προηγουμένως στην Αστυνομία και με νέα διάρθρωση συνεχίζεται το καθεστώς των αγορανομικών ελέγχων.
ΠΡΟΕΔΡΕΥΩΝ (Παναγιώτης Σγουρίδης): Η δεύτερη, η με αριθμό 426/10.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους μαθητές των νυχτερινών Γυμνασίων και Λυκείων κλπ., διαγράφεται λόγω κωλύματος του Υπουργού.
Η τρίτη, η με αριθμό 424/10.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τη λειτουργία των Γενικών Αρχείων του Κράτους, διαγράφεται επίσης λόγω κωλύματος του κυρίου Υπουργού.
Επίσης, η τέταρτη, η με αριθμό 420/10.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επίλυση προβλημάτων των σεισμοπαθών της περιοχής Ιστιαίας Ευβοίας, διαγράφεται λόγω κωλύματος του κυρίου Υπουργού.
Εισερχόμαστε στη συζήτηση των επικαίρων ερωτήσεων δευτέρου κύκλου. Πρώτη επίκαιρη ερώτηση είναι η με αριθμό 430/10-1-2000 του Βουλευτή της Νέας Δημοκρατίας κ. Γεωργίου Καρασμάνη προς τους Υπουργούς Εθνικής Οικονομίας, Οικονομικών, σχετικά με τις πιστωτικές διευκολύνσεις των εξαγωγικών επιχειρήσεων του Νομού Πέλλας, λόγω της κρίσης στο Κόσοβο.
Η ερώτηση του κυρίου συναδέλφου σε περίληψη έχει ως εξής:
"Με την ΠΑΒ 5755/31-8-99 που είχα καταθέσει -και η οποία μου απαντήθηκε με απαράδεκτη καθυστέρηση την 8/12/99 (απ. πρ 30370/27-10-99) -ζητούσα την υπαγωγή των εξαγωγικών επιχειρήσεων του Νομού Πέλλας  στο καθεστώς των πιστωτικών διευκολύνσεων των αντίστοιχων της Φλώρινας, Κοζάνης, Καστοριάς και Γρεβενών (ΚΥΑ 24611/Β 12333/12-7-99) λόγω των συνεπειών της κρίσης στο Κόσοβο.
Επειδή παρ' ότι, τελικά, οι εξαγωγικές επιχειρήσεις του Νομού, υπήχθησαν στο εν λόγω προβλεπόμενο καθεστώς διευκολύνσεων, οι Τράπεζες του Νομού μας, εφαρμόζουν με δικά τους (η κάθε μια) κριτήρια, τη σχετική ΚΥΑ, με συνέπεια πολλές επιχειρήσεις να αντιμετωπίζουν, πλέον, σοβαρότατα προβλήματα ρευστότητας, ερωτάται ο Υπουργός και καλείται να ενημερώσει τη Βουλή:
1. Αν οι δεδουλευμένοι τόκοι (από 1/1 έως 31/12/99) ενήμερου κεφαλαίου, που λήγει μέσα στο 1999, καλύπτονται από το  Δημόσιο;
2. Αν οι δεδουλευμένοι τόκοι του έτους 1999, που αναλογούν σε κεφάλαιο που λήγει το 2000 καλύπτονται απ' το δημόσιο;
3. Αν οι δεδουλευμένοι τόκοι του 1999, που αναλογούν σε ενήμερο και ληξιπρόθεσμο κεφάλαιο που λήγει το 2000 και εξοφλήθηκαν απ' τον εισαγωγέα, μπορεί ν' αντιλογισθούν και να επιστραφούν στον εξαγωγέα με χρέωση του Δημοσίου, τη στιγμή όπου την περίπτωση αυτή η μεν Αγροτική Τράπεζα την αντιμετωπίζει ευνοϊκά, οι δε υπόλοιπες αρνούνται ν' αντιλογίσουν τους τόκους που καταβλήθηκαν;
4. Αν οι τόκοι δανείων που έληξαν, μέσα στο 1999 και πληρώθηκαν το ίδιο έτος θ'αντιλογισθούν και θα επιστραφούν στους εξαγωγείς;" Ο Υφυπουργός κ. Πάχτας έχει το λόγο για τρια λεπτά για να πρωτολογήσει.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Κύριοι συνάδελφοι, θα ήθελα να ενημερώσω πράγματι ότι με την κοινή υπουργική απόφαση του Ιουλίου του 1999 -και συγκεκριμένα της 12-7-1999- η Κυβέρνηση έδωσε τη δυνατότητα για πιστωτικές διευκολύνσεις σε συγκεκριμένες εξαγωγικές επιχειρήσεις, με την έννοια ότι μετατίθεται πλέον η λήξη των ληξιπρόθεσμων δόσεων από οφειλές των επιχειρήσεων αυτών, μέχρι το τέλος του 1999. Οι οφειλές που υπήρξαν καθ' όλη τη διάρκεια του 1999, μετατίθενται για τις 31-12-1999, αρχής γενομένης επαναλαμβάνω από την 1-1-1999.
Οι τόκοι του χρονικού διαστήματος της πράξης αυτής καλύπτονται από το λογαριασμό του ν. 128/1975.
Στις διατάξεις αυτής της κοινής υπουργικής απόφασης, υπάγονται εξαγωγικές επιχειρήσεις των Νομών Φλώρινας, Κιλκίς, Καστοριάς και Πέλλας που υπέστησαν ζημιές από την κρίση στο Κόσοβο, καθώς και οι εξαγωγικές επιχειρήσεις γουνοποιίας και τροφής γουνοφόρων ζώων των Νομών Καστοριάς, Κοζάνης, Φλώρινας και Γρεβενών. Σε αυτήν την απόφαση υπάγονται όλες οι παραπάνω επιχειρήσεις, που είναι εγγεγραμμένες στα ειδικά μητρώα εξαγωγέων των επιμελητηρίων που ανήκουν, ανεξάρτητα από το εάν έχουν ρυθμίσει ή όχι τις οφειλές τους βάσει παλαιοτέρων αποφάσεων των Υπουργών Εθνικής Οικονομίας και Οικονομικών.
Ακολούθησε στη συνέχεια ένα διευκρινιστικό έγγραφο τον Οκτώβρη του 1999, στις 7-10-1999 του Υπουργού Εθνικής Οικονομίας, σε εφαρμογή της κοινής υπουργικής απόφασης του Ιουλίου του 1999 και όπως ισχύει, έχουμε δεχθεί ότι οι όποιες δόσεις πάσης φύσεως δανείων των ανωτέρω επιχειρήσεων λήγουν στο χρονικό διάστημα 1-1-1999 έως 31-12-1999. Για όλες αυτές, υπάρχει μετάθεση της λήξης τους για τις 31-12-1999, εφόσον βεβαίως το επιθυμούν οι ίδιοι οι οφειλέτες.
Τώρα, οι τόκοι ενήμεροι και ληξιπρόθεσμοι του χρονικού διαστήματος της πράξης αυτής, δηλαδή από την ημερομηνία λήξης της όποιας δόσης εντός του 1999 μέχρι τις 31-12-1999, καλύπτονται και αυτές από το λογαριασμό του ν. 128/1975.
Πρόσφατα, κύριε συνάδελφε, εκδόθηκε νέα κοινή υπουργική απόφαση στις 27.12.1999 του Υπουργείου Εθνικής Οικονομίας και Οικονομικών. Με τη νέα αυτή κοινή υπουργική απόφαση παρέχεται η δυνατότητα στις επιχειρήσεις που εντάχθηκαν στην κοινή υπουργική απόφαση του Ιουλίου του 1999 να μεταφέρουν τις υποχρεώσεις τους στις 31.12.1999 κατά ένα εξάμηνο, μέχρι τις 30.6.2000. Αναφέρομαι βέβαια, μόνο στις οφειλές των επιχειρήσεων που είχαν ενταχθεί στην κοινή υπουργική απόφαση. Και η κάλυψη των τόκων της νέας αυτής εξάμηνης παράτασης θα γίνει από το λογαριασμό του νόμου 128/75.
Θέλω επίσης, να διευκρινίσω ότι νέες υποχρεώσεις από την 1.1.2000 και μετά δεν παρατείνονται.
Τέλος, κύριε συνάδελφε, οι τράπεζες στις περιπτώσεις πελατών που είχαν υποχρεώσεις, που έληγαν στη διάρκεια του έτους 1999 και τις έχουν εξοφλήσει, θα υπολογίσουν τους τόκους των ποσών αυτών που θα προέκυπταν έως εάν να είχαν μεταφερθεί στις 31.12.1999. Δεν θα αποδοθούν στους πελάτες, αλλά τα ποσά αυτά θα συνυπολογιστούν, θα αχθούν, θα έλεγα, σε πίστωση άλλων οφειλών των επιχειρήσεων. Θα μεταφερθούν δηλαδή, σε άλλους λογαριασμούς, έτσι ώστε να καλυφθεί αυτό που ήδη πλήρωσαν κατά τη ρύθμιση της προηγούμενης περιόδου. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καρασμάνη, έχετε το λόγο για δύο λεπτά να αναπτύξετε την ερώτησή σας.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δεν υπάρχει καμία αμφιβολία ότι από τα γεγονότα του Κοσόβου επλήγη η εθνική οικονομία. 'Αλλωστε το αναγώρισε ο κ. Παπαντωνίου, ο οποίος είχε πει ότι η εθνική οικονομία υπέστη ζημία διακόσια δισεκατομμύρια (200.000.000.000) και αυτά θα τα διεκδικήσει από την Ευρωπαϊκή Κοινότητα, μετά τη λήξη του πολέμου.
Είναι γεγονός ότι επλήγη η Μακεδονία, η κεντρική Μακεδονία, οι παραγωγοί των οπωροκηπευτικών, επλήγησαν οι διεθνείς μεταφορές και επλήγησαν και οι εξαγωγικές επιχειρήσεις.
Παρά το γεγονός ότι κατ' επανάληψη θέσαμε το θέμα αυτό στη Βουλή και προσφάτως ως εισηγητής του Προϋπολογισμού έθεσα κατ' ευθείαν στον κ.  Παπαντωνίου το ερώτημα, εάν τα πήρε τα διακόσια δισεκατομμύρια (200.000.000.000) και αν τα πήρε με ποια κριτήρια τα έχει δώσει, απάντηση δεν πήραμε.
Τώρα έρχομαι στο συγκεκριμένο θέμα. Είναι γεγονός, όπως είπε ο κύριος Υπουργός, ότι στις 12.7.99 εξέδωσε μία κοινή υπουργική απόφαση, με την οποία έδινε πιστωτικές διευκολύνσεις στους νομούς τους οποίους ανέφερε.  Δυστυχώς, όμως το Νομό Πέλλας τον είχε εξαιρέσει. Στις 15 Σεπτεμβρίου βγάλατε μία τροποποιητική απόφαση στην οποία συμπεριελήφθη ο Νομός Πέλλας.
Και πάλι δεν ξεκαθαρίζατε το τοπίο και στις 7 Οκτωβρίου αναγκασθήκατε να εκδώσετε μία διευκρινιστική εγκύκλιο με την οποία πάλι θολώνατε το πράγμα.
Εκείνο που θέλω όμως να επισημάνω, κύριε Πρόεδρε, είναι το εξής. 'Οτι ενώ στις 31 Αυγούστου κατέθεσα την αναφορά -για να δείτε πώς λειτουργεί ο κοινοβουλευτικός έλεγχος εις βάρος του Κοινοβουλίου- επήρα μετά από τεσσερισήμισι μήνες απάντηση. Αυτό είναι γεγονός. Και ξέρω για ποιους λόγους. Για προφανείς λόγους, για να παίξουν κάποιοι παράγοντες στο νομό, ότι κατόπιν ενεργειών κλπ...
Εν πάση περιπτώσει, η ουσία είναι ότι και πάλι με όλα αυτά δεν ξεκαθαρίσατε το τοπίο και βγάζετε μία νέα κοινή υπουργική απόφαση στις 27 Οκτωβρίου, όπως σωστά είπατε. Και αυτή η απόφαση ακόμη δεν έχει δημοσιευθεί στο ΦΕΚ, ούτε έχει κοινοποιηθεί στην 'Ενωση Τραπεζών. 'Ομως η νέα αυτή απόφαση, που δεν έχει κοινοποιηθεί όχι μόνο βελτιωμένη δεν είναι, αλλά μπορεί να χαρακτηριστεί ακόμη ως κοροϊδία καθ' όσον, ενώ η αρχική προέβλεπε -όπως σωστά είπατε- ότι οι ανεξόφλητοι τόκοι του κεφαλαίου και των δόσεων που έληξαν μέσα στο 1999 θα εκαλύπτοντο από τον ν. 128/75, με την προβλεπόμενη κοινή υπουργική απόφαση -και αυτή ακόμα είναι ανεπαρκής- αίρεται αυτή η πιστωτική διευκόλυνση. Και τι κάνετε; Χαρίζετε μόνο τους τόκους επί των τόκων, τους τόκους υπερημερίας μέχρι τις 30.6.2000. Δηλαδή πάλι θολώνετε το τοπίο, κύριε Υπουργέ.
Αποφασίστε τέλος πάντων ποια πολιτική θα ακολουθήσετε με σαφήνεια, σταματήστε την κοροϊδία και δώστε δυνατότητες σ' αυτές τις επιχειρήσεις, οι οποίες πραγματικά αντιμετωπίζουν πρόβλημα ρευστότητας και έχουν πληγεί από τα γεγονότα του Κοσσυφοπεδίου. Οι άλλες αποφάσεις, τέσσερις, πέντε, δείχνουν πόσο ασαφέστατο είναι το περιβάλλον γύρω από τις πιστωτικές διευκολύνσεις. Το πάτε μετά τις 30.6.2000 σκόπιμα, διότι ξέρετε ότι οι εκλογές θα γίνουν πιο μπροστά.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Νομίζω, κύριε Πρόεδρε, ότι και με την τοποθέτηση του κυρίου συναδέλφου δέχτηκε ότι  έχουμε πάρει εκείνα τα μέτρα που καλύπτουν τις ανάγκες των επιχειρήσεων.  'Αλλωστε αυτή η μετάθεση για ένα εξάμηνο ακόμα ήλθε μετά από τα αιτήματα των ίδιων των επιχειρηματιών.
Νομίζω ότι σωστά έχουμε κινηθεί προς την κατεύθυνση αυτή.
Θέλω να τονίσω, κύριε Πρόεδρε και κύριοι συνάδελφοι, και να σημειώσω ότι τα μέτρα που πήραμε θεωρούμε ότι κρίνονται επαρκή στο πλαίσιο των δημοσιονομικών δυσχεριών που αντιμετωπίζει η χώρα. 'Αλλωστε το κόστος που προκύπτει από το λογαριασμό αυτό, γνωρίζουμε ότι είναι αρκετά σημαντικό.  Ο λογαριασμός είναι αρκετά επιβαρημένος και λόγω των σεισμών της Αθήνας.  Αλλά νομίζω ότι ο κοινοτικός προϋπολογισμός ενίσχυσε σημαντικά αυτόν τον λογαριασμό, έτσι ώστε να μπορέσει να καλύψει τις ανάγκες και των σεισμών και των προβλημάτων που δημιουργήθηκαν από τις επιχειρήσεις, λόγω του πολέμου του Κοσόβου.
Πιστεύω, κύριε συναδελφε, ότι τα μέτρα είναι επαρκή. Νομίζω ότι έχουμε καλύψει τις ανάγκες των επιχειρήσεων. Μεταθέσαμε για δεκαοκτώ μήνες όλες αυτές τις οφειλές και νομίζω ότι πλέον βρισκόμαστε σε ένα τοπίο διαφορετικό από αυτό που ζούσαμε το καλοκαίρι του 1999. Μπορούμε να κινηθούμε κάτω από νέες δυναμικές δεδομένου ότι όλα εξαρτώνται και από το οικονομικό περιβάλλον, το οποίο εμείς καθημερινά δημιουργούμε, τις νέες δυνατότητες, τις νέες ευκαιρίες που δίδουμε στον κάθε επιχειρηματία με τις μεγάλες υποδομές και με το νέο οικονομικό περιβάλλον που δημιουργούμε.
Ας κινηθούμε, λοιπόν, δυναμικά και αποτελεσματικά για να αξιοποιήσουμε όλες αυτές τις νέες δυνατότητες που παρέχονται στον καθένα από μας και ιδιαίτερα στον επιχειρηματικό κόσμο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 428/10.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εργασίας και Κοινωνικών Ασφαλίσεων, σχετικά με την καταβολή βοηθήματος στους ανέργους του Νομού Λάρισας, που υπάγονται ασφαλιστικά στο 'Ιδρυμα Κοινωνικών Ασφαλίσεων.
H ερώτηση του κ. Κανταρτζή είναι η ακόλουθη:
"Η ανεργία στη Λάρισα αποτελεί το μεγαλύτερο κοινωνκό  πρόβλημα και τα τελευταία μάλιστα χρόνια αυξάνεται με ταχύτατους ρυθμούς. Αυτό φαίνεται ακόμη και από τα ελλιπή στοιχεία του ΟΑΕΔ που δείχνουν: στο τέλος του 1977 οκτώμισι χιλιάδες άνεργοι και στο τέλος του 1998 δεκατρείς χιλιάδες άνεργοι, στο τέλος του 1999 δεκαεννέα χιλιάδες είκοσι άνεργοι.
Από αυτούς το μεγαλύτερο ποσοστό είναι γυναίκες με ακόμη μεγαλύτερες δυσκολίες εξεύρεσης δουλειάς στο μέλλον, γιατί τα περισσότερα κλωστοϋφαντουργία και οι επιχειρήσεις ιματισμού, αποτελούσαν τους πιο μαζικούς κλάδους εργασίας στην περιοχή, έχουν ήδη κλείσει, χωρίς προοπτική επαναλειτουργίας. Συνεπώς το πρόβλημα της ανεργίας στη Λάριασα έχει και θα έχει στο μέλλον πιο έντονα και πιο μόνιμα χαρακτηριστικά.
Η επιδότηση της εργασίας και τα διάφορα σεμινάρια, ακόμη και όταν δεν υποκρύπτουν εικονικά προγράμματα, δεν είναι σε θέση να αντιμετωπίσουν το πρόβλημα. Ουσιαστικά σε πολλές περιπτώσεις χαρίζονται χρήματα στους επιτήδειους.
Λόγω αυτής της κατάστασης πέρυσι δόθηκε από τον ΟΑΕΔ ένα επίδομα εκατόν πενήντα χιλιάδες δραχμές σε ένα μέρος των ανέργων της Λάρισας, που είχαν κάποιες προκαθορισμένες προϋποθέσεις. Αποκλείστηκαν όμως πολλοί άνεργοι, γιατί ο ΟΑΕΔ επέμενε στην προϋπόθεση να έχουν τουλάχιστον πενήντα ένσημα το 1998, πράγμα ανέφικτο, λόγω της φύσης της ανεργίας στην περιοχή,  όπως αναφέρθηκε παραπάνω.
Το Εργατικό Κέντρο Λάρισας έχει ζητήσει να δοθεί φέτος βοήθημα διακόσιες χιλιάδες δραχμές σε όλους τους ανέργους ασφαλισμένους στο ΙΚΑ με φορολογητέο εισόδημα κάτω των τεσσάρων εκατομμυρίων δραχμών, που δεν παίρνουν επίδομα ανεργίας ή άλλο βοήθημα από συλλογικές συμβάσεις και να μην έχουν περισσότερα απο εκατόν είκοσι πέντε ένσημα το 1999.
Ερωτάται ο κύριος Υπουργός εάν θα ικανοποιήσει το παραπάνω δίκαιο αίτημα, που αφορά τους ανέργους της Λάρισας και οι οποίοι δικαιολογημένα ανησυχούν και βρίσκονται σε αγωνιστικές κινητοποιήσεις." Ο Υφυπουργός Εργασίας κ. Πρωτόπαπας έχει το λόγο για τρία λεπτά να πρωτολογήσει.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, το πρόβλημα της ανεργίας στη Λάρισα πράγματι είναι πολύ σημαντικό. 'Εχω όμως την εντύπωση ότι δεν μπορούμε να εγκλωβιστούμε σε μία συνεχή λογική εκτάκτων ενισχύσεων και επιδομάτων. Ας μου πει ο κύριος συνάδελφος πόσες φορές έχουμε δώσει ενίσχυση στη Λάρισα. Εγώ θα απαντήσω, πάρα πολλές. Μπορεί να συνεχισθεί αυτή η ιστορία; Δίνει λύση αυτή η ιστορία; Είναι δηλαδή τελικά το ζητούμενο για να αντιμετωπίσουμε την ανεργία σε μία τόσο ευαίσθητη περιοχή, να ερχόμαστε μία φορά το χρόνο, στο τέλος του χρόνου και να δίνουμε εκατόν πενήντα χιλιάδες δραχμές στους ανέργους και να διαφοροποιούμαστε αν τα ένσημα, τα οποία είχαν κάνει την προηγούμενη φορά είναι σαράντα, πενήντα ή εξήντα;
Νομίζω ότι έχουμε μπει σε μία λογική που οδηγεί σε έναν πίθο των Δαναϊδων, σε μία ιστορία που δεν έχει τελειωμό. 'Οταν αυτή η παρέμβαση γίνεται για τον έναν, ζητάει και ο άλλος. Ο άλλος λέει, γιατί πενήντα και όχι τριάντα, γιατί τριάντα και όχι είκοσι, γιατί είκοσι και όχι μηδέν.  Και μετά πολλές φορές δεν μπορούμε να κάνουμε διάκριση μεταξύ ανέργου και αέργου.
Νομίζω ότι αυτή η ιστορία δεν οδηγεί πουθενά. Γι' αυτό και αποφασίσαμε να κάνουμε μία άλλου είδους παρέμβαση, μία πιο σημαντική παρέμβαση.  Δημιουργούμε σε συνεργασία με τον ΟΑΕΔ και με το Ινστιτούτο Εργασίας της ΓΣΕΕ μία δομή στη Λάρισα, η οποία σε πρώτη φάση θα πάρει όλα τα στοιχεία των ανέργων. Θα καλέσει όλους αυτούς τους ανέργους, των οποίων η συντρηπτικά πλειοψηφία, όπως γνωρίζετε, είναι καταγεγραμμένη στον ΟΑΕΔ, να ενταχθούν αρχικώς σε επιδοτούμενα προγράμματα κατάρτισης, στα οποία θα έχουν εξάλλου και μία χρηματική ενίσχυση, όπως γνωρίζετε, σε νέα αντίκειμενα τα οποία χρειάζεται η αγορά εργασίας του Νομού Λάρισας.  Αυτό είναι πολύ εύκολο, να διαπιστωθεί δηλαδή ποια είναι τα επαγγέλματα αυτά. Θα έχει προηγηθεί μία σύντομη έρευνα με βάση και τη δουλειά του Εθνικού Παρατηρητηρίου Απασχόλησης. Εν συνεχεία, μετά την κατάρτιση αυτή, που θα γίνει σε νέες ειδικότητες, δεξιότητες, γνώσεις, που χρειάζεται η τοπική αγορά εργασίας, θα προβλεφθεί ειδικά αυξημένη επιδότηση απασχόλησης ή αυτοαπασχόλησης προς τις επιχειρήσεις ή ακόμη και ειδικό πρόγραμμα εργασιακής εμπειρίας -πάντα επιδοτούμενα- προκειμένου να μπορέσουν οι άνεργοι να φύγουν από την αδράνεια, να αποκτήσουν πρόσθετα προσόντα, να αποκτήσουν εργασιακή εμπειρία σε νέα επαγγέλματα, να ανοίξουν τους δρόμους για να ενταχθούν στην αγορά εργασίας.
Εξάλλου κατά τη διάρκεια της επαγγελματικής κατάρτισης υπάρχει και η σχετική αμοιβή, άρα ουσιαστικά και με πολύ καλύτερο και ουσιαστικό τρόπο και το πρόβλημα της οικονομικής ενίσχυσης, που βάζετε, λύνεται.
Νομίζω ότι αυτή είναι  μία σταθερή και υγιής παρέμβαση, είναι μία παρέμβαση με προοπτική, μία τέτοια που οφείλουμε να κάνουμε σε μία τόσο επιβαρημένη περιοχή. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο για δύο λεπτά να αναπτύξει την ερώτησή του.
ΑΧΙΛΛΕΥΣ ΚΑΝΤΑΡΤΖΗΣ: Θα συμφωνήσουμε με τον κύριο Υπουργό ότι τα ζητήματα της μακροχρόνιας ανεργίας, όπως αυτά που απασχολούν και τη Λάρισα, δεν μπορούν να αντιμετωπίζονται πάντα  με τις έκτακτες ενισχύσεις. Γι' αυτό άλλωστε είναι γνωστή και η θέση που υποστηρίζουμε -κατ' επανάληψη την έχουμε διατυπώσει- για ανακούφιση των ανέργων, για επιδότηση των ανέργων, όσο διαρκεί η ανεργία, με το 80% της εθνικής γενικής συλλογικής σύμβασης εργασίας. Να, ένα ουσιαστικό μέτρο για την ανακούφιση των ανέργων. Αν το παίρνατε αυτό, δεν θα υπήρχε το φαινόμενο που παρατηρείται και σήμερα στη Λάρισα, όπως και σε άλλες περιοχές, να υποβάλλονται αιτήματα για έκτακτη ενίσχυση.
Αντί γι' αυτό, τι είπε ο κύριος Υπουργός; Αντί για ανακούφιση των ανέργων, ουσιαστικά εξήγγειλε για μία ακόμη φορά τα διάφορα προγράμματα επαγγελματικής κατάρτισης, επιδότησης των επιχειρηματιών για να προσλάβουν ανέργους, που στην ουσία είναι κοροϊδία. Είναι στην ουσία μεταφορά κονδυλίων, που ανήκουν στους εργαζόμενους για τους μεγαλοεπιχειρηματίες, οι οποίοι αξιοποιούν κατ'αυτό τον τρόπο χρήματα του ΟΑΕΔ.
Εν πάση περιπτώσει, η Κυβέρνηση εμμένει στη σημερινή της θέση.
Υπάρχει ένα σημαντικό καυτό πρόβλημα για το Νομό της Λάρισας. Τα στοιχεία είναι αμείλικτα. Οκτώμισι χιλιάδες άνεργοι το 1997, δεκατρείς χιλιάδες τετρακόσιοι άνεργοι το 1998, δεκαεννέα χιλιάδες είκοσι άνεργοι το 1999.  Και μάλιστα σε μία περιοχή, όπου οι επιχειρήσεις κλωστοϋφαντουργίας, ιματισμού, που απασχολούσαν ως επί το πλείστον γυναίκες, κλείνουν χωρίς προοπτική να ξανανοίξουν, που σημαίνει ότι οι άνθρωποι αυτοί δεν έχουν προοπτική άμεσα, στη μεγάλη τους πλειοψηφία, να ξαναβρούν δουλειά.
Υπάρχει ένα καυτό, πιεστικό πρόβλημα. Χρειάζονται μία οικονομική στήριξη, μία οικονομική ανακούφιση. Και με την έννοια αυτή, οι εργαζόμενοι προχώρησαν και θα προχωρήσουν στη διεκδίκηση του έκτακτου επιδόματος, εφόσον η Κυβέρνηση αρνείται να πάρει μέτρα συνολικής ανακούφισης των ανέργων.
Ζητάμε την οικονομική ανακούφιση με διακόσιες χιλιάδες (200.000)
δραχμές, έτσι ώστε να αντιμετωπίσουν άμεσες και πιεστικές ανάγκες, αφού επαναλαμβάνω στην μεγάλη τους πλειοψηφία είναι άνθρωποι, που δεν είναι εύκολο να ξαναβρούν δουλειά.
Εν πάση περιπτώσει, η Κυβέρνηση θα πρέπει να σταματήσει αυτήν την κοροϊδία, να χρησιμοποιεί χρήματα του ΟΑΕΔ, των εργαζομένων για την επιδότηση των επιχειρηματιών ή για διάφορα άλλα παιχνίδια, πάντως όχι των εργαζομένων.
Είπε ο κύριος Υπουργός ότι δεν μπορεί ν' αντιμετωπίζονται έτσι. 'Ομως, είναι γνωστό ότι σε διάφορες περιοχές δίνονται χρήματα, με τη μορφή των έκτακτων ενισχύσεων για την ανακούφιση των ανέργων.
Γιατί εξαιρείτε τη Λάρισα; Μήπως θα χρησιμοποιηθούν αυτά τα χρήματα σε περιοχές όπου η πλειοψηφία στα εργατικά κέντρα ελέγχεται από την Κυβέρνηση, έτσι ώστε να χρησιμοποιηθούν για προεκλογικούς σκοπούς; Θα τα βάλετε και αυτά στο προεκλογικό παιγνίδι;
Κλείνω λέγοντας ότι πρέπει να πάρετε άμεσα μέτρα για να ικανοποιήσετε το δίκαιο αίτημα των εργαζομένων και των ανέργων της Λάρισας, οι οποίοι θα προχωρήσουν και σε αγωνιστικές κινητοποιήσεις για να επιτύχουν τη λύση των προβλημάτων τους.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Κανταρτζή, δεν εκτιμώ ότι υπάρχει άνεργος που θα ψηφίσει ΠΑ.ΣΟ.Κ.  επειδή θα δοθεί επίδομα εκατόν πενήντα χιλιάδων δραχμών. Να μην υποτιμούμε τον πολίτη μέχρι αυτού του σημείου. Ούτε εμείς είμαστε της λογικής του αλήστου μνήμης βιβλιαρίου προς τις άπορες κορασίδες.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Ποια εποχή ήταν αυτό;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ξέρετε πολύ καλά ποια εποχή ήταν. 'Ηταν στις παραμονές των εκλογών του 1981. Αφού θέλετε να το ακούσετε, θα το ακούσετε.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Κάνετε λάθος.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Εγώ δεν ανέφερα την εποχή, αλλά αν είστε διατεθειμένος να ανοίξουμε τέτοιο διάλογο, πρέπει να σας θυμίσω τις ενέργειες του τότε αρχηγού σας και πρωθυπουργού κ. Ράλλη τις παραμονές των εκλογών του 1981. Στο σπίτι του κρεμασμένου δεν μιλάνε για σχοινί.
Δεν μπορούμε, εν έτει 2000, να αντιμετωπίζουμε έτσι τον άνεργο. Οι φόβοι σας είναι αδικαιολόγητοι. Είναι μακριά από μας τέτοιες λογικές και αυτού του είδους η πολιτική. Από εκεί και πέρα έχουμε μια διαφορά φιλοσοφίας. Υπάρχει αυτό μέσα στη δημοκρατία.
Το ΚΚΕ λέει ό,τι χρήματα έχετε, δώστε τα υπό μορφή επιδομάτων στους ανέργους. Εμείς λέμε απ'όσα χρήματα έχουμε, θα δώσουμε βέβαια ένα μέρος υπό μορφή επιδομάτων ανεργίας, αλλά ένα πολύ μεγάλο μέρος θα το χρησιμοποιήσουμε προκειμένου οι άνεργοι να μη μένουν άνεργοι με καλύτερο επίδομα, αλλά να γίνουν εργαζόμενοι. Εμείς πιστεύουμε το δεύτερο, εσείς προτείνετε το πρώτο. Εμείς εκτιμούμε ότι έτσι πρέπει να προχωρήσουμε.  Εσείς έχετε δικαίωμα να μας κρίνετε. Ο ελληνικός λαός θα αποφασίσει ποιο είναι τελικά το σωστό.
'Οσον αφορά το Νομό της Λάρισας, έχουμε μία πρωτοποριακή παρέμβαση. Δίνει πολύ μεγαλύτερη διέξοδο προς τον άνεργο απ' όσα θα έδιναν εκατόν πενήντα χιλιάδες. Θα δουλέψουμε περισσότερο και τα οικονομικά αποτελέσματα είναι καλύτερα. Επιτέλους ο άνεργος θα έχει καλύτερα εφόδια και προοπτικές για να γίνει εργαζόμενος. Αυτή είναι η αγωνία μας και αυτό είναι το ενδιαφέρον μας.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 423/10-1-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με τη συνέχιση του προγράμματος μείωσης της μόλυνσης του υδροφόρου ορίζοντα από την αλόγιστη χρήση λιπασμάτων και φυτοφαρμάκων στην περιοχή της Θεσσαλίας.
Η επίκαιρη ερώτηση της κ. Λουλέ έχει ως εξής:
"Η εντατικοποίηση της γεωργικής παραγωγής σε συνδυασμό με την έλλειψη ορθολογικού προγραμματισμού οδηγεί στην αλόγιστη χρήση λιπασμάτων και φυτοφαρμάκων. Αυτό έχει σαν αποτέλεσμα τα χημικά στοιχεία να καταλήγουν στα νερά ρυπαίνοντας, είτε τα νερά τα επιφανειακά είτε τα υπόγεια, δημιουργώντας πρόβλημα.
Επειδή το πρόβλημα της μόλυνσης με νιτρικά στα πόσιμα νερά της Θεσσαλίας θα επιτείνεται όσο ο  υδροφόρος ορίζοντας θα εξαντλείται,  Ερωτάται ο κύριος Υπουργός:
Θα εξασφαλίσει τα απαραίτητα κονδύλια για τη συνέχιση του προγράμματος στην ήδη εγκεκριμένη έκταση κατά την προηγούμενη πενταετία στην περιφέρεια Θεσσαλίας;
Εξετάζει την αύξηση των παραπάνω στρεμμάτων μέσα από την εφαρμογή δράσεων προστασίας του περιβάλλοντος της Ευρωπαϊκής 'Ενωσης για το διάστημα 2000-2006;" Ο κύριος Υφυπουργός Γεωργίας έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Στα πλαίσια του Κανονισμού 2078/92 εφαρμόσθηκε πρόγραμμα για τη μείωση της νιτρορύπανσης στις περιοχές της Θεσσαλίας και της Ξυνιάδας Φθιώτιδας. Είναι ένα πρόγραμμα το οποίο ξεκίνησε το 1995 και θα συνεχιστεί μέχρι το 2003.  'Εγινε σε εθελοντική βάση και αφορούσε στην αρχή διακόσιες πενήντα χιλιάδες στρέμματα, τα οποία στη συνέχεια έγιναν τριακόσιες τριάντα χιλιάδες στρέμματα. 'Ηδη έχει αρχίσει να ολοκληρώνεται η πενταετία για ορισμένα από αυτά τα στρέμματα.
Εξήντα χιλιάδες στρέμματα έχουν ήδη ολοκληρώσει τον κύκλο τους και βεβαίως θα ολοκληρωθεί ο κύκλος όλων των στρεμμάτων το 2003.
Το ερώτημά σας αφορά, πρώτον, στο αν θα συνεχισθεί το πρόγραμμα αυτό και αν θα έχουν εξασφαλισθεί τα απαραίτητα κονδύλια.
Η απάντησή μου είναι, ναι, θα συνεχισθεί το πρόγραμμα αυτό.
Κατ' αρχήν, συνεχίζεται στην εθελούσια βάση μέχρι το 2003 και θα συνεχισθεί πλέον από το 2000 και μετά σε υποχρεωτική βάση για μεγαλύτερες περιοχές, μέσα στις οποίες υπάγονται και οι περιοχές οι οποίες ήδη σήμερα λειτουργούν στην εθελούσια βάση.
Τi εννοούμε με αυτό: Η οδηγία 91/676 μας επιβάλλει πλέον το πρόγραμμα από το 2000 και μετά να το συνεχίσουμε σε υποχρεωτική βάση. 'Ετσι, λοιπόν, θα αυξήσουμε τα στρέμματα από τριακόσιες τριάντα χιλιάδες σε τετρακόσιες χιλιάδες. Αυτό νομίζω ότι είναι το δεύτερο ερώτημά σας, αν θα αυξηθούν τα στρέμματα. Θα είναι σε υποχρεωτική βάση αυτή η συμμετοχή. Και βεβαίως, θα αλλάξει ως ένα βαθμό και η ενίσχυση. Δηλαδή, θα συνεχίσουμε το πρόγραμμα αλλά σε άλλη βάση, σε περισσότερα στρέμματα και βεβαίως με διαφορετική ενίσχυση.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, κύριε Υπουργέ, το πρόγραμμα κατά της νιτρορύπανσης στο θεσσαλικό κάμπο ξεκίνησε στα πλαίσια του δεύτερου Κοινοτικού Πλαισίου Στήριξης το 1994-1995, χρηματοδοτείται από το Γεωργικό Ταμείο Εγγυήσεων και έχει ως στόχο την πρόληψη περιβαλλοντικών επιπτώσεων από τη χρήση νιτρικών λιπασμάτων σε καλλιέργειες και περιοχές με εντατικές καλλιέργειες, όπως το βαμβάκι, τα δημητριακά κλπ.
Οι θετικές επιπτώσεις αυτού του προγράμματος αφορούν πρώτον τη μείωση της μόλυνσης των εδαφών, άρα και τη διατήρηση της γονιμότητάς τους και την αντιμετώπιση της μόλυνσης των υπογείων νερών από τη διήθηση των νιτρικών, φαινόμενο πολύ έντονο στον άξονα Λάρισας-Φαρσάλων, που επηρεάζει και την ύδρευση πολλών κοινοτικών διαμερισμάτων της περιοχής, αφού έχει διαπιστωθεί, κύριε Υπουργέ, ότι οι υδρευτικές γεωτρήσεις στον παρακάτω άξονα έχουν αχρηστευθεί λόγω περιεκτικότητας ποσότητας μεγαλύτερης από 26 mlgr/lt, που θα πρέπει να είναι και το όριο επιβάρυνσης.
Δεύτερον, το πρόγραμμα αυτό γίνεται για την ενίσχυση του γεωργικού εισοδήματος μέσα από το αγροτοπεριβαλλοντικό πρόγραμμα, χωρίς να ενοχλεί την Ευρωπαϊκή Επιτροπή Ανταγωνισμού.
Οι βαμβακοπαραγωγοί, μέλη του Συνδέσμου για τη φιλική προς το περιβάλλον γεωργία, τα συμβόλαια των οποίων έχουν λήξει, κινδυνεύουν να είναι εκτός προγράμματος. Και μία εποχή που συρρικνώνεται το εισόδημα των αγροτών και υπάρχει και κινητικότητα από άποψη αντιδράσεων, το να μην ενισχύσετε περαιτέρω ένα πρόγραμμα με το οποίο προστατεύεται το περιβάλλον και ενισχύετε έτσι και το εισόδημα των αγροτών, αυτό θα έχει βέβαια αρνητικές επιδράσεις και δικαιολογημένα.
Γι' αυτό εγώ θα πρότεινα, πρώτον, να ανανεωθούν οι συμβάσεις των εξακοσίων οκτώ μελών του Συνδέσμου, οι οποίες αντιπροσωπεύουν κόστος τετρακόσιες δέκα εκατομμυρίων (410.000.000) δραχμών και δεύτερον, να επεκταθεί η δράση σε περισσότερα στρέμματα, προκειμένου να προστατευθεί η απειλούμενη δημόσια υγεία, λόγω της προοδευτικής μόλυνσης των υπόγειων υδάτων της Θεσσαλίας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης):  Ο κύριος Υφυπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Η περιγραφή του προγράμματος είναι όπως την είπε η κυρία συνάδελφος. Και απαντώντας και στο δεύτερο ερώτημά της, που έθεσε προηγούμενως, θα ήθελα να πω ότι, ναι, θα επεκταθεί σε τετρακόσιες χιλιάδες στρέμματα το πρόγραμμα προστασίας από τη νιτρορύπανση, το οποίο είναι επιβεβλημένο να γίνει, διότι πράγματι τα προβλήματα τα οποία δημιουργούνται στο θεσσαλικό κάμπο από τη νιτρορύπανση είναι πολύ σοβαρά και το πρόγραμμα είναι επιβεβλημένο να συνεχισθεί. Βέβαια, όπως είπα και προηγουμένως, θα συνεχισθεί σε άλλη βάση, σε βάση υποχρεωτική πλέον. Τα εξήντα χιλιάδες στρέμματα και οι αντίστοιχοι παραγωγοί θα συνεχίσουν το πρόγραμμα, αλλά όχι ακριβώς το ίδιο, θα συνεχίσουν το καινούριο πρόγραμμα σε βάση υποχρεωτική. Βεβαίως, θα είναι διαφορετική η ενίσχυση. Αυτό πρέπει να το πούμε, γιατί δεν μπορούμε να κάνουμε διαφορετικά. Αυτή είναι η οδηγία που έχουμε από την Ευρωπαϊκή 'Ενωση και αυτό μπορούμε να κάνουμε. Συνεπώς δεν σταματά τίποτα. Προχωρούμε. Συνεχίζουμε το παλαιό πρόγραμμα με την εθελοντική λειτουργία των παραγωγών και δημιουργούμε ένα καινούριο πρόγραμμα υποχρεωτικής πλέον μείωσης της νιτρορύπανσης, το οποίο επεκτείνουμε από τριακόσιες τριάντα χιλιάδες σε τετρακόσιες χιλιάδες στρέμματα. Κανείς δεν πρόκειται να σταματήσει.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Τέταρτη και τελευταία είναι η με αριθμό 421/10.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς την Υπουργό Εσωτερικών Δημόσιας Διοίκησης και Αποκέντρωσης, σχετικά με τη λήψη μέτρων για την καλύτερη σηματοδότηση των δρόμων στο Λεκανοπέδιο κλπ. Διαγράφεται κατόπιν συνεννοήσεως της Υπουργού με τον Βουλευτή.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα συζητηθεί το νομοσχέδιο του Υπουργείου Υγείας και Πρόνοιας:
"Κύρωση Σύμβασης Δωρεάς υπέρ του Ελληνικού Δημοσίου και του Περιφερειακού Γενικού Νοσοκομείου Ελευσίνας "ΘΡΙΑΣΙΟ".
Εισηγητές σ' αυτό το νομοσχέδιο είναι ο κ. Ευάγγελος Βλασσόπουλος και ο κ. Παναγιώτης Μελάς.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε  Υπουργέ, θα κάνω τις ανακοινώσεις και μετά θα σας δοθεί ο λόγος.
Η Νέα Δημοκρατία ορίζει ως Κοινοβουλευτικό Εκπρόσωπο το Βουλευτή Α' Πειραιώς κ. Βασίλειο Μιχαλολιάκο.
Επίσης, με επιστολή του ο Κοινοβουλευτικός Εκπρόσωπος του ΚΚΕ κ.                Ορέστης Κολοζώφ ορίζει ως Κοινοβουλευτικό Εκπρόσωπό του στο νομοσχέδιο αυτό τον κ. Δημήτριο Β. Κωστόπουλο.
Επίσης, με επιστολή του ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος ορίζει για το νομοσχέδιο αυτό ως ειδικό αγορητή το Βουλευτή Μουσταφά Μουσταφά.
Τέλος, ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας ορίζει ως ειδικό αγορητή για το νομοσχέδιο αυτό το Βουλευτή κ.             Ιωάννη Αράπη.
Ορίστε, κύριε Υπουργέ, έχετε το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Στο πρώτο άρθρο η φράση "που ορίζει το άρθρο 28 παράγραφος 1 του Συντάγματος" πρέπει να διαγραφεί και η διατύπωση πλέον να γίνει ως εξής: "Κυρώνεται και έχει ισχύ νόμου η σύμβαση δωρεάς" κλπ.
ΠΡΟΕΔΡΕΥΩΝ (Παναγιώτης Σγουρίδής): Ο εισηγητής του ΠΑΣΟΚ κ. Ευάγγελος Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, κύριοι συνάδελφοι, η απόκτηση ενός σύγχρονου κέντρου εγκαυμάτων αποτελεί ώριμο αίτημα των καιρών, επειδή το έγκαυμα αποτελεί μία ιδιαίτερη, ιδιόμορφη και πολυοργανική, νοσολογική οντότητα και επειδή οι εγκαυματίες αυξάνονται χρόνο με το χρόνο στη χώρα μας. Γι' αυτό και η ελληνική κοινωνία απαιτούσε από καιρό να δημιουργηθεί ένα σύγχρονο κέντρο εγκαυμάτων. Γι' αυτό και η ελληνική κοινωνία θεώρησε θετική την προσφορά της οικογένειας Λάτση, έστω και αν έγινε κάτω από τραγικές συνθήκες, έστω και αν έγινε υπό την πίεση του τραγικού γεγονότος που συνέβη το καλοκαίρι του 1992 στις πετρελαϊκές εγκαταστάσεις Λάτση στην Ελευσίνα. Αποτέλεσμα του τραγικού συμβάντος όπως είναι γνωστόν, υπήρξε η απώλεια δεκατεσσάρων ανθρώπινων ζωών.
Η ελληνική κοινωνία θεώρησε την προσφορά θετική και αυτό εκφράστηκε στη Διαρκή Επιτροπή Κοινωνικών Υποθέσεων που συζητήθηκε η προς κύρωση σύμβαση, που η πλειονότητα των Βουλευτών τάχθηκε θετικά υπέρ της δωρεάς Λάτση.
Με τις διατάξεις του νομοσχεδίου που έχω την τιμή να εισηγούμαι, έρχεται προς κύρωση στην Εθνική Αντιπροσωπεία η σύμβαση δωρεάς της οικογένειας Λάτση στο ελληνικό δημόσιο και το Περιφερειακό Γενικό Νοσοκομείο Ελευσίνας (Θριάσιο) για την ανέγερση, εξοπλισμό και παράδοση του Λάτσειου Κέντρου Εγκαυμάτων.
Σύμφωνα με τη σύμβαση που σήμερα κυρώνουμε, το Λάτσειο Κέντρο Εγκαυμάτων θα αναγερθεί στο χώρο του Περιφερειακού Νοσοκομείου  Ελευσίνας ή όπως είναι πιο γνωστό Θριάσιο Νοσοκομείο.
Με τη σύμβαση που υπογράφηκε στο Υπουργείο Υγείας στις 5-10-99 ανάμεσα στο δωρητή, την οικογένεια Λάτση, για λογαριασμό της οποίας υπέγραψε η κ. Μαριάννα Λάτση και τον δωρεοδόχο, που είναι το ελληνικό δημόσιο και το Θριάσιο Νοσοκομείο ως αποδέκτης δωρεοδόχος, η οικογένεια Λάτση, αναλαμβάνει να ανεγείρει και να εξοπλίσει ένα σύγχρονο κέντρο εγκαυμάτων, το οποίο θα είναι δυναμικότητος τριάντα τεσσάρων κλινών και το οποίο θα αναπτυχθεί σε ανεξάρτητο κτίριο έξι πεντακοσίων τετραγωνικών που θα ανεγερθεί σε οικόπεδο που θα παραχωρήσει το Θριάσιο Νοσοκομείο, πάντα μέσα στα όρια του νοσοκομείου.
Η κατ' αρχήν προβλεπομένη δαπάνη -και επομένως η δωρεά θα φθάσει- τα 3,5 δισεκατομμύρια -2,5 δισεκατομμύρια για την ανέγερση και ένα δισεκατομμύριο (1.000.000.000) για τον εξοπλισμό- με τη ρητή όμως υποχρέωση του δωρητή να καλύψει κάθε επιπλέον δαπάνη μέχρις ολοκληρώσεως του έργου, έστω και αν αυτή υπερβεί το προϋπολογιζόμενο χρηματικό ποσό.
Το κέντρο θα παραδοθεί στο Θριάσιο Νοσοκομείο μετά την αποπεράτωση του κτιρίου και τον εξοπλισμό του, που σύμφωνα με τη σύμβαση θα πραγματοποιηθεί σε τριάντα μήνες από την έναρξη των εργασιών. Το κέντρο δηλαδή, θα παραδοθεί στο Θριάσιο Νοσοκομείο με το κλειδί στο χέρι.
Από την άλλη πλευρά ο δωρεοδόχος, το ελληνικό δημόσιο και το Θριάσιο Νοσοκομείο, ως αποδέκτης της δωρεάς, αναλαμβάνει την υποχρέωση να παραχωρήσει το οικόπεδο εντός των ορίων του νοσοκομείου που θα ανεγερθεί το κέντρο, οικόπεδο επιφανείας τεσσάρων χιλιάδων εξακοσίων εβδομήντα τετραγωνικών μέτρων.
Αναλαμβάνει την υποχρέωση επίσης, να προβεί σε  όλες τις απαραίτητες ενέργειες και να παράσχει όλες τις αναγκαίες διευκολύνσεις, υποστηρικτικές υπηρεσίες, ρυθμίσεις και απαλλαγές, ώστε να ολοκληρωθεί και να παραχωρηθεί το κέντρο μέσα στις οριζόμενες συμβατικές προθεσμίες.
Αναλαμβάνει να ενσωματώσει και να εντάξει το κέντρο στο λειτουργικό και διοικητικό ιστό των υπηρεσιών του Θριάσιου Νοσοκομείου. Αναλαμβάνει να το στελεχώσει με το κατάλληλο ποιοτικά και ποσοτικά προσωπικό, για να το λειτουργήσει αμέσως μόλις το παραλάβει, μόλις δηλαδή γίνει η παράδοση παραλαβή. Αναλαμβάνει τέλος να αποδεχθεί την ονομασία του Κέντρου ως Λάτσειο Κέντρο Εγκαυμάτων.
Κυρίες και κύριοι συνάδελφοι, το Λάτσειο Κέντρο Εγκαυμάτων, έρχεται να καλύψει ένα μεγάλο κενό που υπάρχει στο συγκεκριμένο τομέα, τον τομέα του εγκαύματος, που αποτελεί μια ιδιαίτερη νοσολογική οντότητα, που χρειάζεται εξειδικευμένη αντιμετώπιση και τη συνεργασία περισσοτέρων ειδικοτήτων.
Πρόκειται για ένα σύγχρονο, πρότυπο και πρωτοποριακό κέντρο που θα ασχολείται με τη θεραπεία και αποκατάσταση των εγκαυματιών, την έρευνα του εγκαύματος και την παραγωγή επικαλυπτικών ιστών με τη χρησιμοποίηση και την εκμετάλλευση της προόδου της βιοτεχνολογίας.
Πρόκειται για ένα κέντρο εξειδικευμένης τριτοβάθμιας υγειονομικής φροντίδας, που θα καλύψει αυξημένες ανάγκες σε υψηλής εξειδίκευσης υπηρεσίες υγείας στους εγκαυματίες, τόσο του Θριάσιου Πεδίου, το οποίο παρουσιάζει μια μεγάλη βιομηχανική επιβάρυνση, όσο και του υπολοίπου Λεκανοπεδίου, αλλά και ολόκληρης της χώρας.
Είναι ένα κέντρο που θα εγκατασταθεί σαν ειδική υγειονομική μονάδα στο χώρο του Θριάσιου Νοσοκομείου, στο οποίο θα υπαχθεί διοικητικά και λειτουργικά, με διατήρηση πάντοτε της υγειονομικής του αυτονομίας και αυτοτέλειας και του ειδικού του σκοπού.
Εξάλλου, η επιλογή του χώρου και του συγκεκριμένου νοσοκομείου δεν είναι τυχαία. Υπήρξε αποτέλεσμα συνεξέτασης πολλών παραγόντων και δεδομένων. Η επιλογή έγινε για να αντιμετωπιστούν τα αυξημένα προβλήματα και οι υγειονομικές ιδιαιτερότητες της ευρύτερης περιοχής του Θριάσιου Πεδίου, δηλαδή για την εκμετάλλευση της εύκολης οδικής πρόσβασης λόγω της υπάρχουσας οδικής υποδομής  και της επικείμενης ανάπτυξης των οδικών αρτηριών και κόμβων, (λεωφόρος Σταυρού-Ελευσίνας κλπ.), για τη χρησιμοποίηση των υποδομών, του στρατιωτικού αεροδρομίου και του ελικοδρομίου της Ελευσίνας και τέλος για την επιστημονική και βιοτεχνολογική υποστήριξη του Θριάσιου Νοσοκομείου, ενός νέου, καινούριου και αναπτυσσομένου νοσοκομείου, που όταν το κέντρο εγκαυμάτων θα έχει περατωθεί και θα λειτουργήσει σε τριάντα μήνες ή σε τρια περίπου χρόνια, θα έχει στελεχωθεί πλήρως, θα βρίσκεται σε πλήρη ανάπτυξη και θα λειτουργούν όλα του τα τμήματα και οι ειδικές του μονάδες.
Επιμένω σ' αυτό το τελευταίο, πως το Θριάσιο Νοσοκομείο σ' αυτούς τους τριάντα μήνες ή στα τρια χρόνια πρέπει να έχει τεθεί σε πλήρη  λειτουργία, για να στηρίξει επαρκώς τη λειτουργία του Κέντρου Εγκαυμάτων.           Θα πρέπει δηλαδή να έχει στελεχωθεί πλήρως, θα πρέπει να έχουν λειτουργήσει όλα του τα τμήματα, τα εργαστήρια και οι ειδικές μονάδες για την πλήρη υποστήριξη του κέντρου.
Αυτό δεν αποτελεί ευχή ή προσδοκία, αλλά αδήριτη ανάγκη και προϋπόθεση πρωταρχική, και ουσιαστική για την άρτια επιστημονική και με διεθνείς προδιαγραφές λειτουργία του Κέντρου Εγκαυμάτων. Αλλιώς, θα εκφυλιστεί και θα μετατραπεί από κέντρο υψηλών προδιαγραφών σε μια απλή και συνηθισμένη κλινική, σε μια ακόμη κλινική εγκαυμάτων, σαν αυτές που υπάρχουν σήμερα στα διάφορα νοσοκομεία της χώρας.
Κύριε Πρόεδρε, κυρίες και κύριοι συνάδελφοι, θα ήθελα κλείνοντας αυτό το εισαγωγικό μέρος της εισήγησής μου, να πω πως η δωρεά Λάτση για τη δημιουργία του Λάτσειου Κέντρου Εγκαυμάτων σύρεται επί επτάμισι περίπου χρόνια, από το καλοκαίρι του 1992, όταν συνέβη το τραγικό ατύχημα, όπως είπα στην αρχή, στο διυλιστήριο "ΠΕΤΡΟΛΑ", ιδιοκτησίας Λάτση, με την ανθρωποθυσία δυστυχώς δεκατεσσάρων συνανθρώπων μας. Τότε ο Γιάννης Λάτσης ίσως από τύψεις, ίσως από ενοχές, ίσως εν θερμώ αποφάσισε να χρηματοδοτήσει τη δημιουργία ενός κέντρου εγκαυμάτων.
Δυστυχώς σύρεται επί τόσα χρόνια λόγω των γραφειοκρατικών αγκυλώσεων και -θα έλεγα- της κρατικής παλινωδίας. Δεν ξέρω αλήθεια αν άλλη δωρεά έχει περάσει από τόσες γραφειοκρατικές συμπληγάδες και από τη μέγκενη τόσων αμφισβητήσεων, καχυποψιών, μεμψιμοιριών, υπερβολών και προκαταλήψεων. 'Ισως όλα αυτά, ίσως οι πολλές συζητήσεις για το όνομα, ίσως η προκατάληψη να αποτέλεσαν τους λόγους της καθυστέρησης που μετά βεβαιότητας υπήρξαν και υπάρχουν.
Πρέπει όμως να δεχθούμε όλοι πως η αρχική σύμβαση υπήρξε ετεροβαρής και πως για να γίνουν οι αναγκαίες τροποποιήσεις και προσαρμογές χρειάστηκε να δαπανηθεί χρόνος, χρειάστηκε να περάσει  χρόνος και έτσι δικαιολογείται η καθυστέρηση.
Πρέπει, επίσης, να πούμε πως από αυτές τις προσαρμογές και τις τροποποιήσεις, που είναι έργο των Υπουργών Υγείας και Πρόνοιας των κυβερνήσεων του ΠΑ.ΣΟ.Κ., εξυπηρετούνται και διασφαλίζονται πλήρως τα συμφέροντα του ελληνικού δημοσίου.
Κυρίες και κύριοι συνάδελφοι, κλείνοντας θεωρώ ότι πρέπει να υπερψηφιστεί ο κυρωτικός νόμος, διότι η σύμβαση είναι προς το συμφέρον της ελληνικής κοινωνίας. Θεωρώ, επίσης, ότι με τη δωρεά Λάτση θα δημιουργηθεί ένα σύγχρονο πρότυπο κέντρο εγκαυμάτων που τόσο πολύ χρειάζεται ο χώρος και η χώρα μας. Θεωρώ, ακόμη, ότι η σύμβαση έχει υποστεί λεπτομερειακή επεξεργασία, ώστε και τα συμφέροντα του ελληνικού δημοσίου να διασφαλίζονται και το κοινωνικό σύνολο να υπηρετείται, ώστε να μην υπάρξουν στο μέλλον αμφισβητήσεις που τραυματίζουν την αξιοπιστία του κράτους και αποκαρδιώνουν και απωθούν τους δωρητές από την εμπράγματη έκφραση φιλαλληλίας και αλληλεγγύης προς τους συνανθρώπους μας.
Υπό αυτήν την έννοια εκφράζω τις ευχαριστίες μου και ελπίζω οι περισσότεροι των συναδέλφων να κάνουν το ίδιο προς την οικογένεια Λάτση για τη δωρεά της. Εύχομαι αυτή η χειρονομία να βρει και άλλους μιμητές.
Θα ήθελα επίσης να εκφράσω την άποψη και να εκμαιεύσω την υπόσχεση του παρισταμένου Υφυπουργού πως η πολιτεία στο σχεδιασμό του Υπουργείου Υγείας θα συμπεριλάβει και τη δημιουργία ενός ανάλογου κέντρου εγκαυμάτων στη βόρειο Ελλάδα.
Τελειώνοντας την εισήγησή μου -στα άρθρα θα αναφερθώ μετά- θέλω να πω...
ΠΡΟΕΔΡΕΥΩΝ (Παναγιώτης Σγουρίδης): Τα άρθρα δεν θα συζητηθούν ξέχωρα.
ΕΥΑΓΓΕΛΟΣ ΒΛΑΣΣΟΠΟΥΛΟΣ: ...πως το κόστος λειτουργίας, το κόστος νοσηλείας στο κέντρο, λόγω των εξειδικευμένων υπηρεσιών θα είναι πολύ μεγάλο, πολύ υψηλό. Υπάρχει απ'αυτό το γεγονός κίνδυνος να υποβαθμιστούν οι υπηρεσίες του.
Θα έπρεπε κατά τη γνώμη μου να επιδιωχθεί και να προβλεφθεί στη σύμβαση μια ετήσια επιχορήγηση από την οικογένεια ή το ίδρυμα Λάτση κατά το προηγούμενο του Ωνασείου Νοσοκομείου. Με την πάγια και αναπροσαρμοζομένη κάθε χρόνο επιχορήγηση από τους δωρητές θα ελαχιστοποιηθεί ο κίνδυνος να βρεθεί το ίδρυμα σε οικονομική ένδεια και να υποβαθμιστεί ο ρόλος του και οι υπηρεσίες του.
Εκείνο, επίσης, που με έμφαση πρέπει να τονιστεί είναι πως ένας από τους βασικούς τομείς παροχής υπηρεσιών από το ίδρυμα θα είναι η έρευνα και η βιοτεχνολογική παρασκευή ιστών, όπως επίσης η διασύνδεσή του με τα άλλα κέντρα του εξωτερικού.
Ευχαριστώ πάρα πολύ. Στα άρθρα θα αναφερθώ μετά, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Θα ήθελα να σας πω, κύριοι συνάδελφοι, ότι επειδή είναι σύμβαση, τα άρθρα δεν θα συζητηθούν. Τα άρθρα απλώς θα ψηφιστούν. 'Αρα, ό,τι έχουμε να πούμε, το λέμε στη συζήτηση επί της αρχής.
Ο εισηγητής της Αξιωματικής Αντιπολίτευσης κ. Παναγιώτης Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, θέλω πριν μπω στο νομοσχέδιο, να επισημάνω από το Βήμα της Βουλής την απουσία του Υπουργού κ. Παπαδήμα. Δεν υποτιμώ την παρουσία του κ. Κοτσώνη, όμως θα έπρεπε σήμερα να ήταν εδώ ο κύριος Υπουργός, πρώτον ως ένδειξη ευγνωμοσύνης προς τους δωρητές και δεύτερον για να απαντήσει σε θέματα υγείας πέραν του κέντρου εγκαυμάτων που δημιουργείται στο Θριάσιο νοσοκομείο.
'Ερχομαι τώρα στο υπό συζήτηση νομοσχέδιο που αφορά την κύρωση σύμβασης, δωρεά της οικογένειας Λάτση προς το ελληνικό δημόσιο και συγκεκριμένα προς το Θριάσιο Νοσοκομείο Ελευσίνας, στην οποία προβλέπεται η ίδρυση στο Νοσοκομείον αυτό ενός σύγχρονου κέντρου εγκαυμάτων με την ονομασία Λάτσειο Κέντρο Εγκαυμάτων.
Το κέντρο αυτό προβλέπεται ότι θα είναι δυναμικότητας τριάντα τεσσάρων κλινών και θα στοιχίσει τριάμισι δισεκατομμύρια (3500.000.000) και συγκεκριμένα δυόμισι δισεκατομμύρια για την κτιριακή υποδομή και ένα δισεκατομμύριο για τον ξενοδοχειακό, ιατροτεχνολογικό και λοιπό εξοπλισμό του.
Θα χρηματοδοτηθεί εξ ολοκλήρου από την οικογένεια Λάτση, ακόμη και αν απαιτηθούν περισσότερα χρήματα από τα αναφερθέντα. Θα αποπερατωθεί σε διάστημα τριάντα μηνών και η μόνη απαίτηση της οικογένειας Λάτση είναι να ονομαστεί Λάτσιο Κέντρο Εγκαυμάτων.
Στα διάφορα άρθρα αναφέρονται οι διευκολύνσεις και οι ενέργειες στις οποίες οφείλει να προβεί το Νοσοκομείο για την εκτέλεση του έργου, τα τεχνικά δεδομένα που οφείλει να ακολουθήσει ο δωρητής και γενικά, οι όροι και οι προϋποθέσεις της ίδρυσης και της λειτουργίας του.
Κατ' αρχήν, θέλω να επαναλάβω αυτό το οποίο είπα και στη Διαρκή Επιτροπή, ότι ως Νέα Δημοκρατία δεν έχουμε καμία αντίρρηση για την κύρωση αυτής της Σύμβασης. Οι δικές μας θέσεις εξάλλου είναι διαχρονικά σταθερές, σχετικά με τη δραστηριότητα της ιδιωτικής πρωτοβουλίας.
Οι δικές σας θέσεις, κύριοι της Κυβέρνησης και του ΠΑ.ΣΟ.Κ.  αλλάζουν και έπρεπε να περάσουν αρκετά χρόνια για να δεχθείτε ακόμη και δωρεές εκ μέρους ιδιωτών για κοινωνική προσφορά.
Πιστεύω, ότι θα συμφωνείτε μαζί μου ότι τα πρώτα χρόνια των κυβερνήσεών σας μετά το '81 τέτοιες ενέργειες όχι μόνο δεν εγίνοντο αποδεκτές, αλλά πιθανόν να σας προκαλούσαν και αλλεργία.
Στην πορεία αναγκαστήκατε, όχι φυσικά να εκσυγχρονιστείτε αλλά να προσαρμοστείτε στα νέα δεδομένα.
Μακάρι, κυρίες και κύριοι συνάδελφοι, να εκδηλωνόταν ευαισθησία και διάθεση κοινωνικής προσφοράς και από άλλους ισχυρούς οικονομικούς παράγοντες και να έπαιρναν ανάλογες πρωτοβουλίες, προβαίνοντας στην κατασκευή έργων προς όφελος του κοινωνικού συνόλου, συμπληρώνοντας το κράτος ή ακόμη υποκαθιστώντας το κράτος, όταν αυτό αδιαφορεί και μάλιστα σε ιδιαίτερα ευαίσθητους τομείς.
Στην ιστορική πορεία του τόπου μας άνθρωποι οικονομικά ισχυροί προσέφεραν από τον πλούτο τους στην πατρίδα και βοήθησαν τα μέγιστα σε διάφορους τομείς αναδεικνυόμενοι εθνικοί ευεργέτες, όπως ο Ζάπας, ο Αβέρωφ, ο Συγγρός κ.λπ. Αξίζει εδώ να τονιστεί ότι εκείνη την εποχή ήσαν λίγοι πλούσιοι, αλλά πολλοί εθνικοί ευεργέτες. Σήμερα έχουμε πολλούς πλουσίους, πολλοί από τους οποίους έχουν επωφεληθεί τα μέγιστα από την εθνική οικονομία, αλλά δυστυχώς, ελάχιστους εθνικούς ευεργέτες.
Οι περισσότεροι, θα έλεγα οικονομικά ισχυροί, επιθυμούν να γίνουν ισχυρότεροι. Επιθυμούν να αποκτήσουν μεγαλύτερη οικονομική δύναμη για την επίτευξη άλλων στόχων και άλλων σκοπών. Γι' αυτό αξίζουν συγχαρητήρια στην οικογένεια Λάτση για τη σημαντική της αυτή δωρεά.
Πιθανόν η ευαισθησία της οικογένειας Λάτση για τη δημιουργία ενός σύγχρονου κέντρου εγκαυμάτων να οφείλεται στο ατύχημα που συνέβη στην ΠΕΤΡΟΛΑ -αν δεν απατώμαι- το 1992 και χάθηκαν ανθρώπινες ζωές. Αν τότε υπήρχε κοντά ένα ανάλογο κέντρο εγκαυμάτων θα είχαν αντιμετωπιστεί πολύ καλύτερα οι εγκαυματίες και θα είχαν σωθεί ανθρώπινες ζωές.
'Ομως, έστω και αν η πρόθεση για τη δημιουργία του κέντρου εκφράστηκε μετά το δυσάρεστο αυτό γεγονός. Δεν υποβαθμίζει την καλή διάθεση και προσφορά των δωρητών.
Παρ' ότι όμως, η πρόθεση της οικογένειας Λάτση εκδηλώθηκε από τη χρονική εκείνη περίοδο το 1992, δυστυχώς, γραφειοκρατικές και άλλες αγκυλώσεις και παλινωδίες καθυστέρησαν επί μία οκταετία και πλέον την εκτέλεση του έργου. Αν είχε δημιουργηθεί το σύγχρονο αυτό κέντρο θα είχαν αντιμετωπιστεί πολύ καλύτερα άλλοι εγκαυματίες τα τελευταία χρόνια, αφού υπάρχει μεγάλη έλλειψη ειδικών κέντρων για την αντιμετώπιση των εγκαυματιών. Και εδώ, κύριε Υφυπουργέ, αναδεικνύεται η αδιαφορία του κράτους. Η αδιαφορία των κυβερνήσεων του ΠΑ.ΣΟ.Κ. και για τη δημιουργία αυτού του κέντρου εγκαυμάτων, αλλά και για τη δημιουργία άλλων κέντρων εγκαυμάτων από το κράτος.
Απαιτούνται στη χώρα μας τουλάχιστον δύο κέντρα, ένα στην Αθήνα, αφού μόνο τέσσερα κρεβάτια υπάρχουν για την αντιμετώπιση εγκαυματιών στο Γενικό Κρατικό Νοσοκομείο Αθηνών και άλλα δύο στο ΚΑΤ και ένα Κέντρο Εγκαυμάτων στη Βόρειο Ελλάδα.
Το κόστος και των δύο αυτών κέντρων -αναλόγου επιπέδου με αυτό που πάει να φτιάξει η οικογένεια Λάτση- φτάνει τα επτά δισεκατομμύρια, βάσει των σημερινών δεδομένων. Καλά, κύριε Υφυπουργέ, δεν μπορούσε η Κυβέρνηση να διαθέσει επτά δισεκατομμύρια, για να φτιάξει δύο τέτοια κέντρα;
Προηγουμένως ο κ. Βλασσόπουλος είπε, ότι η κοινωνία απαιτεί τη δημιουργία τέτοιων κέντρων. Εάν δεν υπήρχε η οικογένεια Λάτση, εσείς θα δείχνατε και σ' αυτόν τον τομέα την αδιαφορία σας; Τόσα δισεκατομμύρια σπαταλά η Κυβέρνηση δεξιά και αριστερά, τόσα δισεκατομμύρια διαθέτει για ρουσφετολογικές εξυπηρετήσεις. Επτά δισεκατομμύρια, για να βελτιώσει τις παρεχόμενες υπηρεσίες υγείας στον τομέα των εγκαυμάτων, δεν μπορεί να διαθέσει; Είναι και αυτό ένα δείγμα της κοινωνικής αδιαφορίας και της κοινωνικής αναλγησίας της Κυβέρνησής σας.
Θα σας έλεγα, φτιάξτε τουλάχιστον ένα σύγχρονο κέντρο εγκαυμάτων στη Βόρειο Ελλάδα. Είναι απαραίτητο. Το πιστεύω απόλυτα, και από την επικοινωνία που είχα με συναδέλφους γιατρούς στη Βόρειο Ελλάδα. 'Ομως δεν σας το λέω. Και δεν σας το λέω, γιατί η ζωή αυτής της Κυβέρνησης είναι ολίγων μηνών. Ο ελληνικός λαός σε λίγους μήνες, το πολύ-πολύ το Σεπτέμβρη, θα σας απομακρύνει από την εξουσία -κύριε Βλασσόπουλε, έστω και αν γελάτε- για την αδιαφορία σας, για την ανικανότητά σας, γιατί δεν μπορείτε να δώσετε λύση στα πολλαπλά προβλήματα, που αντιμετωπίζει σήμερα η κοινωνία. Εσείς δεν δίνετε λύση στα προβλήματα. Αντίθετα, συσσωρεύετε προβλήματα.
ΜΟΣΧΟΣ ΓΙΚΟΝΟΓΛΟΥ: Ο κ. Βλασσόπουλος είναι ανίκανος; 'Ετσι λέτε. 
ΠΑΝΑΓΙΩΤΗΣ ΜΕΛΑΣ: Είπα χαμογέλασε. Τον εκτιμώ ιδιαίτερα και το ξέρετε.
ΜΟΣΧΟΣ ΓΙΚΟΝΟΓΛΟΥ: Να τα πείτε αυτά για την απέναντι πλευρά.
ΠΑΝΑΓΙΩΤΗΣ ΜΕΛΑΣ: Χαμογέλασε, όταν είπα αυτό.
ΜΟΣΧΟΣ ΓΙΚΟΝΟΓΛΟΥ: 'Ομως απευθυνθήκατε στον κ. Βλασσόπουλο. ΠΑΝΑΓΙΩΤΗΣ ΜΕΛΑΣ: Είπα ότι χαμογέλασε, δεν είπα ότι είναι ανίκανος.
Μη βάζετε φράσεις στο στόμα μου, που δεν είπα.
ΠΡΟΕΔΡΕΥΩΝ (Παναγιώτης Σγουρίδης): Είναι σε όλα του ικανός ο κ.
Βλασσόπουλος, ικανότατος.
ΠΑΝΑΓΙΩΤΗΣ ΜΕΛΑΣ: Δεν θέλω να επεκταθώ και σε άλλα προβλήματα, που υπάρχουν σήμερα στο χώρο της Υγείας και έχουν σχέση με την έλλειψη υλικοτεχνικής υποδομής, την έλλειψη ιατρικού και κυρίως νοσηλευτικού προσωπικού, την οικονομική, τη διοικητική και λειτουργική διάλυση των νοσοκομείων, διότι μπορεί να μου πείτε ότι είμαι και εκτός θέματος. 'Ολα αυτά όμως υποβαθμίζουν τις παρεχόμενες υπηρεσίες υγείας στα δημόσια νοσοκομεία και το αισθάνεται ο κάθε πολίτης, που αναγκάζεται, λόγω οικονομικής δυσπραγίας, να αναζητήσει περίθαλψη στα νοσοκομεία.
Δεν θα διαφωνήσω, κύριε Υφυπουργέ, ούτε με την επιλογή να γίνει το κέντρο αυτό στο Θριάσιο Νοσοκομείο Ελευσίνας, και αυτό διότι το νοσοκομείο αυτό βρίσκεται σε μια βιομηχανική περιοχή, όπου η πιθανότητα ενός ατυχήματος υπάρχει. 'Ομως το Θριάσιο Νοσοκομείο δυστυχώς ακόμη υπολειτουργεί. Δεν έχει ενταχθεί σε πρόγραμμα εικοσιτετράωρης εφημερίας, εναλλασσόμενο με άλλα νοσοκομεία, κάτι που επιζητούν όλα τα θεσμικά όργανα του νοσοκομείου, επιστημονική επιτροπή, συνέλευση ιατρών, ΕΙΝΑΝ.
Μάλιστα ο κ. Φαρμάκης στη Διαρκή Επιτροπή -διότι βλέπετε άλλος Υφυπουργός ήρθε στη Διαρκή Επιτροπή, άλλος έρχεται στην Ολομέλεια, ο κύριος Υπουργός όπως είπα και στην αρχή, δεν καταδέχθηκε να έρθει καθόλου-είπε στη Διαρκή Επιτροπή ότι έχει αναπτυχθεί και λειτουργεί το Θριάσιο Νοσοκομείο μόνο στο 80% των δραστηριοτήτων του. Συμβαίνει αυτό μετά από επτά χρόνια, που η Νέα Δημοκρατία το παρέδωσε σχεδόν έτοιμο. Είναι δείγμα και αυτό της αδιαφορίας στον τομέα της υγείας. Τουλάχιστον ας συμβάλει η δημιουργία του Κέντρου Εγκαυμάτων στο Θριάσιο Νοσοκομείο να λειτουργήσει καλύτερα, να επανδρωθεί δηλαδή με κλινικές ειδικότητες και εργαστήρια απαραίτητα για τη σύγχρονη και αποτελεσματική λειτουργία του Κέντρου Εγκαυμάτων.
Δεν αναφέρομαι στην στελέχωσή του μετά από τριάντα μήνες διότι πιστεύω απόλυτα ότι δεν θα είσαστε κυβέρνηση. Δεν θα είσθε κυβέρνηση για να προβείτε σε προσλήψεις όχι με επιστημονικά κριτήρια, αλλά με κομματικά. Δυστυχώς, και πρέπει να το τονίσω αυτό, οι τελευταίες προσλήψεις ιατρών στα νοσοκομεία από τα ελεγχόμενα σας ΣΚΕΙΟΠΝΙ, γίνονται  με καθαρά κομματικά κριτήρια. Θα συμφωνήσετε με αυτό, κύριε Βλασσόπουλε.  Η ρουσφετολογική εξυπηρέτηση και ο κομματικός παρεμβατισμός οργιάζει εις βάρος οποιασδήποτε επιστημονικής κατάρτισης και αξιοκρατίας. Χαρακτηριστική περίπτωση και μνημείο παρέμβασης που επιβεβαιώνει τα όσα είπα αποτελεί η πλήρωση τελευταία της θέσεως της Ουρολογικής Κλινικής του Τζανείου Νοσοκομείου Πειραιά. Η εκ των προτέρων μεθόδευση ρουσφετολογικής κομματικής εξυπηρέτησης ήταν τόσο εμφανής ώστε αντέδρασαν και οι ΣΚΕΙΟΠΝΙ που ανήκουν στο κόμμα σας και δεν προσήλθαν στη συνεδρίαση.
Εκ των προτέρων έλεγα ότι την θέση θα την πάρει ο κ. Χριστοδούλου. Εκ των επτά μελών του ΣΚΕΙΟΠΝΙ, οι τρεις που είναι και δικοί σας άνθρωποι δεν προσήλθαν. Μεταξύ αυτών, κύριε Βλασόπουλε, και ο Πρόεδρος του Τζαννείου Νοσοκομείου και Πρόεδρος του ΣΚΕΙΟΠΝΙ κ. Λαγός, τουλάχιστον διατηρώντας την αξιοπρέπειά του, διαφωνώντας ριζικά με αυτήν την προκαθορισμένη επιλογή.
ΙΩΑΝΝΗΣ ΒΑΡΒΙΤΣΙΩΤΗΣ: Ο Λαγός έγινε λαγός.
ΠΑΝΑΓΙΩΤΗΣ ΜΕΛΑΣ: Ακριβώς, κύριε Βαρβιτσιώτη. Ο Λαγός έγινε λαγός για να μη συμμετάσχει σ' αυτό το αίσχος επιλογής και σ' αυτήν την παραβίαση των κανόνων της αξιοκρατίας.
Εκ των τεσσάρων μελών λοιπόν, που προσήλθαν, τα τρία που ψήφισαν τον ευνοούμενό σας, κ. Χριστοδούλου, προέβησαν κατά τη διάρκεια της συνεδρίασης σε σκόπιμες παρεμβάσεις, παραλείψεις, μεθοδεύσεις και αλχημείες. 'Εφεραν τα πάνω-κάτω, έκαναν το μαύρο-άσπρο και το άσπρο-μαύρο και ανέτρεψαν τις εισηγήσεις των δύο εισηγητών απο τις οποίες η μία έφερε τον κ. Κυραγιάννη πρώτον και τον κ. Χριστοδούλου έκτον, τελευταίο.
Καταθέτω στη Βουλή τον πίνακα.
(Στο σημείο αυτό ο Βουλευτής κ. Μελάς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Δεν πρόκειται να σας απαντήσω. Δεν συζητούμε επερώτηση.
ΠΑΝΑΓΙΩΤΗΣ ΜΕΛΑΣ: Θα τα ακούσετε, κύριε Υφυπουργέ, Γι' αυτό έπρεπε να ήταν εδώ ο κύριος Υπουργός να μάθει ο λαός τι αίσχος γίνεται στα νοσοκομεία. Για νοσοκομεία συζητάμε δεν συζητάμε για κέντρα διασκεδάσεως.
Και η άλλη εισήγηση κομματικού σας στελέχους έφερε τον κ. Κυραγιάννη πάλι πρώτο και τον κ. Χριστοδούλου τέταρτο. Και τελικά επελέγη διευθυντής ο κ. Χριστοδούλου. Αποδεικνύεται περίτρανα ότι η επιλογή των γιατρών του ΕΣΥ δεν γινεται με κριτήριο ποιος έχει τα περισσότερα επιστημονικά προσόντα, αλλά ποιος έχει τα περισσότερα κομματικά προσόντα, με αποτέλεσμα να υποβαθμίζεται η παροχή υγείας και στα νοσοκομεία.
Θα καταθέσω και την άλλη εισηγητική έκθεση, για τα Πρακτικά.
(Στο σημείο αυτό ο Βουλευτής κ. Π. Μελάς καταθέτει για τα Πρακτικά την προαναφερθείσα εισηγητική έκθεση η οποία  βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΑΘΑΝΑΣΙΟΣ ΓΙΑΝΝΟΠΟΥΛΟΣ: Μπαίνουν οι άσχετοι.
ΠΑΝΑΓΙΩΤΗΣ ΜΕΛΑΣ: Μπαίνουν οι άσχετοι ακριβώς. Ο κ. Κυραγιάννης έχει τα περισσότερα επιστημονικά προσόντα, έχει διδακτορική διατριβή με πολλές επιστημονικές εργασίες. Κατέχει απο το 1986 προσωποπαγή θέση διευθυντου στην ίδια κλινική. Εννέα χρόνια πριν είχε υπηρετήσει ως επιμελητής στον Ευαγγελισμό. Δεκαοκτώ μήνες έχει κάνει μετεκπαίδευση στο εξωτερικό. 'Εχει καταξιωθεί στη συνείδηση των συναδέλφων του για την επιστημονική του κατάρτιση και την πολυετή προσφορά του αλλά και στη συνείδηση του Πειραϊκού λαού, αφού έχει εκλεγεί και δημοτικός σύμβουλος με τη σημερινή δημοτική αρχή. 'Εχει όμως ένα ελάττωμα. Δεν ανήκει στο χώρο του ΠΑ.ΣΟ.Κ., ανήκει στο χώρο της Νέας Δημοκρατίας. Ο εκλεκτός σας κ. Χριστοδούλου δεν έχει ούτε διδακτορική διατριβή ούτε ανάλογα επιστημονικά προσόντα. Η σκανδαλώδης αυτή αδικία χαρακτηρίσθηκε απο τους γιατρούς του Τζανείου Νοσοκομείου που ανηκουν και στο δικό σας χώρο ως πραξικόπημα.
Προκάλεσε σάλο και αντίδραση με αποτέλεσμα πενήντα δύο γιατροί να υπογράψουν κατά της απόφασης αυτής.
Καταθέτω στα Πρακτικά και την αναφορά των γιατρών, όπου σε ένα σημείο γράφουν τα εξής: Διαμαρτυρόμαστε έντονα για τις πρωτοφανείς και απαράδεκτες αυτές μεθοδεύσεις, που υποβαθμίζουν και εκθέτουν το νοσοκομείο μας.
Ο διευθυντής του Χειρουργικού Τομέα, δικός σας άνθρωπος και αυτός κάνει αναφορά και μεταξύ άλλων γράφει, ότι έχει επιτελέσει ο κ.  Κυραγιάννης σημαντικό διοικητικό και επιστημονικό έργο.
Θα το καταθέσω κι αυτό στα Πρακτικά της Βουλής.
Ο διευθυντής της Ιατρικής Υπηρεσίας γράφει για τον κ. Κυραγιάννη τα εξής: Η μακρά θητεία σας στη θέση του διευθυντή της Ουρολογικής Κλινικής συνέβαλε αποτελεσματικά στην αναβάθμιση και τον εκσυχρονισμό αυτής της κλινικής.
Αλλά απλά εσείς, τους εκσυγχρονιστές τους πετάτε στον κάλαθο των αχρήστων.
Θα το καταθέσω και αυτό στα Πρακτικά.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Κύριε Υφυπουργέ, σας απασχολεί ο κ. Σγουρίδης και δεν με ακούτε.
Γι' αυτό είπα από την αρχή ότι έπρεπε να είναι εδώ ο κύριος Υπουργός.  Υπάρχει τεράστιο ηθικό θέμα.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Σας ακούω. Τι είναι αυτά...
ΠΡΟΕΔΡΕΥΩΝ (Νικόλαος Κατσαρός): Σας παρακαλώ.
ΠΑΝΑΓΙΩΤΗΣ ΜΕΛΑΣ: Θα έλεγα και νομικό θέμα.
Κύριε Υφυπουργέ, υπάρχει τεράστιο όχι μόνο ηθικό, αλλά και νομικό θέμα, αφού από τα επτά μέλη του ΣΚΕΙΟΠΝΙ προσήλθαν τα τέσσερα και ψήφισαν τα τρία. Πρέπει να ανακαλέσετε ως Υπουργείο αυτήν την επιλογή.
Με αυτές τις συμπεριφορές υποβαθμίζετε ακόμη περισσότερο την περίθαλψη στα δημόσια νοσοκομεία.
Τελειώνοντας, κύριε Πρόεδρε, τονίζω και πάλι ότι συμφωνώ, όπως σας είπα, στην αρχή με το νομοσχέδιο για τη δημιουργία του Λάτσειου Κέντρου Εγκαυμάτων, διαφωνώ όμως ριζικά με την πολιτική σας στον τομέα της υγείας. Διαφωνώ ριζικά με αυτές τις απαράδεκτες μεθοδεύσεις, που παρακάμπεται η αξιοκρατία και αναδεικνύεται ως υπέρτατη δύναμη η κομματική ταυτότητα. Κάνετε με αυτά κακό στην κοινωνία, γι' αυτό το ταχύτερο πρέπει να φύγετε από την εξουσία.
Ευχαριστώ.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Π. Μελάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε. κ. Δημήτριος Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Οπως όλοι γνωρίζουμε η λαϊκή παροιμία λέει "όταν σου χαρίζουν ένα γάιδαρο, μην τον κοιτάς στα δόντια". Αυτό σημαίνει σε απλή μετάφραση ότι πρέπει να δεχόμαστε τα δώρα, όποια και αν είναι και να είμαστε ευγενικοί με τους δωρητές.
'Ομως, σε όλα τα πράγματα έτσι και σε ό,τι αφορά την παροιμία αυτή, υπάρχουν εξαιρέσεις. Στην περίπτωση της σύμβασης που συζητάμε, όχι απλά πρέπει να κοιτάξουμε τα δόντια, αλλά να επιστρέψουμε ως απαράδεκτο το "δώρο". Αυτό για τους εξής λόγους:
α) Το δώρο και ο δωρητής είναι βουτηγμένοι στο αίμα και στο έγκλημα.  Και εξηγούμαι: Ο δωρητής, ο Γιάννης Λάτσης, σύμφωνα με δημοσιεύματα, βιβλία και μαρτυρίες, ήταν άνθρωπος των Γερμανών στην κατοχή.
Για τα έργα και τις ημέρες του εκείνη την περίοδο καταδικάστηκε από τις οργανώσεις της Εθνικής Αντίστασης, αλλά γλίστρησε -έχει αυτή την ικανότητα- για να πληρώσει τα σπασμένα ο άτυχος αδελφός του.
Το "δώρο" έχει προσφερθεί εδώ και μερικά χρόνια, αλλά κανένας δεν μπορούσε να το πιάσει, έκαιγε. Το κάνει η σημερινή Κυβέρνηση. Πώς αλλάζουν τα πράγματα! Πού είσαι νιότη που έλεγες ...!
Το "δώρο" αυτό προσφέρθηκε κατά την περίοδο που στο στρατόπεδο του Λάτση (ΠΕΤΡΟΛΑ) κάηκαν σαν λαμπάδες δεκατέσσερις άνθρωποι, δεκατέσσερις εργάτες. Αλήθεια πόσο αποτιμάει την ανθρώπινη ζωή η Κυβέρνηση;
Το "δώρο" αυτό φέρει την υπογραφή της πιο άγριας εκμετάλλευσης εργατών από τον άνρθωπο που θέλει να κάνει και τον ευεργέτη.
Τέλος, το "δώρο" αυτό δεν είναι καθόλου "δώρο", αφού με τη σύμβαση, ειδικότερα με το άρθρο 11, αν θέλετε, ο λεγόμενος δωρητής απαλλάσσεται από φόρους κλπ. Και αν θέλετε -γράψτε το παρακαλώ- εδώ θα είμαστε ή όσοι θα είναι τέλος πάντων εδώ, να το θυμάστε, στο τέλος θα είναι πολλαπλάσια ωφελημένος ο δήθεν δωρητής. Να, γιατί έχουμε χρέος να πούμε σε αυτόν τον κύριο "δεν θέλουμε το δώρο σου".
Αν η Ελλάδα ήταν να σωθεί από τα 3,5 δισεκατομμύρια δραχμές του Λάτση, κομμάτια να γίνει, ας τα δεχθούμε να τη σώσουμε. Αλλά δεν είναι έτσι. 'Ασε που μπορεί να βρεθούν περισσότερα χρήματα από άλλες πηγές, αλλά δεν σώνεται και με 3,5 δισεκατομμύρια, εάν φθάσουμε στο συμπέρασμα ότι πάσχει από κάτι τέτοιο. Και δεν φθάνει ότι μας προτείνετε να δεχθούμε και να ψηφίσουμε αυτή την απαράδεκτη από κάθε άποψη σύμβαση, η οποία δεν μπορεί να αλλάξει ή να διορθωθεί κατά ένα κόμμα, γιατί θα θυμώσει ο δωρητής, αλλά μας καλείται να δεχθούμε, να ψηφίσουμε, να τιμήσουμε αυτόν τον άνθρωπο, το μαυραγορίτη της κατοχής και επιπλέον να συμφωνήσουμε το όνομά του να φιγουράρει στο ίδρυμα υπό τον τίτλο "Λάτσειο Κέντρο Εγκαυμάτων". Ε, όχι. Υπάρχουν και κάποια όρια.
Μήπως με αυτήν την ενέργεια ο Λάτσης θέλει να δηλώσει μεταμέλεια; Κάτι τέτοιο ακούστηκε και στην επιτροπή και σήμερα από το βήμα αυτό.
Στα σοβαρά πιστεύει κανείς ότι τέτοιοι άνθρωποι έχουν τέτοιες ευαισθησίες; Εξ άλλου όλο το κείμενο της σύμβασης τα εντελώς αντίθετα δείχνει. Εμείς εκτιμάμε ότι δείχνει την αλαζονεία, την υποκρισία, τη θρασύτητα και το τερπνόν μετά του ωφελίμου. Εάν θέλετε όλοι έχουμε ακούσει την ευαγγελική ρήση που λέει "δεν γνωρίζει η αριστερά τι ποιεί η δεξιά". Εδώ πολύς ντόρος γίνεται και μεγάλες κουβέντες λέγονται για τη διαβόητη δωρεά.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Τώρα πάντως ξέρει η δεξιά τι ποιεί η αριστερά και το αντίθετο!
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μα, δεν μας χρειάζεται κέντρο εγκαυμάτων, θα ρωτήσει κανείς χωρίς δεύτερη κουβέντα; Το υπογραμμίζουμε σε όλους τους τόνους και πιστεύω είμαστε σύμφωνοι όλοι σε αυτό, όλες οι πολιτικές παρατάξεις: Ναι χρειάζεται, όχι μόνο ένα κέντρο εγκαυμάτων. Χρειάζεται κέντρο εγκαυμάτων και στο βορρά και στο κέντρο και στο νότο για να μπορεί να προσφέρει τις υπηρεσίες του ή τις υπηρεσίες τους στους ανθρώπους που έχουν ανάγκη, είτε σαν αυτόνομες μονάδες είτε δίπλα στα νοσοκομεία είτε μέσα στα νοσοκομεία.
Περιμένατε να έρθει ο Λάτσης με τα τριάμισι δισεκατομμύρια δραχμές για να κάνετε το Κέντρο Εγκαυμάτων κύριοι;
Για να συνοψίσουμε: Υποστηρίζουμε, ναι, να γίνει το κέντρο εγκαυμάτων και όλη η διαδικασία, κατασκευή, εξοπλισμός, λειτουργία, να είναι στην αποκλειστική ευθύνη του ελληνικού δημοσίου. Διότι τα άρθρα της σύμβασης προσδιορίζουν το ρόλο του δωρητή και είναι ακατέβατος -ας επιτραπεί να πω- σε αυτούς τους όρους, ότι εγώ θα φτιάξω αυτό, εγώ θα κάνω αυτόν τον εξοπλισμό, εγώ θα κάνω εκείνο, εγώ θα κάνω το άλλο και μην κουνιέστε κιόλας. Περίπου αυτό λένε τα άρθρα.
ΚΥΡΙΑΚΟΣ ΣΠΥΡΙΟΥΝΗΣ: Αφού τα δίνει.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Στρατηγέ, σας είπα για τη δεξιά με την αριστερά τί ποιεί. Ας τα δώσει. Πάρτε τα. Μην τον βάλετε, όμως, εκεί πάνω να φιγουράρει. Είναι κακό.
Δεύτερον, τίτλος του Ιδρύματος να είναι "Εθνικό ή Περιφερειακό Κέντρο Εγκαυμάτων", όχι Λάτσειο. Το Λάτσειο είναι κατά την ταπεινή μας γνώμη σαν να υποκλίνεται ένας ολόκληρος λαός μπροστά σε κάποιον που κάθε άλλο παρά έπρεπε να τον τιμάει κανείς.
Τρίτον, για λόγους ηθικούς θα μπορούσε σε μαρμάρινη πλάκα στην είσοδο του ιδρύματος να μπουν τα ονόματα των δεκατεσσάρων καμμένων της ΠΕΤΡΟΛΑ το 1992.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Να το κάνουμε νεκροταφείο δηλαδή.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε συνάδελφε. 
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αυτές οι στήλες που γράφουν ονόματα δεν είναι νεκροταφεία, είναι για να θυμόμαστε.  Να θυμόμαστε ότι κάποιοι κάηκαν και ότι πρέπει να λαμβάνονται μέτρα να μην καίγονται οι άνθρωποι, να μην δολοφονούνται στην πραγματικότητα από την έλλειψη μέτρων σε διάφορες μονάδες.
Εμείς, κύριε Πρόεδρε, καταψηφίζουμε τη σύμβαση και θα θεωρούσαμε σημαντική ηθική πράξη να μην ψηφιστεί από ολόκληρη τη Βουλή. Και μη νομίσει κανείς -για να απαντήσω σε σχόλια που γίνονται όσο μιλάω- ότι επιθυμούμε να αποτρέψουμε δωρεές και πράξεις αλτρουϊσμού, για όποιον ήθελε να τις κάνει. Αυτή η σύμβαση δεν έχει τέτοιο χαρακτήρα. Το αντίθετο συμβαίνει και μοιάζει -και κλείνω με αυτό- κάτι σαν ξέπλυμα ονομάτων.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του Συνασπισμού κ. Μουσταφά Μουσταφά έχει το λόγο.
ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, κύριοι συνάδελφοι, καλούμαστε σήμερα να κυρώσουμε μία σύμβαση δωρεάς του κ. Λάτση προς το Νοσοκομείο της Ελευσίνας για την ίδρυση ενός κέντρου εγκαυμάτων με την ονομασία Λάτσειο Κέντρο Εγκαυμάτων.
Σε περιπτώσεις δωρεών έρχονται στο μυαλό μας δάφορα ρητά. Το ένα το ανέφερε ο συνάδελφος κ. Κωστόπουλος. Αν σου χαρίζουν ένα άλογο, λέει, ε, δεν θα το κοιτάξεις και στα δόντια. Υπάρχει όμως και ένα πανάρχαιο ρητό που λέει "φοβού τους Δαναούς και δώρα φέροντες". Δηλαδή, από τη μία μεριά έχουμε μία δωρεά που αν τη δούμε μόνη της και επιφανειακά μας προκαλεί ρίγη συγκίνησης.
Και από την άλλη, υπάρχει ένα ολόκληρο ιστορικό πίσω απ' αυτήν την υπόθεση. Δεν πρέπει να αρκεστούμε μόνο στην επιφανειακή εξέταση του προβλήματος, αλλά πρέπει να δούμε και τις αθέατες πλευρές του.
Εξάλλου, κύριε Υπουργέ, και με το Νοσοκομείο Παπαγεωργίου -έχουμε ασχοληθεί πάρα πολλές φορές- ήταν μια κάποια παρόμοια περίπτωση. 'Εχουμε ταλαιπωρηθεί και σαν Βουλή και σαν κοινωνία και ακόμη δεν έχει βρεθεί μια ουσιαστική λειτουργική λύση και συνεχίζονται οι αντεγκλήσεις, οι ασάφειες και η ταλαιπωρία του κόσμου της Θεσσαλονίκης.
ΚΥΡΙΑΚΟΣ ΣΠΥΡΙΟΥΝΗΣ: Λειτουργεί όμως.
ΜΟΥΣΤΑΦΑ ΜΟΥΣΤΑΦΑ: Το γνωρίζω, στρατηγέ μου. Παρά ταύτα όμως δεν ήταν μικρή η ταλαιπωρία και ακόμη υπάρχουν εκκρεμότητες.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Λειτουργεί όχι ολοκληρωμένα.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Υπολειτουργεί.
ΜΟΥΣΤΑΦΑ ΜΟΥΣΤΑΦΑ: Γι' αυτήν τη δωρεά υπάρχει ένα μικρό ιστορικό που ανέφερα, που κρύβει την ουσία των πραγμάτων. Οι εργαζόμενοι στην "ΠΕΤΡΟΛΑ" δουλεύουν χωρίς τους στοιχειώδεις κανόνες υγείας και ασφάλειας κατά τη διάρκεια του ωραρίου τους. Είναι αρκετά τα θανατηφόρα ατυχήματα, πολλά τα σοβαρά εργατικά ατυχήματα και οι αναπηρίες, άπειρα τα μικροατυχήματα.
Αυτή η δωρεά είναι συνέπεια ενός σοβαρού εργατικού ατυχήματος στην "ΠΕΤΡΟΛΑ" το 1992, όπου είχαν χάσει τη ζωή τους δώδεκα εργαζόμενοι συνάνθρωποί μας και τραυματίστηκαν σοβαρά πάρα πολλοί. Κανένα πόρισμα δεν βγήκε τότε και δεν επεβλήθηκε κάποια κύρωση.
Μετά το ατύχημα, ανακοινώθηκε αυτή η δωρεά. Και η κατασκευή του κέντρου θα γινόταν στο χώρο που προβλέπεται από το σχέδιο νόμου. Για άγνωστους λόγους δεν τελεσφόρησε αυτή η πράξη. Και μετά από κάποιο χρονικό διάστημα, ανακοινώθηκε ότι θα εδημιουργείτο τμήμα εγκαυμάτων στο δημόσιο Νοσοκομείο "Γεώργιος Γεννηματάς".
Είναι η τρίτη φορά που ανακοινώνεται αυτή η δωρεά και έφθασε με τη σημερινή της μορφή στο σχέδιο νόμου.
Υπάρχει ένα πρόβλημα με την επέκταση των εγκαταστάσεων της "ΠΕΤΡΟΛΑ". Νομίζω ότι είμαστε στο στάδιο προέγκρισης μελετών περιβαλλοντικών επιπτώσεων. 'Εχει προηγηθεί ο διπλασιασμός των εγκαταστάσεων των Ελληνικών Διυλιστηρίων Ασπροπύργου. Πράγματα τα οποία από χρόνια συναντούν την αντίδραση των κατοίκων της περιοχής, οδηγούν σε υποβάθμιση μια ολόκληρη περιοχή της ευρύτερης Αττικής και ιδίως μετά τον τελευταίο σεισμό που ήταν κοντά σε αυτήν την περιοχή, πραγματικά έχει ενταθεί η ανησυχία των κατοίκων. Πρέπει όλα αυτά να τα λάβουμε υπόψη μας.
Κύριε Υπουργέ, δεν ξέρω τι μελέτη έχει γίνει γι' αυτό, αλλά θα είναι ένα κέντρο εγκαυμάτων σε ένα συγκεκριμένο μέρος το οποίο θα έχει τριάντα πέντε κρεβάτια. Είναι μια εξειδικευμένη μονάδα. Το κόστος συντήρησής της θα είναι ακριβό νομίζω. Τι σχεδιασμός υπάρχει; Θα μεταφέρονται περιστατικά εγκαυματιών και από άλλες περιοχές εκεί; Θα μπορούσε να γίνει μια διάσπαση και να δημιουργηθούν και στη Θεσσαλονίκη και σε άλλες περιοχές κάποια τέτοια κέντρα εγκαυμάτων, για να υπάρχει και μια ισομερής κατανομή των εξειδικευμένων μονάδων; Γιατί πραγματικά είναι αρκετά δαπανηρό για την πολιτεία να συντηρεί μια τέτοια μονάδα εγκαυμάτων που η λειτουργία της θα κοστίζει.
Θα ήθελα να σταχυολογήσουμε με μερικά σημεία από το σχέδιο νόμου, χωρίς βέβαια να έχουμε τη δυνατότητα να προβούμε σε αλλαγές.
Στο άρθρο 5 παράγραφος 1 δίνεται η δυνατότητα παρεκκλίσεων από τους όρους δόμησης και την υφιστάμενη πολεοδομική νομοθεσία. Γιατί γίνεται αυτό; Για να αφεθούν ελεύθερα τα χέρια του δωρητή. Υπάρχει πιθανότητα να κάνουν τα στραβά μάτια οι αρμόδιοι για τυχόν παρατυπίες, ώστε να θεωρηθούν αυτοδίκαια εγκριθείσες οι μελέτες. Και γιατί να μπορεί να προβαίνει σε μικροαλλαγές ερήμην του δημοσίου;
'Επρεπε να προβλεφθεί η παρακολούθηση του έργου από μηχανικό, από μηχανολόγο του Υπουργείου Υγείας και της ΔΕΠΑΝΟΝ.
Στο άρθρο 6 η παράγραφος 2 έρχεται σε αντίθεση με την παράγραφο 1. Η επιλογή γίνεται αποκλειστικά από το δωρητή και δεν προβλέπεται συνεννόηση και ενημέρωση για τον υπάρχοντα εξοπλισμό του νοσοκομείου, ώστε αυτά τα δύο να πάνε μαζί και το ένα να συμπληρώνει το άλλο.
Στο άρθρο 8 θα έπρεπε να αναφερθεί κάπως πιο συγκεκριμένα η διοικητική συνδρομή που παρέχουν οι υπηρεσίες του Υπουργείου Υγείας και η Διεύθυνση του Θριασίου Νοσοκομείου.
Στην παράγραφο 9 γίνεται μια ασαφής αναφορά για τους όρους υγιεινής και ασφάλειας στο εργοτάξιο. Υπάρχει ο ν. 1568 και άλλες σχετικές διατάξεις που προβλέπουν κατάθεση φακέλων για τα μέτρα προστασίας των εργαζομένων. Πρέπει στο φάκελο του έργου να παρέχουν και μια τέτοια μελέτη.
Υπάρχει μια αναφορά στο άρθρο 10 για το πως θα λειτουργήσει. Και αλίμονο αν θα λειτουργήσει με τους όρους που σήμερα λειτουργούν τα δημόσια νοσοκομεία και το Θριάσιο Πεδίο με την όλη δημιουργηθείσα αρνητική απαξιωτική εικόνα που εκπέμπουν.
Επίσης, πρέπει να γίνει μια παράλληλη προσπάθεια για την αναβάθμιση του Θριασίου Νοσοκομείου και παράλληλα με αυτήν την προσπάθεια αναβάθμισης με βάση τις διεθνείς προδιαγραφές να γίνει μια προσπάθεια από τώρα για τη στελέχωση του κέντρου εγκαυμάτων. Να προβλεφθεί και να προχωρήσει η τροποποίηση του υπάρχοντος οργανισμού του Θριασίου Νοσοκομείου, ώστε μετά την αποπεράτωση του έργου να υπάρχει ο νέος οργανισμός και η προκήρυξη των αναγκαίων θέσεων για τη λειτουργία του κέντρου γρήγορα, για μην έχουμε πάλι το φαινόμενο να ξεκινήσει η λειτουργία του λειψά με στελέχωση από το υπάρχον προσωπικό, με αποσπάσεις από εδώ και από εκεί του Θριασίου και αποδυνάμωση της λειτουργίας του Θριασίου Νοσοκομείου.
Στο άρθρο 11 δίνεται η εντύπωση ότι γενικά ο δωρητής είναι ανεξέλεγκτος στην εκτέλεση της δωρεάς, πέρα από τις φοροαπαλλαγές για το έργο τι οφέλη προσπορίζεται και γενικότερα, ποια θα είναι τα κέρδη του από τις γενικότερες φοροαπαλλαγές.
Στο άρθρο 12 με την αναστολή εργασιών, συνέπειες και με ανώτερη βία, δημιουργείται η εντύπωση ότι το δημόσιο με τη γραφειοκρατία που το διακρίνει δεν είναι σε θέση να απορροφήσει μια δωρεά ή ότι μπορεί να  δημιουργηθούν καταστάσεις που να εμποδίζουν την αποπεράτωση των εργασιών.  Τώρα στις λέξεις "ανωτέρας βίας" ποιες συγκεκριμένες καταστάσεις περιέχονται ή πώς μπορούν να εννοηθούν κατά περίπτωση, είναι λίγο ασαφές.
Τελειώνοντας, θα ήθελα να πω το εξής: Η δημιουργία του κέντρου είναι θετική. Χρειάζονται και στο Θριάσιο Πεδίο το οποίο είναι ανοιχτό σε παρόμοια αντιεργατικά ατυχήματα, αλλά και σε άλλα μέρη της χώρας μας τέτοια εξειδικευμένα κέντρα. Αυτό δε σημαίνει όμως ότι εξιλεώνονται οι επιχειρήσεις αυτές για τα μέχρι σήμερα θύματα στην περιοχή, ούτε εξιλεωνόμαστε και εμείς σαν πολιτεία για τα αμέτρητα θύματα των εργατικών ατυχημάτων από τη μη τήρηση των κανόνων ασφαλείας και υγιεινής στους χώρους εργασίας. Ούτε οι ζωές που χάθηκαν μπορούν να γυρίσουν πίσω ούτε η ζημιά που υφίσταται ο ασφαλιστικός οργανισμός των εργαζομένων αναπληρώνεται γιατί είναι πάρα πολλά τα θύματα των εργατικών ατυχημάτων, οι αναπηρικές συντάξεις, η πληρωμή των νοσηλείων και η κάλυψη των επιδομάτων ασθενείας είναι συνεχής.
Χωρίς να έχουμε τη δυνατότητα να το επιβάλουμε, καλό θα ήταν ο δωρητής να διαθέσει ένα μέρος των κερδών του και για τη δημιουργία μέτρων προστασίας στους χώρους της "ΠΕΤΡΟΛΑ".
Να μη γίνει επέκταση των εγκαταστάσεων ούτε των Ελληνικών Διυλιστηρίων Ασπροπύργου ούτε της "ΠΕΤΡΟΛΑΣ" στην περιοχή. Να υπάρχει συμμόρφωση στη σχετική νομοθεσία για την υγιεινή και ασφάλεια των εργαζομένων και στους συγκεκριμένους χώρους εργασίας, αλλά και σε όλους τους άλλους χώρους εργασίας.
Η ηθική υποχρέωση που έχει και η συγκεκριμένη εταιρεία απέναντι στις οικογένειες των θυμάτων και αναπήρων και εμείς σαν πολιτεία, νομίζω ότι δεν ξεπληρώνεται με την όποια δωρεά.
Με αυτές τις σκέψεις εμείς κατ' αρχήν ψηφίζουμε αυτήν τη σύμβαση. ΠΡΟΕΔΡΕΥΩΝ (Νικόλαος Κατσαρός):  Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα επτά μαθητές και δύο συνοδοί δάσκαλοι από το 4ο Δημοτικό Σχολείο Περιστερίου.
(Χειροκροτήματα)
Ο ειδικός αγορητής του ΔΗ.Κ.ΚΙ. κ. Αράπης έχει το λόγο.
ΙΩΑΝΝΗΣ ΑΡΑΠΗΣ: Κύριοι συνάδελφοι, η υγεία όπως ξέρουμε, αποτελεί την πρώτη προτεραιότητα για τον άνθρωπο και είναι το πολυτιμότερο κοινωνικό αγαθό. Η υγεία είναι δικαίωμα και αγαθό που δεν πουλιέται, δεν αγοράζεται και δεν θα πρέπει να διαπραγματεύεται με διαφόρους τρόπους και μεθόδους, γιατί πρέπει να αποτελεί την κύρια μέριμνα του κοινωνικού κράτους.
Κύριοι συνάδελφοι, εμείς την κύρωση αυτής της σύμβασης θα την ψηφίσουμε, γιατί κατ' αρχήν είμαστε υπέρ του δημόσιου φορέα και με τη σύμβαση αυτή μεταβιβάζονται όλα τα δικαιώματα στο δημόσιο φορέα. Αλλά θα κάνω ορισμένες παρατηρήσεις για την υγεία, για την αδιαφορία της πολιτείας που δεν στάθηκε ποτέ κοντά στα προβλήματα ειδικώς της περιοχής -που είναι μια μεγάλη βιομηχανική περιοχή- από την Ελευσίνα μέχρι και τον ευρύτερο Πειραιά, Πέραμα, Ναυπηγεία Σκαραμαγκά, που είχε και έχει τρομερά προβλήματα σε ατυχήματα. Θα σας πω ένα συγκεκριμένο παράδειγμα.
Σαν Κυβέρνηση αποφασίσατε να κάνετε στο Πέραμα ένα κέντρο εγκαυμάτων, ένα κέντρο υγείας, ένα παράρτημα του νοσοκομείου του Πειραιά. Πέρασαν όμως, δύο χρόνια -εδώ είναι η απόφασή σας, κύριε Υπουργέ και θα την καταθέσω για να δείτε ότι πέρασαν δύο χρόνια- και δεν έχετε κάνει καμιά κίνηση. Απ' αυτήν την πλευρά κάνω ειδική παράκληση να κοιτάξετε το θέμα, γιατί ειδικώς στο Πέραμα έχουμε πολλά θανατηφόρα ατυχήματα.
Εκείνη την εποχή χάθηκαν περίπου δεκατέσσερις άνθρωποι στην "ΠΕΤΡΟΛ". Δεν ξέρω, όμως, αν εκείνη την εποχή ζητήθηκαν ευθύνες ή υπάρχουν ένοχοι, γιατί όντως υπάρχουν ένοχοι για να γίνει ένα δυστύχημα. 'Ηταν μια εταιρεία πεπαλαιωμένη, χωρίς να μπορεί να παρέχει προστασία στους εργαζόμενους.
Δεν ξέρω τι ευθύνες ζητήθηκαν και αν καταλογίστηκαν ποινές γι' αυτό το γεγονός. Μήπως βγήκε αθώος ο κ. Λάτσης εκείνη την εποχή και γι' αυτό έρχεται να δώσει τη δωρεά, γιατί κατάλαβε το σφάλμα του; Επίσης, υπάρχουν πολλά προβλήματα στο Θριάσιο Νοσοκομείο. Αν η καινούρια μονάδα που θα προστεθεί λειτουργεί με αυτό το ρυθμό, θα είναι άχρηστη. Υπάρχει τρομερή έλλειψη προσωπικού και νοσηλευτικού και ιατρικού. Και είναι ένα από τα  μεγάλα νοσοκομεία του, που η είσοδός του είναι προς το κέντρο της Αθήνας.  Αν το προσέξουμε πιο πολύ, δεν θα έρχονται όλοι από την επαρχία, ώστε να συσσωρεύονται στο κέντρο και να έχουμε μεγάλη πίεση.
Δεν θα προσθέσω τίποτε άλλο. Το ψηφίζουμε. Εύχομαι να πετύχει αυτό το 'Ιδρυμα, γιατί είναι απαραίτητο στην περιοχή. Σχεδόν όλη η βιομηχανία της μισής Ελλάδος κινείται από Ελευσίνα μέχρι και τον ευρύτερο Πειραιά.  Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχει εξαντληθεί ο κατάλογος των εισηγητών. Είναι εγγεγραμμένοι έξι συνάδελφοι. Θα τους ακούσετε πρώτα και μετά θα πάρετε το λόγο;
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Θα απαντήσω συνολικά.
ΠΡΟΕΔΡΕΥΩΝ (Νικόλαος Κατσαρός): Ο κ. Καραγκούνης έχει το λόγο.
ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, νομίζω ότι με πολύ μεγάλη καθυστέρηση έρχεται να κυρωθεί η παρούσα σύμβαση της οικογένειας Λάτση, μία δωρεά που τιμά την οικογένεια και αποτελεί εφαλτηριο για ορισμένες άλλες τέτοιες ενέργειες και άλλων ανθρώπων.
Χρειάστηκε να υπερπηδηθούν τελικά εκ μέρους του ΠΑ.ΣΟ.Κ. πολλές ιδεολογικες καθηλώσεις για να ξεκινήσει το έργο. Θα μπορούσα να σας αναφέρω ιστορικά από τον ιδρυτικό νόμο του ΠΑ.ΣΟ.Κ. όταν ο μακαρίτης Γεννηματάς σχεδόν δεν  ήθελε να ακούσει περί ιδιωτικής πρωτοβουλίας και περί  καταραμένων κεφαλαιοκρατών. Βεβαίως, θα έπρεπε να υποστεί το ΠΑ.ΣΟ.Κ. ιδεολογική  μεταμόρφωση για να φθάσει στο σημερινό σημείο της πλήρους υποταγής.
Θα μπορούσα να αναφέρω για το ιστορικό της σύμβασης ορισμένα που επιβεβαιώνουν αυτές τις προθέσεις μου. Το κέντρο αναφοράς όπως ξέρετε εγκαυμάτων ήταν να γίνει στο Γενικό Κρατικό Νοσοκομείο Αθηνών. Και παρ'ολίγο να είχε εγκαινιαστεί, όπως θα ενθυμείσθε. Και δεν έγινε τότε στο Γενικό Κρατικό Νοσοκομείο λόγω ιδεολογικής καθηλωσεως και αγκυλώσεως που υπήρχε από την Κυβέρνηση και το κόμμα του ΠΑ.ΣΟ.Κ. 'Οχι γιατί καθυστέρησε γιατί έπρεπε να γίνει στο Θριάσιο. Βεβαίως το Θριάσιο ως βιομηχανική περιοχή το δικαιούται. Και δεν έχει κανείς καμία αντίρρηση.  'Αλλωστε στο νοσοκομείο Θριάσιο είχαν γίνει αρχικώς έξι κρεβάτια νοσοκομειακά εγκαυμάτων. Και θα μπορούσα να σας πω ότι το κόστος ήταν τριακόσια πενήντα εκατομμύρια (350.000.000) δραχμές. Αλλά για διαφόρους και εκεί κομματικούς λόγους, δεν προχώρησε η μονάδα εγκαυμάτων και όχι μόνο η μονάδα αυτή αλλά και πάρα πολλές άλλες κλινικές, που σήμερα υπολειτουργούν.
Δεν θα μπορούσε να αμφιβάλει κανείς ότι το Θριάσιο πρέπει  να έχει μονάδα εγκαυμάτων και μάλιστα ως κέντρο αναφοράς μονάδα εγκαυμάτων. Αλλά τι πιστεύετε, κύριοι συνάδελφοι; Μπορεί εκεί να γίνει με το ρυθμό της πολιτικής του ΠΑ.ΣΟ.Κ. και να μετατραπεί το Θριάσιο ως κέντρο αναφοράς εγκαυμάτων;
Διότι, ας μην ξεχνούμε, ότι η ειδικότητα η ίδια έχει πάρα πολλές δυσκολίες.
Γι'αυτό, λοιπόν, λέω από τώρα στην Κυβέρνηση, ότι αν ενδιαφέρεται πραγματικά να λειτουργήσει ως κέντρο αναφοράς, θα πρέπει από τώρα να φροντίσει να στελεχώσει την κλινική με το απαραίτητο εξειδικευμένο προσωπικό.
Η παρουσία των Υπουργών Υγείας ήταν απαραίτητη. Η απουσία τους δεν είναι τυχαία, είναι προμελετημένη. Διότι θα ήταν υποχρεωμένοι οι σημερινοί παριστάμενοι Υπουργοί, αν υπήρχαν, να απαντήσουν στα συναφή θέματα που σχετίζονται με την οξεία φροντίδα υγείας, με το Θριάσιο, με τη μονάδα. Αλλά δεν το κάνουν αυτό, διότι λιποτακτούν. Εδώ, λοιπόν, οφείλουμε να τους καταγγείλουμε, διότι βεβαίως δεν σέβονται ούτε τη δωρεά ούτε τον ελληνικό λαό. Και καθημερινώς επιβεβαιώνεται αυτό.
Θα μπορούσα, λοιπόν, να ρωτήσω, αν παρίστατο ο Υπουργός, τι γίνεται με τη μονάδα εντατικής θεραπείας στο Θριάσιο. Δεν υπολειτουργεί σήμερα; Τι γίνεται με τη μαιευτική κλινική; Κλείνει τώρα η μαιευτική κλινική, όταν δεν υπάρχει αντίστοιχη μαιευτική κλινική στην περιοχή. Τι γίνεται με τις άλλες κλινικές στο Θριάσιο που σχεδόν υπολειτουργούν;
Θα μπορούσα, επίσης, να ρωτήσω και για έναν άλλο τομέα ο οποίος σχετίζεται με την οξεία φροντίδα υγείας. Είναι οι αερομεταφορές.
Ξέρετε, κύριε Υπουργέ, να μου απαντήσετε γιατί έχετε κλειδωμένο στο υπόστεγο το ελικόπτερο και δεν το παρουσιάζετε; Ξέρετε να μου απαντήσετε γιατί δεν παίρνετε τα άλλα ελικόπτερα, τα οποία είναι στην Ιταλία και τα οποία περιμένουν να έρθουν εδώ; Γιατί δεν μπορείτε να τα λειτουργήστε.
'Ολα αυτά τα φαινόμενα τα βλέπουμε καθημερινά. Βλέπουμε τα πολλά προβλήματα που παρουσιάζονται στην οξεία φροντίδα υγείας. Προχθές δεν είχαν ένα ολόκληρο Λεκανοπέδιο δεν είναι ένα κρεβάτι για να μεταφερθεί ένας άρρωστος με εγκεφαλικό να νοσηλευτεί. Σκεφθείτε τι γίνεται στην επαρχία! Την ίδια στιγμή είχαν τριάντα κρεβάτια στην ιδιωτική πρωτοβουλία τα οποία ήταν κενά. Αυτό δεν είναι ιδεολογική αγκύλωση; Γιατί, δεν μπορούσε να πάει ο άρρωστος στο ιδιωτικό κρεβάτι; Πώς στέλνουμε αρρώστους στο εξωτερικό και δικαιολογούμε χρήματα και δεν μπορεί να πάει στην οξεία φροντίδα υγείας, όταν έχει ανάγκη, εκεί που χάνεται η ζωή του; Αλλά και εδώ δεν έχετε ολοκληρωμένη πολιτική για οξεία φροντίδα υγείας και αποδεικνύεται!
Βεβαίως, έπρεπε να έρθει η κύρωση της σύμβασης για να καταδειχθούν τα σχετικά προβλήματα με το χώρο της υγείας. Γι'αυτό, μ'αυτά που σας είπα, αιτιολογώ γιατί δεν παρίστανται εδώ Υπουργοί ανάλογοι, υπεύθυνοι στον τομέα της υγείας! 'Οπως ακούμε επίσης, πολλές φορές να βγαίνετε στις τηλεοράσεις και να μιλάτε για την τωρινή ίωση, ότι είναι ακίνδυνη αυτή η ιστορία. Μεγαλοστομίες! Ο Υπουργός βγαίνει ως γιατρός και όχι ως πολιτικός πια και μιλά για ειδικότερα θέματα, όταν είδαμε αυτές τις ημέρες στο εξωτερικό να καταρρέουν συστήματα που πραγματικά έχουν μια υποδομή και στην Ιταλία και στην Αγγλία. Κατέρρευσαν όμως! Και εδώ ο κύριος Υπουργός αγνοεί, υποτιμά το πρόβλημα. Προς Θεού, μη συμβεί αυτό και εδώ, κάποια αντίστοιχη επιδημία, διότι πραγματικά θα θρηνήσουμε θύματα με την υπάρχουσα κατάσταση που επικρατεί στο χώρο της υγείας.
Δεν έχετε καμιά διάθεση να αλλάξετε τίποτα και πραγματικά να λειτουργήσετε σωστά τα πράγματα, να λειτουργήσετε και το Θριάσιο, την οξεία μονάδα εγκαυμάτων. Διότι, δεν φαίνεται από πουθενά ότι εσείς σκέφθεσθε να ασχοληθείτε σοβαρά με τον τομέα της υγείας. Δεν έχετε τον τρόπο διοικήσεως που απαιτείται, δεν έχετε καμία άλλη σκέψη, παρά την πλήρη υποταγή της υγείας στο κόμμα, την οποία συνεχίζετε.
Βεβαίως, έχετε και ένα άλλο σλόγκαν που σερβίρετε τελευταία, ότι δηλαδή η κατάσταση τώρα ήταν καλύτερη από ό,τι ήταν χθές. Και νομίζετε ότι έτσι απαλλάσεσθε! Η κατάσταση σήμερα είναι χειρότερη από ό,τι ήταν χθές, χειρότερη από τα τελευταία είκοσι χρόνια!
Αυτά, λοιπόν, έχω να πω, επ'ευκαιρία αυτής της σύμβασης που κυρώνεται σήμερα. Εγώ κυρώνω και ψηφίζω μόνο το σκέλος που αφορά τη δωρεά. 'Ομως, από εκεί και πέρα, έχετε πολύ μεγάλη ευθύνη για το σημερινό κατάντημα που επικρατεί στο χώρο της υγείας. Η απουσία των κυρίων Υπουργών δεν ήταν τυχαία, ήταν προμελετημένη. Λιποτακτούν, γι'αυτό τους καταγγέλλω!
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Κύριοι συνάδελφοι, από το ιστορικό της δωρεάς και από τις τοποθετήσεις των συναδέλφων προκύπτει, ότι η Κυβέρνηση ευθύνεται για την αδικαιολόγητη καθυστέρηση της κύρωσης αυτής της σύμβασης και επομένως της ανέγερσης του κέντρου εγκαυμάτων της δωρεάς του Λάτση. Δεν προτίθεμαι να επαναλάβω τα όσα ελέχθησαν από τον Εισηγητή μας και από άλλους συναδέλφους, να κάνω παρατηρήσεις και ενστάσεις για το νομοσχέδιο.  Πρέπει μόνο να κάνω μια γενικότερη πολιτική παρατήρηση και να τονίσω ότι είναι αδιανόητο η Κυβέρνηση να περιμένει μια δωρεά, όταν έχουμε έναν προϋπολογισμό και ένα ακαθάριστο εθνικό προϊόν που ξεπερνά τα σαράντα τρισεκατομμύρια (40.000.000.000) δραχμές, να περιμένει από κάποιον δωρητή για να αναπτύξει μια μονάδα για την αντιμετώπιση αυτών των περιστατικών. Και βεβαίως πιο σημαντικό είναι όταν αυτό συμβαίνει από μια Κυβέρνηση σοσιαλιστική, που εμείς που θητεύουμε χρόνια εδώ στη Βουλή και γνωρίζουμε την αλλεργία που είχε στο άκουσμα και μόνο της δωρεάς ή της ευεργεσίας ή των ευεργετών. Ας είναι, όμως! 'Εστω και τώρα έχουν αντιληφθεί ότι μπορούν και αυτές οι δωρεές να συμβάλουν στην αντιμετώπιση των κοινωνικών προβλημάτων.
Πρέπει όμως ο παριστάμενος Υφυπουργός σήμερα να μας πει -και το περιμένουμε- το γενικότερο σχεδιασμό της Κυβέρνησης για την αντιμετώπιση των εγκαυματιών, για την κάλυψη των αναγκών σε όλα τα διαμερίσματα της χώρας, για το τι σκέφτεται να κάνει παραδείγματος χάρη στη Θεσσαλονίκη, στην Κρήτη και αλλού, γιατί δεν είναι μόνο το λεκανοπέδιο της Αττικής που έχει ανάγκη μιας τέτοιας μονάδος, αλλά υπάρχουν και άλλα διαμερίσματα.
Δεν σπεύδω να τον προκαταλάβω. Ενδεχομένως να εξαγγείλει τα μέτρα.
Δεν έχω πρόθεση να θίξω περισσότερο ένα ζήτημα, χωρίς να περιμένω να απαντήσει.
Εξαντλήθηκε αυτό το θέμα εδώ και πιστεύω ότι πρέπει να κάνουμε, κύριε Υφυπουργέ -και να το δεχθείτε- πιο ζωντανή τη συζήτησή μας και να την κάνουμε και πάνω σε επίκαιρα ζητήματα.
Σήμερα αυτή η συζήτηση γίνεται κάτω από το βάρος δύο τουλάχιστον προβλημάτων ιδιαίτερης διάστασης. Είναι το θέμα της εμφάνισης της γρίπης -και θα πω γιατί το λέω αυτό- και της απόφασης του Συμβουλίου Επικρατείας για το φακελάκι, που πρέπει να είναι αφορολόγητο.
Επικρατεί στον ελληνικό λαό πανικός για τη γρίπη, μια αναστάτωση. Τα φαρμακεία κατακλίζονται από επισκέπτες-πολίτες, για να προμηθευτούν φάρμακα. Υπάρχουν υποψίες για τη γρίπη τύπου Α', αυτόν τον επικίνδυνο ιό, και συνέχεια επιτείνονται. 'Ερχονται πληροφορίες από τη Θεσσαλονίκη, από την Αθήνα, αυξάνονται τα περιστατικά τα οποία εισάγονται στα νοσοκομεία, τα ράντζα πολλαπλασιάζονται στους διαδρόμους.
Σήμερα, κύριε Υφυπουργέ, παρέχεται η δυνατότητα να παρουσιάσετε την πραγματική κατάσταση που επικρατεί, αν είστε έτοιμος. Πιστεύω ότι πρέπει να είστε έτοιμος. Τι εκτιμήσεις κάνετε εσείς ως Υπουργείο που έχετε την πληροφόρηση, τι προβλέψεις για το ζήτημα αυτό που απασχολεί το σύνολο του ελληνικού λαού; 'Ετσι πρέπει να συζητάμε στη Βουλή. Ευχαριστώ τον Πρόεδρο που μου παρέχει αυτήν τη δυνατότητα και τον παριστάμενο Υφυπουργό που δεν αντιδρά για την παρέκκλιση αυτή από τη συζήτηση του νομοσχεδίου. Γιατί δεν φθάνει μόνο να λέμε αυτά που έχουμε προετοιμάσει πριν από μέρες και πρέπει να το κάνουμε για το νομοσχέδιο, αλλά πρέπει να βλέπουμε και αυτά που συμβαίνουν τη στιγμή που συζητούμε το νομοσχέδιο.
Πέρα όμως από αυτό το ζήτημα, πολύ σοβαρό είναι και αυτό της απόφασης του Συμβουλίου της Επικρατείας. Απέρριψε προσφυγή της ΔΟΥ, που ζητούσε την επικύρωση του προστίμου που επέβαλε σε γιατρό με φακελάκι. Το Εφετείο, το Εφετείο απέρριψε την προσφυγή των υπαλλήλων της ΔΟΥ, οι οποίοι είχαν καταγγελίες για φακελάκια. Προσέφυγε η ΔΟΥ στο Συμβούλιο της Επικρατείας και το Συμβούλιο της Επικρατείας απέρριψε την πρότασή της με το σκεπτικό ότι αυτός ο γιατρός του ΕΣΥ που πήρε τα φακελάκια, δεν ήταν ελεύθερος επαγγελματίας, δεν τηρούσε βιβλία.  Επομένως, λέει του Συμβούλιο Επικρατείας, ότι δεν μπορεί να επιβληθεί πρόστιμο.
Το φακελάκι είναι μια πραγματικότητα σήμερα σε μεγάλη έκταση και επεκτείνεται και στα επαρχιακά νοσοκομεία. Δεν ξέρω αν σε λίγο θα υπάρχουν γιατροί που να μην παίρνουν φακελάκι. 'Ερχεται λοιπόν και η απόφαση και λέει "το φακελάκι είναι και αφορολόγητο και νόμιμο".
Κι εγώ τώρα, ο ταπεινός Βουλευτής και μη νομικός, θα μου πείτε, δικαιούμαι να σχολιάσω την απόφαση του Συμβουλίου Επικρατείας; Και βεβαίοως δικαιούμαι να τη σχολιάσω και πολύ περισσότερο όταν αντλώ επιχειρήματα από τη μειοψηφία του Συμβουλίου Επικρατείας που λέει ότι ορθώς επεβλήθη το πρόστιμο από τη ΔΟΥ, γιατί μπορεί να χαρακτηριστεί επιτηδευματίας, αφού ασκεί ελεύθερο επάγγελμα. Επομένως θα πρέπει να έχει και τις ανάλογες φορολογικές υποχρεώσεις, λέει η μειοψηφία του Συμβουλίου Επικρατείας.
Δεν είναι όμως μόνο αυτή η απόφαση του Συμβουλίου Επικρατείας που συγκλονίζει σήμερα το σύστημα που εσείς το λέτε εθνικό -εγώ δεν θα το πω ποτέ έτσι, γιατί το "εθνικό" είναι πολύ μεγάλη ιστορία, αλλά ας μη σταματήσω σε αυτό- έχουμε και άλλη απόφαση του Συμβουλίου Επικρατείας, που λέει για γιατρό του ΕΣΥ Νοσοκομείου του Πειραιά που συνελήφθη να διατηρεί ιδιωτικό ιατρείο, ότι δεν πρέπει να τιμωρηθεί, διότι η εκτίμηση του δικαστηρίου ήταν πως δεν θα είχε χρήματα για να σπουδάσει τα παιδιά του και επομένως καλά έκανε και λειτουργούσε παράνομο ιδιωτικό ιατρείο.
Γι' αυτήν την περίπτωση ο ιατρικός σύλλογος, το ανώτατο πειθαρχικό συμβούλιο, επέβαλε στο γιατρό του ΕΣΥ ποινή παύσης άσκησης του ιατρικού επαγγέλματος, λόγω παράνομης άσκησης ελευθέρου επαγγέλματος.
ΜΟΣΧΟΣ ΓΙΚΟΝΟΓΛΟΥ: Σύμφωνα με αυτά που λέτε, κύριε συνάδελφε, δεν έχουμε δικαιοσύνη.
ΙΩΑΝΝΗΣ ΒΑΡΒΙΤΣΙΩΤΗΣ: Υπερβάλλετε τώρα.
ΓΕΩΡΓΙΟΣ ΣΟΥΡΛΑΣ: Δεν απαντάω σε αυτό. Απλά κάνω μία καλόπιστη κριτική και αντλώ τα επιχειρήματά μου, επειδή δεν έχω επαρκείς νομικές γνώσεις, -πήγα μόνο δύο χρόνια στη νομική, δεν την τελείωσα τότε, μετά την ιατρική- και δανείζομαι απόψεις...
ΙΩΑΝΝΗΣ ΒΑΡΒΙΤΣΙΩΤΗΣ: Στο Πολυτεχνείο έχετε πάει, κύριε συνάδελφε;
ΓΕΩΡΓΙΟΣ ΣΟΥΡΛΑΣ: 'Οχι, θα πάω αργότερα, όταν φύγω από τη Βουλή.
Θα πει κανένας, λοιπόν, ότι αυτό είναι υπόθεση των δικαστηρίων και πρέπει να το σεβαστούμε. Τώρα όμως, θέλω να αναφέρω το πολιτικό μέρος αγαπητέ, κύριε Γικόνογλου.
Γι' αυτό το γιατρό, ο οποίος τιμωρήθηκε με την ποινή παύσης άσκησης, επαγγέλματος και το δικαστήριο απεφάνθη όπως απεφάνθη, δεν επέβαλε καμία ποινή το Υπουργείο Υγείας. Παρέμεινε στη θέση του. Να ακούσετε και το παραπέρα; Δεν παρέμεινε μόνο στη θέση του ο γιατρός αυτός, αλλά έγινε και μέλος του ΣΚΙΟΠΝΙ, του Συμβουλίου Κρίσεως Ιατρών και έκρινε συναδέλφους για να ενταχθούν στο ΕΣΥ. Δεν λέω το όνομά του γιατί δεν πρέπει να το πω από το Βήμα της Βουλής.
Εδώ λοιπόν, τίθεται το πολιτικό ζήτημα και το πρόβλημα που ενισχύει όλες αυτές τις τάσεις που υπάρχουν. 'Οχι μόνο δεν τιμωρείται, ως όφειλε, από τον Υπουργό Υγείας, που έπρεπε να ήταν σήμερα εδώ, αλλά προήχθη κιόλας ο γιατρός αυτός, επιβραβεύθηκε.
Και βέβαια δεν είναι η μοναδική περίπτωση. Υπήρχε και μια άλλη περίπτωση, που τη θυμάμαι τώρα, που ένας γιατρός αντιπρόεδρος νοσοκομείου, ειδικευόμενος, αποτελούσε μέλος συμβουλίου κρίσεως για διευθυντές κλινικών. 'Ετσι, σας δίνω μια γεύση και μια εικόνα να δείτε πώς λειτουργεί το σύστημα και πόσο αξιοκρατικές και αντικειμενικές και αδιάβλητες είναι οι κρίσεις και πόσο υπεύθυνοι είναι οι χειρισμοί για να μπορέσουμε να περιορίσουμε το κακό που μας βρήκε με το "φακελάκι". Το "φακελάκι" είναι γενικευμένο στην κοινωνία, δεν είναι μόνο στα νοσοκομεία, για να μην αποδίδουμε μόνο κατηγορίες στους γιατρούς.
Ευχαριστώ τον Πρόεδρο που μου επέτρεψε να κάνω αυτές τις παρατηρήσεις και αναφορές. Πιστεύω ότι είναι σοβαρές και θα παρακαλούσα, κύριε Υπουργέ, νά έχουμε τη δική σας τοποθέτηση, απάντηση σήμερα ή έστω αργότερα.
ΠΡΟΕΔΡΕΥΩΝ (Νικόλαος Κατσαρός): Ο κ. Σωτηρόπουλος έχει το λόγο.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Συζητάμε σήμερα αυτήν την κύρωση της Σύμβασης του δημοσίου με την οικογένεια Λάτση, για τη δημιουργία ενός σύγχρονου κέντρου εγκαυμάτων. Και η περιοχή γεωγραφικά, αλλά και επαγγελματικά κοινωνικά θεωρώ ότι είναι η πλέον κατάλληλη για τη δημιουργία αυτού του κέντρου, γιατί εκεί υπάρχουν τα πιο πολλά εργοστάσια, η πιο βαριά βιομηχανία και τα πιο μεγάλα προβλήματα τα οποία δημιουργούνται.  Αλλά δεν είναι μόνο η περιοχή αυτή της Αττικής που έχει ανάγκη από τέτοιες μονάδες σύγχρονων κέντρων αντιμετώπισης των εγκαυμάτων. Και η Βόρειος Ελλάδα έχει τέτοια προβλήματα και ολόκληρη η Πελοπόννησος και η Μεγαλόνησος Κρήτη και θα πρέπει το δημόσιο να το αντιμετωπίσει μετά πολύ μεγάλης προσοχής και ταχύτητας, διότι τα ατυχήματα από εγκαύματα αυξάνονται επικίνδυνα. Και βλέπετε στους δρόμους έχουμε ένα τροχαίο ατύχημα και καίγονται μέσα στα αυτοκίνητα δύο και τρία άτομα γιατί δεν προλαβαίνουν ούτε καν να βγουν και όσοι βγουν, λόγω της μεγάλης έκτασης των εγκαυμάτων -όταν ένα έγκαυμα καλύψει πάνω από το 60%-65% της συνολικής επιφάνειας του σώματος, είναι θανατηφόρο- πεθαίνουν. Πρέπει λοιπόν να αντιμετωπίζουμε άμεσα αυτά τα ατυχήματα.
Στην Αττική έχουμε δύο μονάδες: Μια μικρή στο Γενικό Κρατικό Χολαργού και μια στο ΚΑΤ. Και μάλιστα τελευταία πληροφορήθηκα ότι στο ΚΑΤ διαλύεται η κλινική εγκαυμάτων, η πλαστική αυτή χειρουργική κλινική που υπήρχε μέχρι σήμερα. Τόσα χρόνια, για δεκαετίες, λειτουργούσε και προσέφερε πολλές υπηρεσίες. Σήμερα, έχουμε φθάσει σε σημείο να κλείσουμε αυτήν την κλινική που υπάρχει στο ΚΑΤ ή να τη μεταφέρουμε για λόγους προφανώς όχι λειτουργικούς, ιατρικούς, επιστημονικούς, αλλά για κάποια μικροκομματικά πάλι εκεί συμφέροντα, να καλύψουμε ορισμένους δικούς μας. Αυτό είναι απαράδεκτο.
'Οσον αφορά τα εργατικά ατυχήματα, δεν συμβαίνουν, κύριοι συνάδελφοι, μόνο στον ιδιωτικό τομέα. Εργατικά ατυχήματα συμβαίνουν και στον δημόσιο τομέα. Να μην είμαστε τόσο στενόκαρδοι, τόσο στενοκέφαλοι, ώστε να βλέπουμε εργατικά ατυχήματα μόνο στον ιδιωτικό τομέα. Σε όλα τα μεγάλα έργα, μηδέ εξαιρουμένων και αυτών των μικροτέρων, θα έχουμε εργατικά ατυχήματα. Σημασία έχει η πρόληψη, το τι κάνει η πολιτεία για να μπορέσουμε να αποφύγουμε αυτά τα ατυχήματα, αν τηρούνται οι κανόνες ασφαλείας στην εργασία.
Και μια και είστε Κορίνθιος, κύριε Κοτσώνη, όταν έγινε η διάνοιξη της διώρυγας του Ισθμού της Κορίνθου, είχαμε εκατοντάδες ατυχήματα για τη διάνοιξη αυτής της διώρυγος και είναι γραμμένα μέσα στην ιστορία του νομού σας. Σε όλα τα μεγάλα έργα έχουμε τέτοια ατυχήματα, είτε τα κάνει το δημόσιο είτε τα κάνει ο ιδιώτης. Ακόμη και στον αγρότη, μέσα στο κτήμα του, μπορεί να συμβεί ένα ατύχημα. Και η νοικοκυρά μέσα στο σπίτι της μπορεί να έχει ένα ατύχημα. Τα φορτώνουμε όλα ότι φταίει ο κακός ιδιώτης, ο εργοδότης;
Θεωρώ ότι η σύμβαση αυτή είναι θετική. Και όλες οι προϋποθέσεις που έχουν μπει και έχουν γίνει αποδεκτές και από τις δύο πλευρές και από το δημόσιο και από την οικογένεια Λάτση, ώστε να ολοκληρωθεί μέσα σε τρία χρόνια αυτό το κέντρο, είναι πάρα πολύ θετικές. Μάλιστα, λαμβάνονται και ορισμένες δικλείδες ασφαλείας σχετικά με το χρόνο ολοκλήρωσης του έργου με το να αποφύγουμε γραφειοκρατικές, πολεοδομικές διατάξεις που ενδεχομένως θα καθυστερήσουν το έργο. Σε περίπτωση που χρειαστούν περισσότερες δαπάνες για την ολοκλήρωσή του, η επιβάρυνση είναι εξ ολοκλήρου της οικογένειας Λάτση και το δημόσιο αναλαμβάνει τη λειτουργία του κέντρου μετά την ολοκλήρωσή του.
Εύχομαι να μην έχει την ίδια τύχη του Θριάσιου Νοσοκομείου, που εμείς το παραδώσαμε έτοιμο το 1993 με το "κλειδί στο χέρι" για να λειτουργήσει και για λόγους πάλι μικροκομματικούς πέρασαν πολλά χρόνια για να λειτουργήσει, τουλάχιστον πέντε χρόνια. Και απαξιώνεται ένα τέτοιο κέντρο επιστημονικό με σύγχρονο τεχνολογικό εξοπλισμό. Αν δε λειτουργήσει στην ώρα του, ο εξοπλισμός απαξιώνεται.
Είναι ό,τι συμβαίνει και με το 'Ιδρυμα Παπαγεωργίου, που ακόμη δεν έχει ολοκληρωθεί η λειτουργία του, διότι υπάρχει μια διχόνοια μεταξύ των κλινικών, των πανεπιστημιακών και των κρατικών, για το τι θα γίνει εκεί. Πιστεύω ότι δεν θα έχει την ίδια τύχη, αλλά μετά από τρια χρόνια δεν θα είστε εσείς Κυβέρνηση, ώστε να καθυστερήσει η λειτουργία αυτού του Ιδρύματος.
ΑΘΑΝΑΣΙΟΣ ΜΑΤΗΣ:  Θα είστε εσείς που είστε υπεύθυνοι γι' αυτό που συμβαίνει στο Παπαγεωργίου.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Κύριε Πρόεδρε, θέλω να ολοκληρώσω τη σύντομη αυτή τοποθέτησή μου επικροτώντας τις ενέργεις αυτών που μπορούν να βοηθήσουν το ελληνικό δημόσιο. 'Εχουμε πολλά παραδείγματα στην ελληνική ιστορία, από το Ζάππα, από το Μπενάκη και από όλους αυτούς τους μεγάλους ευεργέτες, που έχουν προσφέρει πάρα πολλά  στο ελληνικό δημόσιο.
Oι οβιδιακές μεταμορφώσεις που έχει υποστεί το ΠΑ.ΣΟ.Κ. τα τελευταία χρόνια, διότι άλλη ήταν η θέση του  και η νοοτροπία του σχετικά με τις δωρεές μεγάλων οικονομικών παραγόντων.
Εμείς τη χαιρετίζουμε αυτήν την αλλαγή. Και δεν είναι η μοναδική αυτή η αλλαγή που έχει προκύψει. Σε πολλά άλλα θέματα, σπουδαίας πολιτικής σημασίας, έχετε υποστεί τέτοιες μεταμορφώσεις. Αυτό βέβαια είναι προς το καλό του τόπου και προς το καλό και το δικό σας εν κατακλείδι.
Να κοιτάξετε το τι έγινε στα ευαγή ιδρύματα, όταν φορολογήσατε τις εισφορές όλων αυτών των ανθρώπων, που ήταν πρόθυμοι να προσφέρουν, έστω και για να εκπέσει από το φορολογητέο τους εισόδημα ένα μικρό ποσοστό και να τύχουν κάποιας μικρότερης φορολογικής επιβάρυνσης. Τα πιο πολλά ιδρύματα σήμερα κλείνουν ή αντιμετωπίζουν τεράστια προβλήματα και έρχονται διαρκώς στο Υπουργείο το δικό σας και ζητούν κάποια ενίσχυση, για να αντιμετωπίσουν τα έξοδα λειτουργίας τους.
Αντιλαμβάνεστε ότι πρέπει να είστε πιο ευρείας σκέψεως και να αντιμετωπίσετε όλα αυτά τα προβλήματα με την κατανόηση που απαιτείται.
Ευχαριστώ πολύ.
(Χειροκροτήματα  από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Γιαννόπουλος ο Αθανάσιος, έχει το λόγο. Το λέω αυτό για να μην υπάρξει καμιά σύγχυση. Κι αυτό γιατί έχουμε τουλάχιστον τρεις Γιαννόπουλους, κύριε Γιαννόπουλε.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Νομίζω ότι δυο είμαστε. Τρίτος δεν υπάρχει στο Κοινοβούλιο.
ΠΡΟΕΔΡΕΥΩΝ (Νικόλαος Κατσαρός): 'Εχει ένα "να" παραπάνω, λέγεται Γιαννακόπουλος.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, πραγματικά αντιλαμβάνομαι τη δύσκολη θέση του κυρίου Υφυπουργού.
Κύριε Υφυπουργέ Πρόνοιας, κύριε Κοτσώνη, είστε σε εντεταλμένη υπηρεσία από το επιτελείο της Αριστοτέλους, που ήθελε στη συζήτηση που έγινε στη Διαρκή Επιτροπή έτσι πολύ γρήγορα -και "επί πολλοίς" όπως λέμε εμείς οι γιατροί- να περάσει η σύμβαση.
Θεωρήσαμε όμως καθήκον μας να πούμε ότι η κύρωση της σύμβασης αυτής έχει ιδιαίτερους χαρακτήρες. Και γι' αυτό, λοιπόν, θέλαμε να γίνει αυτή η συζήτηση στην Ολομέλεια. Πιστεύω ότι το επιτελείο του Υπουργείου Υγείας θα είναι ευτυχές, διότι θα υπογράψει μια κύρωση.
Πιστεύω όμως ότι το ΠΑ.ΣΟ.Κ. πρέπει να αισθάνεται ντροπή, γιατί πέρασαν τόσα χρόνια απραξίας από το ατύχημα του 1992 μέχρι τώρα και θα πρέπει πραγματικά να ζητήσει συγγνώμη από αυτές τις οικογένειες των εγκαυματιών, των ανθρώπων που χάθηκαν, γιατί δεν μπόρεσαν να νοσηλευτούν.
Παράλληλα πρέπει να ζητήσει συγγνώμη και από αυτούς τους εγκαυματίες, που ναι μεν αποκαταστάθηκαν, αλλά παρουσίασαν κάποιες επιπλοκές, διότι δεν μπόρεσαν να έχουν αυτήν την πλήρη αποκατάσταση ως επιστημονικά θα έπρεπε να είχαν.
Kύριε Υφυπουργέ, είμαι υποχρεωμένος να πω κάποια πράγματα, λόγω του ότι έζησα από κοντά την όλη ιστορία του δράματος αυτού, του ατυχήματος του 1992, ως Πρόεδρος του Κρατικού. 'Εζησα όλες τις στιγμές των εγκαυματιών, των οικογενειών τους, των γιατρών και πραγματικά εκεί βλέπει κανείς ένα δράμα.
Ποιο είναι το δράμα; Το δράμα είναι ότι η Ελλάδα ήταν μια ανοχύρωτη χώρα, όπως εμείς τουλάχιστον οι χειρουργοί ή οι γιατροί γνωρίζαμε και γνωρίζουμε. Δεν είναι δυνατόν να πούμε ότι είναι ευτυχής η όλη ιστορία του ΠΑ.ΣΟ.Κ. στην κυβερνητική του πολιτική που τόσα χρόνια δεν μπόρεσε να κάνει κέντρα εγκαυμάτων, όχι μόνο στην Αθήνα, αλλά και στην Θεσσαλονίκη και την Κρήτη.
Θα ήθελα να πω και κάτι άλλο. Θα γνωρίζετε ότι υπάρχουν αυτήν τη στιγμή που συζητάμε μόνο δυο κρεβάτια στο ΚΑΤ, τα οποία και αυτά λειτουργούν πλημμελώς, τέσσερα κρεβάτια στο Κρατικό Αθηνών και άλλα τέσσερα κρεβάτια στο 401.
Αν είχατε και κάποιες ευαισθησίες και ανησυχίες ότι η Ελλάδα διατρέχει πάρα πολλούς κινδύνους να αντιμετωπίσουμε ένοπλο σύρραξη με τους Τούρκους -οπότε καταλαβαίνετε τι εγκαυματίες θα είχαμε- να λοιπόν η ανύπαρκτη υποδομή της Ελλάδας στο θέμα των εγκαυμάτων.
Στον πόλεμο του Κόλπου, ήμουν πρόεδρος του Κρατικού. Τότε είχαμε μπει σε ετοιμότητα και μας είχαν επισκεφθεί, για να δουν τις υποδομές τις οποίες είχαμε, όσον αφορά τις μονάδες εγκαυμάτων.
Το μόνο που σας λέω, κύριε Υφυπουργέ, είναι ότι μόνο που δεν έκλαψα από τα δυσμενή σχόλια που έγιναν εκείνη τη στιγμή για το ανύπαρκτο στοιχείο της αποκατάστασης και των μονάδων εγκαυμάτων. Αυτό για την ιστορία.
'Ακουσα με προσοχή τον εισηγητή της Πλειοψηφίας κ. Βλασσόπουλο να λέει ότι αυτή η μονάδα εγκαυμάτων ορθά τοποθετείται στο Θριάσιο, διότι εκεί η περιοχή είναι περιοχή υψηλού κινδύνου, λόγω του μεγάλου συνωστισμού πετρελαιοβιομηχανιών και διυλιστηρίων και γι' αυτόν το λόγο είναι ορθό το ότι γίνεται το κέντρο εγκαυμάτων στο Θριάσιο. Με αυτήν τη λογική, λοιπόν, όπου υπάρχουν εστίες υψηλού κινδύνου, θα έπρεπε να στήνουμε και τέτοιες μονάδες.
Αυτό είναι ατυχές. Θέλετε απλούστατα να δικαιολογήσετε το ότι επί τόσα χρόνια, από το 1992 -αφού ήταν άμεση η πρόθεση της οικογένειας Λάτση, αισθανομένη ενδεχομένως τύψεις ή οποιαδήποτε άλλα αισθήματα εθνικής συνεισφοράς, να κάνει το κέντρο εγκαυμάτων- δεν αφήσατε να γίνει το κέντρο εγκαυμάτων στο Κρατικό Αθηνών. Υπήρχαν τα σχέδια. Ο κ.  Κορκολόπουλος, ο συνάδελφός μας, ήταν ένας εκ των επιτελών, επιφανών, που είχαν εκπονήσει, με κέντρα μεγάλα της αλλοδαπής, όλα τα σχέδια. Είχε ορισθεί ο χώρος στο Κρατικό Αθηνών, όπου θα γινόταν η ανέγερση του κτιρίου -ήμουν ακόμα πρόεδρος το 1993- αλλά φεύγουμε εμείς ως κυβέρνηση το 1993 και εγκαταλείφθηκε η τύχη του κέντρου εγκαυμάτων μέχρι σήμερα.  Ακόμα δεν έχουμε τίποτα.
Θα πρέπει να γνωρίζετε ότι υπήρξε σύγκρουση μεταξύ Υπουργών, μεταξύ συνδικαλιστών, μεταξύ στελεχών του ΠΑ.ΣΟ.Κ., γιατί να ονομασθεί Λάτσειο και γιατί να γίνει στο Κρατικό. Αυτά αν δεν τα γνωρίζετε, μπορείτε να ρωτήσετε τους συναδέλφους σας υπευθύνους και τους προκατόχους σας στο Υπουργείο Υγείας, τον κ. Κρεμαστινό, τον κ. Γείτονα, τον κ. Πεπονή και θα πάρετε ορισμένες πληροφορίες.
'Ερχεσθε τώρα να το κάνετε στο Θριάσιο. Το Θριάσιο Νοσοκομείο ξέρετε πώς λειτουργεί; Προφανώς δεν θα γνωρίζετε, καίτοι διέρχεσθε πολύ κοντά και η Κορινθία είναι ένα κέντρο διερχομένων και πρώτος σταθμός διαλογής είναι το Θριάσιο. 'Εχει δεκατρία χειρουργικά τραπέζια, αλλά καθημερινώς λειτουργούν πέντε. Τα άλλα μπορείτε να μας πείτε, γιατί δεν λειτουργούν;
Η εντατική μονάδα λειτουργεί με μείον τέσσερα κρεβάτια. Η νεφρολογική κλινική δεν λειτουργεί. Υπάρχουν δύο συνάδελφοι νεφρολόγοι. Η μονάδα τεχνητού νεφρού δεν λειτουργεί με ένα μηχάνημα καθάρσεως, το οποίο το έχετε στη μονάδα σε περίπτωση κάποιας ανάγκης.
Είναι ένα κέντρο διερχομένων που δεν έχετε σκεφθεί, δεν έχετε μπει στη λογική του ότι έπρεπε να το λειτουργήσετε άμεσα, όπως σας το παραδώσαμε, για να μην απαξιωθούν οι υποδομές, να μην απαξιωθεί το στελεχιακό του δυναμικό και παράλληλα να μη δημιουργηθεί κλονισμός στους κατοίκους της περιοχής ότι τίποτα δεν λειτουργεί.
Η μαιευτική κλινική, ακούστε, κύριοι συνάδελφοι, έκλεισε και δεν λειτουργεί. Και δεν λειτουργεί για γνωστά γεγονότα, τα οποία ξέρει το Υπουργείο και τα αποσιωπά, γιατί κάποιους "ημετέρους" ήθελε να καλύψει. Η μονάδα εμφραγμάτων δεν λειτουργεί.
Και σας ερωτώ λοιπόν. Αφού όλα αυτά τόσα χρόνια, από το 1993 μέχρι το 1999 και τώρα 2000, δεν τα έχετε λειτουργήσει, είστε τόσο σίγουρος ότι σε τριάντα μήνες, που θα παραδοθεί το κέντρο εγκαυμάτων, θα είσαστε σε θέση να το λειτουργήσετε σύμφωνα με το κυρωτικό της συμβάσεως αυτής; Δεν θα το λειτουργήσετε.
ΠΑΝΑΓΙΩΤΗΣ ΜΕΛΑΣ: Δεν θα είναι στην κυβέρνηση σε τριάντα μήνες. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Καλά, αυτό είναι σίγουρο, αλλά λέω για όλες τις διαδικασίες που έχουν γίνει μέχρι στιγμής, για να λειτουργήσει το νοσοκομείο στην κατάσταση που βρίσκεται. Αυτό λοιπόν εμάς μας ανησυχεί ιδιαίτερα.
Βεβαίως, πρέπει να γνωρίζετε ότι τα κέντρα εγκαυμάτων δεν είναι κανένα δημιούργημα καινοφανές και πρόσφατο. Τα κέντρα εγκαυμάτων έχουν δημιουργηθεί εδώ και δεκαετίες. Πρώτα, τα εγκαύματα -είμαι υποχρεωμένος να το πω προς ενημέρωση- αντιμετωπίζονται στις χειρουργικές κλινικές. Η ιατρική εξελίσσεται όμως και όλα προχωρούν μπροστά. Δεν μπορούσαν λοιπόν να αντιμετωπιστούν στις χειρουργικές κλινικές, έγιναν τα κέντρα εγκαυμάτων και ασχολούνται πλέον οι πλαστικοί επανορθωτικοί χειρουργοί με τα θέματα αυτά.
Αυτήν τη στιγμή πάλι βλέπουμε ότι δεν υπάρχει κανένας σχεδιασμός εκ μέρους του Υπουργείου -και δεν υπήρξε, τώρα βέβαια δεν προλαβαίνει να κάνει κανένα σχεδιασμό το Υπουργείο- όσον αφορά τη θωράκιση πάνω στο σημείο αυτό. Υπήρξε κάποιο σχέδιο δημιουργίας κέντρου εγκαυμάτων στη Μακεδονία, στη Θεσσαλονίκη; Υπήρξε κάποιο σχέδιο δημιουργίας μονάδας εγκαυμάτων στην Κρήτη;
Μιλάτε για αεροδιακομιδές. Ποιες αεροδιακομιδές; Τις ανύπαρκτες; Σας είπε ο κ. Καραγκούνης ότι τα ελικόπτερα δεν τα έχετε πάρει, το ένα το έχετε στο υπόστεγο και δεν μπορείτε να τα χρησιμοποιήσετε, γιατί δεν είχατε σκεφθεί ότι για να πετάξουν τα ελικόπτερα χρειάζονται πιλότοι.  Πιλότους δεν έχετε, κάνατε πρόσκληση ενδιαφέροντος, αλλά δεν εμφανίστηκαν εταιρείες για να πετάξουν τα ελικόπτερα. Μόνο εξαγγελίες στον ελληνικό λαό ότι έχετε αεροδιακομιδές.
Πρέπει, όμως, να πείτε στον ελληνικό λαό πόσα θύματα από το 1993 μέχρι σήμερα -και δεν σας πάω λίγο πιο παλιά- είχαμε από πατριώτες μας που χάθηκαν από την ολιγωρία του συστήματος, που εσείς το παρουσιάζετε σαν ένα μεγάλο γεγονός.
Κύριε Υφυπουργέ, διαβιβάστε στους κυρίους Υπουργούς, που έντεχνα σήμερα απουσιάζουν, ότι εμείς λέμε "ναι" στο κέντρο εγκαυμάτων, λέμε "ναι" στη δωρεά της οικογένειας Λάτση, αλλά πρέπει να καταλάβουν ότι δεν μπορούν να λειτουργήσουν κέντρο εγκαυμάτων, όταν έχουν δείξει άλλα δείγματα και δεν μπόρεσαν από το '93 μέχρι το '96 να λειτουργήσουν ένα νοσοκομείο που τους το παραδώσαμε άρτιο.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι από τα δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της Βουλής "Αρχαίο Ελληνικό Θέατρο", σαράντα οκτώ μαθητές και τρεις συνοδοί καθηγητές από το 2ο Γυμνάσιο Νέας Ιωνίας Βόλου.
Τους καλωσορίζουμε στο Κοινοβούλιο.
(Χειροκροτήματα)
ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, για δύο λεπτά μόνο θα αναφερθώ στο νομοσχέδιο αυτό.
Ως Βουλευτής της Περιφέρειας Αττικής θέλω να ευχαριστήσω τον 'Ομιλο Λάτση γι' αυτήν την προσφορά, που πιστεύω να βρει και άλλους μιμητές. Η προσφορά αυτή έχει ως ιδιαίτερο χαρακτηριστικό την επιθυμία των δωρητών να μη συμμετέχουν στο διοικητικό συμβούλιο του κέντρου αυτού, πράγμα το οποίο δεν έκαναν άλλοι δωρητές.
Προκειμένου το κέντρο αυτό να ενταχθεί  στο Ε.Σ.Υ. εναπόκειται στην Κυβέρνηση και στο αρμόδιο Υπουργείου Υγείας να αξιοποιήσει αυτήν τη σημαντική μονάδα, προκειμένου να αποβεί προς όφελος της κοινωνίας μας. Η ύπαρξη αυτής της μονάδας στη δυτική Αττική απαιτεί την ακόμη μεγαλύτερη ενίσχυση και ανάπτυξη του Νοσοκομείου της Ελευσίνας, το οποίο βρίσκεται σε ένα από τους νευραλγικούς βιομηχανικούς χώρους της πατρίδας μας.
Εγώ ψηφίζω το νομοσχέδιο και θέλω να συγχαρώ και πάλι τους δωρητές.
ΠΡΟΕΔΡΕΥΩΝ (Νικόλαος Κατσαρός): Ο κ. Βαρβιτσιώτης έχει το λόγο. 
ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, είμαι υποχρεωμένος να διαμαρτυρηθώ από το Βήμα της Βουλής για τη συνεχιζόμενη υποβάθμιση του Κοινοβουλίου. Διότι σήμερα όλοι είμαστε μάρτυρες της απουσίας των αρμοδίων Υπουργών. Δεν θέλω να σας υποβαθμίσω ή να σας υποτιμήσω, κύριε Υφυπουργέ, αλλά είσθε αναρμόδιος. Είσθε Υφυπουργός Πρόνοιας και το νομοσχέδιο που συζητάμε σήμερα έχει σχέση αποκλειστικά με την υγεία. Που είναι ο  Υπουργός ή Υφυπουργός Υγείας; Γιατί απουσιάζουν; Δεν θέλω να υπαινιχθώ ότι εσκεμμένη είναι η απουσία τους.  Πάντως η απουσία τους αποτελεί προσβολή για το Κοινοβούλιο. Προσβολή, την οποία συστηματικά η Κυβέρνηση επιφυλάσσει στον ύψιστο θεσμό του δημοκρατικού μας πολιτεύματος.
Η δωρεά, για την οποία συζητάμε σήμερα, έρχεται να καλύψει ένα τεράστιο κενό, διότι δημιουργείται με τη δωρεά αυτή ένα σύγχρονο πρότυπο και πρωτοποριακό κέντρο θεραπείας εγκαυμάτων. Και είναι τεράστια η έλλειψη στον τομέα αυτόν που παρουσιάζει το κράτος μας. Το είχα αντιμετωπίσει ως Υπουργός Αμύνης και μπορώ να σας πω ότι πλην των τεσσάρων κλινών, που υπάρχουν στο Γενικό Κρατικό και δύο στο ΚΑΤ, υπάρχουν άλλες τέσσερις κλίνες στα στρατιωτικά νοσοκομεία και κυρίως στο 401. Κάποια στιγμή υπήρξε ανάγκη για θεραπεία εγκαυμάτων πολιτών και ανοίξαμε και τις πύλες -ορθώς βεβαίως- των στρατιωτικών νοσοκομείων, τα οποία όμως παρα ταύτα δεν εκάλυψαν τις ανάγκες.
Σήμερα δημιουργείται ένα κέντρο με τριάντα τέσσερις κλίνες. 'Εχουμε περίπου δέκα εν λειτουργία, αν είναι δέκα όλες οι κλίνες που έχουμε, και καταλαβαίνετε τι τεράστια διαφορά δημιουργείται με την ανάπτυξη αυτού του κέντρου των τριάντα τεσσάρων κλινών. Βέβαια δεν θα ικανοποιήσει τις ανάγκες ολόκληρου του ελλαδικού χώρου, διότι βεβαίως ένα κέντρο πολύ μικρότερο χρειάζεται για τη βόρειο Ελλάδα, το οποίο πρέπει σύντομα να αναπτυχθεί. Αλλά με τη δωρεά αυτή τίθεται ένα άλλο τεράστιο πρόβλημα. Το θέμα της φορολογίας των δωρεών. 'Οταν συνεζητείτο το σχετικό νομοσχέδιο, είχα επισημάνει από το ίδιο Βήμα ότι η φορολόγηση των δωρεών θα οδηγούσε μαθηματικά στην μείωση των δωρεών και βεβαίως ως συνακόλουθο στη συρρίκνωση των δραστηριοτήτων των κοινοφελών ιδρυμάτων. Δυστυχώς η πρόβλεψή μου επαληθεύτηκε πλήρως. Συγκεκριμένα το 1996, προ της ισχύος του νόμου της φορολογίας των δωρεών, οι δωρεές προς τα ευαγή κοινωφελή ιδρύματα ανήλθαν σε τρία δισεκατομμύρια (3.000.000.000) δραχμές. Το 1997, μετά την εφαρμογή του νόμου, οι δωρεές περιορίστηκαν σε τετρακόσια ενενήντα εκατομύρια (490.000.000) δραχμές, έξι φορές δηλαδή λιγότερα. Αποτέλεσμα, τα κοινωφελή ευαγή ιδρύματα, είτε συρρίκνωσαν τις δραστηριότητές τους είτε τις ανέστειλαν ολοσχερώς. Επανέφερα το θέμα πρόσφατα με μια ερώτησή μου προς τον Υπουργό των Οικονομικών. Η απάντησή του ήταν απελπιστικά μυωπική.
Εμμένει στην πολιτική αυτή, η οποία ισχυρίζεται -νομίζω εσφαλμένα ότι περιορίζει η φοροδιαφυγή. Η φοροδιαφυγή δεν περιορίζεται με τέτοιου είδους ρυθμίσεις. Απλώς ή δραστηριότητα των ευαγών ιδρυμάτων συρρικνώνεται.
Το νομοσχέδιο, όμως, αυτό θέτει και ένα άλλο θέμα τεράστιο, την πλήρη ανεπάρκεια την οποία επέδειξε η Κυβέρνησή σας στον τομέα της υγείας. Τρία νοσοκομεία, του "ΠΑΠΑΓΕΩΡΓΙΟΥ" στη Θεσσαλονίκη, το Νοσοκομείο της Λάρισας και το Νοσοκομείο του Θριασίου Πεδίου, τα οποία όπως άλλωστε η ίδια η Κυβέρνηση παραδέχεται  είτε υπολειτουργούν είτε βρίσκονται σε κατάσταση αποσυνθέσεως.
Είναι δυνατόν όταν έχουμε τόση μεγάλη ανάγκη νοσοκομειακής περιθάλψεως, τρία νοσοκομεία να μη λειτουργούν πλήρως; Οφείλεται σε ανικανότητα, οφείλεται στον κομματισμό που έχει εισβάλει κατά τρόπο απερίγραπτο σε όλες τις επιλογές των γιατρών; Οφείλεται στην έλλειψη πόρων; Ας εξηγήσει επιτέλους η Κυβέρνηση γιατί αυτά τα τρία νοσοκομεία δεν λειτουργούν πλήρως και ακόμα θα πρέπει να επισημανθεί ότι λόγω της μη λειτουργίας των νοσοκομείων αυτών τα ράντζα κυριαρχούν σε όλα τα άλλα νοσοκομεία με απτέλεσμα η παρεχόμενη περίθαλψη να μην είναι ικανοποιητική.
Θα ήθελα επίσης να αναφέρω ότι πρόσφατα υπέστην δύο εγχειρίσεις, που τις έκανα για λόγους δικής μου προσωπικής αντιλήψεως σε κρατικό νοσοκομείο, στο "ΕΥΓΕΝΙΔΕΙΟ" και η κατάστασή του ήταν άριστη. Αλλά το "ΕΥΓΕΝΙΔΕΙΟ" δεν είναι ουσία κρατικό. 'Εχει ένα ιδιόμορφο καθεστώς, όπου η ιδιωτική πρωτοβουλία τον κύριο λόγο αφού αυτό λειτουργεί υπό μορφή ανωνύμου εταιρείας.  Διερωτώμαι λοιπόν γιατί δεν παίρνετε τ παράδειγμα του "ΕΥΓΕΝΙΔΕΙΟΥ", το οποίο λειτουργεί καλά και να το εφαρμόσετε και σε άλλα νοσοκομεία;
'Ακουσα επίσης από την άκρα Αριστερά μύδρους για το δωρητή. Δεν με ξένισαν, γιατί προέρχονται από την παράταξη εκείνη. Θα ήθελα, όμως, να σημειώσω για αποκατάσταση δικαιοσύνης ότι η οικογένεια Λάτση ήταν παρούσα σε όλα τα κοινωνικά προβλήματα που εμφανίστηκαν στον τόπο μας. Ποιος δεν θυμάται την δωρεά της οικογένειας για την αγορά δέκα πυροσβεστικών αεροσκαφών; Ποιος δεν θυμάται την συνεισφορά της οικογένειας για το Αθήνα 2004; Ποιος δεν θυμάται την προσφορά της οικογενείας για τους πρόσφυγες του Κοσόβου και ποιος δεν θυμάται την προσφορά της οικογένειας για την ανέγερση λυομένων κατοικιών για τους σεισμοπαθείς της Αττικής; Και μάλιστα με σημαντικώτατα ποσά. Και ποιος δεν θαυμάζει το υπέροχο δημαρχιακό μέγαρο που στολίζει τον Πύργο και γενέτειρα του Γιάννη Λάτση που ανηγέρθη με δωρεά του ιδίου;
Δεν θέλω να κάνω το συνήγορο της οικογένειας Λάτση. Δεν χρειάζεται η οικογένεια Λάτση συνήγορο, διότι με τις δωρεές της έχει καταξιωθεί στην ελληνική κοινωνία. Θα έπρεπε όμως και εσείς, που στη διαδρομή της πολιτικής σας διαδρομής ως ΠΑ.ΣΟ.Κ. είχατε καταφερθεί τόσο πολύ εναντίον των δωρεών και των δωρητών, να αναθεωρήσετε τη στάση σας. Και θα έπρεπε να έχετε τη γενναιότητα να  το κάνετε. Δεν είχατε, όμως, τη γενναιότητα, γι'αυτόν τόσο καιρό παιδεύεστε με αυτήν τη δωρεά, προσπαθείτε να την αποφύγετε, λέτε και είναι κάποιος λεπρός που δεν μπορούμε να τον αγγίξουμε.
Εγώ θα έλεγα, μακάρι να υπήρχαν και άλλοι που να μιμηθούν τη συνεισφορά της οικογένειας Λάτση στα προβλήματα της ελληνικής κοινωνίας.  Με αυτή την τοποθέτηση βεβαίως ψηφίζω το νομοσχέδιο που συζητείτε σήμερα.  Ευχαριστώ.
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Νικόλαος Κατσαρός): Ο κ. Παπανικολάου έχει το λόγο. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κύριοι συνάδελφοι, σαν 'Ελληνας πολίτης, γιατρός και Βουλευτής οφείλω να εκφράσω μέσα στο ναό της δημοκρατίας ένα μεγάλο ευχαριστώ στην οικογένεια Λάτση για τη μεγάλη αυτή προσφορά του ειδικού κέντρου εγκαυμάτων που δημιουργείται με δαπάνες τους της τάξεως των τριάμισυ δισεκατομμυρίων στο Θριάσιο Νοσοκομείο. Ευτυχώς, αγαπητοί συνάδελφοι, που υπάρχουν 'Ελληνες δωρητών. Και πολλές φορές στη μακραίωνα ιστορία μας ευτύχησε η Ελλάδα να ζήσει μέσα από τέτοιες πρωτοβουλίες, από τέτοιες προσφορές πραγματικών Ελλήνων. 'Ομως οφείλω σαν γιατρός να απευθύνω ένα ερώτημα στον κύριο Υπουργό, για έναν προβληματισμό απ' όλους μας, εάν θα μπορέσει δηλαδή  αυτή η εξειδικευμένη μονάδα να λειτουργήσει αποτελεσματικά σε ένα νοσοκομείο το οποίο, όπως ο ίδιος ο Υφυπουργός κ.  Φαρμάκης, που δεν είναι εδώ σήμερα, παρεδέχθη στη Διαρκή Επιτροπή, είναι σχεδόν εν αποσυνθέσει. 'Οταν ο ίδιος ο Υφυπουργός παραδέχεται ότι λειτουργεί το νοσοκομείο κατά 80%, εμείς σαν γιατροί γνωρίζουμε περισσότερα, γιατί ακούστηκε από τον προηγούμενο συνάδελφο ότι δεν υπάρχει μονάδα εντατικής θεραπείας. Και γνωρίζουμε όλοι όταν μιλάμε για εξειδικευμένη μονάδα εγκαύματος τι σημαίνει να μην υπάρχει ΜΕΘ.
'Ομως τι φταίει γι' αυτήν την καθυστέρηση; Ποιος ευθύνεται; Γιατί ακολουθήθηκε από το 1992 μία παρελκυστική πολιτική, η οποία έβλαψε πολύ την υγεία. Και αμέσως προκύπτει ένα ερώτημα. Ποιος φταίει για τις ψυχές των ανθρώπων που χάθηκαν αυτά τα χρόνια; Δεν πρέπει κάποιος να απολογηθεί; Δεν πρέπει η Κυβέρνηση, που πάντα είναι λαλίστατη, να πει ένα συγγνώμη, όπως έκανε για το ΕΣΥ ο κ. Παπαδήμας, στον ελληνικό λαό και στους συγγενείς αυτών που χάνονται; 'Η μήπως κύριοι συνάδελφοι του ΠΑΣΟΚ, συνεχίζετε την παλιά σας τακτική παραμένοντας αγκυλωμένοι στις κομματικές σας αρχές και δοξασίες που τόσο έβλαψαν τη χώρα μας; Γιατί όλοι μας θυμόμαστε τότε τα χρόνια εκείνα του πραγματικού ΠΑΣΟΚ και όχι του νέου ΠΑΣΟΚ, ότι οι "ιεροφάντορες του σοσιαλισμού" διεκήρυσσαν σε όλους τους τόνους ότι ο "ισμός", εννοώντας το φιλανθρωπισμό, εννοώντας τον εθελοντισμό και άλλες τέτοιες όμορφες ελληνικές λέξεις βλάπτουν και "μολύνουν το ΠΑΣΟΚ", ενεργώντας αφαιρετικά οι ιεροφάντορες τότε για το σοσιαλισμό του ΠΑΣΟΚ, εντός ή εκτός εισαγωγικών.
'Ετσι σαν αποτέλεσμα είχαμε την επί σειρά ετών καθυστέρηση μεγάλων προσφορών και δωρεών απο ευεργέτες μας. Θα σας αναφέρω για το "ΩΝΑΣΕΙΟ". Επί σειρά ετών επτά-οκτώ (7-8) χρόνια καθυστέρησε και ακολούθησε η τότε ηγεσία του Υπουργείου Υγείας μια παρελκυστική τακτική, για να μη μολυνθεί ο σοσιαλισμός του ΠΑΣΟΚ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το συνεχίζει και τώρα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οντως και τώρα το συνεχίζει, όπως λέτε, κύριε Πρόεδρε.
Να σας αναφέρω πάλι για τη δωρεά της Περωτή στο Νοσοκομείο "Αγία 'Ολγα" της Νέας Ιωνίας; Ποιος δεν θυμάται τι τακτική ακολουθήθηκε μέσα πάλι απ' αυτές τις δοξασίες τις σοσιαλιστικές, μήπως τάχα και βλαφθούν από την προσφορά των Ελλήνων, οι οποίοι μετά από κόπους και ιδρώτες θέλανε να προσφέρουν και να δώσουν μια ανάσα πνοής στο ΕΣΥ.
Θα αναφέρω και ένα πρόσφατο παράδειγμα στην ιδιαίτερη περιοχή μου τη Μεσσηνία, την οποία προσπαθείτε να χτυπήσετε στα καίρια σημεία, όπως είναι το ΕΣΥ. Αναφέρομαι στη δωρεά της κ. Κόντου, η οποία προσέφερε εκατόν τριάντα εκατομμύρια για να γίνει μια νεφρολογική μονάδα και το Υπουργείο Υγείας ευαρεστήθηκε να κάνει αποδεκτή αυτήν τη δωρεά μετά από δεκατρείς μήνες.  Σκεφθείτε ευαισθησία, σκεφθείτε -θα το πω, θα το χαρακτηρίσω-ανικανότητα που φθάνει τα όρια επικινδυνότητας πολλές φορές της αρμοδίας ηγεσίας.
Θα αναφερθώ και σε ένα προσωπικό παράδειγμα, κύριοι συνάδελφοι, γιατί νομίζω ότι όταν αυτά τα παραδείγματα φθάνουν μέσα στο Κοινοβούλιο, πραγματικά αποδεικνύουν ότι η σημερινή Κυβέρνηση είναι ανάλγητη, είναι επικίνδυνη και είναι ανίκανη να επιτελέσει το έργο που πρέπει να επιτελέσει.
Πριν από δεκατέσσερις μήνες είχα μια προσφορά από μια ομάδα γιατρών από το Μόναχο, από τους γιατρούς Νιούλερ και Ρούπερτ, μιας ακτινολογικής μονάδας πενήντα εκατομμυρίων δραχμών για το Νοσοκομείο και το Κέντρο Υγείας Πύλου.
Πήρα ο ίδιος φορτηγό -πήρα άδεια από τον Πρόεδρο της Βουλής, και αυτό νομίζω είναι μία τιμή που την αποδίδω σε όλο το Κοινοβούλιο- πήγα στο Μόναχο, φόρτωσα ο ίδιος το ακτινολογικό, το έφερα στην Πύλο με το φορτηγό και αυτήν τη στιγμή ακόμη να το βάλουν στην πρίζα. 'Ισως τους πείραξε τους κυρίους ότι το έφερε ο Παπανικολάου, το έφερε ένας Βουλευτής της Νέας Δημοκρατίας. Αλλά εμείς πιστεύουμε ότι σε θέματα υγείας, σε θέματα κοινωνικής πρόνοιας, πρέπει να είμεθα υπεράνω κομματικών χαρακωμάτων και συρματομπλεγμάτων, κύριοι συνάδελφοι. Αλλά, δυστυχώς, η σημερινή Κυβέρνηση δεν μπορεί να αντιληφθεί αυτά τα μεγάλα, τα σοβαρά λάθη που κάνει στον ευαίσθητο χώρο της υγείας.
Οπωσδήποτε με το ΕΣΥ, κύριοι του ΠΑΣΟΚ, πήρατε εκλογές. 'Ομως, είναι γεγονός παραδεκτό από όλους ότι το ΕΣΥ έχει πεθάνει σήμερα και πάνω στο πτώμα του σκυλεύονται επιτήδειοι κομματικοί επιπλεγμένοι και διαπλεκόμενοι με τα γνωστά συμφέροντά τους.
Εγώ δεν θα κάνω δηλώσεις ή κριτική, αλλά θα αναφέρω εν συντομία δηλώσεις κομματικών σας συντρόφων.
Κρεμαστινός σε συνέντευξή του: "Δεν μου επέτρεψαν να εφαρμόσω το ν.  2403". Αναφέρεται ο νόμος αυτός σε προμήθειες στα νοσοκομεία.
Γείτονας, όταν ανέλαβε Υπουργός Υγείας Πρόνοιας πριν από δύο χρόνια: "Θα καθαρίσω την κόπρω του Αυγείου". Μπαίνοντας μέσα απεκάλεσε τα νοσοκομεία "κολαστήρια". 'Εμεινε δεκατρείς-δεκατέσσερις 13-14 μήνες Υπουργός και δεν πήγε στο σπίτι του αλλά προήχθη σε Υπουργό παρά τω Πρωθυπουργώ.
Και ο κ. Παπαδήμας τελευταία δύο φορές ζήτησε συγγνώμη από τον ελληνικό λαό γι' αυτά που γίνονται σήμερα στο ΕΣΥ.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Πρόσφατα μάλιστα και συνάδελφός σας -αναφέρομαι στην κυρία Ανουσάκηκατέφυγε στον Πρωθυπουργό για να νοσηλευτεί αξιοπρεπώς ή να βρει κάποια θέση -αν θυμάμαι καλά- η μητέρα της στο ΕΣΥ.
Οπωσδήποτε αυτά δεν περιποιούν τιμή σε κανένα μας μέσα σ' αυτήν εδώ την Αίθουσα.
Για τα τεράστια χρέη που πριν από δύο χρόνια διεγράφησαν διακόσια δισεκατομμύρια (200.000.000.000) δραχμές για το ΕΣΥ, τώρα ξεπερνούν τα εκατόν είκοσι δισεκατομμύρια (120.000.000.000) δραχμές. Οπωσδήποτε υπάρχει έλλειμμα χρηστής διοικήσεως. Το ερώτημα είναι αυτόματο, τις πταίει;
Και ένα άλλο ερώτημα σε σχέση με το ποιος φταίει είναι τι έγινε με τους μάνατζερς που τόσα επενδύσατε και νομοθετήσατε. Γιατί δεν εφαρμόζεται αυτός ο νόμος ο δικός σας και τον αναιρείτε; Αρχίσατε πάλι την παλιά σας τακτική να βάζετε σαν προέδρους πυροσβέστες και κομματικούς. Αλλά η φωτιά δεν σβήνει στο ΕΣΥ.
'Εχω στα χέρια μου -βέβαια συνηθίσαμε στα δισεκατομμύρια σήμερα και αυτά τα μικροσκανδαλάκια δεν θα χαρακτηρίζονται ως μεγάλα σκάνδαλα- ένα διαγωνισμό που έκανε το ΕΚΑΒ για την προμήθεια σειρήνων. Υπήρχε εταιρεία η οποία έδινε προσφορά για 100 W σειρήνα με ογδόντα χιλιάδες (80.000) δραχμές το κομμάτι. 'Ομως, στο διαγωνισμό κατεκυρώθη υπέρ άλλης εταιρείας, η οποία ενώ έδινε με 50 W και με σχεδόν δυόμισι φορές επάνω τιμή, εκατόν εβδομήντα έξι χιλιάδες (176.000) δραχμές το κομμάτι.
(Στο σημείο αυτό ο Βουλευτής κ. Παπανικολάου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Ηθελα όμως να θυμίσω στην Κυβέρνηση πως η μυθική φυλή των Λωτοφάγων έχει εκλείψει σήμερα. Και αυτή η φυλή χαρακτηριζόταν από έλλειψη μνήμης. Σήμερα ο ελληνικός λαός έχει και γνώση και μνήμη και θέληση να κάνει ένα νέο ξεκίνημα και να δώσει δυνατότητες στην πατρίδα μας να βρει το δρόμο της προς την ιστορική της πορεία, επιλύοντας βασικά θέματα υγείας και πρόνοιας, που τόσο έχει ανάγκη ο τόπος. Ευχαριστώ πολύ. (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικο Θέατρο" είκοσι ένα μαθητές και τέσσερις συνοδοί καθηγητές από το Γυμνάσιο Γιρκίας Αργολίδας. Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Βλέπω, κύριε Σωτηρόπουλε, ότι χειροκροτάτε με ιδιαίτερη θέρμη και δικαιολογημένα.
Ο κύριος Υφυπουργός έχει το λόγο για απαντήσεις, σχόλια, δευτερολογίες.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε και κύριοι συνάδελφοι, σήμερα συζητούμε την κύρωση μιας συγκεκριμένης σύμβασης και βέβαια πολλοί συνάδελφοι κάνοντας χρήση του αναφαίρετου δικαιώματός τους για την ελεύθερη έκφραση γνώμης αναφέρθηκαν σε πάρα πολλά θέματα, τα οποία αφορούν μεν γενικότερα το χώρο της υγείας, όμως δεν αναφέρονται στο συγκεκριμένο θέμα το οποίο είναι προς συζήτηση.
Σε όλες αυτές τις ερωτήσεις, σε όλα αυτά τα θέματα που ετέθησαν, δεν θα απαντήσω για δύο λόγους: Πρώτον, διαδικαστικούς και, δεύτερον, ουσίας.
Οι διαδικαστικοί είναι οι εξής: Γνωρίζουμε όλοι μας ότι ο Κανονισμός της Βουλής προβλέπει ημέρες κοινοβουλευτικού ελέγχου, όπου μπορούμε να καταθέσουμε επερώτηση με όλα τα ερωτήματα τα οποία θα τα λάβει ο αρμόδιος Υπουργός εγκαίρως υπόψη του, θα ζητήσει στοιχεία και θα έλθει εδώ να απαντήσει.
Και εδώ προκύπτει και το θέμα της ουσίας. Δυστυχώς για όλα τα ερωτήματα τα οποία θέσατε ή τουλάχιστον για πολλά εξ αυτών και μάλιστα ορισμένα που αφορούν εντελώς εξατομικευμένες περιπτώσεις δεν έχω προετοιμαστεί, δεν έχω πληροφορίες για να σας δώσω. Ετέθησαν αυτή τη στιγμή, οι ερωτήσεις και εξαπίνης με καταλαμβάνετε ζητώντας μου απαντήσεις. Υπάρχει η διαδικασία, όπως είπαμε, ή των επικαίρων ερωτήσεων ή των εγγράφων ερωτήσεων ή των επερωτήσεων, για να πάρετε απαντήσεις σε όλα αυτά τα θέματα.
ΠΑΝΑΓΙΩΤΗΣ ΜΕΛΑΣ: Κύριε Υπουργέ....
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε συνάδελφε και ο κ. Παπαδήμας να ήταν εδώ και ο κ. Φαρμάκης, δεν θα ήταν δυνατόν να γνωρίζουν τι έγινε στη διαδικασία επιλογής ενός γιατρού στο τάδε νοσοκομείο.
ΠΑΝΑΓΙΩΤΗΣ ΜΕΛΑΣ: Σας διαβεβαιώνω ότι τα γνωρίζουμε...
ΠΡΟΕΔΡΕΥΩΝ (Λουκάς Αποστολίδης): Θα παρακαλέσω, να μη γίνονται σχόλια. Κύριοι συνάδελφοι, έχετε τη δυνατότητα να πάρετε το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, έκαναν διευθυντή έναν άσχετο. 
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, έχετε τη δυνατότητα να μιλήσετε μετά. Δεν θέλω να διακόπτετε τον κύριο Υπουργό και τον κάθε συνάδελφο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Τι να σας πω τώρα; Είναι εκτιμήσεις.
'Οσον αφορά τη συγκεκριμένη μονάδα εγκαυμάτων, όπως πολύ σωστά είπε ο έχων γνώση και εμπειρία καθηγητής και συνάδελφός μας κ.  Γιαννόπουλος οι χειρουργικές κλινικές αντιμετώπιζαν κατά τις προηγούμενες δεκαετίες όλες τις περιπτώσεις εγκαυμάτων. Και τις αντιμετώπιζαν βέβαια με έναν τρόπο αποτελεσματικό. Βέβαια έχει προχωρήσει η ζωή, έχει προχωρήσει η  επιστήμη, έχουν προχωρήσει και οι απαιτήσεις του κάθε ατόμου και δικαίως.  Και βέβαια σήμερα δεν είναι απλώς να γλυτώσουμε τη ζωή μας από ένα έγκαυμα, πρέπει και να αποκατασταθεί η όψη, η οποία ξέρετε πόση μεγάλη σημασία παίζει στην κοινωνική ζωή.
'Ετσι, λοιπόν, απαιτείτο η δημιουργία τουλάχιστον μίας -και θα συμφωνήσω με το αίτημα που ετέθη από πολλές πλευρές- αλλά και δεύτερης μονάδας εγκαυμάτων στη Θεσσαλονίκη. Διότι είναι μία μοντέρνα κλινική -όταν θα λειτουργήσει- με ειδικούς επιστήμονες, η οποία και θα φέρει αποτελέσματα πολύ καλύτερα από εκείνα τα οποία είχαμε μέχρι τώρα.
Υπ'αυτήν την έννοια θεωρώ ότι η δωρεά της οικογενείας Λάτση είναι κατ'αρχάς εύστοχη.
Δεύτερον, ετέθησαν από την πλευρά του Κομμουνιστικού Κόμματος Ελλάδος -και είναι η μόνη πλευρά η οποία δήλωσε ότι θα καταψηφίσει τη σύμβασημία σειρά επιχειρημάτων, γιατί δεν πρέπει να γίνει αποδεκτή αυτή η δωρεά.
Κύριοι συνάδελφοι, περί της προελεύσεως του πλούτου έχουν γίνει συζητήσεις επί συζητήσεων στην ιστορία των ανθρώπων και έχουν γραφεί βιβλία -έχουν γράψει από τον Προυντόν μέχρι τον Μάρξ- και κάπου ξέρουμε πώς προέρχεται ο πλούτος και πώς όλο αυτό το καρβέλι, που ανήκει σε όλους τους ανθρώπους, μοιράζεται έτσι, που κάποιοι παίρνουν το μεγαλύτερο μέρος και κάποιοι άλλοι παίρνουν αντίδωρο ή ψίχουλα.
Αλλά δεν νομίζω ότι είναι τώρα η ώρα να το συζητήσουμε αυτό.
Αν πρέπει κάτι να συζητήσουμε, είναι το εξής. 'Εχουμε γίνει μάρτυρες εργατικών ατυχημάτων κυρίως στο θαλάσσιο χώρο, με πολύνεκρες τραγωδίες. Και συνήθως βλέπουμε τον εργοδότη να έχει ως μοναδική φροντίδα και αγωνία το πώς θα εξασφαλίσει έναν πολύ καλό δικηγόρο, για να μπορέσει να γλιτώσει από αυτήν την ιστορία, να πληρώσει όσο το δυνατόν μικρότερες αποζημιώσεις και να μην τιμωρηθεί.
Εδώ είδαμε μία δωρεά για τη δημιουργία μιας συγκεκριμένες μονάδας, της οποίας το αντικείμενο έχει σχέση με τις βλάβες, που υπέστησαν τα θύματα αυτού του εργατικού ατυχήματος, αυτής της τραγωδίας. Γιατί αν έκανε δωρεά ο κ. Λάτσης για ένα καρδιοχειρουργικό κέντρο -και αυτή για μένα ευπρόσδεκτη θα ήταν- δεν θα είχε καμία σχέση με το ατύχημα. Το ότι αποφάσισαν να δωρίσουν αυτά τα 3,5 δισεκατομμύρια δραχμές, που πιθανόν να χρειαστούν και άλλα, για να μπορέσει να ολοκληρωθεί, δείχνει ότι τουλάχιστον συγκινήθηκαν από αυτήν την τραγωδία, δείχνει ότι ένιωσαν ένα μέτρο ευθύνης σαν ιδιοκτήτες και εργοδότες, δεν ξέρω σε ποιο μέγεθος, από ελάχιστο έως μέγιστο, και γι' αυτό προχώρησαν σε αυτήν την πράξη. Και υπό αυτήν την έννοια για μένα είναι καλοδεχούμενη.
ΒΑΣΙΛHΣ ΚΕΔΙΚΟΓΛΟΥ: Κύριε Υπουργέ, με την άδεια του Προέδρου, έργο δωρίζουν ή χρήματα;
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Χρήματα, με τα οποία θα φτιάξουν συγκεκριμένη μονάδα εγκαυμάτων και μάλιστα με την παρακολούθησή τους.
ΒΑΣΙΛΗΣ ΚΕΔΙΚΟΓΛΟΥ: Και αν το κόστος είναι μεγαλύτερο;
ΒΑΣΙΛΗΣ ΜΙΧΑΛΟΛΙΑΚΟΣ: Το καλύπτουν.
ΒΑΣΙΛΗΣ ΚΕΔΙΚΟΓΛΟΥ: 'Αρα, δωρίζουν έργο, γιατί είχα ένα κενό...
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Είναι σαφές. Το τόνισα. 'Εκανα ολόκληρη σειρά συλλογισμών.
Πιστεύω, λοιπόν, ότι αυτή η μονάδα θα αναβαθμίσει όχι μόνο το Νοσοκομείο του Θριασίου Πεδίου, αλλά θα αναβαθμίσει τις υπηρεσίες σε όλο το Λεκανοπέδιο, σε όλη τη νότιο Ελλάδα και εξ αυτού προκύπτει εκείνο, το οποίο δήλωσα προηγούμενα, η ανάγκη για τη δημιουργία μιας αντίστοιχης μονάδας στη βόρειο Ελλάδα, όπου βλέπουμε μια μεγάλη ανάπτυξη στο βιομηχανικό τομέα. Και όπου βέβαια υπάρχει ανάπτυξη της βιομηχανίας, της παραγωγής, εκ των πραγμάτων μπορούμε να αναμένουμε κάποια ατυχήματα, για τα οποία βέβαια η ευχή του κάθε πολίτη, όπως και της Κυβερνήσεως, είναι να ελαχιστοποιηθούν, να μηδενιστούν. Και προς αυτήν την κατεύθυνση όλες οι κυβερνήσεις έχουν λάβει μία σειρά μέτρων και βέβαια και η δική μας, για την αυστηροποίηση όσον αφορά τους ελέγχους στους χώρους εργασίας, για την προστασία του φτωχού ανθρώπου, του εργάτη που πάει εκεί, για να εξασφαλίσει το μεροκάματο, να ζήσει την οικογένειά του και όχι για να συναντήσει το θάνατο. Και νομίζω ότι από άποψη εργατικών ατυχημάτων είμαστε σε μια κατάσταση, η οποία δεν είναι κατακριτέα.  'Εχουμε βέβαια ακόμη πολλά να κάνουμε και προς τα εκεί κινούμαστε.
Τα εγκαύματα προκύπτουν ως αποτέλεσμα πολλών εργατικών ατυχημάτων αλλά και τροχαίων ατυχημάτων κάθε Κυριακή.
Επομένως Αθήνα, Θεσσαλονίκη -θα τη δούμε στο τρίτο Κοινοτικό Πλαίσιο Στήριξης- αλλά βέβαια υπάρχει και το θέμα της Μεγαλονήσου.
Τέλος, θα μου επιτρέψετε, από όσα ετέθησαν, να αναφερθώ σε ένα θέμα, που έθεσε ο κ. Σούρλας.
Μπορεί να μην ήταν μέσα στο αντικείμενο που συζητούμε, αλλά σαφέστατα είναι επίκαιρο. Είναι το θέμα της γρίπης, για το οποίο έχει γίνει πάρα πολύ μεγάλη συζήτηση στα Μέσα Μαζικής Ενημέρωσης και βέβαια με τις σύγχρονες συγκοινωνίες, με τον τρόπο που διακινείται ο σύγχρονος πολίτης ο οποίος είναι και φορέας ιών, μικροβίων κλπ., και η χώρα μας αντιμετωπίζει έναν κίνδυνο εμφανίσεως κρουσμάτων γρίππης, που εάν φθάσουν σε μεγάλο αριθμό, θα αναφερθούμε σε πολλούς ανθρώπους, τότε βέβαια θα είναι μία επιδημία.
Εκείνο που από πλευράς Υπουργείου Υγείας και  Πρόνοιας θέλω να σας διαβεβαιώσω είναι ότι έχουμε λάβει όλα τα μέτρα, έτσι ώστε να είμαστε έτοιμοι, εάν τυχόν συμβεί τέτοιου είδους επιδημία γρίπης στην Ελλάδα, να ελαχιστοποιήσουμε τις δυσμενείς επιπτώσεις. Και ως προς αυτή την κατεύθυνση, επειδή έγιναν κάποιοι υπαινιγμοί και κάποιες κρίσεις για τον τρόπο που τοποθετήθηκε ο κ. Φαρμάκης, έχω να πω ότι εγώ συμφωνώ απόλυτα με τον τρόπο που τοποθετήθηκε ο συνάδελφός μου Υφυπουργός ο κ. Φαρμάκης στο θέμα της επιδημίας, αφ' ενός διαβεβαιώνοντας τον ελληνικό λαό ότι έχουμε πάρει τα μέτρα και αφ' ετέρου συνιστώντας ψυχραιμία. Γιατί για άλλη μία φορά προσπάθησαν να περάσει ένα κλίμα τρόμου στον ελληνικό λαό.
Ας ελπίσουμε ότι όλα θα είναι μέσα στα μεγέθη στα οποία αισιοδοξούμε ότι θα παραμείνουν και ο ελληνικός λαός δεν θα υποστεί αυτή την ταλαιπωρία μιας μεγάλης επιδημίας της γρίπης.
ΠΡΟΕΔΡΕΥΩΝ (Λουκάς Αποστολίδης): Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, αισθάνομαι την ανάγκη και εγώ να αναδείξω το θέμα της υποβάθμισης και ως προς τη λειτουργία του Κοινοβουλίου. Το Κοινοβούλιο και η κοινοβουλευτική διαδικασία νομοθέτησης είναι η κορυφαία λειτουργία, που αποδεικνύει ότι το δημοκρατικό μας πολίτευμα είναι ενεργό.
'Οση εκτίμηση και αν έχει κανείς στο πρόσωπο του κ. Κοτσώνη, είναι αναρμόδιος. Η απουσία της πολιτικής ηγεσίας του Υπουργείου Υγείας είναι εμφανής και προσβάλλει τη λειτουργία του πολιτεύματος. Αλλά αυτή η υποβάθμιση δεν αφορά μόνο τη λειτουργία του Κοινοβουλίου. Αφορά και αυτή καθαυτή την έννοια και την αξία της δωρεάς.
Και εδώ δικαιούμαι να διερωτηθώ: Εξακολουθούν μέσα στο ΠΑ.ΣΟ.Κ. να υπάρχουν ιδεοληψίες του παρελθόντος; Και αυτό το κάνει να αποδέχεται αφ'ενός, αλλά αφ' ετέρου την ώρα που το αποδέχεται να επιδεικνύει υποβάθμιση; Υπάρχουν ισχυρές δυνάμεις μέσα στο ΠΑ.ΣΟ.Κ., που θεωρούν την αποδοχή της δωρεάς δεξιά πολιτική;
Εγώ, αγαπητοί συνάδελφοι, θέλω να αναδείξω την αξία της δωρεάς.                 Πιστεύω ότι είναι κορυφαία πράξη λειτουργίας του φιλελεύθερου συστήματος.           Πιστεύω ότι αυτό είναι που καταξιώνει το φιλελεύθερο σύστημα, υπό την έννοια ότι οικοδομεί, συμπράττει στη λειτουργία της κοινωνίας της συνοχής και της αλληλεγγύης. Οι νόμοι της αγοράς από μόνοι τους δεν επαρκούν για την κοινωνία της συνοχής και τη αλληλεγγύης. Θέλουν και την παρέμβαση της πολιτικής εξουσίας, θέλουν και τις πρωτοβουλίες των ανθρώπων της ιδιωτικής πρωτοβουλίας. Και επιβάλλεται το κράτος να ενθαρρύνει και όχι με τις γραφειοκρατικές δυσλειτουργίες του ή τις ιδεοληψίες του και τις αγκυλώσεις του να αποθαρρύνει.
'Αρα, λοιπόν, οφείλουμε όλες οι πτέρυγες της Βουλης, κατά την άποψή μου, να αναδείξουμε και να επιβραβεύσουμε και να τιμήσουμε την πράξη της συγκεκριμένης οικογένειας Λάτση, να συνεισφέρει εκεί που το κράτος υστερεί. Και, βεβαίως, να διατυπώσουμε την υπόδειξή μας και προς άλλους 'Ελληνες που ανήκουν στην κατηγορία των εχόντων και κατεχόντων, να ακολουθήσουν ως μιμητές.
Και είναι και μία ευκαιρία να κάνουμε και τη διάκριση αν θέλετε στους επιχειρηματίες εκείνους που παράγουν πλούτο στη χώρα, που προσφέρουν τμήμα του πλούτου τους στην κοινωνία της συνοχής και της αλληλεγγύης και στους άλλους "επιχειρηματίες",που είναι οι κρατικοδίαιτοι, που απομιζούν τον παραγόμενο από τον ελληνικό λαό πλούτο. Φοβούμαι ότι η Κυβέρνηση έχει προσχωρήσει στη δεύτερη ομάδα "επιχειρηματιών".
Κατέστη σαφές και από τον εισηγητή και από όλους τους ομιλητές και από τη δική μου ολιγόλεπτη παρουσία ότι η Νέα Δημοκρατία υπερψηφίζει την αποδοχή της δωρεάς. Είναι σαφές αυτό. 'Ομως, πολύ λακωνικά και σύντομα ανεδείχθη -και είναι προς τιμήν του που το δέχθηκε ο Υπουργός- το μεγάλο έλλειμμα που υπάρχει στον τομέα της παροχής υπηρεσιών υγείας από το κρατικό σύστημα. Και να μην ενοχλείστε, κύριε Υπουργέ, όταν επί της αρχής ενός νομοσχεδίου επεκτείνονται οι ομιλητές όλων των κομμάτων σε θέματα που αφορούν το αγαθό που υπηρετεί το νομοσχέδιο, το αγαθό της υγείας.  Είναι αυτονόητο καθήκον. Και αν αντί για σας ήταν οι Υπουργοί που έχουν χρεωθεί ως καθ' ύλην αρμόδιοι τον τομέα της υγείας, θα μπορούσαν να απαντήσουν ή τουλάχιστον θα αποπειρώνταν να απαντήσουν. Γιατί πραγματικά υπάρχει δυσκολία να απαντήσουν, επειδή δεν υπάρχει κυβερνητικό έργο.  'Εχει καταρρεύσει στην κρίση του ελληνικού λαού πλέον η αποτελεσματικότητα του Εθνικού Συστήματος Υγείας και δεν προτίθεμαι να επαναλάβω τα πολύ σωστά επιχειρήματα που ελέχθησαν.
Καλά κάνατε και προσπαθήσατε να είσαστε καθησυχαστικός, όσον αφορά το ενδεχόμενο επιδημίας γρίπης και στην Ελλάδα. 'Ομως, έχουμε καθήκον να αναδείξουμε το έλλειμμα που υπάρχει στην πρωτοβάθμια περίθαλψη; Εάν προκύψει επιδημία -που όλοι την απευχόμεθα- η απουσία πρωτοβάθμιας περίθαλψης δεν θα επιβαρύνει περαιτέρω τη δευτεροβάθμια νοσοκομειακή περίθαλψη;
Είναι αυτά που τόσες φορές είχαμε την ευκαιρία να σας πούμε και συζητώντας νομοσχέδια και αναπτύσσοντας επερωτήσεις. Θα έρθει η Νέα Δημοκρατία πολύ σύντομα, εντός των προσεχών ημερών, με νέα επερώτηση για τον τομέα της υγείας, για να αναδείξουμε όχι τόσο τα προβλήματα που υπάρχουν στη λειτουργία του συστήματος -προβλήματα αποτελεσματικότητας, διαφθοράς- όσο τις προτάσεις τις προγραμματικές μας για την αντιμετώπισή τους.
Θέλω να κλείσω εκφράζοντας και εγώ την επιφύλαξή μου, αν αυτή η Κυβέρνηση έχει τις δυνατότητες να λειτουργήσει το κέντρο εγκαυμάτων.  Γιατί, εντάξει, η οικογένεια θα το παραδώσει με το κλειδί στο χέρι, αλλά την ευθύνη για τη στελέχωση και τη λειτουργία του την έχει η πολιτεία. Η πεποίθησή μου είναι ότι αυτή η Κυβέρνηση δεν θα τα καταφέρει, όπως δεν τα κατάφερε με το Νοσοκομείο "ΠΑΠΑΓΕΩΡΓΙΟΥ", με το Νοσοκομείο Λαρίσης, όπως δεν τα έχει καταφέρει με το Θριάσιο, είτε γιατί δεν θέλει είτε γιατί δεν μπορεί είτε γιατί οι δαπάνες για την υγεία παραμένουν καθηλωμένες. Αλλά βεβαίως, υπάρχει η βούληση του ελληνικού λαού, η οποία είναι πολύ ενεργός, είναι εκφρασμένη βούληση, να δώσει σε μία νέα πλειοψηφία την ευκαιρία να οικοδομήσει την κοινωνία της συνοχής και της αλληλεγγύης.  'Ερχονται οι εκλογές, είναι αδύνατον να τις αποφύγετε, εκλογές που θα αναδείξουν κυβέρνηση τη Νέα Δημοκρατία, για να μπορέσει να επιταχύνει τους ρυθμούς και να επιλύσει προβλήματα.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
Μία πολύ σύντομη αναφορά θέλω να κάνω. Δεν έχω την πρόθεση να χρησιμοποιήσω όλον το χρόνο που μου δίνετε.
Θα περιμένουμε, κύριε συνάδελφε Κοινοβουλευτικέ Εκπρόσωπε της Νέας Δημοκρατίας, με ενδιαφέρον, να καταθέσετε αυτήν την επερώτηση που προαναγγείλατε, επειδή λέτε ότι προτίθεστε να παρουσιάσετε στη Βουλή τις προγραμματικές θέσεις της Νέας Δημοκρατίας. Βεβαίως, πιστεύω να υπάρχουν θέσεις. Αν είναι κάποιες αναφορές που έκανε πρόσφατα σε μία συνέντευξη Τύπου ο Πρόεδρος της Νέας Δημοκρατίας, νομίζω στο Ζάππειο, πιστεύω ότι αυτό τουλάχιστον το πακέτο δεν συνθέτει πολιτική που να αντιμετωπίζει τα ζητήματα του τομέα υγείας με σύγχρονο τρόπο, που να αντιστοιχεί στις απαιτήσεις του κοινωνικού συνόλου μετά το 2000 και πολύ περισσότερο να δίνει λύσεις στα ζητήματα που αφορούν αυτόν τον ιδιαίτερα ευαίσθητο τομέα. Θα δούμε τι θα προτείνετε και εδώ είμαστε, να κάνουμε μία συζήτηση επί της ουσίας, όταν θα φέρετε τη σχετική επερώτησή σας.
'Ομως φοβούμαι ότι κινδυνεύουμε σε αυτήν την Αίθουσα να εξαντλούμεθα μέσα στη λογική του μηδενισμού και μόνο του μηδενισμού. Εγώ συμφωνώ -το τόνισε και ο Υπουργός εξάλλου και είναι κοινός τόπος μεταξύ όλων των Ελλήνων πολιτών- ότι υπάρχει σοβαρό έλλειμμα σε ό,τι αφορά την παροχή υπηρεσιών. Μία χώρα η οποία είναι υποχρεωμένη -και το έχουμε εξαντλήσει πολλές φορές αυτό- να διαθέτει πάνω από το 7,5% του Α.Ε.Π. για αμυντικές δαπάνες, είναι φυσικό να έχει ένα σχετικό έλλειμμα σε μία σειρά ευαίσθητους τομείς, όπως είναι ο τομέας της υγείας. 'Ομως απ' αυτού του σημείου μέχρι να έρχεται η Αντιπολίτευση και να μηδενίζει ένα κολοσσιαίο έργο, το οποίο έτσι κι αλλιώς παρέχεται μέσω του συστήματος υγείας στους πολίτες, σε εκατομμύρια πολίτες που καταφεύγουν κάθε χρόνο στις υπηρεσίες του Εθνικού Συστήματος Υγείας στη χώρα μας, υπάρχει μεγάλη απόσταση.
Δεν μπορούμε να μιλούμε για πλήρη κατάρρευση του συστήματος. Επεδίωξε στα χρόνια που κυβέρνησε η Νέα Δημοκρατία να υπονομεύσει το σύστημα και να κάνει ό,τι ήταν δυνατόν για να καταρρεύσει. 'Ενα μέρος κατάφερε να το καταρρεύσει πράγματι. 'Ομως δεν πρέπει στην αγωνιώδη προσπάθεια που όλοι δικαίως καταβάλλουμε να επισημάνουμε τις αδυναμίες και να προτείνουμε λύσεις, να παρασυρόμαστε στη λογική του ότι όλα πρέπει να μηδενιστούν, ότι το σύστημα έχει πλήρως καταρρεύσει και ότι τίποτε δεν παρέχεται υπό μορφή υπηρεσιών υγείας στον ελληνικό λαό. Προς Θεού, μη φθάνουμε σε τέτοιες ακρότητες, διότι κινδυνεύουμε, αν όχι να γελοιοποιηθούμε, τουλάχιστον να εκτεθούμε.
Καλό θα είναι ο πολιτικός λόγος να είναι θετικός, εποικοδομητικός, να επισημαίνονται οι αδυναμίες και να διατυπώνονται προτάσεις πώς μπορούν να αντιμετωπιστούν οι αδυναμίες αυτές. Ο μηδενισμός ποτέ δεν βοήθησε στην έκφραση πολιτικού λόγου σε αυτήν την Αίθουσα και γενικότερα στην πολιτική ζωή.
ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δυο λόγια μόνο θα θέσω υπόψη του κυρίου Υπουργού.
Επισκέφθηκα το νοσοκομείο αυτό τώρα στις παραμονές των εορτών και το είχα επισκεφθεί και πριν ένα χρόνο περίπου. Πράγματι, είναι ένα ωραίο νοσοκομείο, αλλά έχει και αυτό τα προβλήματα που δυστυχώς έχουν, κύριε Υπουργέ, και το γνωρίζετε πολύ καλά, όλα τα νομαρχιακά και περιφερειακά νοσοκομεία, τα δημόσια νοσοκομεία, η έλλειψη η μεγάλη σε νοσηλευτικό, σε ιατρικό και σε βοηθητικό προσωπικό. Είναι κρίμα, πράγματι, να αδρανεί ένα τόσο σημαντικό κεφάλαιο που διατέθηκε από τον κρατικό προϋπολογισμό, γιατί δεν προσλαμβάνεται το αναγκαίο ιατρικό και νοσηλευτικό προσωπικό.  Μάλιστα, μου έκανε φοβερή εντύπωση, κύριε Πρόεδρε, το εξής: Γυρίζοντας όλες τις πτέρυγες του νοσοκομείου και όλες τις κλινικές συνοδευόμενος από τους διευθυντές των κλινικών, ένας διευθυντής -δεν έχει σημασία το όνομά του- παρουσία και της διοίκησης του νοσοκομείου με οργίλο τόνο μου θύμισε το αντίστοιχο που υπάρχει και στο Νοσοκομείο της 'Αρτας και σε άλλα νοσοκομεία.
Με πήγε σε μία πραγματικά σύγχρονη, εξοπλισμένη πλήρως με μηχανήματα σύγχρονης τεχνολογίας, μονάδα εντατικής θεραπείας και αυτό ήταν στην πτέρυγα της καρδιολογίας. 'Ηταν μονάδα εμφραγμάτων. Ηταν κλειδωμένη και έχει όλα τα σύγχρονα μηχανήματα. Το είπα τρεις φορές εδώ και τρία χρόνια για την εντατική μονάδα στο ωραίο, επίσης, Νοσοκομείο της 'Αρτας, που είναι κλειδωμένο. Αυτό συμβαίνει και σε άλλα Νοσοκομεία που πηγαίνω. Και αν λάβουμε υπόψη ότι το Θριάσιο νοσοκομείο εξυπηρετεί πολλές χιλιάδες, άτομα της δυτικής πλευράς του Λεκανοπεδίου, αλλά και περιστατικά από τροχαία ατυχήματα, είναι κρίμα να μη λειτουργεί και να μην έχει αναπτυχθεί 100% επειδή καθυστερούν οι προσλήψεις σε προσωπικό.  Τουλάχιστον εγώ, με ευκαιρία αυτής της συζήτησης που είναι στο θέμα, τονίζω και πάλι, βγάζω κραυγή αγωνίας, γιατί βλέπω ότι και συνολικά το ΕΣΥ υποβαθμίζεται προς όφελος της ιδιωτικής υγείας και ζητώ από τον κύριο Υφυπουργό, παρ'ότι δεν είναι ο κατ'εξοχήν αρμόδιος -το Υπουργείο του είναι το κατ'εξοχήν αρμόδιο- μια και αυτός υποστηρίζει αυτό το νομοσχέδιο, να πάρει θέση σε αυτό το θέμα και να δεσμευθεί εδώ και τώρα ότι θα προσληφθεί το αναγκαίο ιατρικό, νοσηλευτικό και λοιπό προσωπικό στο Θριάσιο Νοσοκομείο, αλλά και στα άλλα νοσοκομεία. Και αυτό το θέτω έντονα και πολλές φορές χωρίς να έχω διάθεση αντιπολιτευτική. Πραγματικά σε πιάνει η ψυχή σου, όταν βλέπεις το διευθυντή ή τους γιατρούς των εμφραγμάτων στο Θριάσιο Νοσοκομείο ή στην 'Αρτα να μη δουλεύουν. Ξέρετε τι μου είπαν οι τεχνικοί και γι'αυτό το νοσοκομείο και για αυτό της 'Αρτας; 'Οτι αν καθυστερήσει λίγους μήνες ακόμη, κινδυνεύει -τεχνικός δεν είμαι, σας λέω αυτά που μου είπαν- να χαλάσει ο εξοπλισμός, γιατί είναι πολύ λεπτεπίλεπτα τα μηχανήματα αυτά. Και αυτά τα έχουμε πληρώσει. Δηλαδή είμαστε φθηνοί στο αλεύρι και ακριβοί στο πίτουρο. Δώσαμε δισεκατομμύρια από τον κρατικό προϋπολογισμό, που είναι χρήματα από τη φορολογία του λαού και τα έχουμε κλεισμένα, με κίνδυνο να χαλάσουν, γιατί η λογική των αριθμών μας οδηγεί στο να κρατάμε κλεισμένες κλινικές, που τόσο ανάγκη τις έχει ο κόσμος αυτός, που είναι λαϊκά στρώματα. Και στο Θριάσιο Πεδίο και στην 'Αρτα και σε άλλα νοσοκομεία -δεν θέλω να κάνω κατάχρηση χρόνου, αναφέροντας και άλλα νοσοκομεία- συμβαίνει αυτό. Επιτέλους, δώστε λύση στο θέμα.
Ούτε να περιμένετε με τις δωρεές των ιδιωτών να λύσετε τα μεγάλα κοινωνικά προβλήματα και κυρίως το πρόβλημα που έχει σχέση με το κοινωνικό αγαθό, που λέγεται υγεία, ζωή του ανθρώπου, αρτιμέλειά του.  Εγκαταλείψτε αυτήν τη λογική.  Το λέω πραγματικά από ενδιαφέρον, όπως και κανείς δεν μπορεί να υπάρχει σε αυτήν την Αίθουσα που να μην το λέει από ενδιαφέρον και όχι από μικροκομματική σκοπιμότητα. Θα χαρώ να ακούσω από τον Υπουργό σήμερα με την ευκαιρία της συζήτησης αυτού του νομοσχεδίου, ότι λύνεται το θέμα του ιατρικού, νοσηλευτικού και λοιπού προσωπικού και στο νοσοκομείο που συζητάμε και στην 'Αρτα και σε άλλα τέτοια νοσοκομεία, που είναι κλειδωμένα τα μηχανήματα.
ΠΡΟΕΔΡΕΥΩΝ (Λουκάς Αποστολίδης): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε,  σε ένα νομοσχέδιο επί της αρχής τοποθετούμεθα σε διάφορα θέματα που έχουν σχέση με τη φιλοσοφία του νομοσχεδίου. Αυτό κάναμε και εμείς σήμερα. Αναφερθήκαμε και μάλιστα επιδερμικά -θα έλεγα- για θέματα που αφορούν την υγεία. Εδώ συζητάμε ένα νομοσχέδιο που έχει σχέση με τη δημιουργία ενός κέντρου εγκαυμάτων, που θα ενσωματωθεί σε ένα νοσοκομείο. 'Αρα συζητάμε για νοσοκομεία. Δεν συζητάμε για κέντρα διασκεδάσεως, ώστε να μας πείτε "μα, τι λέτε, είσθε εκτός θέματος".
Και γι' αυτό αναφερθήκαμε σε ορισμένα θέματα που αφορούν την Υγεία του λαού τόσο εγώ όσο και άλλοι συνάδελφοί μου.
'Αρα, κύριε Υφυπουργέ, δεν πρέπει αυτό να σας προβληματίζει. Μάλλον θα πρέπει να προβληματίζει εμάς το γεγονός ότι για ένα θέμα που αφορά την υγεία δεν ήλθαν εδώ ούτε ο Υπουργός ούτε ο Υφυπουργός Υγείας. 'Ηλθε μόνο ο Υφυπουργός Πρόνοιας, ο οποίος δεν μπορεί να μας απαντήσει σε κάποια ερωτήματα που ετέθησαν, διότι ούτε γνωρίζει αυτά τα θέματα ούτε έχει βάλει την υπογραφή του. Εάν ήταν όμως εδώ ο Υπουργός Υγείας, θα μπορούσε να μας απαντήσει.
'Ετσι μου δημιουργείται και μία υπόνοια. Μήπως σκόπιμα ήλθατε εσείς; Δεν υποβαθμίζω καθόλου την παρουσία σας, αλλά πρόκειται για θέμα εκτός των αρμοδιοτήτων σας. Μήπως λοιπόν σκόπιμα δεν ήλθαν, για να μην ακούσουν την κριτική μας οι αρμόδιοι -Υπουργός και Υφυπουργός- επί της υγείας;
Είπατε ότι χρειάζεται να δημιουργηθεί ένα κέντρο εγκαυμάτων και στη βόρειο Ελλάδα, εφόσον αναπτύσσεται βιομηχανικά η περιοχή. 'Επρεπε να έλθει ο Λάτσης, για να φτιάξει ένα κέντρο εγκαυμάτων στην περιοχή της Αττικής και να σας αφυπνίσει, ώστε να έλθετε να μας πείτε τώρα ότι χρειάζεται ένα ανάλογο κέντρο στη βόρειο Ελλάδα; Γιατί δεν το κατασκευάσατε; Το κόστος ενός τέτοιου κέντρου με τριάντα τέσσερα κρεβάτια, πλήρως εξοπλισμένο τεχνολογικά, είναι περίπου 3,5 δισεκατομμύρια. Μη μου πείτε ότι το δημόσιο πάσχει, από 3,5 δισεκατομμύρια. Σπαταλάτε δεξιά και αριστερά για κομματικούς σκοπούς για την εξυπηρέτηση της κομματικής σας νομενκλατούρας. Για την υγεία, για τον άρρωστο που πάσχει και κινδυνεύει δεν τα διαθέτετε.
Είμαστε γιατροί και γνωρίζουμε ότι ένας εγκαυματίας, αν δεν αντιμετωπισθεί άμεσα και σωστά, κινδυνεύει. Δεν μπορείτε λοιπόν να διαθέσετε γι' αυτούς 3,5 δισεκατομμύρια για ένα τέτοιο κέντρο, ούτως ώστε να βρίσκουν σύγχρονη θεραπεία μετά από κάποιο ατύχημα;
Κατά τα άλλα, με το συγκεκριμένο νομοσχέδιο σας είπα ότι συμφωνώ απόλυτα με αυτό, έστω και αν η διάθεση των δωρητών δημιουργήθηκε μετά το ατύχημα της "ΠΕΤΡΟΛΑ". Αν στεκόμασταν μόνο στο νομοσχέδιο δεν θα έπρεπε να φέρουμε το νομοσχέδιο στην Ολομέλεια ή αν ερχόμασταν στην Ολομέλεια να πούμε "ναι" και τίποτε άλλο.  Γι' αυτό λοιπόν το λάθος δεν είναι δικό μας, που θίξαμε κάποια γενικά θέματα της υγείας. Το λάθος είναι της Κυβέρνησης, που δεν έστειλε εδώ τον αρμόδιο Υπουργό να απαντήσει στα ερωτήματά μας.
ΠΡΟΕΔΡΕΥΩΝ (Λουκάς Αποστολίδης): Ο κ. Βλασσόπουλος έχει το λόγο. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, οι περισσότεροι από τους συναδέλφους χρησιμοποίησαν το Βήμα για να ασχοληθούν με πολλά άλλα θέματα -όχι πάντοτε καλοπροαίρετα- και να μην ασχοληθούν με τη σύμβαση. Είμαι λοιπόν υποχρεωμένος για λόγους ιστορικούς, και για να καταγραφεί στα Πρακτικά, να πω τι διαλαμβάνει η σύμβαση, η οποία εξονυχιστικά και λεπτομερειακά έχει αντιμετωπισθεί από τους Υπουργούς του ΠΑ.ΣΟ.Κ. και κυρίως από τον κ. Γείτονα, ο οποίος ήταν αυτός που τελικά αποδέχθηκε τη δωρεά της οικογένειας Λάτση, διαπραγματεύτηκε και διαμόρφωσε τη σύμβαση.
Η σύμβαση αποτελείται από δεκαέξι άρθρα. Τα άρθρα αυτά συνοπτικά αναφέρουν τα εξής:
Τα άρθρα 1 έως 4. Με αυτά τα άρθρα καθορίζεται ο σκοπός της σύμβασης, που είναι η κατασκευή, ο εξοπλισμός εκ μέρους του δωρητή της οικογένειας Λάτση του κέντρου εγκαυμάτων δυναμικότητας τριάντα τεσσάρων κλινών, το  οποίο θα ενταχθεί ως ανεξάρτητο κτίριο 6.500 τ.μ. στο Θριάσιο Νοσοκομείο.
Καθορίζεται το ύψος της δωρεάς, οι ενέργειες και οι διευκολύνσεις στις οποίες οφείλει να προβεί και τις οποίες δεσμεύεται να παραχωρήσει το νοσοκομείο για την ανέγερση του κέντρου.
Τα άρθρα 5 έως 7 αναφέρονται στις απαιτούμενες άδειες, στις εγκρίσεις αδειών, στον εξοπλισμό του κέντρου, καθώς και στην εκτέλεση των εργασιών, ώστε να ολοκληρωθεί το έργο και η δωρεά σε τριάντα μήνες.
Τα άρθρα 8 έως 9 αναφέρονται στις υποχρεώσεις του δωρεοδότου, αναφορικά με την αποπεράτωση και τη λειτουργία του κέντρου στο χρόνο ανέγερσης, αποπεράτωσης και την προμήθεια του εξοπλισμού. Στα άρθρα αυτά αναφέρεται ρητά ότι το κτίριο που θα ανεγερθεί θα λειτουργήσει αποκλειστικά και μόνο σαν κέντρο εγκαυμάτων. Επίσης, ρητά αναφέρεται πως ο κάθε είδους βιοϊατρικός, τεχνολογικός εξοπλισμός, αλλά και ο ξενοδοχειακός, δηλαδή ο κάθε είδους εξοπλισμός σταθερός και κινητός, δεν μπορούν να μετακινηθούν από το νοσοκομείο. Θα παραμείνουν πάντοτε στο κέντρο για την εξυπηρέτηση και μόνο των νοσηλευομένων εγκαυματιών.
Το άρθρο 10 αναφέρεται στην ευθύνη δωρητή και δωρεοδότου. Ο δωρητής υποχρεώνεται σε  κάθε επιπλέον δαπάνη, πέραν της προϋπολογισθείσης, μέχρις ολοκληρώσεως του έργου.  Ο δωρεοδόχος, το Θριάσιο Νοσοκομείο το οποίο είναι και ο αποδέκτης, υποχρεούται να εξασφαλίζει τη διαρκή εύρυθμη και πλήρη λειτουργία του κέντρου, με κατάλληλη στελέχωση, ώστε οι παρεχόμενες υπηρεσίες υγείας να είναι υψηλού επιπέδου. Το δημόσιο, ο άλλος δωρεοδόχος, υποχρεούται να φροντίσει για την έγκαιρη και κατάλληλη στελέχωση, ώστε να λειτουργήσει σύντομα το κέντρο.
Το άρθρο 11 αναφέρεται στις φορολογικές και λοιπές απαλλαγές τις οποίες θα τύχει ο δωρητής για την ανέγερση, αποπεράτωση και εξοπολισμό του νοσοκομείου.
Τέλος, στα άρθρα 12 έως 16 αναφέρονται οι περιπτώσεις αναστολής εκτέλεσης του έργου, καθώς και οι συνέπειες που θα προκύψουν ανάλογα με το συμβεβλημένο υπαίτιο. Επίσης αναφέρονται η αναστολή εργασιών λόγω ανώτερης βίας, ο τρόπος διευθέτησης της κάθε διαφοράς μεταξύ δημοσίου και δωρητή ή μεταξύ νοσοκομείου και δωρητή και, τέλος, ο χρόνος έναρξης της συμβάσεως.
Επιτρέψτε μου να πω πως κάποιοι από τους συναδέλφους θέλησαν να μονοπωλήσουν την ευαισθησία απέναντι στις οικογένειες οι οποίες έχασαν τους ανθρώπους τους, αλλά και απέναντι στους ανθρώπους που πραγματικά πλήρωσαν με τη ζωή τους το ατύχημα που έγινε στην "ΠΕΤΡΟΛΑ". Θέλω να πω, ότι συμμεριζόμαστε την οδύνη των οικογενειών που έχασαν τους ανθρώπους τους, σκεφτόμαστε τους νέους ανθρώπους, τους νέους εργάτες, οι οποίοι έχασαν τη ζωή τους σ'αυτό το τραγικό ατύχημα και βεβαίως εκφράζουμε την ανθρώπινη συμπαράστασή μας, όπως το έχουμε κάνει και στο παρελθόν.  Συμφωνώ και εγώ πως πρέπει να τιμήσουμε τους άτυχους αυτούς ανθρώπους.
Θέλω να κλείσω λέγοντας πως πρέπει να υπερψηφιστεί η σύμβαση για να γίνει το κέντρο που χρειάζεται η κοινωνία που αποτελεί ανάγκη και απαίτηση της κοινωνίας. Και επίσης, να τονίσω πως ο χώρος που επελέγη είναι ο καταλληλότερος αλλά και το νοσοκομείο που θα υποδεχθεί το κέντρο εγκαυμάτων είναι αυτό που χρειάζεται. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριοι συνάδελφοι, το Ε.Σ.Υ. δεν έχει καταρρεύσει ούτε πρόκειται να καταρρεύσει. Το Ε.Σ.Υ. έχει ωριμάσει. Και έχοντας ένα ώριμο πρόσωπο, χρειάζεται μια επέμβαση, χρειάζεται ένα λίφτινγκ, χρειάζεται μια μεγάλη μεταρρυθμιστική πρωτοβουλία για την προσαρμογή τους στη σημερινή κοινωνία και τις ανάγκες της.
ΠΑΝΑΓΙΩΤΗΣ ΜΕΛΑΣ: Το σύκο όταν ωριμάσει πέφτει.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Το ΕΣΥ δεν είναι φρούτο, και δεν κρέμεται από κλαδί, είναι βαθιά ριζωμένο στην ελληνική κοινωνία.
Οι επισημάνσεις που έκανε ο Πρόεδρος του ΔΗ.Κ.ΚΙ. είναι σωστές.
Πράγματι, δεν έχουν τοποθετηθεί οι εξειδικευμένοι γιατροί και το νοσηλευτικό προσωπικό σε όλες τις μονάδες εντατικής θεραπείας. Είναι γεγονός βέβαια ότι σαν Υπουργείο καταφέραμε μέσα στην τελευταία τετραετία και έχουμε φτιάξει ένα μεγάλο αριθμό μονάδων εντατικής θεραπείας και οπωσδήποτε υπάρχει κάποιος χρόνος ανάμεσα στην ολοκλήρωση μίας υποδομής και τη στελέχωσή της, που κακώς υπάρχει βέβαια, αλλά είναι μία από τις αδυναμίες του ελληνικού κράτους, την οποία παλεύουμε να διορθώσουμε.
Θέλω, όμως, να σας διαβεβαιώσω ότι είναι ένα πρόβλημα που σύντομα θα λυθεί, γιατί σε προτεραιότητα, για τις προσλήψεις που γίνονται συνεχώς, έχουμε βάλει τις μονάδες εντατικής θεραπείας, όπως και τις μονάδες τεχνητού νεφρού, έτσι ώστε αυτοί οι συνάνθρωποί μας, που πραγματικά μιλούν με το χάρο, να έχουν άμεση και σύγχρονη επιστημονική βοήθεια από τους γιατρούς, καθώς και οι νεφροπαθείς συνάνθρωποί μας να μην ταλαιπωρούνται μετακινούμενοι από πόλεις που δεν έχουν μονάδες τεχνητού νεφρού, σε άλλες πόλεις με όλη αυτήν την ταλαιπωρία των ιδίων και την οικονομική επιβάρυνση των ασφαλιστικών ταμείων και του κράτους.
Μπορώ να σας διαβεβαιώσω, λοιπόν, ότι το πρόβλημα του προσωπικού θα λυθεί και μάλιστα σύντομα.
Βέβαια, ελλείψεις υπάρχουν σε όλον το δημόσιο τομέα και φυσικά και στον τομέα της υγείας. Υπάρχει μία αναντιστοιχία στους αριθμούς των οργανικών θέσεων με τους πραγματικά εργαζόμενους και βέβαια η κάθε κυβέρνηση θα ήθελε να ολοκληρώσει τις προσλήψεις και να καλύψει όλες αυτές τις οργανικές θέσεις, αφού πρώτα φυσικά θα έχει επιλύσει τον τρόπο της εξευρέσεως των πόρων για την πληρωμή όλων αυτών των εργαζομένων.
Εδώ πραγματικά μου έρχεται στο μυαλό μία επίσκεψη που είχα κάνει πέρυσι το καλοκαίρι σε μία πόλη της χώρας μας, όπου μου ετέθησαν τα διάφορα προβλήματα που υπήρχαν στην υγεία και στην πρόνοια. Ζητούσαν βρεφονηπιοκόμους, ζητούσαν νοσοκόμους, ζητούσαν οδηγούς για τα ασθενοφόρα κλπ. Αφού, λοιπόν, κράτησα σημειώσεις και τελείωσαν με αυτά, σηκώνεται και ο δήμαρχος, παίρνει το λόγο και λέει: "Τι θα γίνει, κύριε Υπουργέ; Κάθε Σάββατο έρχεται εδώ η ΥΠΕΔΑ και μας κάνει συνεχείς ελέγχους".
Κάποια στιγμή πρέπει όλοι οι 'Ελληνες πολίτες να καταλάβουν -και νομίζω ότι όλοι έχουμε την ευθύνη να τους μιλήσουμε, γιατί ο ρόλος του πολιτικού, για μένα, είναι και ρόλος δασκάλου προς το έθνος- ότι τα έξοδα τα οποία ζητούν να δημιουργηθούν από τις απαιτήσεις τους, πρέπει να έχουν και κάποια έσοδα.
Ναι μεν θέλουμε, λοιπόν, πλήρη επάνδρωση, στελέχωση των υπηρεσιών, εξοπλισμούς κλπ., που το δικαιούμαστε, αλλά θα πρέπει να καταλάβουμε ότι πρέπει να πληρώνουμε και φόρους. Και τουλάχιστον στις προηγμένες δυτικές χώρες, στις οποίες φιλοδοξούμε και εμείς να μοιάσουμε -και κοντά είμαστεέχουν καταφέρει να έχουν υψηλό επίπεδο υπηρεσιών αλλά πληρώνουν υψηλούς φόρους.
Τέλος, το θέμα των εκλογών δεν ήθελα να το θίξω, αλλά το έθιξαν πάρα πολλοί συνάδελφοι, εκφράζοντας με ενθουσιασμό τη βεβαιότητά τους για τη νίκη της Νέας Δημοκρατίας στις επόμενες εκλογές. Δεν θα πω εγώ τις δικές μου προβλέψεις, γιατί δεν θέλω να σας χαλάσω το κλίμα. 'Αλλωστε η προεκλογική περίοδος, που -κοντύτερα ή μακρύτερα- έρχεται, είναι η μόνη ευκαιρία για να χαρείτε, έχοντας την ψευδαίσθηση ότι μπορείτε να νικήσετε και να γίνετε κυβέρνηση, αλλά έχει ημερομηνία λήξεως αυτή η χαρά. Το βράδυ των εκλογών θα έχουμε τα αποτελέσματα.
ΠΡΟΕΔΡΕΥΩΝ (Λουκάς Αποστολίδης): Κοντός ψαλμός αλληλούια, κύριε Υπουργέ.
Κύριοι συνάδελφοι, κηρύσσεται περαιωμένη η συζήτηση επί της αρχής και επί των άρθρων του σχεδίου νόμου του Υπουργείου Υγείας και Πρόνοιας: "Κύρωση Σύμβασης Δωρεάς υπέρ του Ελληνικού Δημοσίου και του Περιφερειακού Γενικού Νοσοκομείου Ελευσίνας "ΘΡΙΑΣΙΟ".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το σχέδιο νόμου του Υπουργείου Υγείας και Πρόνοιας:  "Κύρωση Σύμβασης Δωρεάς υπέρ του Ελληνικού Δημοσίου και του Περιφερειακού Γενικού Νοσοκομείου Ελευσίνας "ΘΡΙΑΣΙΟ" έγινε δεκτό κατά πλειοψηφία επί της αρχής.
Εισερχόμαστε στην ψήφιση των άρθρων.
Ερωτάται το Σώμα: Γίνεται δεκτό το άρθρο πρώτο, όπως διατυπώθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο πρώτο έγινε δεκτό κατά πλειοψηφία, όπως διατυπώθηκε από τον κύριο Υπουργό.
Εισερχόμαστε στην ψήφιση του ακροτελεύτιου άρθρου, του άρθρου δεύτερου.
Ερωτάται το Σώμα: Γίνεται δεκτό το άρθρο δεύτερο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο δεύτερο έγινε δεκτό κατά πλειοψηφία.
Το σχέδιο νόμου έγινε δεκτό κατ'αρχήν και κατ'άρθρο.
Ερωτάται το Σώμα: Γίνεται δεκτό το σχέδιο νόμου και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Το σχέδιο νόμου έγινε δεκτό κατά πλειοψηφία και στο σύνολο.
Συνεπώς το σχέδιο νόμου του Υπουργείου Υγείας και Πρόνοιας: "Κύρωση Σύμβασης Δωρεάς υπέρ του Ελληνικού Δημοσίου και του Περιφερειακού Γενικού Νοσοκομείου Ελευσίνας "ΘΡΙΑΣΙΟ", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου υπάρχει υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Λουκάς Αποστολίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Παρεσχέθη η ζητηθείσα εξουσιοδότηση. Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.50' λύεται η συνεδρίαση για αύριο ημέρα Παρασκευή 14 Ιανουαρίου 2000 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Μεταφορών και Επικοινωνιών, σύμφωνα με την ημερήσια διάταξη.
Ο ΠΡΟΕΔΡΟΣ                                ΟΙ ΓΡΑΜΜΑΤΕΙΣ 

