      ΣΥΝΕΔΡΙΑΣΗ ΠΓ΄
      Πέμπτη 16 Δεκεμβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτού κ. Α. Διαμαντοπούλου, σελ.
      3. Ανακοινώνεται ότι τη συνεδρίαση παρακολουθούν μαθητές από το Α’ Λύκειο Πεύκης και το 8ο Γυμνάσιο Πατρών, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 16 Δεκεμβρίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών σχετικά με τις αθρόες και ανεξέλεγκτες εισαγωγές προϊόντων από Κίνα, Ταϊβάν μέσω πτήσεων ταχυμεταφορών κ.λπ., σελ.
      β) Προς τον Υπουργό Εξωτερικών σχετικά με τη χορήγηση βίζας για τους φοιτητές που σπουδάζουν στη Βουλγαρία, σελ.
      γ) Προς τον Υπουργό Αγροτικής Ανάπτυξης σχετικά με την υποβάθμιση του ρόλου του Εθνικού Ιδρύματος Αγροτικής ‘Ερευνας, σελ.
      δ) Προς τον Υπουργό Υγείας και Κοινωνικής Αλληλεγγύης σχετικά με την ανάθεση σε ιδιωτική τεχνική εταιρεία της συντήρησης και λειτουργίας των ηλεκτρομηχανολογικών εγκαταστάσεων στο νοσοκομείο Χανίων κ.λπ., σελ.
      ε) Προς τον Υπουργό Απασχόλησης και Κοινωνικής Προστασίας σχετικά με την οικονομική επιβάρυνση των δικαιούχων κατοικίας του Οργανισμού Εργατικής Κατοικίας, στον οικισμό Ευκαρπίας στη Θεσσαλονίκη κ.λπ., σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση του σχεδίου νόμου του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των διεθνών λογιστικών προτύπων και άλλες διατάξεις», σελ.
      2. Συζήτηση επί των άρθρων και των τροπολογιών του σχεδίου νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΤΩΝΑΚΟΠΟΥΛΟΣ Π., σελ.
      ΓΙΑΚΟΥΜΑΤΟΣ Γ., σελ.
      ΚΑΚΛΑΜΑΝΗΣ Ν., σελ.
      ΚΑΝΕΛΛΗ Λ., σελ.
      ΚΟΝΤΟΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΤΣΙΛΙΝΑΚΟΣ Ι., σελ.
      ΡΕΓΚΟΥΖΑΣ Α., σελ.
      ΣΚΑΝΔΑΛΑΚΗΣ Π., σελ.
      ΣΚΟΥΛΑΚΗΣ Ε., σελ.
      
      Β. Επί του σχεδίου νόμου του Υπουργείου Οικονομίας και Οικονομικών:
      ΚΑΚΛΑΜΑΝΗΣ Ν., σελ.
      
      Γ. Επί του σχεδίου νόμου του Υπουργείου Απασχόλησης και Κοινωνικής Προστασίας:
      ΑΝΤΩΝΙΟΥ Α., σελ.
      ΚΟΥΣΕΛΑΣ Δ., σελ.
      ΛΕΒΕΝΤΗΣ Δ., σελ.
      ΜΠΟΥΓΑΣ Ι., σελ.
      ΜΠΟΥΡΑΣ Δ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΙΠΕΡΓΙΑΣ Δ., σελ.
      ΠΡΩΤΟΠΑΠΑΣ Χ., σελ.
      ΣΚΥΛΛΑΚΟΣ Α., σελ.
      ΤΖΕΚΗΣ Α., σελ.
      ΤΣΑΝΤΟΥΛΑΣ Δ., σελ.
      ΤΣΙΟΓΚΑΣ Δ., σελ.
      ΦΟΥΣΑΣ Α., σελ.
      ΧΡΙΣΤΟΦΙΛΟΓΙΑΝΝΗΣ Δ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΓ΄
      Πέμπτη 16 Δεκεμβρίου 2004
      Αθήνα, σήμερα στις 16 Δεκεμβρίου 2004, ημέρα Πέμπτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Παναγιώτη Αντωνακόπουλο, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Πτυχιούχων Μηχανικών Τεχνολογικού Τομέα Ανώτατης Εκπαίδευσης Μηχανικών Δημοσίων Υπαλλήλων Νομού Φθιώτιδας – Ευρυτανίας και Φωκίδας ζητεί να καταβληθεί το ειδικό θεσμοθετημένο επίδομα 3%o στους ΤΕ Μηχανικούς.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Αθλητικό Σωματείο «Δάφνη» Λιβανάτων Φθιώτιδας ζητεί την οικονομική ενίσχυση των δραστηριοτήτων του.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Νικόλαος Ροδίου, δικηγόρος, ζητεί να αναγνωρισθεί η συνέχιση της ασφάλισής του στο Ταμείο Νομικών και μετά την είσοδό του στην Ε.Ε.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Αθλητικό Σωματείο Αυλακίου Φθιώτιδας ζητεί την οικονομική ενίσχυση των δραστηριοτήτων του.
      5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εκπολιτιστικός και Επιμορφωτικός Σύλλογος Σταυρού Λαμίας Φθιώτιδας ζητεί την επιχορήγηση των δραστηριοτήτων του.
      6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εκπολιτιστικός και Επιμορφωτικός Σύλλογος Σταυρού Φθιώτιδας ζητεί οικονομική ενίσχυση για την αποπεράτωση της κατασκευής του Ιερού Ναού Εισοδίων της Θεοτόκου στο Σταυρό Φθιώτιδας.
      7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο «ΑΣΤΗΡ ΣΤΑΥΡΟΥ» Φθιώτιδας ζητεί έκτακτη οικονομική ενίσχυση.
      8) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Επιχειρηματιών Ενοικιαζομένων Διαμερισμάτων – Δωματίων Νομού Ηρακλείου ζητεί την ένταξη των επιχειρήσεων του κλάδου της στο νέο αναπτυξιακό νόμο.
      9) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία το Hotel St. George στην Πάτρα ζητεί ευνοϊκές ρυθμίσεις του ΓΟΚ για ακίνητα του κέντρου των Πατρών.
      10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Σαρακατσάνων Βουλγαρίας ζητεί να δοθεί στα μέλη του που διαμένουν στην Ελλάδα η Ελληνική υπηκοότητα.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εγκατάλειψη του καταυλισμού Ριγανόκαμπου στην Πάτρα.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ακαταλληλότητα των αποθηκών του ΑΣΟ.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα της «Αναπτυξιακής Α.Ε.».
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη χρηματοδότηση του έργου της αποπεράτωσης του Ι.Ν. Ευαγγελίστριας στην Πάτρα.
      15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Ξενοδόχων Νομού Μαγνησίας διαμαρτύρεται για καθυστερήσεις στις διαδικασίες εκταμίευσης κοινοτικών πόρων για τις ξενοδοχειακές και τουριστικές επιχειρήσεις του Νομού Μαγνησίας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη χρηματοδότηση του έργου αποχέτευσης των παραλιακών δήμων της Αιγιαλείας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις προτάσεις για δενδροφύτευση στην περιοχή της πλαζ στην Πάτρα.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναγκαιότητα τοποθέτησης φωτεινών σηματοδοτών στον Κόμβο Κούκου στην Πάτρα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2378/22.7.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 459/12.8.04 έγγραφο από τον Υπουργό Αγροτικής Ανάπτυξης Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      1. Το Μέτρο 4.3 του Επιχειρησιακού Προγράμματος Αγροτική Ανάπτυξη- Ανασυγκρότηση της Υπαίθρου (ΕΠΑΑ-Α Υ) 2000-2006, χρηματοδοτεί ενέργειες στην αγορά της Ε.Ε. που αφορούν:
      Προώθηση εξαγωγών γεωργικών προϊόντων (με κύρια ενέργεια τη συμμετοχή στις Διεθνείς Εκθέσεις στις χώρες της Ευρωπαϊκής Ένωσης).
      Παραγωγή προϊόντων ποιότητας (εφαρμογή συστημάτων  διασφάλισης της ποιότητας ή /και περιβαλλοντικής διαχείρισης όπως ISO, HACCP, EMAS, AGRO 1, AGRO 2 κλπ).
      Ετοιμασία φακέλων για αναγνώριση προϊόντων ως ΠΟΠ, ΠΓΕ και ΕΠΠΕ.
      Μέχρι 28-7-2004 έχουν γίνει 2 προκηρύξεις.
      Στα πλαίσια της 1ης προκήρυξης του Μέτρου με ύψος Δημόσιας Δαπάνης (Δ.Δ.) 8 εκατ. ευρώ, εγκρίθηκαν 178 επιχειρησιακά σχέδια (89 για προώθηση , 81 για πιστοποίηση και 8 για αναγνώριση ) τα οποία εκτελούνται κανονικά.
      Στα πλαίσια της 2ης προκήρυξης του Μέτρου με ύψος Δημόσιας Δαπάνης 12 εκατ. ευρώ υποβλήθηκαν στην αρμόδια υπηρεσία μέχρι 10 Δεκεμβρίου 2003 (λήξη προθεσμίας) 418 φάκελοι - αιτήσεις, των οποίων δεν έχει γίνει αξιολόγηση από τη Γνωμοδοτική Επιτροπή Έγκρισης, δεδομένου ότι, σύμφωνα με την υπ' αριθμ. 130/2004 Γνωμοδότηση του Δ΄ Τμήματος του Νομικού Συμβουλίου του Κράτους, η οποία έγινε δεκτή και την ανάγκη επαναπροσδιορισμού του στρατηγικού σχεδιασμού για την προώθηση των εξαγωγών των γεωργικών προϊόντων, σε συνδυασμό με την σχεδιασθείσα αύξηση του προϋπολογισμού του συγκεκριμένου Μέτρου 4.3 κατά 10 εκατ. ευρώ, έχει προχωρήσει από την αρμόδια υπηρεσία η έκδοση απόφασης ματαίωσης της διαδικασίας ανάδειξης φορέων υλοποίησης ενεργειών και ανάκλησης της αριθμ. 131820/22-10-2003 απόφασης του Υπουργού Γεωργίας πρόσκλησης εκδήλωσης ενδιαφέροντος του μέτρου 4.3.
      2. Στα πλαίσια του Γ΄ ΚΠΣ, η υλοποίηση του μέτρου 2.1: ΕΠΕΝΔΥΣΕΙΣ ΣΤΗ ΜΕΤΑΠΟΙΗΣΗ ΚΑΙ ΕΜΠΟΡΙΑ ΤΩΝ ΓΕΩΡΓΙΚΩΝ ΠΡΟΪΟΝΤΩΝ του Επιχειρησιακού Προγράμματος ΑΓΡΟΤΙΚΗ ΑΝΑΠΤΥΞΗ & ΑΝΑΣΥΓΚΡΟΤΗΣΗ ΤΗΣ ΥΠΑΙΘΡΟΥ 2000-2006 ξεκίνησε από το 2001.
      Έχουν πραγματοποιηθεί δύο προκηρύξεις, η πρώτη εκ των οποίων το έτος 2001 και η δεύτερη το έτος 2002 και έχουν υποβληθεί συνολικά 1465 αιτήσεις --- τεχνικοοικονομικές μελέτες.
      Από αυτές έχουν απορριφθεί οι 367 και έχουν ενταχθεί στα πλαίσια της 1ης προκήρυξης οι 320.
      Στην 2η προκήρυξη έχουν ενταχθεί οριστικά 450 επενδυτικά σχέδια συνολικής Δημόσιας Δαπάνης 137.000.000 ευρώ από 10-3-2004 έως σήμερα και έχουν ανακοινωθεί στο site του Υπουργείου .
      Επισημαίνεται ότι η προώθηση και η έγκριση οριστικών αποφάσεων των φορέων, γίνεται υπό την προϋπόθεση της κάλυψης της δημόσιας δαπάνης από δεσμεύσεις που έχουν εγκριθεί, στο πλαίσιο εθνικών και κοινοτικών διαδικασιών.
      Οι απορροφήσεις ανέρχονται σε 82.385.000 ευρώ και αφορούν τα επενδυτικά σχέδια της πρώτης και δεύτερης προκήρυξης των οποίων έχει αρχίσει η υλοποίηση.
      Η επαναπροκήρυξη του μέτρου 2.1 θα γίνει με απόφασή μας η οποία θα ανακοινωθεί στον ημερήσιο τύπο και στο site του Υπουργείου.
      3. Σημειώνεται ότι το Μέτρο 4.2 του ΕΠ.ΑΑ-ΑΥ αναφέρεται στην «ΑΝΑΒΑΘΜΙΣΗ ΤΗΣ ΥΠΟΔΟΜΗΣ ΕΝΗΜΕΡΩΣΗΣ, ΠΛΗΡΟΦΟΡΗΣΗΣ, ΕΚΠΑΙΔΕΥΣΗΣ, ΕΥΑΙΣΘΗΤΟΠΟΙΗΣΗΣ ΠΛΗΘΥΣΜΟΥ», έχει σαν Τελικό Δικαιούχο τον ΟΓΕΕΚΑ Δήμητρα και δεν έχει άμεση σχέση με το θέμα της πιστοποίησης ή της παραγωγής πιστοποιημένων αγροτικών προϊόντων.
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό 2504/29.7.04 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 474/12.8.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μανιάτης, για τα θέματα της αρμοδιότητά μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων διατυπώνει γνωμοδοτικά τις Χωροταξικές - Περιβαλλοντικές απόψεις του όσον αφορά τη φάση Προέγκρισης Χωροθέτησης και τις εκτιμήσεις της Μελέτης Περιβαλλοντικών Επιπτώσεων στον ΠΡΩΤΟΓΕΝΗ ΤΟΜΕΑ ΠΑΡΑΓΩΓΗΣ.
      Η αποφασιστική αρμοδιότητα για τη Χωροταξία και το Περιβάλλον, στα πλαίσια της Ελληνικής Νομοθεσίας ανήκει στο συνερωτώμεvο ΥΠΕΧΩΔΕ.
      Ο Υπουργός
      Σ. ΤΣΙΤΟΥΡΙΔΗΣ»
      3. Στην με αριθμό 2496/29.7.04 ερώτηση των Βουλευτών κυρίων Σταύρου Σκοπελίτη και Γεωργίου Χουρμουζιάδη δόθηκε με το υπ’ αριθμ. 72891/ΙΗ/12.8.04 έγγαφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2496/29-7-2004, την οποία κατέθεσαν οι Βουλευτές κ.κ. Σταύρος Σκοπελίτης και Γιώργος Χουρμουζιάδης και αφορά στη λειτουργία του πανεπιστημίου Αιγαίου, και κατά το μέρος της αρμοδιότητάς μας, σας γνωρίζoυμε τα εξής:
      Τα Μεταπτυχιακά Προγράμματα που λήγουν έως και την 31/08/2004 και χρηματοδοτήθηκαν από το ΕΠΕΑΕΚ ΙΙ, χρηματοδοτούνται ήδη από τον Τακτικό προϋπολογισμό του 2004, ενώ για τα Τμήματα της Διεύθυνσης, που έχουν ως ημερομηνία λήξης την 31/0812004 για χρηματοδότηση από το ΕΠΕΑΕΚ ΙΙ, δόθηκε παράταση χρηματοδότησης έως την 31/12/2004, με στόχο να καλυφθούν οι ανάγκες του διοικητικού προσωπικού που υποστηρίζουν τα Νέα τμήματα, κόστος που στη συνέχεια θα αναλάβει ο Τακτικός προϋπολογισμός.
      Σε ό, τι αφορά τη μονιμοποίηση των εργαζομένων στο Πανεπιστήμιο Αιγαίου με Συμβάσεις Ορισμένου Χρόνου, σας γνωρίζουμε ότι το θέμα των συμβασιούχων είναι γενικότερο και αφορά όλο το δημόσιο τομέα και όχι μόνο τα Πανεπιστήμια.
      Σημειώνεται ότι στο Πανεπιστήμιο Αιγαίου έχουν ήδη καταταχθεί 73 άτομα σύμφωνα με το αρ. 17 του Ν. 2839/2000 σε προσωρινές συνιστώμενες θέσεις με σύμβαση εργασίας ιδιωτικού δικαίου αορίστου χρόνου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      4. Στην με αριθμό 2524/30.7.04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. ΑΠΦ 21/40/ΑΣ 222/12.8.04 έγγραφο από τον Υπουργό Εξωτερικών η ακόλουθη απάντηση:
      «Θα ήθελα, κατ’ αρχήν, να ευχαριστήσω το Βουλευτή κ. Ανδρέα Λοβέρδο για την πρόταση που διατυπώνει για συμβολή της Αξιωματικής Αντιπολίτευσης στην προσπάθεια διεκδίκησης της διοργάνωσης της παγκόσμιας έκθεσης ΕΧΡΟ 2008, από την πόλη της Θεσσαλονίκης. Ο ίδιος προσωπικά καθώς και ο αρμόδιος επί των Διεθνών Οικονομικών Σχέσεων Υφυπουργός κ. Ε. Στυλιανίδης, είμεθα ανά 	πάσα στιγμή, διαθέσιμοι για συνεργασία, με στόχο την επίτευξη της επιδίωξής μας.
      Πέραν των ανωτέρω, σημειώνω τα εξής:
      Η διεκδίκηση της διοργάνωσης της παγκόσμιας έκθεσης ΕΧΡΟ 2008 από την πόλη της Θεσσαλονίκης, θεωρήθηκε, από την πρώτη κιόλας στιγμή αναλήψεως των καθηκόντων της νέας Κυβέρνησης, ως επιδίωξη εξαιρετικής σημασίας για τη χώρα μας, προκειμένου, αφενός μεν, να αναδειχθεί περαιτέρω ο κεντρικός ρόλος τον οποίο διαδραματίζει η συμπρωτεύουσα στην Ν.Α. Ευρώπη, αφετέρου δε να αναπτυχθούν νέες επιχειρηματικές δραστηριότητες, να προσελκυθούν οικονομικοί εταίροι από τη διεθνή κοινότητα και να εδραιωθεί η συνεργασία, η σταθερότητα και η ειρήνη στην ευρύτερη περιοχή των Βαλκανίων.
      Η ανωτέρω επιδίωξη, παρουσιάστηκε στην αρχή ως διαβαλκανικό αίτημα, διασφαλίσθηκε δε στη Διαβαλκανική Σύνοδο Κορυφής του Σεράγεβο με πρωτοβουλία του Πρωθυπουργού κ. Κ. Καραμανλή. Στη συνέχεια, το ζήτημα της ΕΧΡΟ αναβαθμίστηκε σε πολιτικό επίπεδο, καθώς εντάχθηκε στον κατάλογο θεμάτων προς συζήτηση, στις συναντήσεις που είχαν οι κ.κ. Πρόεδρος Δημοκρατίας, Πρωθυπουργός, Πρόεδρος Βουλής, Αρχηγοί των Κομμάτων και Υπουργοί, με τους ομολόγους τους.
      Από πλευράς του, το Υπουργείο Εξωτερικών, μέσω των διπλωματικών του αντιπροσωπειών, έχει θέσει το ενδιαφέρον της νέας Κυβέρνησης για την εν λόγω διοργάνωση, στο υψηλότερο πολιτικό επίπεδο των κρατών -μελών του Διεθνούς Γραφείου Εκθέσεων (ΔΓΕ). Παράλληλα, έχει εκπονήσει ένα πλήρες σχέδιο δράσης, τόσο κατά τη διάρκεια, όσο και μετά το πέρας των Ολυμπιακών Αγώνων, προκειμένου να ολοκληρωθεί με επιτυχία η διεκδίκηση διοργάνωσης της εν λόγω έκθεσης από την πόλη της Θεσσαλονίκης, εγχείρημα, το οποίο απαιτεί υπεύθυνη προετοιμασία, δεδομένου ότι οι πόλεις της Τεργέστης (Ιταλία) και της Σαραγόσα (Ισπανία), με την μεγάλη εμπειρία, την ισχυρή διεθνή, οικονομική, πολιτική και αναπτυξιακή τους παρουσία, αποτελούν σοβαρές συνυποψηφιότητες.
      Επίσης, στα πλαίσια των ανωτέρω, ο αρμόδιος επί των Διεθνών Οικονομικών Σχέσεων Υφυπουργός Εξωτερικών κ. Ε. Στυλιανίδης, είχε συναντήσεις με ομολόγους του, καθώς και με πρέσβεις των κρατών - μελών του ΔΓΕ στην Ελλάδα. Με δική του μάλιστα πρωτοβουλία διοργανώθηκε σχετική παρουσίαση - δεξίωση στο ξενοδοχείο «Μεγάλη Βρετανία», με τη σύμπραξη του Υπουργού Μακεδονίας - Θράκης κ. Νικ. Τσιαρτσιώνη, του Προέδρου της HELLEXPO κ. Αριστ. Θωμόπουλου και του Πρόεδρου της ΔΕΘ κ. Δημ. Μπακατσέλου.
      Τέλος, αξίξει να σημειωθεί ότι, η απόλυτα επιτυχής, όπως προκύπτει από σχετική έκθεση, τεχνική παρουσίαση της υποψηφιότητάς μας στην Θεσσαλονίκη και στο Παρίσι, δημιουργεί αισιόδοξες προοπτικές για την θετική έκβαση της εν λόγω, εξαιρετικής σημασίας, επιδίωξης.
      Ο Υπουργός
      ΠΕΤΡΟΣ ΜΟΛΥΒΙΑΤΗΣ»
      5. Στην με αριθμό 2286/20.7.04 ερώτηση του Βουλευτή κ. Νίκου Λέγκα δόθηκε με το υπ’ αριθμ. 1040/12.8.04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Ο Δημόσιος Τομέας και ιδιαίτερα ο τομέας του Τουρισμού έχει προνοήσει με ανάλογες ρυθμίσεις, ώστε το νομικό πλαίσιο που διέπει τις επιχειρήσεις camping να είναι ευνοϊκό. Στο πλαίσιο του Αναπτυξιακού Νόμου και του Γ΄ Κ.Π.Σ., προβλέπονται οικονομικές ενισχύσεις για τέτοιου είδους επιχειρήσεις. Πρόκειται για ελεύθερη οικονομική δραστηριότητα όπου το Κράτος παρεμβαίνει μόνο ρυθμιστικά ( νομοθεσία ).
      Όσον αφορά το θέμα της άρσης των συνεπειών από την κατάργηση του camping οn bοard, αρμόδιο να απαντήσει είναι το Υπουργείο Εμπορικής Ναυτιλίας, προς το οποίο κοινοποιείται η ερώτηση.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      6. Στην με αριθμό 2292/20-7-04 ερώτηση του Βουλευτή κ. Θανάση Παπαγεωργίου δόθηκε με το υπ’ αριθμ. Β-844/4-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2292/20-7-04, που κατέθεσε στη Βουλή ο Βουλευτής κ. Θανάσης Παπαγεωργίου, σύμφωνα και με το έγγραφο αριθμ. 2654342/Φ.70.1.1/3.4/2-8-04 του Οργανισμού Σιδηροδρόμων Ελλάδος, σας πληροφορούμε τα παρακάτω:
     Ο ΟΣΕ στα πλαίσια του εκσυγχρονισμού του σιδηροδρομικού δικτύου, έχει προχωρήσει σε εκτεταμένα έργα ανακαίνισης της υποδομής και των μονίμων εγκαταστάσεων σε όλο το μήκος του δικτύου του. Παραλαμβάνοντας τμηματικά ανακαινισμένα τμήματα γραμμών και εγκαταστάσεων του δικτύου, εφαρμόζει νέα πολιτική, η οποία εναρμονίζεται πλήρως με αυτή της Ευρωπαϊκής πολιτικής για τις μεταφορές, ακολουθώντας συνεχή πορεία ανάπτυξης, με προσανατολισμό την αγορά και με ευελιξία στις μεταβαλλόμενες ανάγκες της πελατείας του, με στόχο και προσβλέποντας πάντα στην ανάπτυξη της Περιφέρειας. Πράγμα άλλωστε πασιφανές, από τα έργα ανακαίνισης - εκσυγχρονισμού των γραμμών και εγκαταστάσεων του δικτύου, το μεγαλύτερο μέρος των οποίων πραγματοποιείται στην Περιφέρεια.
     Στο νέο κτίριο του σταθμού Λιτοχώρου εγκαταστάθηκαν και χρησιμοποιούνται σύγχρονα συστήματα διευθέτησης των γραμμών. Αυτό σε συνδυασμό με την έλλειψη προσωπικού και με την ορθολογικότερη τακτοποίησή του, είχε ως αποτέλεσμα την απελευθέρωση του σταθμού από την υποχρεωτική κάλυψή του για ολόκληρο το 24ωρο, από προσωπικό για λόγους κυκλοφορίας. Η ρύθμιση αυτή ουδεμία συνέπεια επέφερε στην εξυπηρέτηση του επιβατικού κοινού καθότι, οι διερχόμενες αμαξοστοιχίες, προαιρετικά, σταθμεύουν κανονικά στο σταθμό για την επιβίβαση και αποβίβαση των επιβατών και το προσωπικό συνοδείας των αμαξοστοιχιών αναλαμβάνει την έκδοση των σχετικών παραστατικών (εισιτήρια, δελτία αποσκευών κ.λ.π.) εντύπων.
     Για τη ρύθμιση αυτή και για τη σχεδίαση του δρομολογιακού πλέγματος, που ισχύει από 15 Ιανουαρίου του 2003 μέχρι και σήμερα, λήφθηκαν υπόψη τα αποτελέσματα εκμετάλλευσης των προηγουμένων ετών. Συγκεκριμένα το έτος 2002, διακινήθηκαν συνολικά από/προς σταθμό Λιτοχώρου 4.227 επιβάτες (860 αναχωρήσεις και 3.367 αφίξεις), το επόμενο έτος (2003) διακινήθηκαν συνολικά 3.804 επιβάτες (781 αναχωρήσεις και 3.023 αφίξεις).
     Παρά την χαμηλή επιβατική κίνηση του σταθμού Λιτοχώρου και ανεξάρτητα από όσα παραπάνω αναφέρθηκαν, εφόσον προκύψουν νέα δεδομένα ανάπτυξης της μεταφοράς, ο Οργανισμός θα προβεί σε επανεξέταση του όλου θέματος που αφορά στην επαναλειτουργία του σιδηροδρομικού σταθμού Λιτοχώρου.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      7. Στην με αριθμό 2091/12-7-04 ερώτηση των Βουλευτών κυρίων Αντώνη Σκυλλάκου, Τάκη Τσιόγκα και Ελπίδας Παντελάκη δόθηκε με το υπ’ αριθμ. Β-831/5-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2091/12-7-2004 που κατέθεσαν στη Βουλή οι Βουλευτές κ.κ. Αντώνης Σκυλλάκος, Τάκης Τσιόγκας και κα Ελπίδα Παντελάκη, σύμφωνα και με το έγγραφο αριθμ. 543/30-7-04 της εταιρείας «Ολυμπιακές Αερογραμμές» Α.Ε , σας πληροφορούμε τα-πιο κάτω:
     1. Με αποφάσεις των εταιρικών οργάνων που ελήφθησαν την 11-12-2003 υλοποιήθηκε η απορρόφηση των κλάδων πτητικής λειτουργίας των εταιριών «ΟΛΥΜΠΙΑΚΗ ΑΕΡΟΠΟΡΙΑ Α.Ε.» και «ΟΛΥΜΠΙΑΚΗ ΑΕΡΟΠΛΟΪΑ Α.Ε.» από την Εταιρεία «ΟΛΥΜΠΙΑΚΕΣ ΑΕΡΟΓΡΑΜΜΕΣ Α.Ε.», κατ' εφαρμογή του άρθρου 27 του ν. 3185/2003 και των αποφάσεων ΔΕΑ.
     Η Εταιρεία ΟΛΥΜΠΙΑΚΕΣ ΑΕΡΟΓΡΑΜΜΕΣ Α.Ε. λειτουργεί σύμφωνα με το π.δ. 207/2002, το οποίο εφήρμοσε στην ελληνική νομοθεσία τα JAR -ΟPS, σύμφωνα με τους όρους και τις διαδικασίες της εποπτεύουσας Υπηρεσίας Πολιτικής Αεροπορίας. Υπηρεσίες στην Εταιρεία με όρους αγοράς παρέχονται - όπως είχε προβλεφθεί και στην εισηγητική έκθεση του ν. 3185/2003 - από την εταιρία« ΟΛΥΜΠΙΑΚΗ ΑΕΡΟΠΟΡΙΑ -ΥΠΗΡΕΣΙΕΣ Α.Ε».
     2. Η Διοίκηση προέβη σε καταγγελία συμβάσεων εργασίας προσληφθέντων την 22/2/2004 επειδή δεν πληρούσαν τις προϋποθέσεις προσλήψεων τους και συγκεκριμένα δεν διέθεταν 5ετή προϋπηρεσία, όπως απαιτείτο.
     Επιπλέον δεν διέθεταν τεχνικές γνώσεις και εμπειρία στους τύπους των αεροσκαφών των ΟΛΥΜΠΙΑΚΩΝ ΑΕΡΟΓΡΑΜΜΩΝ.
     Άλλωστε, η Διοίκηση της Εταιρείας, με γνώμονα την εξυπηρέτηση των συμφερόντων της εταιρείας και τη χρηστή Διοίκηση, προέβη στην αναδιάρθρωση της «Διεύθυνσης Τεχνικής Υποστήριξης», διατηρώντας μόνον το αναγκαίο προσωπικό, δεδομένου ότι η Τεχνική Υποστήριξη της Εταιρείας παρέχεται, ως προαναφέρεται, από την «ΟΛΥΜΠΙΑΚΗ ΑΕΡΟΠΟΡΙΑ - ΥΠΗΡΕΣΙΕΣ Α.Ε», που είναι υπηρεσίες υψηλής στάθμης και πληρούν όλες τις απαιτήσεις ασφαλείας και ποιότητας που προβλέπει η Ελληνική και Ευρωπαϊκή Νομοθεσία. Η διατήρηση προσωπικού που προσλήφθηκε χωρίς τα νόμιμα προσόντα δεν συμβαδίζει με την προσπάθεια της Διοίκησης του Υπουργείου για διατήρηση ανταγωνιστικών υπηρεσιών σε ένα δύσκολο περιβάλλον.
     3. Τέλος, σχετικά με την καταγγελία των συμβάσεων των τριών (3) συνδικαλιστών, επισημαίνεται ότι σύμφωνα με το νόμο Ν. 1264 επιτρέπεται η απόλυση συνδικαλιστή μετά την κατάργηση της θέσης που υπηρετεί.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      8. Στην με αριθμό 2095/12-7-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Β-832/5-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2095/12-7-2004 που κατέθεσε στη Βουλή ο Βουλευτής κ. Ανδρέας Λοβέρδος, σύμφωνα και με το έγγραφο αριθμ. 540/30-7-04 της εταιρείας «Ολυμπιακές Αερογραμμές» Α.Ε. , σας πληροφορούμε τα πιο κάτω:
     1. Με αποφάσεις των εταιρικών οργάνων που ελήφθησαν την 11-12-2003 υλοποιήθηκε η απορρόφηση των κλάδων πτητικής λειτουργίας των εταιριών «ΟΛΥΜΠΙΑΚΗ ΑΕΡΟΠΟΡΙΑ Α.Ε.» και «ΟΛΥΜΠΙΑΚΗ ΑΕΡΟΠΛΟΪΑ Α.Ε.» από την Εταιρεία «ΟΛΥΜΠΙΑΚΕΣ ΑΕΡΟΓΡΑΜΜΕΣ Α.Ε.», κατ΄ εφαρμογή του άρθρου 27 του ν. 3185/2003 και των αποφάσεων ΔΕΑ.
     Η Εταιρεία ΟΛΥΜΠΙΑΚΕΣ ΑΕΡΟΓΡΑΜΜΕΣ Α.Ε. λειτουργεί σύμφωνα με το π.δ. 207/2002, το οποίο εφήρμοσε στην ελληνική νομοθεσία τα JAR -OPS, σύμφωνα με τους όρους και τις διαδικασίες της εποπτεύουσας Υπηρεσίας Πολιτικής Αεροπορίας.
     Υπηρεσίες στην Εταιρεία με όρους αγοράς παρέχονται - όπως είχε προβλεφθεί και στην εισηγητική έκθεση του ν. 3185/2003 - από την εταιρία «ΟΛΥΜΠΙΑΚΗ ΑΕΡΟΠΟΡΙΑ -ΥΠΗΡΕΣΙΕΣ Α.Ε».
     2. Οι ενέργειες της σημερινής Διοίκησης είναι διαφανείς και σύννομες. Η Διοίκηση προέβη σε νόμιμη καταγγελία συμβάσεων αορίστου χρόνου προσληφθέντων στις Υπηρεσίες Τεχνικής Υποστήριξης την 22/2/04, επειδή δεν πληρούσαν τις προϋποθέσεις προσλήψεώς τους και συγκεκριμένα δεν διέθεταν 5 έτη προϋπηρεσία, όπως απαιτείτο, ούτε γνώση και εμπειρία σε όλους τους τύπους αεροσκαφών που διαθέτει η εταιρεία.
     Άλλωστε η Διοίκηση της Εταιρείας, με γνώμονα την εξυπηρέτηση των συμφερόντων της Εταιρείας και την χρηστή Διοίκηση, προέβη στην αναδιάρθρωση της «Διεύθυνσης Τεχνικής Υποστήριξης», διατηρώντας μόνον το αναγκαίο προσωπικό, δεδομένου ότι η Τεχνική Υποστήριξη της Εταιρείας παρέχεται, ως προαναφέρεται, από την «ΟΛΥΜΠΙΑΚΗ ΑΕΡΟΠΟΡΙΑ -ΥΠΗΡΕΣΙΕΣ Α.Ε.», που είναι υπηρεσίες υψηλής στάθμης και πληρούν όλες τις παιτήσεις ασφαλείας και ποιότητας που προβλέπει η Ελληνική και Ευρωπαϊκή ομοθεσία. Η διατήρηση προσωπικού που προσλήφθηκε χωρίς τα νόμιμα προσόντα δεν συμβαδίζει με την προσπάθεια της Διοίκησης της Εταιρείας για διατήρηση ανταγωνιστικών υπηρεσιών, σε ένα δύσκολο περιβάλλον.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      9. Στις με αριθμό 2497/29-7-04 και 2518/30-7-04 ερωτήσεις και ΠΑΒ 1532/29-7-2004 των Βουλευτών κυρίων Βασιλείου Έξαρχου, Τάκη Τσιόγκα, Νικολάου Γκατζή, Αντωνίου Σκυλλάκου και Έκτορα Νασιώκα δόθηκε με το υπ’ αριθμ. 473/18-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κ.κ. Β. Έξαρχος, Τ. Τσιόγκας, N. Γκατζής, Α. Σκυλλάκος, Ε. Νασιώκας, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων γνωρίζει το πρόβλημα των καπνοπαραγωγών λόγω της προσβολής των καπνών από τον ιό του κηλιδωτού μαρασμού της τομάτας.
     Ήδη έδωσα εντολή σε καθηγητή του Γεωπονικού Πανεπιστημίου Αθηνών, για φυτοπαθολογικό έλεγχο των καπνοφυτειών στους νομούς Πιερίας και Λαρίσης όπου διαπιστώθηκε το μέγεθος των ζημιών.
     Στη χώρα μας, η διάδοση του ιού στον καπνό γίνεται με τον θρίπα Thrips tabaci ο οποίος είναι το μοναδικό είδος θρίπα που προσβάλλει τον καπνό και είναι φορέας του ιού.
     Επειδή δεν υπάρχουν θεραπευτικά μέτρα κατά των ιώσεων, η αντιμετώπιση του κηλιδωτού μαρασμού της τομάτας στις καπνοφυτείες πρέπει να στηρίζεται στην λήψη προληπτικών μέτρων.
     Σύμφωνα με τα παραπάνω, προκειμένου να αντιμετωπισθεί το σοβαρότατο πρόβλημα της ασθένειας των καπνοφυτειών στις περιοχές της Πιερίας και Λαρίσης και να διασφαλισθεί το εισόδημα των καπνοκαλλιεργητών των συγκεκριμένων περιοχών, είναι απαραίτητη η ορθή και αποτελεσματική λήψη των προτεινόμενων, από το εργαστήριο φυτοπαθολογίας του Γεωπονικού Πανεπιστημίου Αθηνών, προληπτικών μέτρων και προγραμμάτων χημικής καταπολέμησης του θρίπα- φορέα της ασθένειας. Αυτό θα γίνει αποτελεσματικότερα, για την επόμενη καλλιεργητική περίοδο με την πλήρη και έγκαιρη ενημέρωση των ομάδων παραγωγών από ειδικούς στο θέμα επιστήμονες με επιτόπου επισκέψεις στις πληγείσες περιοχές. Για την αντιμετώπιση του κόστους των ψεκασμών σημαντικότατο ρόλο αποτελεί η ειδική ενίσχυση 2% εκ της συνολικής πριμοδότησης που λαμβάνουν οι ομάδες παραγωγών.
     Σημειώνεται ότι η απώλεια εισοδήματος λόγω μειωμένης απόδοσης των καπνοκαλλιεργειών των Δήμων Σαρανταπόρου και Ελασσόνας Ν. Λάρισας δεν καλύπτεται ασφαλιστικά από τον ΕΛΓΑ και δεν αποζημιώνεται σύμφωνα με τον Κανονισμό Ασφάλισης Φυτικής Παραγωγής και ούτε εντάσσεται σε πρόγραμμα χορήγησης Κρατικών Ενισχύσεων, αρμοδιότητας ΠΣΕΑ, βάσει των Κοινοτικών Κατευθυντήριων Γραμμών.
     Προκειμένου μια ζημιά από ασθένεια να ενταχθεί σε πρόγραμμα χορήγησης Κρατικών Ενισχύσεων θα πρέπει εκτός των άλλων να τεκμηριώνεται επιστημονικά ότι η εκδήλωση της ασθένειας είναι αποτέλεσμα δυσμενών καιρικών συνθηκών οι οποίες δεν επέτρεψαν τη λήψη των ενδεδειγμένων μέτρων εκ μέρους των παραγωγών και επιπλέον τα μετεωρολογικά στοιχεία να επιβεβαιώνουν το χαρακτηρισμό των καιρικών συνθηκών ως δυσμενών.
     Ο Υφυπουργός
     Α. ΚΟΝΤΟΣ»
     10. Στις με αριθμό 2394/23-7-04 και 2443/27-7-04 ερωτήσεις των Βουλευτών κυρίων  Ευαγγελίας Σχοιναράκη – Ηλιάκη και Μανόλη Στρατάκη δόθηκε με το υπ’ αριθμ. 71653/ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 2394/23.7.04 και 2443/27.7.04, τις οποίες κατέθεσαν οι Βουλευτές κ.κ Ευαγγελία Σχοιναράκη-Ηλιάκη και Μανόλης Στρατάκης και οι οποίες αναφέρονται στις αποσπάσεις εκπαιδευτικών Πρωτοβάθμιας και Δευτεροβάθμιας Εκπαίδευσης, σας γνωρίζουμε τα ακόλουθα:
     Η διαδικασία των αποσπάσεων των εκπαιδευτικών σε φορείς βρίσκεται στο στάδιο της ολοκλήρωσης. Μετά το συνυπολογισμό των κενών που θα προκύψουν από τις ανωτέρω αποσπάσεις θα πραγματοποιηθούν το ταχύτερο δυνατό και οι αποσπάσεις από νομό σε νομό.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     11. Στην με αριθμό 2530/2-8-04 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. Υ/1/Α/35/20-8-04 έγγραφο από τον Υπουργό Επικρατείας η ακόλουθη απάντηση:
     «Σε απάντηση της ανωτέρω ερώτησης, επιτρέψτε μου να επισυνάψω το υπ' αριθμ. πρωτ. 727/17.8.2004 έγγραφο του Προέδρου Δ.Σ - Δ/ντος Συμβούλου της ΕΡΤ-Α.Ε. κ. Α Στάγκου (προς τον Υπουργό Επικρατείας), στο οποίο αναλύονται διεξοδικώς ο τρόπος και ο χρόνος κάλυψης από την ΕΡΤ -Α.Ε. της διαδρομής της Ολυμπιακής Φλόγας στο Νομό Καστοριάς.
     Ο Υπουργός
     Θ. ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 2288/20-7-04 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 242/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Τα 4 εκατ. ευρώ αφορούν απαλλοτριώσεις που έχουν κηρυχθεί από το ΥΠΕΧΩΔΕ και που η χρηματοδότησή τους διενεργείται ομαλά χωρίς κανένα πρόβλημα. Ήδη επί καθημερινής βάσεως καταβάλλονται στο Ταμείο Παρακαταθηκών οι αποζημιώσεις που πληρούν τις προϋποθέσεις (δικαστικές αποφάσεις κλπ.).
      Για το ποσό των 1,2 εκατ. ευρώ το οποίο αφορά την αποπληρωμή για κοινωνική αποκατάσταση των δικαιούχων του Ν. 3130/2003 του Υπουργείου Πολιτισμού, έχει εκδοθεί η σχετική απόφαση διάθεσης πίστωσης και εντός των προσεχών ημερών θα γίνει η καταβολή στους δικαιούχους.
      Ο Υπουργός
      Γ. ΣΟΥΦΛΙΑΣ»
      13. Στην με αριθμό 2283/20-7-04 ερώτηση του Βουλευτή κ. Στάθη Κουτμερίδη δόθηκε με το υπ’ αριθμ. 241/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το θέμα έχει απασχολήσει το ΥΠΕΧΩΔΕ από δεκαετίες. Έγιναν έρευνες για μελέτες υπερύψωσης των αναχωμάτων στην περιοχή της τ.λίμνης Αχινού. Όμως η λύση ήταν δαπανηρή (θεμελίωσης αναχωμάτων σε πασσάλους) και εγκαταλείφθηκε. Χρηματοδοτούνται λοιπόν μικρές παρεμβάσεις, όπως καθαρισμοί κλπ. από το πρόγραμμα αντιπλημμυρικών έργων.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 2277/20-7-04 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 240/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι μετά τη θεσμοθέτηση της Περιφερειακής και Νομαρχιακής Αυτοδιοίκησης με του Νόμους 2503/97 και 2218/94 αντίστοιχα, ο προγραμματισμός και η μελέτη-κατασκευή των αντιπλημμυρικών έργων λόγω της θέσης και του μεγέθους τους, ανήκουν στην αρμοδιότητα των Περιφερειακών Υπηρεσιών και έτσι ζητήθηκε από το Υπουργείο Οικονομίας και Οικονομικών και τις Περιφέρειες, τα παραπάνω έργα και ιδιαίτερα αυτά που απαιτούνται σε ετήσια βάση, να συμπεριληφθούν στις ΣΑΕΠ των Περιφερειών.
      Όσον αφορά την κατασκευή αντιπλημμυρικής προστασίας του αυτοκινητόδρομου ΠΑΘΕ, πραγματοποιήθηκαν οι παρακάτω κατασκευές, βάσει μελετών, όπου απαιτούνταν, για την προστασία του ίδιου του αυτοκινητόδρομου αλλά και της ευρύτερης περιοχής:
      Αποχέτευση-αποστράγγιση της επαρχιακής οδού Σκοτίνα-Παραλία Σκοτίνας
      Διευθέτηση χειμάρρου «Ζηλιάνα»
      Κατασκευή περιφερειακής τάφρου οικισμού Λεπτοκαρυάς και διευθέτηση ρέματος Αγ. Μηνά
      Διευθέτηση ρέματος «Τοπόλιανη»
      - Αντιπλημμυρική προστασία επαρχιακής οδού Α.Κ. Δίου-Αρχαιολογικού χώρου Δίου
      Κατασκευή και λειτουργία αντλιοστασίου στην περιοχή Βαρικού για απομάκρυνση μέρους των ομβρίων υδάτων της ευρύτερης χαμηλής υψομετρικά περιοχής
      Τέλος τα προβλήματα που παρουσιάζονται κατάντη του αυτοκινητόδρομου ΠΑΘΕ, οφείλονται κυρίως στις στενώσεις της κοίτης των ρεμάτων από αυθαίρετες καταλήψεις και όχι σε κακοτεχνίες της κατασκευής του αυτοκινητόδρομου.
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 2272/20-7-04 ερώτηση του Βουλευτή κ. Γρηγόρη Νιώτη δόθηκε με το υπ’ αριθμ. 239/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα παρακάτω:
      1. Η κατασκευή της μονάδας ξήρανσης ιλύος του Κέντρου Επεξεργασίας Λυμάτων Ψυττάλειας» παρότι περιλαμβανόταν στην εργολαβία της Β΄ φάσης του Βιολογικού Καθαρισμού Ψυττάλειας που δημοπρατήθηκε το 1998 δεν κατασκευάσθηκε μέχρι σήμερα παρά και τη μεγάλη υπέρβαση που παρουσίασε η εργολαβία.
      Για την αντιμετώπιση του έργου ξήρανσης της ιλύος αποφασίσαμε ήδη με την αρ. 637/23.7.04 απόφαση, νέα δημοπράτηση με διεθνή διαγωνισμό κλειστής διαδικασίας (δύο σταδίων).
      Με νέα αίτηση προς την Ευρωπαϊκή Επιτροπή θα ζητήσουμε τη χρηματοδότηση του έργου από το Ταμείο Συνοχής.
      2. Η ΕΥΔΑΠ έχει αναλάβει εδώ και δέκα χρόνια τη λειτουργία του Κέντρου Επεξεργασίας Λυμάτων Ψυττάλειας εξυπηρετώντας το σύνολο σχεδόν του πληθυσμού της περιοχής της Πρωτεύουσας και συμβάλλοντας σημαντικά στην εξυγίανση και περιβαλλοντική αναβάθμιση του Σαρωνικού.
      Η προσωρινή απόθεση της συσσωρευμένης αφυδατωμένης λάσπης στην Ψυττάλεια, στην οποία αναγκάστηκε να προχωρήσει η ΕΥΔΑΠ μετά από την άρνηση παραλαβής της από το ΧΥΤΑ Άνω Λιοσίων γίνεται σε ελεγχόμενους χώρους και μέσα στο πλαίσιο των ενδεδειγμένων υγειονομικών διατάξεων με στόχο τη διασφάλιση της δημόσιας υγείας.
      Μετά από συζητήσεις και σε συνεργασία με την ΕΣΔΚΝΑ και το Δήμαρχο Άνω Λιοσίων βρέθηκε τρόπος για την προσωρινή αντιμετώπιση του προβλήματος και έτσι από τις 27.7.2004 ξεκίνησε και πάλι η παραλαβή και διάθεση στον ΧΥΤΑ Άνω Λιοσίων 150 τόνων αφυδατωμένης λάσπης εκ των 300 ημερησίως παραγόμενων τόνων λάσπης.
      Υπενθυμίζουμε ότι η ΕΥΔΑΠ λαμβάνει όλα τα δυνατά μέτρα για την εξουδετέρωση των οσμών και ότι όλοι οι εργαζόμενοι στο ΚΕΛ Ψυττάλειας είναι εφοδιασμένοι με όλα τα μέσα ατομικής προστασίας σύμφωνα με τα οριζόμενα στην ισχύουσα Νομοθεσία.
      Ο Υπουργός
      Γ. ΣΟΥΦΛΙΑΣ»
      16. Στην με αριθμό 1743/24-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 222/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι για την αντιπλημμυρική προστασία του Νομού Σερρών στην πεδινή κοίτη ποταμών και μεγάλων χειμάρρων τα αντίστοιχα αντιπλημμυρικά έργα λόγω της θέσης και του μεγέθους (μικρά έργα) δεν ανήκουν στην αρμοδιότητα του ΥΠΕΧΩΔΕ αλλά της Περιφέρειας Κεντρικής Μακεδονίας.
      Όσον αφορά στην αποζημίωση των πλημμυροπαθών που έχουν υποστεί ζημιές σε κτίσματα ύστερα από έγγραφο της Περιφέρειας και μετά την αποστολή από αυτήν των αναλυτικών καταστάσεων αυτοψιών, το Υπουργείο θα προβεί στην σύνταξη Κοινής Υπουργικής Απόφασης για την ένταξη του Ν. Σερρών στα προγράμματα αποζημιώσεων.
      Ο Υπουργός
      Γ. ΣΟΥΦΛΙΑΣ»
      17. Στην με αριθμό 2250/19-7-04 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 237/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα Βουλευτή ότι για την ταχύτερη μετατροπή του τμήματος Σκάρφεια-Λαμία-Ράχες μήκους 57,4 χλμ. σε αυτοκινητόδρομο, δημιουργήθηκαν πέντε (5) υποτμήματα για τα οποία ισχύουν τα παρακάτω:
      α) Τμήματα: 1) Αρχή Α.Κ. Θερμοπυλών (Μπράλου)-Νέα κοίτη Σπερχειού,
      μήκους 8,8 χλμ.
      2) Τέλος Α.Κ. Ροδίτσας-Αρχή Α.Κ Αν. Μαρίνας Στυλίδας,
      μήκους 8,5 χλμ.
      Για τα τμήματα αυτά έχουν ήδη ολοκληρωθεί οι απαιτούμενες μελέτες και βρίσκεται σε εξέλιξη ο διαγωνισμός για την ανάθεση της κατασκευής τους.
      Η ενιαία δημοπρασία όμως των δύο αυτών τμημάτων βρίσκεται σε μεγάλη καθυστέρηση λόγω των συνεχιζομένων αλλεπάλληλων ενστάσεων και προσφυγών των διαγωνιζομένων στο Συμβούλιο της Επικρατείας και στην Ευρωπαϊκή Επιτροπή.
     Β) Τμήμα: Γέφυρα ΟΣΕ Σκάρφεια-Αρχή Ανισόπεδου Κόμβου (ΑΚ) 
     Θερμοπυλών (Μπράλου), μήκους 16,8 χλμ.
     Για το τμήμα αυτό υπεγράφη στις 1.8.2003 σύμβαση για τη σύνταξη μελετών οδοποιίας και των αντίστοιχων υποστηρικτικών μελετών με προβλεπόμενο χρόνο περαίωσής τους 10 μήνες ανεπαρκή για παρόμοιες μελέτες.
     Προκειμένου να προωθηθούν ταχύτερα οι παραπάνω μελέτες, πραγματοποιούνται διερευνήσεις για το Σταθμό Διοδίων και τους Ανισόπεδους Κόμβους.
     γ) Τμήμα: Νέα κοίτη Σπερχειού - Τέλος Α.Κ. Ροδίτσας,
     μήκους 3,8 χλμ.
     Για το τμήμα αυτό υπεγράφη στις 9.7.2003 σύμβαση για τη σύνταξη των μελετών οδοποιίας και των αντίστοιχων υποστηρικτικών, με προβλεπόμενο χρόνο περαίωσης τους 14 μήνες, ενώ προέκυψε η ανάγκη τροποποίησης της εγκεκριμένης αναγνωριστικής μελέτης που αφορά νέα θέση σύνδεσης του Ε-65 με τον ΠΑΘΕ και νέα χάραξη του Ε-65, προκειμένου να ακολουθήσει πορεία παράλληλη με τη νέα Σιδηροδρομική Γραμμή μέχρι τον Α.Κ. Φραντζή.
     δ) Τμήμα: Αρχή Α.Κ. Αν. Μαρίνας Στυλίδας-Α.Κ Ραχών,
     μήκους 19,5 χλμ.
     Για το τμήμα αυτό εγκρίθηκε η αναγνωριστική μελέτη οδοποιίας που προβλέπει παράκαμψη της Στυλίδας και του Καραβόμυλου και η Μελέτη Προέγκρισης Χωροθέτησης (ΜΠΧ). Έχει γίνει η προκήρυξη εκδήλωση ενδιαφέροντος (5.5.03) για την ανάθεση της σύνταξης όλων των υπολειπομένων σταδίων μελετών. Κατά της απόφασης του Υπουργού για την ανάθεση της υπόψη μελέτης ασκήθηκε προσφυγή στο Συμβούλιο Επικρατείας η οποία εκδικάστηκε στις 17.6.04 και αναμένεται η σχετική απόφαση.
      Ο Υπουργός
      Γ. ΣΟΥΦΛΙΑΣ»
      18. Στην με αριθμό 2274/20-7-04 ερώτηση των Βουλευτών κυρίων Γρηγορίου Νιώτη, Αντωνίας Αντωνίου, Βασιλείου Γερανίδη, Ιωάννου Δριβελέγκα, Λάζαρου Λωτίδη, Χρύσας Μανωλιά, Στέλιου Ματζαπετάκη, Παναγιώτου Σγουρίδη, Μανώλη Στρατάκη, Κωνσταντίνου Τσίμα και Ανδρέα Φούρα, δόθηκε με το υπ’ αριθμ.ΥΠΠΟ/ΓΡ ΑΝ.ΥΠ/Κ.Ε/220/11-8-04. έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2274/20.07.2004 ερώτηση των Βουλευτών κυρίων Γρηγόρη Νιώτη, Avτωνίας Αντωνίου, Βασίλη Γερανίδη, Ιωάννη Δριβελέγκα, Λάζαρου Λωτίδη, Χρύσας Μανωλιά, Στέλιου Ματζαπετάκη, Παναγιώτη Σγουρίδη, Mαvώλη Στρατάκη, Κωνσταντίνου Τσίμα και Ανδρέα Φούρα, σας γνωρίζουμε τα εξής:
      Η Κυβέρνηση όσον αφορά στην αναβάθμιση των σχέσεων με τον Απόδημο Ελληνισμό, δεν περιορίζεται σε κινήσεις εντυπωσιασμού αμφιβόλου αποτελεσματικότητας σε σχέση με τους επιδιωκόμενους στόχους, οι οποίες εξασθενίζουν την όποια δυναμική του εγχειρήματος, αλλά σε καλά μελετημένες κινήσεις.
      Πάντως, σημειώνεται ότι όσον αφορά στο Υπουργείο Πολιτισμού το κόστος του συγκεκριμένου εγχειρήματος για το 2003 ανήλθε στο ποσόν των 185.000€, ενώ τόσο η συμμετοχή, όσο και η εν γένει εμβέλειά του δεν μπορεί να κριθούν ικανοποιητικές.
      Ο επιδιωκόμενος στόχος δεν μπορεί να είναι άλλος από την καθιέρωση ενός θεσμού ικανού να καταστεί πραγματικά ενοποιός και αντιπροσωπευτικός του Ελληνισμού και ενισχυτικός των δεσμών των αποδήμων με την Μητρόπολη, συγκεντρώνοντας το απάνθισμα των Ελλήνων δημιουργών, καλλιτεχνών και αθλητών της ομογένειας.
      Το Υπουργείο Πολιτισμού θα ενισχύσει το θεσμό με παρεμβάσεις που θα αποβλέπουν στην ευρύτερη δυνατή ουσία και εμβέλειά του.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      19. Στην με αριθμό 2348/22-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 250/11-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2348/22-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Φ. Κουβέλη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Μετά την κακοκαιρία που έπληξε τα νησιά του Αιγαίου (μεταξύ των οποίων και την Κέα) τον Ιανουάριο του τρέχοντος έτους, το ΥΕΝ έχει αναλάβει τις απαραίτητες πρωτοβουλίες προς τους εμπλεκόμενους φορείς για προώθηση των, κατά λόγο αρμοδιότητας, ενεργειών τους, ώστε να εξευρεθούν οι απαιτούμενοι πόροι, να εκπονηθούν και να εγκριθούν αρμοδίως οι απαραίτητες μελέτες για την αποκατάσταση των ζημιών στις λιμενικές υποδομές.
      Από τις μελέτες αυτές θα προκύψει ο χρόνος ολοκλήρωσης του έργου και το ύψος της απαιτούμενης δαπάνης, προς εξασφάλιση της πίστωσης αρμοδίως.
      2. Η ασφαλής και αποδοτική ναυσιπλοΐα προϋποθέτει την ύπαρξη λιμανιών με άρτιες υποδομές και υπηρεσίες. Στόχος του ΥΕΝ είναι η βελτίωση του συνόλου των λιμενικών υποδομών και της διαχείρισής τους ώστε να προσφέρονται υπηρεσίες ποιότητας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      20. Στην με αριθμό 2252/19-7-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 443/11-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων χρηματοδοτεί την εκτέλεση δασοτεχνικών έργων, μόνο από Εθνικούς Πόρους του Προγράμματος Δημοσίων επενδύσεων. Από τα ποσά που εγκρίθηκαν στον Προϋπολογισμό του 2004 που εγκρίθηκε το Δεκέμβριο του 2003 κατανεμήθηκαν πιστώσεις στις περιφερειακές δασικές υπηρεσίες για τη διάνοιξη και συντήρηση δασικών δρόμων, οι οποίες για το έτος 2004 ανήλθαν στο ύψος των 4.000.000€ για όλη την επικράτεια. Για τις δασικές υπηρεσίες του Νομού Αιτωλοακαρνανίας, το ποσό που κατανεμήθηκε στο συγκεκριμένο έργο με την 1η Απόφαση κατανομής ανέρχεται στα 146.500€, ενώ το έτος 2003 η κατανομή την ίδια περίοδο ήταν 100.000€. Τον Σεπτέμβριο 2004 προβλέπεται να εκδοθεί συμπληρωματική κατανομή χρηματοδότησης Π.Δ.Ε., για την αύξηση των ήδη κατανεμηθέντων πιστώσεων.
      Η υπογραφή της 1ης κατανομής χρηματοδότησης του Π.Δ.Ε. πραγματοποιείται πάντοτε από τις αρχές Ιουνίου έως τις αρχές Ιουλίου, γεγονός που συνέβη και το έτος 2004 (6-7-2004).
      Ο Υφυπουργός
      Ε. ΜΠΑΣΙΑΚΟΣ»
      21. Στην με αριθμό 2328/21-7-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 453/11-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ασ. Ξηροτύρη- Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Η σημερινή εικόνα του Εθνικού Κήπου, οφείλεται στο γεγονός ότι κατά την κατασκευή υπόγειου χώρου στάθμευσης, σε μικρό πάρκο απέναντι από το Νοσοκομείο παίδων Αγία Σοφία, από την κοινοπραξία των κατασκευαστικών εταιρειών ΑΒΑΞ, ΤΕΡΝΑ, ΑΚΤΩΡ, ΒΙΟΤΕΡ, ΑΕΓΕΚ, καταστράφηκε το παλιό (Πεισιστράτειο) υδραγωγείο, από το οποίο αρδευόταν ο Εθνικός Κήπος με 1200 κ.μ. νερού ημερησίως. Η Επιτροπή Κήπων και Δενδροστοιχιών που διαχειρίζεται τον Εθνικό Κήπο (Ν.Π.Δ.Δ. εποπτευόμενο από την Περιφέρεια Αττικής), όταν διαπίστωσε τη ζημιά υποχρέωσε την κατασκευάστρια του χώρου στάθμευσης κοινοπραξία, να μεταφέρει με βυτία στον Εθνικό Κήπο αντίστοιχη ποσότητα νερού για την άρδευση, μέχρι να αποκαταστήσει τη ζημιά.
      Δυστυχώς όμως, δεν μετέφερε ημερησίως την αναγκαία ποσότητα νερού για την άρδευση του Κήπου, αλλά μόνο περί τα 300 κ.μ. ημερησίως και από τον περασμένο Οκτώβριο δεν αποκατέστησε τη ζημιά. Η Επιτροπή Κήπων και Δενδροστοιχιών κατέθεσε μήνυση κατά της κατασκευάστριας κοινοπραξίας και για να συμπληρώσει την αναγκαία ποσότητα νερού για την άρδευση, έκανε σύνδεση με το δίκτυο της ΕΥΔΑΠ και διάνοιξε γεώτρηση. Ωστόσο πέρασε ένα διάστημα με πλημμελή άρδευση και σήμερα ακόμα δεν υπάρχει επαρκής άρδευση του Κήπου.
      Σημειώνεται ότι δεν είναι γνωστό τι ακριβώς συνάντησε η κατασκευάστρια κοινοπραξία κατά την εκσκαφή του χώρου.
      Αν δηλαδή συνάντησε και κατέστρεψε την αρχαία θολωτή γαλαρία ή αν έπληξε και αλλοίωσε κάποιον υδροφόρο ορίζοντα από τον οποίο τροφοδοτείται το παλιό υδραγωγείο, του οποίου δεν είναι πλήρως γνωστή η ακριβής πορεία.
      Σύμφωνα μάλιστα με κάποιες βιβλιογραφικές αναφορές, το υδραγωγείο αυτό αρχίζει από την Αγία Παρασκευή, οδεύει παράλληλα με την κοίτη του Ιλισού ποταμού και στην πορεία του συγκέντρωνε νερά από διάφορες πηγές που υπήρχαν στους βορειοδυτικούς πρόποδες του Υμηττού.
      Η Επιτροπή Κήπων και Δενδροστοιχιών ανέθεσε στο ΙΓΜΕ να διερευνήσει κατά πόσον η διακοπή του νερού οφείλεται στην εκσκαφή του χώρου στάθμευσης. Το ΙΓΜΕ μετά από επιτόπιο έλεγχο αποδίδει τη διακοπή της υδροδότησης του Κήπου στην ανωτέρω εκσκαφή. Η κοινοπραξία σήμερα αντλεί μια μεγάλη ποσότητα νερού από τα θεμέλια του Parking και τα διοχετεύει στον αγωγό ομβρίων. Πιστεύει μάλιστα ότι με την ολοκλήρωση της κατασκευής του Parking τα νερά θα συγκεντρωθούν σε ένα φρεάτιο που κατασκεύασε, θα ανέλθει η στάθμη του νερού και θα τα διοχετεύσει στο παλιό υδραγωγείο. Αν δεν επαληθευθεί αυτή η εκτίμησή της , θα οδηγήσει τα νερά που σήμερα συγκεντρώνονται στον πυθμένα της εκσκαφής, με άντληση στο παλιό υδραγωγείο.
      Ο αρμόδιος φορέας κατασκευής του Parking είναι η Γεν. Γραμματεία Δημοσίων Έργων του συνερωτώμενου ΥΠΕΧΩΔΕ.
      Επίσης κατά την περασμένη χειμερινή περίοδο, προκλήθηκαν ζημιές σε πολλά ξενικά φυτά του Κήπου εξαιτίας του ισχυρού παγετού. Σήμερα είναι εγκατεστημένος εργολάβος, ο οποίος απομακρύνει τα προσβεβλημένα από τον παγετό και τις χιονοθλασίες φυτά και παράλληλα κάνει ορισμένες συντηρήσεις στις εγκαταστάσεις του Κήπου. Οι εργασίες αυτές θα oλoκληρωθoύν πριν την έναρξη των Ολυμπιακών Αγώνων.
      Όπως ήδη έχει ανακοινωθεί η μεταβίβαση της αρμοδιότητας διαχείρισης και συντήρησης του Εθνικού Κήπου στο Δήμο Αθηναίων βρίσκεται στο στάδιο της νομοθετικής ρύθμισης.
      Ο Υφυπουργός
      Ε. ΜΠΑΣΙΑΚΟΣ»
      22. Στην με αριθμό 2254/19-7-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 69332/ΙΗ΄/5-8-04 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2254/19-7-04 την οποία κατέθεσε ο Βουλευτής κ. Ανδρ. Μακρυπίδης και αφορά στη σύνδεση του εκπ/κού συστήματος με τις ανάγκες της οικονομίας και στα θέματα της αρμοδιότητάς μας, σας γνωρίζουμε τα ακόλουθα:
      Σύμφωνα με τις διατάξεις της παρ. 1 του άρθρου 37 του Ν. 1566/85 όπως τροποποιήθηκε και ισχύει ο θεσμός του Σχολικού Επαγγελματικού Προσανατολισμού (ΣΕΠ) στοχεύει στη συμβουλευτική στήριξη των μαθητών κατά τα διάφορα στάδια ανάπτυξης της προσωπικότητάς τους σε συνδυασμό με την έγκυρη και πολύπλευρη πληροφόρησή τους για τις πρoσφερόμενες εκπαιδευτικές και επαγγελματικές επιλογές με απώτερο σκοπό να πάρουν οι ίδιοι τις αποφάσεις τους με υπευθυνότητα και αυτονομία ώστε να ενταχθούν αρμονικά στο κοινωνικό γίγνεσθαι.
      Σύμφωνα με την κείμενη εκπαιδευτική νομοθεσία ο θεσμός του ΣΕΠ εφαρμόζεται στη Γ΄ Γυμνασίου και στην Α΄ Λυκείου.
      Με το Νόμο 2525/97, ιδρύθηκαν 68 Κέντρα Συμβουλευτικής-Προσανατολισμού (ΚΕΣΥΠ) σε ολόκληρη τη χώρα, 1 ΚΕΣΥΠ στην Κεντρική Υπηρεσία του ΥΠΕΠΘ και 1 ΚΕΣΥΠ στο Παιδαγωγικό Ινστιτούτο. Παράλληλα ιδρύθηκαν 200 Γραφεία ΣΕΠ σε αντίστοιχες σχολικές μονάδες της χώρας.
      Ο ρόλος τόσο των ΚΕΣΥΠ (σε επίπεδου νομού) όσο και των Γραφείων ΣΕΠ (σε επίπεδο σχολικής μονάδας) είναι η παροχή: α) συμβουλευτικής στήριξης σε μαθητές, γονείς και καθηγητές σε θέματα σταδιοδρομίας (Εκπαιδευτικής, Επαγγελματικής και Κοινωνικής) και β) έγκυρης πληροφόρησης. Ειδικότερα τα ΚΕΣΥΠ συνεργάζονται με φορείς της σχολικής κοινότητας και κοινωνικούς εταίρους (οικονομικούς, εκπαιδευτικούς, πολιτιστικούς φορείς, κ.α.) με στόχο τη δημιoυργία ενός ανοιχτού σχολείου προς την κοινωνία και κατά συνέπεια την αγορά εργασίας.
      Για την κάλυψη της ανάγκης στελέχωσης των παραπάνω δομών με εξειδικευμένο προσωπικό, καθώς και για την, επιτυχημένη εφαρμογή του ΣΕΠ στην τάξη, ολοκληρώθηκε με χρηματοδότηση από το Α΄ ΕΠΕΑΕΚ-Β΄ ΚΠΣ η επιμόρφωση περίπου 610 εκπαιδευτικών Δ.Ε, μονίμων στελεχών του ΥΠΕΠΘ και ειδικότερα:
      - 130 Συμβούλων Επαγγελματικού Προσανατολισμού (για την στελέχωση των  ΚΕΣΥΠ - ετήσια επιμόρφωση),
      - 80 Ειδικών της Πληροφόρησης και Τεκμηρίωσης (για την στελέχωση των ΚΕΣΥΠ - εξάμηνη επιμόρφωση).
      - 400 Καθηγητών- Συμβούλων ΣΕΠ (για την στελέχωση των Γραφείων ΣΕΠ και για την προώθηση του θεσμού στην τάξη σε επίπεδο σχολικής μονάδας, όπου δεν υπάρχει Γραφείο ΣΕΠ - εξάμηνη επιμόρφωση).
      Ο αριθμός των επισκεπτών στα ΚΕΣΥΠ της χώρας (μαθητές, σπουδαστές, γονείς) ανέρχονται για το μεν σχολικό έτος 2002-2003 σε 86.701 άτομα, για το δε σχολικό έτος 2003-2004 σε 99.013 άτομα.
      Επίσης, στο πλαίσιο των ημερίδων ΣΕΠ, των ενημερωτικών επισκέψεων σε σχολεία και συναντήσεων τόσο με μαθητές όσο και με εκπαιδευτικούς και γονείς, τα στελέχη ΣΕΠ ενημερώνουν για τις ανάγκες και τις εξελίξεις της αγοράς εργασίας και τις νέες επαγγελματικές δεξιότητες που απαιτούνται.
      Επιπλέον, στο πλαίσιο των Σχολικών Δραστηριοτήτων πραγματοποιούνται στις σχολικές μονάδες της χώρας, με τη συνεργασία των ΚΕΣΥΠ και των Γραφείων ΣΕΠ, Προγράμματα Αγωγής Σταδιοδρομίας με θεματικούς άξονες που αφορούν στο ΣΕΠ και τη Συμβουλευτική.
      Ενδεικτικά οι θεματικοί άξονες είναι οι ακόλουθοι:
      α) Θέματα που αφορούν στο Εργασιακό Περιβάλλον
      β) Θέματα που αφορούν στην Οικονομική Δραστηριότητα της Τοπικής Κοινωνίας 
      γ) Θέματα που αφορούν στις Εργασιακές Σχέσεις και τους Τομείς Επαγγελμάτων
      δ) Θέματα που αφορούν στην Ευρωπαϊκή Διάσταση της Εκπαίδευσης - Απασχόλησης 
      ε) Θέματα που αφορούν στην ανάπτυξη Δεξιοτήτων Ζωής και απαραίτητων Δεξιοτήτων για διαχείριση της Σταδιοδρομίας, της αυτογνωσίας, της κριτικής πληροφόρησης κ.α.
      Τα προγράμματα Αγωγής Σταδιοδρομίας που υλοποιήθηκαν στις σχολικές μονάδες Δ.Ε κατά το σχολικό έτος 2002-2003 ανέρχονται σε 678 και για το σχολικό έτος 2003-2004 σε 710.
      Στο πλαίσιο του Α΄ ΕΠΕΑΕΚ –Β΄ ΚΠΣ.
      -Για την εφαρμογή του ΣΕΠ στα ΚΕΣΥΠ, Γραφεία ΣΕΠ και στις σχολικές μονάδες σχεδιάστηκαν και κυκλοφόρησαν νέα σχολικά εγχειρίδια για το μαθητή όπως και για τους εκπαιδευτικούς που εφαρμόζουν το θεσμό του ΣΕΠ στη Γ΄ Γυμνασίου (τίτλος βιβλίου: Ετοιμάζομαι για τη Ζωή) και Α΄ Ενιαίου Λυκείου (τίτλος βιβλίου: Σχεδιάζω το Μέλλον μου), τα οποία με απλό και επιστημονικό τρόπο βοηθούν το μαθητή να γνωρίσει τον εαυτό του, τις κλίσεις και τα ενδιαφέροντά του και συγχρόνως να ενημερωθεί για τα Επαγγέλματα, την Αγορά Εργασίας και το πρόβλημα της Ανεργίας στην Ελλάδα, ώστε να πάρει τις αποφάσεις του. Επιπλέον, ευαισθητοποιούνται οι μαθητές στο θέμα της ισότιμης πρόσβασης όλων στην εκπαίδευση αλλά και την εργασία και της εξάλειψης παντός είδους διακρίσεων (φύλου, καταγωγής, κοινωνικής τάξης, οικονομικής κατάστασης, ΑΜΕΑ, κοινωνικά αποκλεισμένα άτoμα, παλιννοστούντες, μετανάστες κ.λπ).
      Παρήχθη υλικό πληροφόρησης, αυτό-πληροφόρησης και σχετικής με τον Επαγγελματικό Προσανατολισμό βιβλιoγραφίας, ενώ επίσης όλα τα Κέντρα και τα Γραφεία συνδέονται μεταξύ τους μέσω του δικτύου Νέστωρας. Με αυτό τον τρόπο η εκπαιδευτική και επαγγελματική πληροφορία κινείται και διαχέεται σε τοπικό και εθνικό επίπεδο.
      - Ιδιαίτερα αναφέρεται η παραγωγή του πληροφοριακού φυλλαδίου «Σπουδές και Απασχόληση» που διατέθηκε σε μαθητές Γυμνασίου και Λυκείου στο οποίο περιέχονται 400 περίπου επαγγέλματα ταξινομημένα σε 14 επαγγελματικές κατηγορίες και οι προοπτικές απασχόλησης σε αυτά, σημειώνοντας ότι η προσέγγιση των σημερινών τάσεων της αγοράς εργασίας είναι απλώς ενδεικτική και σε καμία, περίπτωση δεν υπονοείται ότι ένας νέος μπορεί να βρει εργασία μόνο σε μη κορεσμένα επαγγέλματα ή και το αντίθετο.
      Υλοποιήθηκαν έρευνες για να δημιουργηθεί η υποδομή ώστε να προσφέρονται επαρκείς υπηρεσίες ΣΕΠ, σε επίπεδο Γραφείου ΣΕΠ και Κέντρου Συμβουλευτικής -Προσανατολισμού για άτομα με ειδικές ανάγκες και άτομα που βιώνουν τον κίνδυνο κοινωνικού και κατ’ επέκταση επαγγελματικού αποκλεισμού.
      Ολοκληρώθηκε η σύνταξη Οδηγού Μεταλυκειακών Σπουδών και Οδηγού Επαγγελμάτων, οι οποίοι προτάθηκε να μοιραστούν στα ΚΕΣΥΠ, τα Γραφεία ΣΕΠ και τις σχολικές μονάδες.
      (Ήδη σε συνεργασία με τον ΟΕΔΒ προχωράει η διαδικασία εκτύπωσης του νέου Οδηγού Επαγγελμάτων).
      Στο πλαίσιο του Β΄ ΕΠΕΑΕΚ – Γ΄ ΚΠΣ:
      - Στην κατηγορία πράξεων 2.4.1.α «Ενίσχυση των δομών Συμβουλευτικής και Επαγγελματικού Προσανατολισμού» που υλοποιείται από το Παιδαγωγικό lνστιτούτο με τη στήριξη του Τμήματος Α΄ ΣΕΠ της Δ/νσης, ΣΕΠΕΔ του ΥΠΕΠΘ προβλέπεται η υλοποίηση προγραμμάτων επιχειρηματικότητας με στόχο α) οι μαθητές να αποκτήσουν τη δεξιότητα έρευνας του κοινωνικοοικονομικού περιβάλλοντος για αξιοποίηση επιχειρησιακών ευκαιριών με τη βοήθεια μοντέλων επιχειρηματικών δραστηριοτήτων, β) τη γνωριμία των μαθητών με το εργασιακό περιβάλλον ώστε να αναπτύξουν επικοινωνία με τους εργαζόμενους, να γνωρίσουν εργασιακούς χώρους, να εντοπίσουν επαγγέλματα που χάνονται και άλλα που αναπτύσσονται στην ευρύτερη και τοπική κοινωνία.
      Στην κατηγορία πράξεων 2.4.1.ε «Ενίσχυση προγραμμάτων Συμβουλευτικής και Επαγγελματικού Προσανατολισμού σε εκπαιδευτικές μονάδες προγραμμάτων» που υλοποιείται από το Παιδαγωγικό Ινστιτούτο με τη στήριξη του Τμήματος Α΄ ΣΕΠ της Δ/νσης ΣΕΠΕΔ του ΥΠΕΠΘ προβλέπεται να υλοποιηθούν 3500 προγράμματα, από 700 δίκτυα σχολικών μονάδων όλων των τύπων εκτός των ΤΕΕ, από το 2003 μέχρι το 2006, με στόχο κυρίως να προωθήσουν την Επιχειρηματικότητα, την πληροφόρηση και τη σύνδεση των μαθητών με την τοπική αλλά και την ευρύτερη Αγορά Εργασίας και να καλλιεργήσουν τις αντίστοιχες δεξιότητες.
      Στην κατηγορία πράξεων 4.1.1.α ανατέθηκε στο ΚΕΘΙ με τη στήριξη των Τμημάτων Α΄ & Β΄ της Δ/νσης ΣΕΠΕΔ του ΥΠΕΠΘ η υλοποίηση του Έργου «Ευαισθητοποίηση Εκπαιδευτικών και Παρεμβατικά Προγράμματα για την προώθηση της Ισότητας των φύλων». Το Έργο αφορά στην προώθηση της Ισότητας των φύλων στο χώρο της Δευτεροβάθμιας Εκπαίδευσης και της Αρχικής Επαγγελματικής Κατάρτισης, που συνδέεται άρρηκτα και με την ισότητα των πολιτών, ανδρών και γυναικών, στην πρόσβαση στις πληροφορίες και τις ευκαιρίες σε κάθε τομέα της κοινωνικής, πολιτικής και οικονομικής ζωής.
      Τέλος, σας γνωρίζουμε ότι ο οργανισμός Επαγγελματικής Εκπαίδευσης και Κατάρτισης (Ο.Ε.Ε.Κ.), ο οποίος ιδρύθηκε και λειτουργεί βάσει των διατάξεων του Ν. 2009/1992, έχει ως σκοπό: α) την οργάνωση και λειτουργία των δημοσίων Ινστιτούτων Επαγγελματικής Κατάρτισης (Ι.Ε.Κ.) αρμοδιότητας Υπουργείου Εθνικής Παιδείας και Θρησκευμάτων β) την εποπτεία των ιδιωτικών Ι.Ε.Κ και γ) την πραγματοποίηση των στόχων του Εθνικού Συστήματος Επαγγελματικής Εκπαίδευσης και Κατάρτισης (Ε.Σ.Ε.Ε.Κ.).
      Τα Ινστιτούτα Επαγγελματικής Κατάρτισης (Ι.Ε.Κ.) δημόσια ή ιδιωτικά, δεν εντάσσονται στο εκπαιδευτικό σύστημα και σε εκπαιδευτική βαθμίδα.
      Σκοπός των ΙΕΚ είναι η παροχή κάθε είδους επαγγελματικής κατάρτισης, αρχικής ή συμπληρωματικής, καθώς και η εξασφάλιση στους καταρτιζόμενους αντίστοιχων προσόντων, με τη διδασκαλία επιστημονικών, τεχνικών, επαγγελματικών και πρακτικών γνώσεων και την καλλιέργεια αναλόγων δεξιοτήτων, ώστε να διευκολύνεται η επαγγελματική τους ένταξη στην κοινωνία και να διασφαλίζεται η προσαρμογή τους στις μεταβαλλόμενες ανάγκες της παραγωγικής διαδικασίας.
      Τα διάφορα τμήματα των ΙΕΚ μπορούν να παρακολουθούν απόφοιτοι γυμνασίου, τεχνικής και επαγγελματικής σχολής, σχολής μαθητείας του ΟΑΕΔ και κάθε τύπου λυκείου (ενιαίου - ΤΕΕ) για να αποκτήσουν ή να αναβαθμίσουν συγκεκριμένα επαγγελματικά προσόντα, καθώς και ενήλικες με γνώσεις κάθε εκπαιδευτικής βαθμίδας, για να αποκτήσουν χρήσιμες γνώσεις ή προσόντα ή να βελτιώσουν την παραγωγικότητά τους ή να εξοικειωθούν σε νέες μεθόδους και τεχνολογίες ή να μετακινηθούν από ένα επάγγελμα σε άλλο, με στόχο την καλύτερη ένταξή τους στην παραγωγική διαδικασία και στην κοινωνία.
      Οι προσφερόμενες από τον ΟΕΕΚ και τα ΙΕΚ ειδικότητες ανέρχονται, σήμερα, σε εκατόν ογδόντα (180) περίπου και καλύπτουν. σχεδόν ολόκληρο το φάσμα των επαγγελμάτων. Χαρακτηριστικά αναφέρονται οι τομείς Πληροφορικής, Οικονομίας & Διοίκησης, Τουρισμού & Μεταφορών, Μηχανολογίας - Ηλεκτρολογίας - Ηλεκτρονικών, Εφαρμοσμένων Τεχνών, Υγείας, Επικοινωνίας & Μ:Μ.Ε.. κ.λ.π.
      Οι ειδικότητες που λειτουργούν κάθε εξάμηνο κατάρτισης στα δημόσια ΙΕΚ, ανά την επικράτεια, αποφασίζονται από τον ΟΕΕΚ μετά από προτάσεις των Τριμερών Συμβουλευτικών Επιτροπών (ΤΣΕ) κάθε περιφέρειας. Οι επιτροπές αυτές απαρτίζονται από εκπροσώπους, του ΟΕΕΚ, καθώς και των τοπικών οργανισμών εργοδοτών και εργαζομένων και το κύριο έργο τους είναι η διερεύνηση και εκτίμηση των ποσοτικών και ποιοτικών δεδομένων της αγοράς εργασίας της Περιφέρειας και η ιεράρχηση των επαγγελματικών ειδικοτήτων, που πρέπει να λειτουργήσουν στα lΕΚ για την εξυπηρέτηση των οικονομικών και παραγωγικών αναγκών της τοπικής κοινωνίας.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      23. Στην με αριθμό 2401/23-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΓΠ/76737/6-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2401/23-7-2004 ερώτηση που κατατέθηκε στη Βουλή από το Βουλευτή κ. Φ. Koυβέλη σχετικά με την εγκατάσταση και λειτουργία κεραίας κινητής τηλεφωνίας στη Ν. Ιωνία, σας γνωρίζουμε τα εξής:
      Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας.
      Το θέμα διέπεται από τις διατάξεις του Ν. 2801/3-3-00 (ΦΕΚ 46 τΑ) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις» και από την ΚΥΑ 53571/3839/6-7-2000 (ΦΕΚ 1105 τΒ/6-9-00) "Μέτρα προφύλαξης του κοινού από τη λειτουργία κεραιών εγκατεστημένων στην ξηρά».
      Το Υπουργείο Υγείας και Κοινωνικής Αλληλεγγύης δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων.
      Ωστόσο, για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο Υγείας και Κοινωνικής Αλληλεγγύης κρίνει σκόπιμη την αποφυγή εγκατάστασης τέτοιων συστημάτων κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε χώρους όπου παραμένουν άνθρωποι για μεγάλο χρονικό διάστημα.
      Ο Υφυπουργός
      Α. ΓΙΑΝΝΟΠΟΥΛΟΣ»
      24. Στην με αριθμό 2369/22-7-04 ερώτηση του Βουλευτή κ. Στέλιου Ματζαπετάκη δόθηκε με το υπ’ αριθμ. 582Β/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε συνέχεια της ως άνω ερώτησης του Βουλευτή κ. Στέλιου Ματζαπετάκη, στο πλαίσιο των αρμοδιοτήτων μας, σας γνωρίζουμε ότι:
      Από το θεσμοθετημένο Πλαίσιο Χωροταξικού Σχεδιασμού και Αειφόρου Ανάπτυξης (Π.Π.Χ.Σ.Α.Α.) της Περιφέρειας Κρήτης (ΦΕΚ 1486/Β/10.10.2003, αρ.Υ.Α. 25291/2003), ως κατεύθυνση για την ανάπτυξη του Δευτερογενούς τομέα προτείνεται:
      «Η περαιτέρω ανάπτυξη παραγωγικών και επιχειρηματικών πρωτoβoυλιών νομικών προσώπων του ευρύτερου δημόσιου τομέα και ιδιωτών, για τη δημιουργία, είτε συμπληρωματικών στους υφιστάμενους, είτε νέων υποδοχέων, στους οποίους θα οργανωθεί συνολικά η μεταποιητική δραστηριότητα, θα πρέπει να λαμβάνει υπόψη την πρoβλεπόμενη διαβάθμισή της σε «γενικής σημαντικής ή μη» κλίμακας και σε «κυρίως γεωργικής» μεταποιητικής και με κατεύθυνση να μπορούν να εγκατασταθούν στο εσωτερικό τους και ιδιωτικές ΒΕΠΕ. Επίσης, στους νέους υποδοχείς θα πρέπει να πρoβλεφθoύν ικανοποιητικές εκτάσεις, για σταδιακή μετεγκατάσταση, έως το 2006, και όλων. των διάσπαρτων λογοτεχνικών και βιoμηχανικών μονάδων, μέσης και υψηλής οχλήσεως, που σήμερα είναι εγκατεστημένες τόσο στον αστικό, όσο και στον περιαστικό χώρο της νήσου».
      Όσον αφορά τις περιοχές Μοίρες - Τυμπάκι, από το παραπάνω πλαίσιο οι περιοχές δημιουργίας νέων υποδοχέων διακρίνονται, μεταξύ άλλων, σε:
      «...(Β) μεταποιητικής δραστηριότητας κυρίως γεωργικών προϊόντων, στις ευρύτερες περιοχές των οικιστικών κέντρων: Μοίρες - Τυμπάκι, Αρκαλοχώρι, Ιεράπετρα, Νεάπολη, Πέραμα, Σπήλι, Βάμμος - Βρύσες, Κάντανος, Κίσσαμος, Παλαιοχώρα και Χώρα Σφακίων)...» (θεματική ενότητα Γ.3.7.2., σελ 26 του Π.Π.Χ.Σ.Α.Α. Περιφέρειας Κρήτης).
      Ακόμη, από το εν λόγω θεσμοθετημένο Πλαίσιο ως κατεύθυνση για την διαχείριση της γεωργικής γης δίνεται:
      «...να αναγνωριστεί το απαραίτητο τμήμα της σήμερα γεωργικής γης ως «χρήσης προτεραιότητας», με την έννοια ότι η γεωργική δραστηριότητα αποτελεί βασική παραγωγική και δύναται να αποτελέσει βασική περιβαλλοντική δραστηριότητα και επομένως επιβάλλεται να προστατευτεί θεσμικά, ώστε να μην συνεχίσει να απομειώνεται από άλλες χρήσεις. Η απαραίτητη γεωργική γη που θα προστατευθεί θεσμικά θα προκύψει μέσα από ανάλογες μελέτες και θα οριοθετηθεί μέσα από Γ.Π.Σ. ή Σ.Χ.Ο.Ο.Α.Π. ή Ζ.Ο.Ε.» (θεματική ενότητα Γ.3.4.1., σελ 20 του Π.Π.Χ.Σ.Α.Α. Περιφέρειας Κρήτης).
      Τέλος σας γνωρίζουμε ότι στα πλαίσια του ορθολογικού σχεδιασμού ανάπτυξης της περιοχής των Μοιρών, όπως αυτό εγκρίθηκε με την υπ’ αριθμ. 21762/4342/97 Υπουργική Απόφαση (ΦΕΚ 752/Δ/97) «Έγκριση Γενικού Πολεοδομικού Σχεδίου Δήμου Μοιρών (Ν.Ηρακλείου)», παράλληλα με την προστασία της γεωργικής γης υψηλής παραγωγικότητας, έχει οριοθετηθεί ζώνη υποδοχής δραστηριοτήτων μη οχλούσας βιoμηχανίας -βιoτεχνίας σε μικρή απόσταση από τον οικισμό, όπου μπορούν να κατευθυνθούν ανάλογες επενδύσεις κατά τις διατάξεις της ισχύουσας νομοθεσίας.
      Ο Υπουργός
      Γ. ΣΟΥΦΛΙΑΣ»
      25. Στην με αριθμό 2498/29-7-04 ερώτηση του Βουλευτή κ. Βασιλείου Χρύση δόθηκε με το υπ’ αριθμ. 268/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2498/29-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Β. Χρύση που κατατέθηκε στη Βουλή των Ελλήνων, σας γνωρίζουμε ότι η δρομολόγηση του επιβατηγού «SEA STAR» στη δρομολογιακή γραμμή Ρόδου - Χάλκης - Τήλου - Νίσυρου και επιστροφή, ανήκει στις αρμοδιότητες του Υπουργείου Αιγαίου & Νησιωτικής Πολιτικής, το οποίο είναι και αποδέκτης της ερώτησης. Ανεξάρτητα των ανωτέρω, το ΥΕΝ συνεχίζει να καταβάλλει κάθε δυνατή προσπάθεια για την καλύτερη εξυπηρέτηση των κατοίκων και των επισκεπτών των νησιών της Δωδεκανήσου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      26. Στην με αριθμό 2341/21-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 74072/5-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2341/21.7.2004 ερώτηση που κατατέθηκε στη Βουλή από το Βουλευτή κ. Μ. Καρχιμάκη, σχετικά με νομιμοποίηση της υπαλλήλου κας Κουφάκη Μ. σε κενή οργανική θέση του Γ.Ν. -Κ.Υ. Ιεράπετρας, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, με το υπ αριθμ. Y10β/Γ.Π. 51718/30.7.2004 έγγραφό του, προς το ΥΠΕΣΔΔΑ, ζήτησε τις απόψεις σχετικά με τα διαδικαστικά θέματα που προκύπτουν για την απόλυση της κας Μ. Κουφάκη, το διορισμό της κας Ε. Δερμιτζάκη και τον επαναδιορισμό της κας Μ. Κουφάκη, καθώς και το νομικό πλαίσιο στο οποίο θα στηριχθούν οι ενέργειες του εν λόγω Νοσηλευτικού Ιδρύματος.
      Με τη λήψη των σχετικών απαντήσεων από το ΥΠΕΣΔΔΑ, θα επανέλθουμε προς ενημέρωσή σας.
      Ο Υπουργός
      ΝΙΚ. ΚΑΚΛΑΜΑΝΗΣ»
      27 Στην με αριθμό 2193/15-7-04 ερώτηση του Βουλευτή κ. Θεόδωρο Πάγκαλου δόθηκε με το υπ’ αριθμ. ΓΠ/71538/6-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2193/15-7-2004 ερώτηση που κατατέθηκε στη Βουλή από το Βουλευτή κ. Θ. Πάγκαλο με θέμα «Μέτρα για την καταπολέμηση της προκατάληψης και του στίγματος της ψυχικής ασθένειας», σας αναφέρουμε τις δράσεις που το Υπουργείο Υγείας και Κοινωνικής Αλληλεγγύης έχει αναπτύξει και εξακολουθεί να υποστηρίζει σε ό,τι αφορά την αντιμετώπιση του Στίγματος της Ψυχικής Ασθένειας:
      «Διακήρυξη για την Ψυχική Υγεία» (συνημμένο 1)
      Η Διακήρυξη υπεγράφη τον Απρίλιο του 2001 από τον Πρόεδρο της Δημοκρατίας και εντοπίζει στον αυτοστιγματισμό.
      «Διακήρυξη της Αθήνας για την Ψυχική Υγεία και τις Aνθpωπoγενείς Καταστροφές, το Στίγμα και την Ψυχική Ασθένεια», 09/08/2001 (συνημμένο 2)
      Η Διακήρυξη της Αθήνας υπογράφτηκε από τους 54 συμμετέχοντες στη Συνάντηση του Π.Ο.Υ. για τις χώρες της Νότιας και Νοτιοανατολικής Ευρώπης με τίτλο «Ψυχική Υγεία και Στίγμα σε έναν κόσμο σε Κρίση». Από τους συμμετέχοντες, 29 ήταν εκπρόσωποι των συμμετεχουσών χωρών και 25 ανώτατα στελέχη διεθνών οργανισμών. Υιοθετήθηκε από την 51η Σύνοδο της Περιφερειακής Επιτροπής του Π.Ο.Υ. (Μαδρίτη 10-13/09/2001) και την 55η Παγκόσμια Συνέλευση Υγείας του Π.Ο.Υ. (Γενεύη18/05/2002).
      Συνδιάσκεψη με θέμα «Ψυχική Ασθένεια και Στίγμα στην Ευρώπη: Αντιμετωπίζοντας τις προκλήσεις για Κοινωνική Ενσωμάτωση και Ισότητα», 27-29/03/2003
      Η Συνδιάσκεψη διοργανώθηκε από το Υπουργείο Υγείας και Κοινωνικής Αλληλεγγύης σε συνεργασία με την Ευρωπαϊκή Επιτροπή και τον Π.Ο.Υ. στο πλαίσιο της Ελληνικής Προεδρίας της Ε.Ε. και πραγματεύτηκε ένα ευρύτατο φάσμα θεμάτων σχετικά με το Στίγμα και την Ψυχική Ασθένεια. Η Συνδιάσκεψη κατέληξε σε συμπεράσματα-προτάσεις, τα οποία συζητήθηκαν στο Συμβoύλιo Υπουργών Υγείας της Ε.Ε. και δημοσιεύτηκαν στο φύλλο 2003/C 141/01 της Επίσημης Εφημερίδας της Ε.Ε. (συνημμένο 3).
      Γ΄ Κ.Π.Σ. - Ε.Π. «Υγεία - Πρόνοια» - Άξονας 2 «Ψυχική Υγεία» -Μέτρο 2.4 «Κατάρτιση του προσωπικού για τη στήριξη της αποασυλοποίησης, της κοινωνικο-οικονομικής επανένταξης και της συνεχούς υποστήριξης των ψυχικά ασθενών»
      Στους στόχους του Μέτρου 2.4 περιλαμβάνεται η αγωγή της κοινότητας και η κινητοποίηση των κοινωνικών δυνάμεων προς την κατεύθυνση της αποδοχής της ιδιαιτερότητας του ασθενούς, της καταπολέμησης του στίγματος και της υποστήριξης των ενεργειών ψυχοκοινωνικής αποκατάστασης και κοινωνικής επανένταξης, με σκοπό την εδραίωση της Ψυχιατρικής Μεταρρύθμισης στη χώρα μας.
      Ελληνική έκδοση του φυλλαδίου του Π.Ο.Υ. με τίτλο «Ψυχική Υγεία: Όχι στον αποκλεισμό – Ναι στη Φροντίδα» (Μάρτιος 2001)
      Το εν λόγω φυλλάδιο αναφέρεται εκτενώς στις επιπτώσεις του στίγματος της ψυχικής ασθένειας και διανεμήθηκε ευρέως σε φορείς όλης της χώρας.
      Έκδοση ψηφίσματος από την Κ.Ε.Δ.Κ.Ε. κατόπιν πρότασης του Υπουργείου Υγείας και Κοινωνικής Αλληλεγγύης 070 ετήσιο συνέδριό της (Δεκέμβριος 2001), με έμφαση στον αποστιγματισμό και τις κοινοτικές υπηρεσίες ψυχικής υγείας (συνημμένο 4).
      Σχέδιο για την αντιμετώπιση των προβλημάτων εφαρμογής των Ν. 2071/92 για την αναγκαστική νοσηλεία και Ν. 2447/96 για τη δικαστική συμπαράσταση.
      Το Υπουργείο Υγείας και Κοινωνικής Αλληλεγγύης έχει καταρτίσει σχέδιο για την αντιμετώπιση των πρoβλημάτων εφαρμογής του θεσμικού πλαισίου για την αναγκαστική νοσηλεία και τη δικαστική συμπαράσταση. Στόχος του σχεδίου είναι η υιοθέτηση από όλους τους εμπλεκόμενους φορείς ενός δεσμευτικού πλαισίου πολιτικής για την προστασία των δικαιωμάτων των Ψυχικά Ασθενών, το οποίο θα έχει τη μορφή Οδηγού Καλής Πρακτικής. Συγκεκριμένα, έχει προγραμματιστεί η διοργάνωση τεσσάρων εργαστηρίων (workshops), στα οποία οι εμπλεκόμενοι φορείς θα έχουν την ευκαιρία, μέσω της ενεργούς συμμετοχής τους, να εκδηλώσουν το πραγματικό ενδιαφέρον τους για τα ζητήματα των δικαιωμάτων των ψυχικά ασθενών και να καταλήξουν σε συγκεκριμένα και εφαρμόσιμα συμπεράσματα.
      «Παγκόσμια Έκθεση Υγείας 2001 - Νέα Αντίληψη, Νέα Ελπίδα»
      Η ελληνική έκδοση (2002) της Παγκόσμιας Έκθεσης Υγείας του Π.Ο.Υ. 2001, η οποία αναφέρεται εκτενώς στο στίγμα της ψυχικής ασθένειας και στους τρόπους καταπολέμησής του, διανεμήθηκε ευρέως σε υπηρεσίες υγείας, ψυχικής υγείας, αυτοδιοίκησης, εκπαίδευσης και σε κοινωνικούς φορείς.
      2001 - Έτος Ψυχικής Υγείας
      Στο πλαίσιο των εκδηλώσεων με αφορμή το Έτος Ψυχικής Υγείας 2001, ο αποστιγματισμός αποτέλεσε κεντρικό θεματικό άξονα.
      Εκπόνηση από τα Ψυχιατρικά Νοσοκομεία Σχεδίου Επικοινωνιακή, Πολιτικής σε συνεργασία με τα Γενικά Νοσοκομεία, με κεντρικό άξονα τον αποστιγματισμό.
      Έκδοση του Πακέτου Οδηγιών του Π. Ο. Υ. για την Πολιτική και τις Υπηρεσίες Ψυχικής Υγείας»
      Στο πλαίσιο της Έκδοσης του Πακέτου Οδηγιών του Π.Ο.Υ. για την Πολιτική και τις Υπηρεσίες Ψυχικής Υγείας, έχει προγραμματιστεί η έκδοση του τέταρτου εγχειριδίου με τίτλο «Συvηγορία για την Ψυχική Υγεία», στο οποίο εξετάζονται οι τρόποι και τα μέσα υπεράσπισης των δικαιωμάτων των ατόμων με ψυχικές διαταραχές, η πρόσβασή τους σε ποιοτικές υπηρεσίες ψυχικής υγείας και η καταπολέμηση του κοινωνικού αποκλεισμού τους.
      Πρωτοβουλίες ανάπτυξης κινήματος χρηστών υπηρεσιών ψυχικής υγείας Το Υπουργείο Υγείας και Κοινωνικής Αλληλεγγύης ενθαρρύνει πρωτoβoυλίες δημιουργίας συλλόγων χρηστών υπηρεσιών ψυχικής υγείας, καθώς και συλλόγων οικογενειών ατόμων με ψυχικές διαταραχές. Συγχρόνως, ενισχύει δράσεις προς την κατεύθυνση αυτή (ημερίδες, συναντήσεις) που διοργανώνονται από τα Ψυχιατρικά Νοσοκομεία.
      Ελληνικό Πρόγραμμα κατά του Κοινωνικού Στίγματος της Σχιζοφρένειας:
      Το Ελληνικό Πρόγραμμα της Παγκόσμιος Ψυχιατρικής Εταιρείας κατά του Στίγματος της Σχιζοφρένειας που υλοποιείται από το Ερευνητικό Πανεπιστημιακό Ινστιτούτο Ψυχικής Υγιεινής έχει ως βασικoύς στόχους την ευαισθητοποίηση και ενημέρωση της κοινής γνώμης, τη βελτίωση των αντιλήψεων και στάσεων του κοινού και την ανάπτυξη δράσεων για τη μείωση των προκαταλήψεων και των διακρίσεων. Οι δράσεις του Ελληνικού Προγράμματος κατά του Στίγματος των Ψυχικών Διαταραχών είναι η έρευνα, τα σεμινάρια - ημερίδες - συνέδρια, έκδοση ενημερωτικού-επικοινωνιακού υλικού, συνεργασία με μη κυβερνητικές οργανώσεις (Μ.Κ.Ο.) που μάχονται το στίγμα, συνεργασία με τα Μ.Μ.Ε, πολιτιστικά-καλλιτεχνικά δρώμενα, γραμμή επικοινωνίας, ανάπτυξη δικτύου εθελοντών, κυνηγοί στίγματος και παρεμβάσεις ευαισθητοποίησης, ενημέρωσης και κινητοποίησης των τοπικών κοινωνιών σε συνεργασία με την Τοπική Αυτοδιοίκηση με στόχο τη συγκρότηση Δικτύων Κοινωνικής Αλληλεγγύης, όπως και σε ομάδες - στόχους: ασθενείς, οικογένειες, επαγγελματίες ψυχικής υγείας, μαθητές, φοιτητές, αστυνομία, δημοσιογράφους, εργοδότες κλπ. Το πρόγραμμα δεν έχει πάγια χρηματοδότηση από κρατική πηγή, με εξαίρεση μια μικρή επιχορήγηση από τον Τακτικό Προϋπολογισμό του Υπουργείου Υγείας και Κοινωνικής Αλληλεγγύης.
      Οι ανωτέρω δράσεις αναπτύχθηκαν και εξακολουθούν να υποστηρίζονται από το Υπουργείο Υγείας και Κοινωνικής Αλληλεγγύης σε κεντρικό επίπεδο. Επιπλέον, πρέπει να σημειωθεί ότι ποικίλες δράσεις κατά του αποστιγματισμού αναπτύσσονται και σε τοπικό επίπεδο, από τις θεραπευτικές ομάδες των μονάδων ψυχικής υγείας που ήδη λειτουργούν στο πλαίσιο του προγράμματος «Ψυχαργώς». Οι ενέργειες αυτές πρόκειται να συνεχιστούν και να διευρυνθούν, καθώς ο προγραμματισμός του Υπουργείου προβλέπει τη διαρκή ανάπτυξη νέων μονάδων και δομών σε όλη την περιφέρεια.
      Στο σημείο αυτό σημειώνουμε ότι η ψυχιατρική μεταρρύθμιση συντελείται και εξελίσσεται και μέσω της ανάπτυξης μονάδων ψυχοκοινωνικής αποκατάστασης σε ολόκληρη τη χώρα, οι οποίες εφαρμόζουν συγκεκριμένες δράσεις για την καταπολέμηση του στίγματος. Ωστόσο, η ίδια η ανάπτυξή τους ενέχει σε σημαντικό βαθμό το χαρακτήρα του αποστιγματισμού, καθώς αυτές ιδρύονται και λειτουργούν στην καρδιά της κοινότητας, με σκοπό την σταδιακή ένταξη των ψυχικά ασθενών στον κοινωνικό ιστό.
      Τέλος, έχει εκπονηθεί από το Υπουργείο Υγείας και Κοινωνικής Αλληλεγγύης σχέδιο με προοπτικές και προτάσεις για περαιτέρω δράσεις αποστιγματισμού, βάσει της παγκόσμιας επιστημονικής εμπειρίας και των αρχών που έχει διατυπώσει ο Π.Ο.Υ.. Σκοπός του σχεδίου είναι η ανάπτυξη δράσεων μακροπρόθεσμων, πολυεπίπεδων (πολιτικό επίπεδο, διυπουργική συνεργασία, εκκλησία, εκπαίδευση, συμμετοχή κοινωνικών εταίρων), επικοινωνιακά αποτελεσματικών και με την ευρύτερη δυνατή κοινωνική εκπροσώπηση. Προβλέπεται επίσης η δημιουργία διαρκούς επιτροπής σχεδιασμού και συντονισμού των δράσεων αποστιγματισμού, ώστε να εξασφαλισθεί ο μακροπρόθεσμος χαρακτήρας, η συνέχεια και η εμβέλεια μιας καμπάνιας κατά του στίγματος της ψυχικής ασθένειας.
      Ο Υπουργός
      Ν. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)).
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι θα ήθελα να ανακοινώσω στο Σώμα το δελτίο επικαίρων Ερωτήσεων της Παρασκευής 17 Δεκεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 530/14-12-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τους Υπουργούς Εσωτερικών, Δημόσιας Διοίκησης και Αποκέντρωσης και Ανάπτυξης, σχετικά με τις κρίσεις προϊσταμένων Διευθύνσεων στο Υπουργείο Ανάπτυξης κλπ.
      2. Η με αριθμό 527/14-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την καταβολή ολόκληρης της αποζημίωσης στις χήρες αποβιωσάντων αγροτών που είχαν ενταχθεί στα προγράμματα πρόωρης συνταξιοδότησης κλπ.
      3. Η με αριθμό 529/14-12-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Εθνικής Παιδείας και Θρησκευμάτων, σχετικά με την απομάκρυνση των υλικών αμιάντου από σχολεία και νοσοκομεία κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 531/14-12-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρυσής Αράπογλου προς τον Υπουργό Εθνικής Άμυνας, σχετικά με την ανάθεση προμηθειών αμυντικών υλικών των Ενόπλων Δυνάμεων στην Ελληνική Βιομηχανία Όπλων κλπ.
      2. Η με αριθμό 528/14-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από το πράσινο σκουλήκι βαμβακοπαραγωγών του Νομού Σερρών κλπ.
      3. Η με αριθμό 526/14-12-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Οικονομίας και Οικονομικών, σχετικά με την επίλυση του ασφαλιστικού προβλήματος των τραπεζών, την επιβάρυνση του Κρατικού Προϋπολογισμού κλπ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 519/13.12.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Παναγιώτη Αντωνακόπουλου προς τον Υπουργό Οικονομίας και Οικονομικών, σχετικά με τις αθρόες και ανεξέλεγκετες  εισαγωγές προϊόντων από Κίνα, Ταϊβάν μέσω πτήσεων ταχυμεταφορών κλπ.
      Η επίκαιρη ερώτηση του κυρίου συναδέλφου έχει ως εξής: 
      «Το τελευταίο χρονικό διάστημα παρατηρούνται αθρόες και συνεχώς αυξανόμενες εισαγωγές προϊόντων μέσω πτήσεων Cargo στο «Ελευθέριος Βενιζέλος», από τρίτες χώρες, κυρίως από Κίνα και Ταϊβάν. Οι παραλήπτες των δεμάτων που αποστέλλονται με ταχυμεταφορά, είναι εισαγωγείς και έμποροι στην Ελλάδα, στο χώρο της ένδυσης, της υπόδησης και των ηλεκτρονικών συσκευών.
      Παρατηρείται συστηματική αποστολή δεμάτων, των οποίων η αξία του περιεχομένου τους, όποιο και αν είναι το εμπόρευμα, δεν ξεπερνά τα 22 ευρώ. Το ποσό αυτό έχει καθοριστεί με υπουργική απόφαση ως αδασμολόγητο και αφορολόγητο όριο, στις αποστολές δεμάτων από τρίτες χώρες, μεταξύ εμπόρων. Η απόφαση αυτή αφορά την αποστολή δείγματος προϊόντος ή αποστολή δώρου.
      Αυτό που παρατηρείται σε κάθε δέμα είναι η υπερβολική υποτιμολόγηση της αξίας του περιεχομένου. Για παράδειγμα ενενήντα οκτώ ζευγάρια γυναικεία υποδήματα πολυτελείας, κοστολογείται στο τιμολόγιο εισαγωγής με 10 ευρώ. Υπάρχουν άπειρα τέτοια παραδείγματα, αρκεί να τα αναζητήσετε από την αρμόδια Διεύθυνση των Τελωνειακών Αρχών του «αεροδρομίου «Ελευθέριος Βενιζέλος». 
      Τα προϊόντα αυτά πωλούνται στην αγορά σε πολύ υψηλές τιμές, αφήνοντας υπερβολικά κέρδη στους εισαγωγείς, δημιουργώντας αθέμιτο ανταγωνισμό, με αποτέλεσμα να καταστρέφεται η παραγωγική υποδομή της χώρας μας και να αφανίζονται κυριολεκτικά οι ελληνικές βιοτεχνίες. Αυτό μακροπρόθεσμα επηρεάζει τους ρυθμούς ανάπτυξης της χώρας μας και γενικότερα ολόκληρο το οικονομικό μας σύστημα. 
      Ερωτάστε, λοιπόν, κύριε Υπουργέ:
      1. Προτίθεσθε να αντιμετωπίσετε αυτό το καταστροφικό φαινόμενο για την εσωτερική αγορά;
      2. Γιατί οι Τελωνιακές Αρχές υπολειτουργούν στο «Ελευθέριος Βενιζέλος»;
      Παρακαλώ να καταθέσετε τον κατάλογο των εισαγωγών από Κίνα και Ταϊβάν του τελευταίου εξαμήνου».
      Ο Υφυπουργός κ. Αδάμ Ρεγκούζας έχει τον λόγο. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, είναι γεγονός ότι το πρόβλημα των κινέζικων προϊόντων είναι ενταγμένο μέσα σ’ αυτό που λέμε παρεμπόριο, αθέμιτος ανταγωνισμός, κατάλυση ουσιαστικά της νομιμότητας στις συναλλαγές στην αγορά. Δεν είναι μόνο ελληνικό πρόβλημα, είναι και ευρωπαϊκό, μπορώ να πω είναι και παγκόσμιο πλέον πρόβλημα αυτό και δεν αντιμετωπίζεται ούτε με δυο λεπτών απάντηση αλλά με συγκεκριμένα μέτρα τα οποία πρέπει να είναι ενταγμένα στο επίπεδο της Ευρωπαϊκής Ένωσης.
      Το θέμα τώρα των ταχυμεταφορών που θίγετε: Είναι ένα θέμα αυτό με τα κινέζικα που μας απασχολεί όλους και πραγματικά η Κυβέρνηση καταβάλλει κάθε προσπάθεια, τουλάχιστον στον τομέα που μπορεί να καταβάλει, στη διακίνηση αυτών των προϊόντων, γιατί είναι ευθέως ανταγωνιστικά προς τα ελληνικά προϊόντα, γιατί εισέρχονται στη χώρα είτε με κανονική δασμολόγηση είτε μέσω τρίτων χωρών από τρίτες ευρωπαϊκές χώρες, έρχεται, δηλαδή, ως ευρωπαϊκό προϊόν είτε και με λαθραία εισαγωγή καμιά φορά.
      Για το θέμα των ταχυμεταφορών και των κανονισμών που ισχύει από το 2000, γιατί δεν είναι κάτι που το ζούμε τώρα, τα τελωνεία της χώρας δεν έχουν μεταβάλει σύνθεση προσωπικού, πλην ορισμένων περιπτώσεων διοικήσεων, δηλαδή, διευθυντών ή τμηματαρχών. Κατά τα άλλα λειτουργούν όπως λειτουργούσαν από το 2000 και με βάση τον κανονισμό της Ευρωπαϊκής Ένωσης, όπου προσδιορίστηκαν και οι αξίες αυτές που αναφέρονται μέσα στο κείμενο της ερώτησης. Για το θέμα όμως των ταχυμεταφορών έχει επισημανθεί και έχει δοθεί εντολή σε όλες τις τελωνειακές υπηρεσίες για την εντατικοποίηση των ελέγχων, κυρίως σε εμπορεύματα τα οποία διακινούνται με ταχυδρομικά δέματα, γιατί πράγματι εκεί από τον τρόπο που γίνεται ο έλεγχος, την πληθώρα των θεμάτων, τον αριθμό του προσωπικού που εργάζεται σ’ αυτές τις περιπτώσεις πράγματι δεν επαρκεί για να κάνει αναλυτικούς ελέγχους. Και ποτέ δεν γίνονταν αναλυτικοί έλεγχοι, παρά μόνο δειγματοληπτικοί σ’ αυτές τις ταχυμεταφορές. 
      Σε ό,τι αφορά τώρα την κλιμάκωση, υπάρχουν τρεις κατηγορίες εμπορευμάτων που τελωνίζονται με διαφορετικό τρόπο. 
      Ο πρώτος τρόπος είναι οι αποστολές ειδών εμπορικού χαρακτήρα. Εκεί ακριβώς εντάσσονται και τα αμελητέας αξίας, όπως λέγονται, με βάση και την κοινοτική οδηγία με ανώτατο πλαφόν αξίας 22 ευρώ. Βεβαίως εκεί υποτίθεται ότι περιέχονται δείγματα κυρίως για εμπορικούς σκοπούς πριν τη σύναψη συμφωνιών.
      Η δεύτερη κατηγορία είναι μη εμπορικού χαρακτήρα που πρέπει να έχουν σωρευτικά κάποιες προϋποθέσεις. Αν θέλετε να τις αναφέρω είναι ότι πρέπει να πραγματοποιούνται από ιδιώτη σε ιδιώτη, να έχουν ευκαιριακό χαρακτήρα, να έχουν αποκλειστικά είδη τα οποία προορίζονται για προσωπική, οικογενειακή χρήση, να πραγματοποιούνται από τον αποστολέα προς τον παραλήπτη χωρίς οποιασδήποτε άλλης μορφής πληρωμή.
      Υπάρχουν δύο κατηγορίες σ’ αυτήν εδώ την περίπτωση. Αυτά που είναι μέχρι 45 ευρώ χωρίς την καταβολή δασμού και ΦΠΑ και βέβαια υπάρχουν και αυτά που είναι μέχρι 350 ευρώ, που υπόκεινται κατ’ αποκοπή σε δασμό με 3,5%. Η τρίτη κατηγορία είναι άνω των 350 ευρώ που τελωνίζονται κανονικά.
      Είναι γεγονός –αφού το αναφέρετε στην ερώτησή σας, ευχαρίστως να σας καταθέσω τα στοιχεία των εισαγωγών που έγιναν στο τελωνείο, στο αεροδρόμιο «Ελευθέριος Βενιζέλος»- ότι οι υπάλληλοι καταβάλουν κάθε δυνατή προσπάθεια προς αυτήν την κατεύθυνση. Βεβαίως δεν νομίζουμε ούτε εμείς ούτε και η υπηρεσία ότι γίνεται στο 100% αυτό που πρέπει να γίνει. Είναι πρακτικώς αδύνατον να ανοίξουν αυτά τα ταχυδρομικά δέματα. 
      Ωστόσο η Κυβέρνηση αντιμετωπίζει με πολύ μεγάλη σοβαρότητα την προμήθεια ειδικών αισθητήρων σε όλες τις πύλες της χώρας, όπου θα ελέγχονται αυτά τα δέματα χωρίς να ανοίγονται, είτε αυτά είναι εμπορεύματα είτε περιέχουν ναρκωτικά, εκρηκτικές ύλες κλπ. Όλα αυτά νομίζω θα αντιμετωπισθούν εάν και εφόσον υλοποιηθεί το σχέδιο που ούτως ή άλλως μελετά η Κυβέρνηση αυτές τις μέρες. 
      (Στο σημείο αυτό ο Υφυπουργός Οικονομίας και Οικονομικών κ.                         Α. Ρεγκούζας καταθέτει για τα Πρακτικά τα προαναφερθέντα στοιχεία εισαγωγών, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, εύχομαι ειλικρινά με την επιτυχία που αντιμετωπίστηκε η πειρατεία στο λεωφορείο από την Ελληνική Αστυνομία και απ’ όλες τις αρχές, να αντιμετωπιστεί και η πειρατεία στην αγορά, γιατί πρόκειται περί πειρατείας ουσιαστικά. 
      Πράγματι είναι ένα θέμα πολύ δύσκολο. Όμως παρατηρείται με γεωμετρική πρόοδο η αύξηση αυτού του φαινομένου τους τελευταίους μήνες. Αυτό σε συνδυασμό με μια ευφορία που είχε δημιουργηθεί περί κατάργησης των ελέγχων από το περίφημο ΣΔΟΕ, δημιούργησε την έφεση των ανθρώπων που πάντα αξιοποιούν τους χαλαρούς μηχανισμούς ελέγχου, για να επιδοθούν στο σπορ της αισχροκέρδειας. Από την άλλη βέβαια και οι όποιες αλλαγές έγιναν στα τελωνεία και στις υπηρεσίες, έδωσαν ένα χρόνο προσαρμογής. Φαίνεται, λοιπόν ότι η παρέμβαση στο κράτος δημιούργησε προβλήματα.
      Παράλληλα το μέγεθος του προβλήματος είναι πολύ μεγάλο, όχι μόνο από την πύλη εισόδου του «Ελευθέριος Βενιζέλος», όπου εκεί πηγαίνουν σε επώνυμα καταστήματα τα είδη ένδυσης και υπόδησης –ακόμη και πρώτη ύλη φαρμάκων εισάγουν και εδώ τίθεται και θέμα δημόσιας υγείας- αλλά είναι και τα λιμάνια πύλες εισόδου, όπου εκεί πράγματι τα προϊόντα πάνε στις λαϊκές. Το κράτος έχει δυνατότητες να ελέγξει αυτό το ζήτημα. Και στο Παρίσι και στην Αγγλία σε μία εβδομάδα τους εξαφάνισαν από τις αγορές των πόλεων. 
      Ένα χαρακτηριστικό παράδειγμα είναι ότι μπορείτε να καθυστερήσετε τη διαδικασία ελέγχου στις πύλες εισόδου. Άλλο παράδειγμα είναι να παρακολουθήσουμε τα έγγραφα των προϊόντων αυτών. Είναι αυτό που λέμε «ιχνηλασιμότητα» των προϊόντων. Δεν μπορούν να εισάγονται με το κιλό στο λιμάνι της Πάτρας ή στο αεροδρόμιο και να πωλούνται κατά τεμάχιο στην αγορά. Στις αποθήκες μπορούμε να δούμε τα τιμολόγια αυτών των προϊόντων. Ποια είναι τα τιμολόγια αποθήκης; Δεν υπάρχουν εκεί. 
      Υπάρχει, λοιπόν, τρόπος να ελεγχθούν απόλυτα, αρκεί να υπάρξει η πολιτική βούληση. Βεβαίως μπορεί να υπάρξουν και αντιδράσεις, γιατί κάποιοι σαφώς μπορεί να παριστάνουν τις μωρές παρθένες στο σύστημα αυτό στην αγορά, αλλά είναι και οι ίδιοι μέσα σ’ αυτό το φαινόμενο. Ακόμα και στις λαϊκές οι άδειες είναι πολλές και δίνονται καταχρηστικά και από την Τοπική Αυτοδιοίκηση. Όχι βέβαια απ’ όλη, αλλά και αυτή πρέπει να δείξει έναν πατριωτισμό στο θέμα αυτό, όπως και οι νομαρχίες, οι υπηρεσίες ελέγχου του Υπουργείου Ανάπτυξης, όπου πράγματι κι εκεί υπάρχει μεγάλο περιθώριο να βελτιωθούν οι έλεγχοι. 
      Εκείνο  που πρέπει να πούμε είναι το εξής: Δεν υπάρχει ρατσιστική διάθεση για τους φίλους Κινέζους. Εμείς προσπαθούμε και πρέπει να τηρήσουμε τη νομιμότητα και επί ίσοις όροις σε έναν υγιή ανταγωνισμό να είμαστε στην αγορά. Όχι με άδειες καταστημάτων που να έχουν προβλήματα. Όχι με άδειες παραμονής στη χώρα που έχουν προβλήματα. Όχι με μια παραβατικότητα σε σχέση με τους οικονομικούς κανονισμούς της χώρας, η οποία καθιστά τους ντόπιους σε μειονεκτική θέση. 
      Πιστεύω, κύριε Υπουργέ, ότι υπάρχει περιθώριο, αρκεί να δείξουμε μία συνολική πολιτική βούληση για να προστατευθεί ο οικονομικός ιστός της χώρας.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, κατ’ αρχήν η βούληση από την πλευρά της Κυβέρνησης για την πάταξη του παρεμπορίου υπάρχει. Αυτό φαίνεται καθαρά από την προσπάθεια που κάνουμε τα συναρμόδια Υπουργεία, της Δημόσιας Τάξης και τα μικτά συνεργεία τα οποία βγάζουμε σε όλη τη χώρα για την πάταξη του παρεμπορίου. Νοθεύεται ο ανταγωνισμός όχι μόνο από τα ανταγωνιστικά προϊόντα που ενδεχομένως πλημμυρίζουν την ελληνική αγορά, αλλά κυρίως από την άναρχη λειτουργία της αγοράς. Γι’ αυτό και τις νυχτερινές ακόμη ώρες έχουμε συνεργεία τα οποία διενεργούν ελέγχους στη διακίνηση αυτών των αγαθών. Δεν είναι μόνο η ανταγωνιστική τιμή των κινέζικων προϊόντων, αλλά είναι και ο τρόπος που διατίθενται στην ελληνική αγορά. Καταβάλλουμε, λοιπόν, κάθε προσπάθεια προς αυτήν την κατεύθυνση. Άρα υπάρχει πολιτική βούληση.
      Δεύτερον, ουδέποτε η Κυβέρνηση ισχυρίστηκε ότι καταργεί τους προληπτικούς ελέγχους. Θα ήθελα να παρακαλέσω αυτή η καραμέλα για δήθεν κατάργηση ή μη του ΣΔΟΕ, όπως θέλετε να συντηρείτε, να σταματήσει, γιατί πραγματικά η καινούργια υπηρεσία που θα προκύψει -ύστερα από την ολοκλήρωση και των δύο προεδρικών διαταγμάτων σε εκτέλεση και εφαρμογή του νόμου που ψηφίσαμε τελευταία στη Βουλή-  θα δείτε ότι και αυτή θα έχει βελτίωση και μεγαλύτερη αποτελεσματικότητα. 
      Το θέμα της πλημμέλειας των ελέγχων στα αεροδρόμια στο οποίο επικεντρώνεστε, δεν είπα ότι έχετε άδικο. Ωστόσο εκεί πάντα υπήρχε ένας πλημμελής έλεγχος από το γεγονός ότι υπάρχει πληθώρα ταχυδεμάτων και ταυτόχρονα οι υπάλληλοι που υπάρχουν δεν επαρκούν να τα ελέγξουν όλα. Ο έλεγχος γίνεται με τον τρόπο της δειγματοληψίας, με τις υποψίες, με τις πληροφορίες που έχουν οι τελωνειακές αρχές και σε συνεργασία με τις αστυνομικές αρχές διενεργούν τους ελέγχους. 
      Το πρόβλημα όμως με το παρεμπόριο αντιμετωπίζεται αυτήν τη στιγμή από την πλευρά της Κυβέρνησης με τη μελέτη εγκατάστασης και λειτουργίας σε όλες τις εισόδους της χώρας ειδικών μηχανισμών νέας, υψηλής  τεχνολογίας που θα δώσει, πιστεύουμε, λύση στο μεγάλο πρόβλημα που υπάρχει σήμερα με τη λαθραία εισαγωγή εμπορευμάτων.
      Με την έννοια, λοιπόν, αυτή η ανησυχία η δική μας για το παρεμπόριο και για τη νόθευση του ανταγωνισμού στην αγορά είναι διαρκής και ειδικά αυτές τις ημέρες που το παρεμπόριο παρουσιάζει μία έξαρση. Οι συνέπειες που υφίσταται η νόμιμη επιχειρηματικότητα μας δημιουργούν πρόσθετο χρέος αυτές ειδικά τις μέρες να έχουμε αυξημένα συνεργεία ελέγχου στην αγορά. 
      ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 524/13-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Εξωτερικών και Εθνικής Παιδείας και Θρησκευμάτων, σχετικά με τη χορήγηση βίζας για τους φοιτητές που σπουδάζουν στη Βουλγαρία.
      Η επίκαιρη ερώτηση του κυρίου συναδέλφου έχει ως εξής:
      «Το τελευταίο διάστημα το βουλγαρικό κράτος εφαρμόζει νόμο σύμφωνα με τον οποίο όλοι οι αλλοδαποί που κατοικούν στη χώρα πρέπει να έχουν βίζα και οι φοιτητές φοιτητικού τύπου βίζα. Το γεγονός αυτό -εν όψει μάλιστα και των διακοπών- έχει δημιουργήσει σοβαρά προβλήματα στους Έλληνες φοιτητές που στη συντριπτική τους πλειοψηφία διέμεναν στη χώρα με τουριστική βίζα ενενήντα ημερών η οποία ανανεωνόταν δωρεάν. Επιπλέον υποχρεούται σε έκδοση ειδικής ταυτότητας, η οποία επίσης έχει μια επιβάρυνση ανά εξάμηνο. Οι φοιτητές εκτός του ότι επιβαρύνονται οικονομικά κινδυνεύουν να χάσουν ακόμη και τη χρονιά τους λόγω της χρονοβόρας διαδικασίας για την έκδοση της βίζας. 
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση για την αντιμετώπιση του συγκεκριμένου προβλήματος.» 
      Θα απαντήσει ο Υφυπουργός Εξωτερικών κ. Δασκαλάκης. 
      Ορίστε, κύριε Υπουργέ, έχετε το λόγο.
      ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, πράγματι υπήρξε πρόβλημα. Το πρόβλημα όμως πώς υπήρξε; Η εφαρμογή από τη Βουλγαρία της νέας νομοθεσίας περί αλλοδαπών που επιθυμούν να εισέλθουν στο βουλγαρικό έδαφος είτε για τουρισμό είτε για λόγους σπουδών γίνεται στο πλαίσιο των υποχρεώσεων της χώρας αυτής ως υποψηφίου μέλους τη Ευρωπαϊκής Ένωσης. Γνωρίζουμε ότι η Βουλγαρία το 2007 θα ενταχθεί στην Ευρωπαϊκή Ένωση. Αυτό, λοιπόν, γίνεται για τη σύγκλιση της νομοθεσίας της με το ευρωπαϊκό κεκτημένο. Επομένως, η εφαρμογή αυτής της ρύθμισης οφείλεται ακριβώς στην προσπάθεια προσαρμογής της Βουλγαρίας με το κεκτημένο «ΣΕΝΓΚΕΝ». Αφορά όλους τους κοινοτικούς υπηκόους, συμπεριλαμβανομένων και των Ελλήνων.
      Η Ελλάδα ως χώρα της Ευρωπαϊκής Ένωσης κατανοεί το θέμα. Όμως θα πρέπει να τονίσω ότι, γνωρίζοντας το πρόβλημα αυτό, το Υπουργείο Εξωτερικών και το Υπουργείο Δημόσιας Τάξης στο πλαίσιο διμερούς συνεργασίας ενημέρωσε τη βουλγαρική πλευρά σχετικά με την εφαρμογή αυτή. Θέλω να σας πω ότι οι βουλγαρικές αρχές μετά από παρέμβαση του ελληνικού ΥΠΕΞ και του Υπουργείου Δημοσίας Τάξεως αποφάσισαν να σταματήσουν αυτήν την αδιάλλακτη εφαρμογή του νόμου για τους αλλοδαπούς ιδιαίτερα από την Ελλάδα και να αντιμετωπίσουν πλέον αυτό το θέμα πιο διαλλακτικά, ειδικότερα για άτομα που η παραμονή τους υπερβαίνει τις ενενήντα μέρες και αφορά κυρίως τους φοιτητές είτε τους επιχειρηματίες. 
      Η εντολή, λοιπόν, αυτή του βουλγαρικού ΥΠΕΞ εδόθη προφορικά από τις 10 Δεκεμβρίου προς όλες τις αστυνομικές αρχές της Βουλγαρίας και στα σύνορα της χώρας με την Ελλάδα, ώστε να απαλειφθεί πλέον η προηγούμενη διάταξη η οποία υπήρχε. Επομένως, σε αυτό το οποίο, κύριε συνάδελφε, ερωτάτε, το θέμα είναι προς λύση. 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο ερωτών Βουλευτής κ. Πατσιλινάκος.
      ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υπουργέ, πρέπει να συνεχίσουμε την προσπάθεια γιατί αυτή η υπόθεση αφορά το 90% των φοιτητών που είναι στη Βουλγαρία. 
      Μέχρι τώρα με τρίμηνη βίζα έμπαιναν και έβγαιναν από τη χώρα και υπήρχε και μια φοιτητική ταυτότητα, η οποία όμως ήταν προαιρετική και κανένας δεν την έβγαζε γιατί στοίχιζε 135 ευρώ. Τον τελευταίο μήνα έχουμε αυτή την παρέμβαση με παλιά νομοθεσία του ’98 και δεν ενδιαφέρει καθόλου τους φοιτητές εάν είναι προσαρμογή στην Ευρωπαϊκή Ένωση ή όχι. Εκείνο που πρέπει να δούμε είναι ότι κινδυνεύουν να χάσουν και την εξεταστική του Γενάρη-Φλεβάρη και ταυτόχρονα να χάσουν συνολικά τη χρονιά τους, γιατί πολλά από τα μαθήματα είναι  υποχρεωτικά. 
      Σήμερα, λοιπόν, πρέπει να περιμένουν τουλάχιστον ένα μήνα για να μπορέσουν να βγάλουν αυτή τη βίζα. Δηλαδή θέλει εικοσάλεπτη συνέντευξη με τον Πρέσβη ή τον Πρόξενο και τα ραντεβού δεν κλείνονται. Ειδικά για το Δεκέμβρη και το Γενάρη δεν υπάρχουν καθόλου ραντεβού. Καταλαβαίνετε, λοιπόν, ότι όλος αυτός ο κόσμος που θα κατέβει για τις γιορτές στους δικούς του θα είναι μετά μέχρι και το Φλεβάρη απ’ έξω. 
      Πρέπει, λοιπόν, να συνεχίσουμε την προσπάθεια, ώστε τουλάχιστον η κατάθεση των χαρτιών να συνοδεύεται από μια βεβαίωση, η οποία να λύνει προσωρινά το πρόβλημα, να μην περιμένουν, δηλαδή, την έκδοση της βίζας με τη συνέντευξη, γιατί ούτε με δικηγόρο μπορούν να καταθέσουν τα χαρτιά τους. Πρέπει, λοιπόν, να μπορέσουμε να παίρνουν μια βεβαίωση ότι κατέθεσαν τα χαρτιά τους και μέχρι την προσαρμογή να είναι σαν βίζα αυτό και να λυθεί έστω και προσωρινά το πρόβλημα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν πάρετε το λόγο, να μου επιτρέψετε, να πω ότι έγινα μάρτυς πολλών τέτοιων διαμαρτυριών από φοιτητές και γονείς φοιτητών που απευθύνθηκαν προσωπικά στο γραφείο μου με τη θερμή παράκληση να γίνει κάτι προς τη βουλγαρική Πρεσβεία για την επίσπευση της διαδικασίας χορήγησης αυτής της βίζας. Δεν αρνούνται, αλλά είναι τόσο το χρονικό διάστημα που απαιτείται, που είναι βέβαιο ότι θα χάσουν την εξεταστική περίοδο. Επομένως, μήπως πρέπει και προς τη βουλγαρική Πρεσβεία να απευθυνθείτε και προσωπικά προς διευκόλυνση των φοιτητών; Το  θέμα που θέτει ο κ. Πατσιλινάκος είναι πολύ σοβαρό. 
      Το λόγο έχει ο κύριος Υπουργός.
      ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, κύριοι συνάδελφοι, πράγματι έχετε δίκιο, το δέχομαι εγώ και ειδικότερα από φοιτητές της Ιατρικής, οι οποίοι σπουδάζουν εκεί, οι οποίοι έχουν υποχρεωτική παρουσία σε εργαστήρια ή σε κλινικές. 
      Σ’ αυτήν την πίεση και σ’ αυτήν την κατεύθυνση μπορέσαμε προφορικά να αποσπάσουμε αυτό το οποίο έγινε από τις 10 του μηνός και σ’ αυτό θα προχωρήσουμε, στο οποίο συμφωνούμε απολύτως. Αλλά και ως χώρα δεν μπορούσαμε να πιέσουμε, ως μέλος της Ευρωπαϊκής Ένωσης, διότι οι δεσμεύσεις τις οποίες έχουν βάλει σαν υποψήφιο μέλος δεν μπορούσαμε να τις αναθέσουμε χωρίς να τις έχουμε υπογράψει. Όμως η εξαίρεση αυτή, ειδικότερα για φοιτητές οι οποίοι μπαινοβγαίνουν πράγματι, πρέπει να πάει έτσι. Επομένως, η πίεση και η παράκληση θα είναι προς τις βουλγαρικές αρχές, ούτως ώστε να τακτοποιηθεί το θέμα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 521/13-12-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και τροφίμων, σχετικά με την υποβάθμιση του ρόλου του Εθνικού Ιδρύματος Αγροτικής Έρευνας. 
      Η επίκαιρη ερώτηση της κυρίας συναδέλφου έχει ως εξής:
       «Ρόλος του Ιδρύματος Αγροτικής Έρευνας σύμφωνα με τον ιδρυτικό νόμο του 1845/89 και το ν. 2538/97 είναι μεταξύ άλλων η άσκηση της αγροτικής έρευνας και η διεξαγωγή ερευνητικών προγραμμάτων του Υπουργείου με σκοπό τη σύνδεση του Ιδρύματος με τις ανάγκες της αγροτικής ανάπτυξης. Δυστυχώς, θεσμικά, διοικητικά και οικονομικά προβλήματα εμποδίζουν το ΕΘΙΑΓΕ να παίζει το ρόλο του. Η μεγάλη καθυστέρηση στην επιλογή νέας διοίκησης -επτά μήνες το ίδρυμα παρέμεινε ακέφαλο- πάγωσε τα ερευνητικά προγράμματα και μετά από δέκα μήνες δεν έχει ακόμα σταλεί ο προϋπολογισμός του 2004 στα περιφερειακά ιδρύματα. Ορισμένες μονάδες δεν έχουν τα χρήματα να πληρώσουν τους λογαριασμούς ρεύματος ή θέρμανσης. Ο υπό συζήτηση προϋπολογισμός επιβεβαιώνει την αδιαφορία της Κυβέρνησης για την αγροτική έρευνα.  Χρονοβόρες διαδικασίες πρόσληψης νέων ερευνητών, σταδιακή μείωση του προσωπικού σε κρίσιμες μονάδες και η ελλιπής στελέχωση σε άλλες έχουν οδηγήσει το ΕΘΙΑΓΕ σε αδράνεια. Είμαστε στην τελευταία θέση μεταξύ των χωρών της Ευρωπαϊκής Ένωσης, σε ό,τι αφορά τη χορήγηση κονδυλίων για την αγροτική έρευνα. 
      Ερωτάται ο κύριος Υπουργός: 
      - Θα προσαρμόσει το θεσμικό πλαίσιο για σύνδεση του ΕΘΙΑΓΕ με την αγροτική πολιτική και τις ανάγκες της ελληνικής γεωργίας;
      - Υπάρχουν καταγεγραμμένα προγράμματα για την αγροτική έρευνα, ποια είναι  αυτά και το ύψος της χρηματοδότησης για την υλοποίησή τους;
      - Θα επισπεύσει τις διαδικασίες πρόσληψης ερευνητών και άλλου προσωπικού για τις ερευνητικές μονάδες;»
      Θα απαντήσει ο Υφυπουργός Αγροτικής Ανάπτυξης κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, το ΕΘΙΑΓΕ είναι το μεγαλύτερο ερευνητικό κέντρο  στη χώρα όσον αφορά την αγροτική έρευνα. Πρέπει να πούμε αλήθεια. Ουδέποτε το ΕΘΙΑΓΕ ανταποκρίθηκε στο ρόλο του. Το ΕΘΙΑΓΕ δεν έκανε εφηρμοσμένη έρευνα. Δηλαδή τα περισσότερα προγράμματα που υλοποιούσε ήταν για να γίνονται προγράμματα και όχι για να έχουν εφαρμογή, για να στηρίξουν αγρότες για να στηρίξουν την αγροτική  έρευνα και την ανάπτυξη στη χώρα μας.
      Δυστυχώς, όπως είπα  το ΕΘΙΑΓΕ δεν κατόρθωσε να ανταποκριθεί στην απαιτούμενη ανάπτυξη. Και ένας από τους λόγους είναι και αυτός που αναφέρει η συνάδελφος με την ερώτησή της, ότι υπάρχει ένα νομοθετικό πλαίσιο για το οποίο ήδη κινούμαστε να το αλλάξουμε, που δεν εφαρμόστηκε ποτέ σωστά, που έχει πολλά κενά, που δημιουργεί σοβαρά προβλήματα στη λειτουργία του ιδρύματος. 
      Πρέπει να πούμε ότι και η κατανομή του προσωπικού στο ΕΘΙΑΓΕ δεν είναι κανονική. Δηλαδή, υπάρχουν ερευνητικά κέντρα και εργαστήρια που έχουν πολύ περισσότερο προσωπικό απ’ αυτό που χρειάζεται και υπάρχουν και άλλα κέντρα τα οποία έχουν μεγάλες ελλείψεις σε προσωπικό. 
      Όσον αφορά τα προγράμματα που αναφέρετε, πήραμε τα προγράμματα που υλοποιεί το ΕΘΙΑΓΕ την τελευταία τριετία και είδαμε ότι τα περισσότερα απ’ αυτά καμία σχέση και εφαρμογή δεν έχουν με τους αγρότες. Γίνονταν προγράμματα για τα προγράμματα. Προκειμένου να μεγιστοποιηθούν τα αποτελέσματα των ερευνητικών και αναπτυξιακών δραστηριοτήτων του ΕΘΙΑΓΕ έχουν τεθεί νέες κατευθυντήριες γραμμές πολιτικής για την αγροτική έρευνα. 
      Η διοίκηση του ΕΘΙΑΓΕ, σε συνεργασία με το Υπουργείο Αγροτικής Ανάπτυξης και Τροφίμων, εξετάζει τους τρόπους που θα εξειδικευτεί η νέα πολιτική του ώστε με γρήγορους ρυθμούς να προσανατολιστεί και να συνδεθεί η ερευνητική και αναπτυξιακή προσπάθεια του ιδρύματος σε όλες τις δράσεις του με τις άμεσες, μεσοπρόθεσμες και μακροπρόθεσμες ανάγκες της ελληνικής γεωργίας. Όπως εξετάζουμε όλα τα προγράμματα που υλοποιεί το ΕΘΙΑΓΕ ώστε αυτά μεν που συνδέονται με την αγροτική ανάπτυξη, που συνδέονται με τη στήριξη των αγροτών, να συνεχιστούν, ενώ τα άλλα δεν υπάρχει κανένας λόγος να συνεχίσουν να υλοποιούνται.
      Όσον αφορά το προσωπικό γίνεται καταγραφή. Τελειώνει η καταγραφή των αναγκών σε προσωπικό και πολύ σύντομα εκεί όπου υπάρχουν κενά θα καλυφθούν με νέες προσλήψεις, εκεί όμως όπου υπάρχει πληθώρα προσωπικού, περισσότερο προσωπικό απ’ αυτό που απαιτείται, θα μετακινηθεί το προσωπικό ώστε να καλυφθούν οι ανάγκες άλλων ερευνητικών κέντρων του ΕΘΙΑΓΕ.
      Ετοιμάζεται το θεσμικό πλαίσιο το οποίο θα κατατεθεί στο πολυνομοσχέδιο που θα φέρουμε στη Βουλή τον Ιανουάριο του 2005 ώστε να γίνει δυνατή οργανωτικά και λειτουργικά πλέον η επαναφορά του προσανατολισμού του ιδρύματος στις ανάγκες της ελληνικής γεωργίας.
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Ευχαριστώ, κύριε Πρόεδρε.
      Κύριε Υπουργέ, παρ’ όλο που περιγράψατε και εσείς ως καθοριστικό το ρόλο του ΕΘΙΑΓΕ οι ενέργειες που κάνετε μέχρι τώρα μου δίνουν άλλη εντύπωση, ότι θεωρείτε ότι από ένας αυτοδιοικούμενος οργανισμός θα γίνει μία απλή διοικητική υπηρεσία του Υπουργείου.
      Γιατί αφήσατε επτά μήνες ακέφαλο το ΕΘΙΑΓΕ; Δεν μου απαντήσατε. Τον αναγνωρίζετε ως έναν ουσιαστικό οργανισμό και παρ’ όλα αυτά, επτά μήνες τον αφήνετε χωρίς διοίκηση. Όλο αυτό το διάστημα δεν υπογράφονταν συμβάσεις, ερευνητικά προγράμματα, τα περιφερειακά ιδρύματα δεν είχαν προϋπολογισμό με αποτέλεσμα να μην μπορούν να καλύψουν ούτε τα λειτουργικά τους έξοδα.
      Από το τέλος του Μαΐου με προφορική εντολή του Γενικού Γραμματέα του Υπουργείου σας σταμάτησε η λειτουργία του διοικητικού και επιστημονικού συμβουλίου του ιδρύματος. Πού είναι, λοιπόν, αυτή η αναζήτηση του σωστού ρόλου; Υπάρχει σταδιακή μείωση του προσωπικού. Θα αναφερθώ στο Ινστιτούτο Δασικών Ερευνών της Αθήνας όπου υπηρετούν είκοσι τέσσερις, μειώθηκαν σε δεκαοχτώ και αν δούμε και τις συνταξιοδοτήσεις τα προβλήματα θα γίνουν μεγαλύτερα. Το Ινστιτούτο Φυτών της Λάρισας, η Τράπεζα Γενετικού Υλικού της Θεσσαλονίκης, το αυτοτελές Εργαστήριο Οικονομίας Ορεινών και Μειονεκτικών Περιοχών κλπ. θα έχουν στο μέλλον προβλήματα. 
      Υπάρχει έλλειψη πολιτικής στον τομέα της αγροτικής έρευνας. Το είχατε διαπιστώσει και εσείς. Η πολιτική της προηγούμενης κυβέρνησης πράγματι δεν είχε τέτοια στοιχεία. Τι θα κάνετε εσείς;
       Όντως –και το επισημάνατε- δεν εφαρμόστηκαν ερευνητικά προγράμματα που να συνδέουν τους συγκεκριμένους στόχους του Υπουργείου και να εξυπηρετούν τις ανάγκες της ελληνικής γεωργίας και της αγροτικής ανάπτυξης. Ανάγκες που διαμορφώνονται σήμερα είτε στο πλαίσιο της ΚΑΠ είτε στους στόχους της παραγωγής ποιοτικών και υγιεινών προϊόντων. Έχετε στόχους. Θα πάμε σε ποιοτικά προϊόντα κλπ. Πώς θα το πετύχετε αυτό; Η ευκολία των εξαγγελιών σας δεν σημαίνει τίποτα. Πρέπει να κάνετε ενέργειες. Και μέχρι σήμερα η κωλυσιεργία όσον αφορά τα θέματα του ΕΘΙΑΓΕ σε καμία περίπτωση δεν εγγυάται την υλοποίηση αυτών των στόχων.
      Πρέπει, λοιπόν, εδώ να μας καταθέσετε συγκεκριμένα έγγραφα που να περιέχουν το πώς συνδέεται η αγροτική πολιτική με την έρευνα και την τεχνολογία. Να δώσετε στοιχεία για τη χρηματοδότηση, γιατί όπως σας λέω και στην ερώτησή μου αν δούμε τον προϋπολογισμό, το ΕΘΙΑΓΕ παίρνει όσο έπαιρνε και τα περασμένα χρόνια. Επομένως, δεν μπορείτε τίποτα να μας υποσχεθείτε για αναβάθμιση του ρόλου του με την ίδια χρηματοδότηση. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αναφέρθηκε η κυρία συνάδελφος στην χρηματοδότηση του ΕΘΙΑΓΕ. Θέλω, λοιπόν, να πω ότι για το 2004 το ΕΘΙΑΓΕ χρηματοδοτήθηκε για ερευνητικές και αναπτυξιακές δραστηριότητες από την Ευρωπαϊκή Ένωση με 2.000.000 ευρώ και με 5,16 εκατομμύρια ευρώ από το Υπουργείο Αγροτικής Ανάπτυξης και Τροφίμων. Άρα, η χρηματοδότηση υπήρξε.
      Μιλήσατε για κενό. Κενό δεν υπήρξε. Υπήρχε η προηγούμενη διοίκηση η οποία συνέχισε να λειτουργεί, τα διευθυντικά στελέχη τα οποία συνέχισαν να λειτουργούν. Επιτέλους, όμως, πρέπει να επανακαθορίσουν, όπως είπατε και εσείς, το ρόλο και τη λειτουργία του ΕΘΙΑΓΕ. Διότι έτσι όπως λειτουργούσε το ΕΘΙΑΓΕ δυστυχώς καμία στήριξη δεν παρείχε στους Έλληνες αγρότες.
      Λέμε, λοιπόν, ότι το ΕΘΙΑΓΕ θα πρέπει να προχωρήσει και προχωρεί ήδη, σε εφηρμοσμένη έρευνα. Είχαμε σύσκεψη στη Βιομηχανία Ζαχάρεως και συμπεριλάβαμε το ΕΘΙΑΓΕ στην ομάδα που κάνει έρευνα για ενεργειακά φυτά τα οποία αποτελούν μία προοπτική για την ελληνική γεωργία. 
      Αποφασίστηκε να δημιουργηθεί σταθμός του ΕΘΙΑΓΕ πάνω στην Καστοριά ώστε να βοηθηθεί η εκτροφή των γουνοφόρων ζώων. Συνδέουμε, δηλαδή, πάρα πολλές δράσεις πλέον του ΕΘΙΑΓΕ με εφηρμοσμένη αγροτική έρευνα, με άμεση στήριξη των αγροτών. 
      Πρέπει να σας πω ότι τα τοπικά Κέντρα Αγροτικής Ανάπτυξης που θα δημιουργηθούν με το νομοσχέδιο που φέρνουμε τον Ιανουάριο του 2005  -μέσα στο 2005 θα έχουν δημιουργηθεί αυτά- θα συνδέονται με το ΕΘΙΑΓΕ ώστε οποιοδήποτε πρόβλημα παρουσιάζεται στην αγροτική παραγωγή άμεσα να συνδέεται με το ΕΘΙΑΓΕ, να προχωρούμε σε αγροτική έρευνα για να δίνονται οι κατάλληλες λύσεις. 
      Πρέπει να πούμε, όμως, ότι αυτό το οργανωτικό πρόβλημα που υπήρχε στο ΕΘΙΑΓΕ δεν μπορεί να λυθεί από τη μία μέρα στην άλλη. Σας είπα ότι αναλύουμε και εξετάζουμε όλα τα προγράμματα που υλοποιούσε το ΕΘΙΑΓΕ. Τα περισσότερα προγράμματα καμία σχέση δεν είχαν με την ουσιαστική στήριξη των αγροτών. Δεν υπάρχει κατά συνέπεια κανένας λόγος να συνεχίσουν να γίνονται τα προγράμματα αυτά.
      Πρέπει, λοιπόν, να πούμε ότι γίνεται σωστή δουλειά πλέον στο ΕΘΙΑΓΕ, ότι αναπροσαρμόζουμε τον προσανατολισμό και τους στόχους του ιδρύματος και ότι πολύ σύντομα το ίδρυμα αυτό θα κινείται σε τέτοια κατεύθυνση ώστε να στηρίζονται και οι Έλληνες αγρότες και η ελληνική αγροτική παραγωγή.
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι η Βουλευτής κ. Άννα Διαμαντοπούλου ζητά ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 523/13.12.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με την ανάθεση σε ιδιωτική τεχνική εταιρεία της συντήρησης και λειτουργίας των ηλεκτρομηχανολογικών εγκαταστάσεων στο Νοσοκομείο Χανίων κλπ.
      Η ερώτηση του κυρίου συναδέλφου έχει ως εξής:
      «Κύριε Υπουργέ, απαντώντας στην επίκαιρη επερώτηση που σας είχαμε υποβάλλει την Παρασκευή 10.12.2004 και αδυνατώντας να απαντήσετε στα συγκεκριμένα ερωτήματα της επερώτησης, ανακινήσατε άλλα θέματα όπως του αμιάντου του Θριάσιου Νοσοκομείου, της δήθεν άρνησης των διοικήσεων των νοσοκομείων να δώσουν στοιχεία στο Υπουργείο Υγείας για τις οικονομικές τους υποχρεώσεις και πως πολλά παρ’ ότι έχουν τεχνικές υπηρεσίες, παράνομα ανέθεσαν τη συντήρηση και λειτουργία των ηλεκτρομηχανολογικών  εγκαταστάσεων τους σε ιδιωτικές τεχνικές εταιρίες. Ως χαρακτηριστικό παράδειγμα αναφέρατε το Νοσοκομείο Χανίων, στο οποίο όπως είπατε υπηρετούν εξήντα δύο άτομα στην Τεχνική του Υπηρεσία και για τρίτη συνεχή χρονιά ανέθεσε τη συντήρηση και λειτουργία των ηλεκτρομηχανολογικών εγκαταστάσεών του σε ιδιωτική εταιρία.
      Κύριε Υπουργέ, επειδή όλα όσα αναφέρατε εκτός των ερωτημάτων μας ήταν αποπροσανατολιστικά και δημιούργησαν σύγχυση και πανικό στην κοινή γνώμη και ιδιαίτερα στο Νομό Χανίων, όπου διαμορφώθηκε η εντύπωση ότι υπάρχουν παρανομίες και ατασθαλίες οικονομικής χρήσης, ερωτάσθε:
      ‘Ηταν νόμιμη η σχετική διακήρυξη από το Νοσοκομείο Χανίων;
      Ήταν ενήμερη η πολιτική ηγεσία του Υπουργείου Υγείας για τη διακήρυξη αυτή και για τους λόγους που θεωρήθηκε απαραίτητη η συνέχιση της συντήρησης και λειτουργίας των ηλεκτρομηχανολογικών εγκαταστάσεων του νοσοκομείου από ιδιωτική τεχνική εταιρεία;». 
      Ο Υπουργός κ. Κακλαμάνης έχει το λόγο.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κατ’ αρχήν, κύριε Σκουλάκη, επειδή διάβασα τα Πρακτικά της ομιλίας σας στον αναπτυξιακό νόμο, είμαι παρών και όχι όπως προβλέψατε, απών.
     Δεύτερον, γράφετε στην ερώτηση ότι «δημιούργησαν σύγχυση και πανικό στην κοινή γνώμη». Πανικό, δημιούργησαν σε εσάς. Και σύγχυση σε εσάς. Και όχι στην κοινή γνώμη των Χανίων.
     Τρίτον, όσον αφορά το Νοσοκομείο Χανίων θα σας απαντήσω στη δευτερολογία μου αφού σας αφήσω να αναπτύξετε το θέμα. Τώρα θα μιλήσω για το γενικότερο πρόβλημα των ΗΜ. Αφού τελείωνε η όποια εταιρεία είχε αναλάβει να φτιάξει ένα νοσοκομείο -υποτίθεται ότι τελείωνε, γιατί όπως γνωρίζετε από δέκα- επτά καινούργια νοσοκομεία κανένα δεν έχει παραληφθεί για πολύ συγκεκριμένους λόγους- μετά της έκαναν και μια περαιτέρω σύμβαση που έλεγε ότι θα πρέπει να εκπαιδεύσουν το τεχνικό προσωπικό των καινούργιων νοσοκομείων, εκεί που υπήρχε, γιατί δυστυχώς, σε πολλά έγιναν εγκαίνια χωρίς να έχουν γίνει προσλήψεις τεχνικού προσωπικού, ώστε μετά από ένα χρονικό διάστημα, ανάλογα τη σύμβαση, να λειτουργεί το νοσοκομείο με τις δικές του δυνάμεις.
     Μέχρι και τη στιγμή που μιλάμε κανένα από τα νοσοκομεία δεν έκανε αυτήν τη διαδικασία. Αντίθετα, με έγκριση σκοπιμότητας που έπαιρναν από τους εκάστοτε Υπουργούς Υγείας ανανεωνόντουσαν οι συμβάσεις με άλλους ίδιους εργολάβους προκειμένου να λειτουργήσουν τα νοσοκομεία όσον αφορά τον ηλεκτρομηχανολογικό εξοπλισμό.  
     ΕΜΜΑΝΟΥΗΛ ΣΚΟΥΛΑΚΗΣ: Για τα Χανιά να μας πείτε.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα τα πούμε στη δευτερολογία και θα εκτεθείτε.
     Γι’ αυτή τη δουλειά λοιπόν από το 1996 μέχρι τις 7 Μαρτίου του 2004 το Υπουργείο Υγείας και Κοινωνικής Αλληλεγγύης πλήρωσε ή οφείλει το ποσό των 32.550.730 ευρώ. Υπολογίστε πόσα δισεκατομμύρια πληρώνονται. 
     Ακούστε να σας πω τώρα τι έχει γίνει: Εγώ πλέον κάνω επαναδιαπραγμάτευση με όλους τους κυρίους εργολάβους. Ακούστε μια συμφωνία που αφορά το πολύπαθο Αττικό Νοσοκομείο. Μέχρι τώρα το Αττικό Νοσοκομείο πλήρωνε σε εταιρεία εργολάβων για να του λειτουργεί τα ΗΜ, μαζί με ΦΠΑ 295.000 ευρώ ανά μήνα. Η καινούργια συμφωνία η οποία υπεγράφη είναι 47.000 ευρώ μαζί με το ΦΠΑ ανά μήνα. Παρόμοια συμφωνία έγινε για την Αλεξανδρούπολη με υποπολλαπλάσια χρήματα, για το Πανεπιστημιακό της Λάρισας και θα γίνουν παρόμοιες συμφωνίες και για τα υπόλοιπα νοσοκομεία που τα παραλάβαμε στη συγκεκριμένη κατάσταση. 
     ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, γιατί δεν στέλνετε τα στοιχεία στον εισαγγελέα;
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Γρηγοράκο, γνωρίζετε ότι για να στείλεις κάτι στον εισαγγελέα πρέπει η τυπική διαδικασία της διαπραγμάτευσης να μην έχει ακολουθήσει τις νόμιμες διαδικασίες. Σημασία έχει τι διαπραγμάτευση έχει γίνει και αν έγινε διαπραγμάτευση, γιατί άλλο είναι το τυπικό για το οποίο έχετε δίκιο και συμφωνώ απόλυτα μαζί σας, και άλλο το ουσιαστικό που σας λέω εγώ με συγκεκριμένα νούμερα. Αυτή, λοιπόν, είναι η κατάσταση που αφορά τα ΗΜ των καινούργιων νοσοκομείων μέχρι σήμερα. 
     Αφού ακούσω τον κ. Σκουλάκη για τα Χανιά, στη δευτερολογία μου θα πάρει την απάντηση και για τα Χανιά διότι, κύριε Σκουλάκη, για τα Χανιά είστε αποκλειστικά υπεύθυνος όχι γιατί είστε Βουλευτής Χανίων, αλλά γιατί διατελέσατε επί σειρά ετών Υπουργός Υγείας και οφείλατε, τουλάχιστον, το νομό σας να τον έχετε πρότυπο και όχι στα χάλια στα οποία βρίσκεται. Αυτό αφορά και το Ψυχιατρείο Χανίων.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου της Βουλής σαράντα τέσσερις μαθητές και μαθήτριες από το Α΄ Λύκειο Πεύκης συνοδευόμενοι από τρεις καθηγητές.
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Το λόγο έχει ο κ. Σκουλάκης.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, όλα όσα ελέχθησαν την Παρασκευή και σήμερα από τον Υπουργό για τα νοσοκομεία της χώρας το Θριάσιο και τα Χανιά δεν είναι τίποτα άλλο παρά μια μεθοδευμένη προσπάθεια απαξίωσης του ΕΣΥ με όπλα την παραπληροφόρηση, τα ανακριβή στοιχεία και με αρκετή δόση σκανδαλολογίας. Δεν κατάλαβα ούτε και σήμερα γιατί την Παρασκευή αναιτίως ο Υπουργός επετέθη λαύρος κατά του Νοσοκομείου Χανίων γιατί έχει αναθέσει τη συντήρηση και λειτουργία των ηλεκτρομηχανολογικών εγκαταστάσεων σε ιδιωτική τεχνική εταιρεία. Δεν είναι ίσως η καλύτερη λύση. Μα την απόφαση κύριε Υπουργέ, την έχει υπογράψει ο Υπουργός από τον Απρίλιο του 2004. Θα την καταθέσω για τα Πρακτικά.
     Το ερώτημα είναι προς τι αυτή η επίθεση απαξίωσης. Δεν θυμόταν την απόφαση ή δεν ξέρει τι υπογράφει; Το ένα είναι χειρότερο από το άλλο. Κύριε Πρόεδρε, για κάποιους από εμάς το Νοσοκομείο Χανίων είναι έργο ζωής. Κάτω τα χέρια από το νοσοκομείο. Είναι καταξιωμένο στη συνείδηση του λαού της Κρήτης. Και αυτά που είπε προ ημερών και αυτά που κάνει αυτές τις ημέρες εκβιάζοντας τους εργαζομένους θυμίζουν άλλες εποχές και θέτουν σε κίνδυνο τη λειτουργία του νοσοκομείου και ίσως και κάποιες ζωές ασθενών. Τον προειδοποιούμε ότι δεν θα περάσουν. Είναι απαράδεκτες πολιτικές ενέργειες, όπως απαράδεκτα ήταν όλα εκείνα που είπε την Παρασκευή για τα νοσοκομεία της χώρας και, κυρίως, τα όσα τρομακτικά είπε για το Θριάσιο νοσοκομείο μέσα από εκείνο το παραλήρημα λαϊκισμού ψευδών και ανυπόστατων καταγγελιών.
     Μας ρώτησε ο κύριος Υπουργός την Παρασκευή: «Χθες πήρατε χαμπάρι τι βόμβα έσκασε στο Θριάσιο που όλο το νοσοκομείο είναι τυλιγμένο στον αμίαντο; Πώς το παραλάβατε; Ποιος υπέγραψε την παραλαβή;» Απαντούμε ότι είναι λασπολόγοι και ψεύτες γιατί το έργο κατασκευής εξωτερικού περιβλήματος κτιρίου και συναφών εργασιών του Γενικού Νοσοκομείου Ελευσίνας όπως αποδεικνύεται από το πρωτόκολλο οριστικής παραλαβής και όχι προσωρινής όπως ψευδέστατα είπε, έγινε στις 18 Ιανουαρίου 1981. Θα το καταθέσω για τα Πρακτικά. Και καλώ τον Υπουργό εδώ μέσα στη Βουλή να ανακαλέσει λέξη προς λέξη τις υβριστικές φράσεις που εξεστόμισε εναντίον των Υπουργών Υγείας της παράταξής μας.
     Αυτά που ψέλλισε χθες με την ανακοίνωση Τύπου δεν τον απαλλάσσουν από τις βαρύτατες πολιτικές ευθύνες διότι για να διορθώσει τη γκάφα του είπε και άλλα ψέματα. Για την ατεκμηρίωτη επιστημονική απόφαση για αντικατάσταση του περιβλήματος καταγγέλλουμε τον Υπουργό ότι αγνόησε τις καθ’ ύλην κρατικές υπηρεσίες και απέκρυψε από την κοινή γνώμη δύο καθοριστικές γνωμοδοτήσεις. Πρώτον απέκρυψε την από 6.10.2004 γνωμοδότηση της Γενικής Διεύθυνσης Δημόσιας Υγείας και δεύτερον απέκρυψε τη γνωμοδότηση του Δημόκριτου που διαπίστωσε μετά από αυτοψία ότι δεν υφίστανται ίνες αμιάντου στον περιβάλλοντα χώρου εντός και εκτός του νοσοκομείου.  Θα καταθέσω αυτές τις γνωμοδοτήσεις για τα Πρακτικά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μετά από αυτά καλώ τον κύριο Υπουργό να ζητήσει συγγνώμη από τον ελληνικό λαό και να ξαναδεί την απόφαση. Ο Δημόκριτος έχει άλλη εναλλακτική πρόταση. Η δεύτερη σκέψη είναι σώφρων πολιτική πράξη. Ας συμβουλευτεί επιτέλους τα κρατικά όργανα και όχι τους άσχετους συμβούλους του. Αν δεν το κάνει αυτό, θα βαπτιστεί ως λαϊκιστής και κινδυνολόγος και ο λαός θα πιστέψει ότι δεν ενδιαφέρεται για τη δημόσια υγεία αλλά για τη δημόσια εικόνα του.
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, εσείς είστε παλιός κοινοβουλευτικός και τέως Υπουργός. Θα μπορούσατε αντί για τη λέξη «ψεύτες»…
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, θα φέρω όλα τα στοιχεία για τα τρομακτικά που είπε.
     ΠΡΟΕΔΡΕΥΩΝ (Γεώργιος Σούρλας): Ακούστε με για λίγο.
     Αντί για τη λέξη «ψεύτες» μπορούμε εδώ στο Κοινοβούλιο να λέμε «δεν είπατε την αλήθεια».
     ΕΜΜΑΝΟΥΗΛ ΣΚΟΥΛΑΚΗΣ: Ήσασταν εδώ την Παρασκευή και θα θυμάστε την επιθετικότητά του.
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, ο χαρακτηρισμός θα μπορούσε να αποφευχθεί. Έχουμε τόσο πλούσιο λεξιλόγιο που μπορούσε διαφορετικά να διατυπωθεί.
      ΕΜΜΑΝΟΥΗΛ ΣΚΟΥΛΑΚΗΣ: Είναι θέμα του κυρίου Υπουργού. Να ανακαλέσει τα όσα είπε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριοι συνάδελφοι, δεν ανακαλώ ούτε λέξη. Και αυτά που είπατε σήμερα εδώ να πάτε να τα πείτε στους εργαζόμενους στο Θριάσιο. 
      Σαφέστατα η πρώτη υπογραφή έπεσε στις 18 Ιανουαρίου 1991. Μιλήσατε για 1981, αλλά σας καταλαβαίνω έχετε μεγάλη σύγχυση. Η οδηγία βγήκε από την Ευρωπαϊκή Ένωση στις 25 Ιουλίου 1991. 
      Επίσης είναι ακριβώς όπως τα είπα, είσθε ένοχοι και εσείς και όλοι οι διάδοχοί σας στο Υπουργείο Υγείας κύριε Σκουλάκη, και εγώ δεν πρόκειται να αφήσω φθαρμένες πλάκες αμιάντου στο Θριάσιο. Αυτά που είπατε να πάτε να τα πείτε στους εργαζόμενους στο Θριάσιο.
      Έρχομαι τώρα στα Χανιά. Με ημερομηνία 20 Απριλίου 2004, δηλαδή ένα μήνα ήμουν εκεί, άρχισαν να έρχονται για τα νοσοκομεία αιτήσεις σχετικά με τις παρατάσεις των συμβάσεων που σας είπα με υποσημειώσεις από κάτω ότι έχουμε Ολυμπιακούς Αγώνες και προς Θεού μη δημιουργηθεί πρόβλημα στα νοσοκομεία. Με εισηγήσεις των τότε ΠεΣΥαρχών των δικών σας και των τότε διοικητών των νοσοκομείων των δικών σας.
      Παρά ταύτα, πράγματι, για τα Χανιά και την καταθέτω για τα Πρακτικά υπέγραψα την αίτηση σκοπιμότητας με την υποσημείωση «και με υποχρέωση τήρησης όλων των νόμιμων διαδικασιών». Και το έβαλα αυτό γιατί είχα ήδη πληροφορηθεί ότι με απόφαση του διοικητή στην προηγούμενη σύμβαση που είχε λήξει, είχαν δώσει παράταση δύο μηνών, έναντι 145.000 ευρώ, τα οποία και ζητούν, παρανόμως γιατί ο νόμος του κ. Παπαδόπουλου λέει ότι με απευθείας ανάθεση το πολύ μέχρι 88.000 ευρώ μπορούσε να πάρει απόφαση η διοίκηση. Και προχώρησαν στη σύναψη νέας σύμβασης 900.000 ευρώ.
      Ακούστε τώρα, κύριοι συνάδελφοι, ποια είναι η τεχνική υπηρεσία του Νοσοκομείου Χανίων με πίνακα που μου έστειλε το νοσοκομείο και θα τον καταθέσω στα Πρακτικά.
      Συνολικά είναι πενήντα δύο άτομα, βγάλτε τους οδηγούς και τις ράπτριες που τους έχουν στην τεχνική υπηρεσία, είναι σαράντα τρία άτομα. Οι τρεις είναι Πολυτεχνείου, έξι ΤΕ και οι υπόλοιποι διάφορες κατηγορίες. Το «ΩΝΑΣΕΙΟ», κύριοι συνάδελφοι, που όλοι γνωρίζετε ποια είναι η τεχνολογία του και το καταθέτω και αυτό στα Πρακτικά λειτουργεί τα ΗΜ με είκοσι έξι άτομα. Το Νοσοκομείο Χανίων με σαράντα τρία άτομα λέει ότι δεν μπορεί να λειτουργήσει τα ΗΜ μέχρι και σήμερα.
      Έχω και την έκθεση που υπογράφει ο κ. Πολυζωίδης που πιστεύω ότι τον γνωρίζετε και έχω και την έκθεση που υπογράφει ο διευθυντής τεχνικών υπηρεσιών, μου την έστειλαν χθες, που είναι διορισμένοι από τις κυβερνήσεις σας και λένε ότι υπάρχει πρόβλημα για δύο λόγους: Πρώτον, γιατί έχουν εκπαίδευση αλλά όχι αυτή που έπρεπε μέσα στα τρία χρόνια που τους εκπαίδευαν να μπορούσαν να αναλάβουν και δεύτερον, πολλοί από το τεχνικό προσωπικό π.χ. γίνεται αναφορά στους θερμαστές που είναι έξι τον αριθμό, για τυπικούς λόγους γιατί κανένας δεν έχει το πτυχίο που πρέπει για να βάζει υπογραφή, δεν μπορεί να το κάνει και πρέπει να είναι εργολάβος.
      Κύριε Σκουλάκη, σας ερωτώ, διορίσατε έξι θερμαστές. Μέσα σ’ αυτούς δεν μπορούσε να είναι ένας με πτυχίο για να μπορεί να υπογράφει; Έπρεπε να διορίσετε έξι και κανένας να μην έχει πτυχίο; 
      ΕΜΜΑΝΟΥΗΛ ΣΚΟΥΛΑΚΗΣ: Σεις νομιμοποιήσατε την προκήρυξη. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτά είναι χρήσιμα για σας για να αντιπαρατεθείτε με τον κ. Χριστοδουλάκη στην κόντρα σας σε επίπεδο Χανίων, αλλά δεν προτίθεμαι να πληρώσω ούτε ένα ευρώ στους εργολάβους στα Χανιά. Ούτε τα 145.000 ευρώ υπέγραψα, ούτε 900.000. Θα λειτουργήσει το Νοσοκομείο Χανίων όπως το Αττικό που από 300.000 ευρώ το μήνα εμείς κάναμε σύμβαση με 47.000 και λειτουργεί το νοσοκομείο. 
      Κύριε Σκουλάκη, οι εργολάβοι σας θα βγουν έξω από τα νοσοκομεία είτε σας αρέσει είτε όχι.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Γεώργιος Σούρλας): Πολύ δύσκολη η θέση ενός προεδρεύοντος που διετέλεσε και αυτός Υπουργός Υγείας να προσπαθεί να επιβάλει την τάξη σε κυβερνητικά στελέχη πρώην και νυν. 
      Δεύτερη είναι η με αριθμό με 525/13.12.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Απασχόλησης και Κοινωνικής Προστασίας, σχετικά με την οικονομική επιβάρυνση των δικαιούχων κατοικίας, του Οργανισμού Εργατικής Κατοικίας, στον οικισμό Νέας Ευκαρπίας στη Θεσσαλονίκη κλπ.
      Η επίκαιρη ερώτηση της κυρίας συναδέλφου έχει ως εξής:
      «Οι ιδιοκτήτες, με βάση τα οριστικά παραχωρητήρια του Οργανισμού Εργατικής Κατοικίας, τριακοσίων δεκαοκτώ κατοικιών του οικισμού Θεσσαλονίκη ΧΙΙΙ (Νέα Ευκαρπία), είναι ανάστατοι, γιατί ο εν λόγω Οργανισμός, με το υπ’ αριθμ. 3357/25.7.2004 έγγραφό του, όπου καθορίζεται η οριστική κοστολόγηση κάθε διαμερίσματος, χρεώνει επιπλέον τον κάθε ιδιοκτήτη: α) με το 50% της δαπάνης των κοινωφελών έργων + το 18% ΦΠΑ επί της δαπάνης αυτής και β) με το 18% ΦΠΑ επί του κόστους κατασκευής του κάθε διαμερίσματος. Αποτέλεσμα αυτών των επιπρόσθετων χρεώσεων είναι η υπερεκτίμηση κάθε διαμερίσματος κατά 20%.
      Επιπλέον αποτελεί χαρακτηριστικό στοιχείο του όλου θέματος ότι τα σχετικά έγγραφα του ΟΕΚ αναφέρονται σε τριακόσια είκοσι επτά διαμερίσματα ενώ αυτά είναι τριακόσια δεκαοκτώ. Επειδή οι παραπάνω χρεώσεις πραγματοποιούνται παράνομα, και οι οριστικές υπερκοστολογήσεις των διαμερισμάτων δημιουργούν σημαντικό πρόβλημα στους φτωχούς ιδιοκτήτες των εργατικών κατοικιών του οικισμού.
      Ερωτάται ο κύριος Υπουργός:
      Τι μέτρα θα πάρει για να αντιμετωπιστεί το γρηγορότερο το σχετικό πρόβλημα;»
      Το λόγο ο Υφυπουργός  Απασχόλησης και Κοινωνικής Προστασίας κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να συγχαρώ τη Βουλευτή του ΚΚΕ κυρία Λιάνα Κανέλλη γιατί για άλλη μια φορά αποδεικνύεται πόσο χρήσιμος είναι ο θεσμός των επίκαιρων ερωτήσεων όταν γίνεται όχι για κομματικούς σκοπούς, αλλά για την ουσία. 
     Η ουσία της ερώτησης είναι σημαντική και μας βοήθησε πάρα πολύ στον ΟΕΚ γιατί η κυρία Κανέλλη έχει πάρα πολύ δίκιο. Δηλαδή κατοικίες που ξεκίνησαν το 1985, άκουσον άκουσον, τελείωσαν εκπρόθεσμα το 1993. Χρειάστηκαν οκτώ χρόνια για να γίνουν πέντε καλύβες με υπερβάσεις και εκπρόθεσμα. Και όχι μόνο αυτό είχε γίνει προκήρυξη να κατασκευαστούν τριακόσια είκοσι επτά σπίτια και τόσα κληρώθηκαν και ω του θαύματος παρουσιάστηκαν τριακόσια δεκαοκτώ. Στο δρόμο της μακροχρόνιας ταλαιπωρίας της κατασκευής εξαφανίστηκαν εννέα σπίτια στη Νέα Ευκαρπία. Η δικαιολογία είναι ότι ένας τοίχος στην πορεία των εργασιών του εργολάβου χάθηκε. Αυτά είναι τραγελαφικά. Μόνο σε μια τέτοια κυβέρνηση που διοικούσε αυτόν τον τόπο μπορούσαν να συμβούν.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ήταν δύο κυβερνήσεις. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε συνάδελφε. Το 1985 με υπογραφή του κ. Χανακούλα και μάλιστα τελείωσε το ΄93 που ήταν καθ’ ολοκληρία έργα και θαύματα του ΠΑΣΟΚ. 
     Το κόστος αυτών των κατοικιών ήταν 70.000 το τετραγωνικό μέτρο, γιατί εσφαλμένα και ανακαλύφθηκε τώρα αυτό, έβαλαν ΦΠΑ ως μη όφειλαν. Πρόσθεσαν στους φουκαράδες τους εργαζόμενους και δαπάνες που δεν τους ανήκαν, με αποτέλεσμα να έχουμε υπερκοστολόγηση και όλη αυτήν την ταλαιπωρία. 
      Με απόφαση της σημερινής διοίκησης του ΟΕΚ το κόστος από 70.000 μειώνεται κατά 3.582 δραχμές ανά τετραγωνικό και αποκαθιστούμε την κοινωνική αυτή αδικία και αυθαιρεσία που είχε κάνει η προηγούμενη κυβέρνηση και επαναφέρουμε τις τιμές σε κανονικά επίπεδα που πρέπει να πληρώσει κάθε δικαιούχος.
      Κλείνοντας, κυρία Κανέλλη, θέλω να σας πω ότι, πραγματικά, κάτι τέτοια βοηθούν τη διοίκηση και την ηγεσία του Υπουργείου Απασχόλησης για να μπορεί να επιτελέσει καλύτερα το έργο του. Η υπόθεση των εργαζομένων για τις οικείες τους, για τη δουλειά τους, δεν είναι μόνο υπόθεση της Κυβέρνησης, δεν είναι μόνο υπόθεση ενός κόμματος, είναι υπόθεση όλων. Και εκεί πρέπει να αφήσουμε στην άκρη τις κομματικές γραμμές για να σπάσουμε αυτό το φράγμα του ανέργου, το φράγμα της υγείας κλπ. 
      Θέλω ακόμα να πω ότι αυτά κληρονομήσαμε. Θέλουμε, δυστυχώς, δύο χρόνια ακόμα για να ξεκαθαρίσουμε όλα αυτά τα πράγματα τα οποία ταλάνισαν και ταλαιπώρησαν και την ελληνική οικονομία, αλλά και τον Έλληνα πολίτη. 
      ΠΡΟΕΔΡΕΥΩΝ (Γεώργιος Σούρλας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Είναι προφανές, κύριε Πρόεδρε, ότι εφόσον αναγνωρίζει αμέσως ο κύριος Υπουργός το δίκαιο αίτημα των κατοίκων, θα έλεγα των δυστυχών κατοίκων και αιφνιδιασμένων, για να αποκαταστήσω και λιγάκι όσες φορές ακούστηκαν σε ό,τι αφορά τις ημερομηνίες, θα ήθελα να ήμουν λίγο σαφέστερη. 
      Αγαπητέ συνάδελφε, οι κάτοικοι που ζούσαν σε αυτά τα σπίτια παραδομένα με προσωρινά παραχωρητήρια από το 1992, το 2001 πήραν μία απανταχούσα, η οποία απανταχούσα τους έλεγε ότι πρέπει να πληρώσουν 300.000.000 δραχμές για ΦΠΑ εποχής 1982-1987 που δεν υπήρχε, 50.000.000 και κάτι ψιλά –δεν διαβάζω τα ψιλά, γιατί θα φάω το χρόνο από τα δύο λεπτά- για συμμετοχή στο 50% των κοινωφελών έργων.
      Έχετε ξανακούσει ως νοοτροπία, ειλικρινά σας το λέω, να γίνεται αυτό σε  εργατικές κατοικίες για κοινωφελή έργα; Και μάλιστα βάλανε και 9.000.000 καπάκι ΦΠΑ στο 50% των κοινωφελών έργων και έτσι βρέθηκε η τιμή από τις 50.000 δραχμές το τετραγωνικό τότε, να φθάσει αισίως στις 74.000. Ξέρετε τι είναι να περιμένετε την Ολυμπιάδα και να είστε κάτοικος εργατικής κατοικίας που την έχετε παραλάβει μισοφτιαγμένη; 
      Εγώ δέχομαι τη δέσμευσή σας ότι αυτομάτως με το που παραλάβατε και είδατε το εύλογο από τον ΟΕΚ, καταργήσατε αυτό το χαρτί, να περάσουν οι άνθρωποι Χριστούγεννα και να μην χρωστάνε. Το δέχομαι αυτομάτως. Θα σας παρακαλέσω όμως και είναι και απαίτηση του κόμματος πια, να ψάξετε να βρείτε πού πήγαν αυτά τα εννέα διαμερίσματα. Δεν μπορούμε σε αυτόν τον τόπο να ψάχνουμε μια ζωή ποιος έφαγε τα λεφτά, κύριε Πρόεδρε. Είναι δυνατόν, ο Οργανισμός Εργατικής Κατοικίας να προκηρύσσει τριακόσια είκοσι επτά, να πληρώνεται για τριακόσια είκοσι επτά και να παραδίδει τριακόσια δέκα οκτώ και να μην ιδρώνει αυτή; Ψάχνουμε εννιά διαμερίσματα; Τι ψάχνουμε δηλαδή; Δεν ενδιαφέρθηκε κανένας που να πάρει από το 1992 μέχρι το 2004; Χάθηκαν εννέα διαμερίσματα πληρωμένα και δεν τα βρίσκει κανένας;
      Δεύτερον, έχουμε υπερδιογκώσεις των κονδυλίων. Και μας οι κάτοικοι μας ειδοποίησαν, οι άνθρωποι μας ειδοποίησαν; Πού το μάθαμε; Είναι δυνατόν να φθάνουμε σε ένα σημείο, κύριε Πρόεδρε, να αναζητούμε χαμένα διαμερίσματα, χαμένα κονδύλια του Οργανικού Εργατικής Κατοικίας και μετά να ζητάμε από τον πολίτη εργαζόμενο που φτύνει αίμα να το αποκτήσει, βασίζεται στις κληρώσεις και σε χιλιάδες άλλα πράγματα με προϋποθέσεις, με μόρια, να πληρώνει και ΦΠΑ για δύο δέντρα, μία πλατεία, ένα δρόμο και την παροχή του ηλεκτρικού; Δηλαδή κάποια στιγμή πέρα από οποιαδήποτε παραγραφή νομικού τύπου έχετε ηθική και πολιτική υποχρέωση απέναντι σε αυτούς τους ανθρώπους και σε όλους σε όσους μας έχουν ακούσει, να βρείτε ποιος τα έφαγε, γιατί τα έφαγε, ποιος υπέγραψε και γιατί υπέγραψε και να πέσει βαρύτατος πέλεκυς. Αλλιώς εάν φθάσουμε να ψάχνουμε που χαθήκανε, εξόδοις δημοσίου ως εργατικές κατοικίες, πολύ φοβάμαι, κύριε Πρόεδρε, ότι μία ημέρα θα έρθουμε εδώ και ενδεχομένως να μη βρούμε το κτήριο στη θέση του.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Κανέλλη, δεν είναι δέσμευση, είναι απόφαση του Οργανισμού Εργατικής Κατοικίας για μείωση  3.582 ανά τετραγωνικό μέτρο για τις παλιές κατοικίες της Νέας Ευκαρπίας. 
      Θέλω να σας πω ότι έχετε δίκιο. Πράγματι ψάχνουμε συνέχεια. Χθες από επιστολή πολίτη βρήκαν σπίτι στη Φλώρινα. Στα Γιάννενα υπάρχουν σπίτια από το 2000. Και με αυτό απαντώ έμμεσα στους Βουλευτές του ΠΑΣΟΚ που λένε, τι εγκαινιάζετε; Δεν εγκαινιάζουμε, παραχωρούμε. Τι παραχωρείτε; Παραχωρούμε αδυναμίες και παραλείψεις του χθες οι οποίες δεν τελειώνουν ποτέ.
      Στα Γιάννενα περιμένουν πεντακόσιες οικογένειες, γιατί δεν υπήρχε πρόνοια όταν κάνανε τα σπίτια με τους εργολάβους για νερό και για αποχέτευση. Και είναι τώρα πεντακόσιες οικογένειες στο ενοίκιο, γιατί ο εργολάβος που του το είχαν δώσει έφυγε. Όταν ξεκινάς να κάνεις ένα σπίτι πρώτα κοιτάς την αποχέτευση και το νερό και μετά τα ντουβάρια. Και όμως ποτέ δεν είχε γίνει αυτό. Ψάχνουμε τα εννέα σπίτια που λέτε. 
      Στη Νάουσα που είχα πάει περιοδεία από την Πέμπτη πήραν οικόπεδο το οποίο πληρώθηκε δισεκατομμύρια όπως και άλλα τέτοια οικόπεδα τα οποία είναι σε βραχώδη περιοχή και δεν χτίζονται. Και αυτά τα πληρώσαμε. Έχετε δίκιο.
      Εμείς δεν κυνηγάμε να ποινικοποιήσουμε την πολιτική ζωή, δεν κυνηγάμε μάγισσες. Αλλά είναι μερικά πράγματα που συλλέγονται από τις εργατικές κατοικίες και θα πάνε πακέτο στον εισαγγελέα. Γιατί δεν μπορεί να σπαταλάς τα χρήματα των εργαζομένων! Από τη μία μεριά να κόπτονται για το ημερομίσθιο, για το δίκιο και το μόχθο του εργαζόμενου και από την άλλη μεριά να σπαταλούν εκατομμύρια ευρώ σε αγορά οικοπέδων τα οποία είναι βραχώδη και απόκρημνα και δεν μπορούν ποτέ να κτιστούν και αυτά να πληρώνονται κανονικά. Δεν μπορεί να χάνονται εννέα σπίτια από έναν οικισμό!
      Παραδώσαμε σε αυτό το τρίμηνο μετά τους Ολυμπιακούς Αγώνες περίπου δυόμισι χιλιάδες κατοικίες, οι οποίες ήταν στα αζήτητα. Χρόνια τώρα είχαν παραδοθεί. Το ίδιο έγινε και στα Γιάννενα, όπως και με άλλες κατοικίες. Και όμως σε αυτό που λέγαμε είχαμε δίκιο, τα κουρασμένα παλικαράκια του ΠΑΣΟΚ δεν ασχολούνταν με το λαό. Με άλλα ασχολούνταν γι’ αυτό ο λαός τους έβαλε εκεί που τους έβαλε. Και να είστε σίγουρη, κυρία Κανέλλη, ότι σύντομα με το νέο έτος θα τα δείτε όλα αυτά να πάνε πακέτο στον εισαγγελέα. 
      ΧΡΗΣΤΟΣ ΠΡΩΤΟΠΑΠΑΣ: Το θέμα είναι ότι αυτά τα εννέα σπίτια επί Μητσοτάκη χάθηκαν. Το ξέρετε, κύριε Γιακουμάτο;
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
     Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις».
      Κύριε Υφυπουργέ, έχετε να προσθέσετε τίποτα;
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Όχι.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Για το νομοσχέδιο αυτό είχα κάνει μία πρόταση –παρακαλώ και τους εισηγητές που παραβρίσκονται εδώ να το προσέξουν-  και είχα μείνει με την εντύπωση ότι ο Υπουργός είχε συμφωνήσει. Συγκατένευσε, αλλά δεν ξέρω εν συνεχεία εάν έκανε και σχετική δήλωση. 
      Στη 17η σελίδα του σχεδίου που έχουμε μπροστά μας, στην τρίτη γραμμή…
      ΔΗΜΗΤΡΙΟΣ ΤΣΙΟΓΚΑΣ: Δεν είναι σε αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, είναι αυτό που διανεμήθηκε τώρα για να το ψηφίσουμε στο σύνολο.
      Στο άρθρο, λοιπόν, που αφορά τα νοσήλια και τα χρέη των νοσοκομείων, το άρθρο 17, στην επόμενη σελίδα, στη σελίδα 17, στην τρίτη σειρά από την αρχή λέμε ότι όλες αυτές οι οφειλές και οι αξιώσεις αντιστοίχως των προμηθευτών των νοσοκομείων «θεωρούνται νόμιμες». Εγώ είχα προτείνει να παρεμβληθεί εκεί η φράση ως προς την εφαρμογή της ρύθμισης αυτής και μόνον. Εάν υπάρχουν άλλα ζητήματα που αφορούν τη νομιμότητα ή τις υπερτιμολογήσεις που έγιναν, ενδεχομένως και δεν γίνονται έλεγχοι αυτήν τη στιγμή. Εάν πούμε ότι «θεωρούνται νόμιμες» έρχεται η Βουλή και κλείνει οποιοδήποτε θέμα. Δεν είναι εδώ ο Υπουργός και δεν ξέρω εάν έχει έτσι ψηφιστεί ή εάν ο Υπουργός δεν έκανε καμία δήλωση και επομένως δεν μπορούμε αυτήν τη στιγμή να συζητήσουμε επί της ουσίας. Θα παρακαλέσω, όμως, εάν είναι έτσι να εξεταστεί από το Υπουργείο και να έλθει με άλλη διάταξη αργότερα για να το διαχειριστεί αυτό το θέμα.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, δεν έκανε καμία δήλωση και δεν συμπεριελήφθη στην τελική διατύπωση του κειμένου. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ οφείλω να το επισημάνω αυτό. 
      ΠΡΟΕΔΡΕΥΩΝ (Γεώργιος Σούρλας): Κατεγράφη η επισήμανση αυτή και από εμένα και σας λέω τώρα ότι δεν υπάρχει καμία δυνατότητα να γίνει οποιαδήποτε τροποποίηση. Ευχαριστούμε πάρα πολύ για την παρέμβασή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Εάν δεν το έκανε μέχρι τώρα να το μελετήσει, διότι υπάρχει θέμα κατά τη γνώμη μου. Υπάρχει θέμα σοβαρότητας, νομιμότητας, ερευνών που μπορεί να γίνονται. 
      ΠΡΟΕΔΡΕΥΩΝ (Γεώργιος Σούρλας): Ήδη κατεγράφη στα Πρακτικά, παρίσταται εδώ ο Υφυπουργός Οικονομίας και Οικονομικών και νομίζω ότι όλα αυτά θα ληφθούν σοβαρά υπόψη.
      Ερωτάται το Σώμα: Γίνεται δεκτό το σχέδιο νόμου του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» ως διενεμήθη και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το σχέδιο νόμου έγινε δεκτό και στο σύνολο κατά πλειοψηφία.
      Συνεπώς το σχέδιο νόμου του Υπουργείου Οικονομίας και Οικονομικών «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ.51α)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Εισερχόμεθα στη συνέχιση της συζήτησης των άρθρων και του συνόλου του σχεδίου νόμου: «Ρύθμιση ετήσιας άδειας εργαζομένων και άλλες διατάξεις». Το σχέδιο νόμου ψηφίστηκε επί της αρχής στη χθεσινή συνεδρίαση. 
      Στη σημερινή συνεδρίαση θα συζητηθούν τα άρθρα του σχεδίου νόμου. Έχει δεκαέξι άρθρα, τα οποία στη Διαρκή Επιτροπή συζητήθηκαν όλα μαζί. Επίσης, υπάρχουν τροπολογίες Βουλευτών. Τα άρθρα, λοιπόν, θα συζητηθούν ως μία ενότητα. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, οι τροπολογίες θα συζητηθούν ξεχωριστά; 
      ΠΡΟΕΔΡΕΥΩΝ (Γεώργιος Σούρλας): Όταν ολοκληρωθεί η συζήτηση των άρθρων, θα γίνει η συζήτηση επί των τροπολογιών, όπως ορίζει ο Κανονισμός. 
      Το λόγο έχει ο εισηγητής της Νέας Δημοκρατίας, κ. Μπούρας. 
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. 
      Χθες είχαμε την ευκαιρία σε μία πολύ μακρά και πολύωρη συζήτηση να επισημάνουμε ορισμένα πράγματα. Πριν αρχίσω την τοποθέτησή μου, και επειδή το ίδιο πράξαμε και χθες, θέλω να εκφράσω τη χαρά μου για το αίσιο τέλος αυτής της τραγικής ομηρίας συμπολιτών μας και ιδιαίτερα συμπολιτών μου στην εκλογική μου περιφέρεια, να συγχαρώ την ηγεσία του Υπουργείου Δημοσίας Τάξης και της ελληνικής Αστυνομίας, αλλά και όλη την ελληνική Αστυνομία και όσους έδρασαν με αυτόν το συντονισμένο τρόπο, ώστε να φτάσει σε αυτό το πολύ καλό αποτέλεσμα για όλους μας. 
      Χθες, οι συνάδελφοι, κυρίως από την πλευρά της Αξιωματικής Αντιπολίτευσης, ανάλωσαν πάρα πολύ χρόνο για παράπλευρα θέματα που δεν ρυθμίζονται με αυτό το νομοσχέδιο. Ασχολήθηκαν με πολιτικές για την ανεργία, για την απασχόληση και εγώ, επειδή παρακολουθώ με λεπτομέρεια όλα αυτά τα χρόνια το θέμα, το μόνο που μπορώ να πω είναι ότι υπάρχει ένδεια επιχειρημάτων από την πλευρά της Αξιωματικής Αντιπολίτευσης και, τελικά, διαπιστώνω ότι αντιδρούν για την αντίδραση χωρίς επιχειρήματα. 
      Βέβαια, πρέπει να πω  ότι όλα αυτά τα χρόνια που, πραγματικά, χάθηκαν και αυτά καθ’ αυτά σαν χρόνια παραγωγής ενεργητικής πολιτικής για την απασχόληση με παθητικές πολιτικές επιδοματικού χαρακτήρα, ζητούσα και ζητώ αν υπάρχει κάποια μελέτη ή κάποια αξιολόγηση, για να δούμε για την προηγούμενη δεκαετία πόσες μόνιμες θέσεις εργασίας έδωσαν όλα αυτά τα τεράστια κονδύλια, τα οποία επενδύθηκαν από την Ευρωπαϊκή Ένωση. 
      Δείγμα αυτής της πολιτικής είναι και το γεγονός, το οποίο είναι αυταπόδεικτο, δηλαδή το γεγονός ότι δύο νόμους όπως το ν. 3232 και το ν. 3227 τους ψηφίσατε την τελευταία εβδομάδα –αν είναι δυνατόν- χωρίς να μηδενίζει κανείς το γεγονός ότι μία κυβέρνηση ολοκληρώνει το βίο της στα τέσσερα χρόνια, για τα οποία και εκλέγεται. Ναι, αλλά δεν είναι πολιτική το να ψηφίζει κρίσιμα νομοθετήματα την τελευταία στιγμή! 
      Σε άλλη ευκαιρία, θα μου δοθεί ίσως η δυνατότητα και εμένα να κάνουμε μία κρίση και μία σύγκριση των διαδοχικών και πολύ λίγων νομοθετημάτων, τα οποία περάσατε την προηγούμενη τετραετία, για την οποία έχω άποψη, και κατά την οποία το επόμενο σχεδόν αναιρούσε το προηγούμενο. Επειδή, όμως, ο χρόνος τρέχει, θα πάω και στο προκείμενο. 
      Έρχομαι τώρα επί των άρθρων. Όσον αφορά το άρθρο 1, δεν θα αναλώσω χρόνο, ούτε θα μέμψω κανέναν. Έγινε μία προσπάθεια από εσάς –έτσι πιστεύατε- αλλά δεν πέτυχε. Προσπαθήσατε να καθιερώσετε το εργασιακό έτος σαν βάση υπολογισμού της ετήσιας άδειας των εργαζομένων. Νομίζω ότι με αυτό το νομοθέτημα, στο άρθρο 1, γίνεται μία καλύτερη προσπάθεια, έτσι ώστε και με τη σύμφωνη γνώμη της ΟΚΕ να πάμε σε ένα πιο σωστό σύστημα υπολογισμού των αδειών, το οποίο τακτοποιεί το θέμα, το οποίο δημιουργούσε προβλήματα και στους ίδιους τους εργαζομένους, αλλά και στις επιχειρήσεις. 
      Για το άρθρο 2, κύριε Πρόεδρε, δεν νομίζω ότι κανείς δεν δέχεται αυτήν την αρχή, η οποία διασφαλίζει και την αμεροληψία και την αντικειμενικότητα και έρχεται αυτή η ρύθμιση και στον ιδιωτικό ακόμα τομέα σε πρώην ΔΕΚΟ, νυν ανώνυμες εταιρείες εισηγμένες στο Χρηματιστήριο, να καθορίζει ως προϋπόθεση για τη μετατροπή συμβάσεων ορισμένου χρόνου σε αορίστου, τον έλεγχο από την ανεξάρτητη αρχή, το ΑΣΕΠ.
      Στο άρθρο 3, δίδεται λύση σε ένα πολύ σημαντικό θέμα, το οποίο δημιουργούσε ουρές ντροπής για τους εποχικά, κυρίως, απασχολούμενους σε ξενοδοχειακές ή άλλες επιχειρήσεις, οι οποίοι ήταν υποχρεωμένοι μετά τη λήξη της εργασιακής τους σύμβασης μέσα σε έξι μέρες να συνωστίζονται στα κατά τόπους γραφεία του ΟΑΕΔ προκειμένου να πάρουν την επιδότηση, η οποία άρχιζε από την επομένη από τότε που έκαναν την αίτηση. Αυτό το σχέδιο νόμου έρχεται, λοιπόν, εδώ και τακτοποιεί αυτό το θέμα, δημιουργεί συνθήκες ανθρώπινης αντιμετώπισης και αξιοπρέπειας, έτσι ώστε μέσα σε εξήντα μέρες, σε δύο μήνες, όποτε και εάν υποβάλει το αίτημα για επίδομα ο άνθρωπος, ο οποίος μπαίνει στο ταμείο ανεργίας, αφ΄ ενός μεν να επιδοτηθεί από την πρώτη μέρα ανεξάρτητα του πότε κατέθεσε την αίτησή του και αφ΄ ετέρου να πάρει προκαταβολή δύο μηνών, έτσι ώστε να μπορεί από την πρώτη στιγμή να αντιμετωπίζει την οικονομική κατάσταση του ιδίου και της οικογένειάς του. 
      Με το άρθρο 4, υπολογίζεται το ύψος του επιδόματος των μισθωτών, γεγονός που είναι τακτοποιητικό και το ζήτησε ομόφωνα ο ΟΑΕΔ, ο οποίος επιτέλους είναι ένας οργανισμός, ο οποίος είναι υποχρεωμένος να υπερασπίζεται τα χρήματα –δηλαδή τις συνδρομές, τη συμμετοχή τους- και των εργαζομένων και των εργοδοτών και της πολιτείας. Και επομένως, έρχεται να τακτοποιηθεί ένα θέμα με τη ρύθμιση του άρθρου 4. 
      Στο άρθρο 5, δίδεται η δυνατότητα και άλλης κρίσης επί απορριπτικών αποφάσεων για συμπληρωματικές παροχές μητρότητας, είτε από το Διοικητικό Συμβούλιο του ΟΑΕΔ είτε από αρμόδιο όργανο το οποίο θεσπίζεται. 
	Το άρθρο 6 και το άρθρο 7 είναι τακτοποιητικό. Εκείνο με το οποίο θα ασχοληθώ λίγο περισσότερο, γιατί τα έχουμε αναλύσει και στην επιτροπή, είναι το άρθρο που τακτοποιεί το θέμα των οφειλών του ΙΚΑ. Έχω την εντύπωση ότι πρέπει να θυμόμαστε ορισμένα πράγματα. Να μην έχουμε μονομερή μνήμη. Έγιναν και, προηγουμένως, τέτοιες ρυθμίσεις και γίνονται και τώρα, με στόχο και σκοπό, πρώτον, να διευκολυνθούν πολλές μικρομεσαίες επιχειρήσεις και δεύτερον, να εισπράξει το ΙΚΑ κάποια χρήματα που αλλιώς δεν μπορεί να τα εισπράξει. 
	Στο άρθρο 10 επαναλαμβάνεται το ίδιο άρθρο που εσείς πριν από λίγους μήνες ψηφίσατε. Δηλαδή το 2% του ποσοστού δυνατότητας πρόσληψης από το ΙΚΑ γιατρών με σύμβαση έργου κατά πράξη και περίπτωση για την κάλυψη ειδικών αναγκών σε ειδικές κατηγορίες συμπολιτών μας και σε ειδικά γεωγραφικά διαμερίσματα της χώρας. Είστε ευχαριστημένοι αυτήν τη στιγμή; Υπογράφετε ότι δεν υπάρχουν προβλήματα στους ασφαλισμένους του ΙΚΑ; Επιμένετε ότι το ΙΚΑ δεν πρέπει να προβεί άμεσα στην αντιμετώπιση αυτού του θέματος με σύμβαση ορισμένου χρόνου; Θέλετε να μετακινούνται για ορισμένες ειδικότητες κάποιοι συμπολίτες μας από νομό σε νομό, προκειμένου να βρουν μια ειδικότητα που δεν είναι ανάγκη να καλύπτει μια μόνιμη θέση;
	Όσον αφορά το άρθρο 13, κύριε Πρόεδρε, και τελειώνω είναι το ίδιο το οποίο ψηφίσατε και εσείς στις αρχές του χρόνου. Έδινε τη δυνατότητα στα ασφαλιστικά ταμεία, προκειμένου να αποσυμφορήσουν τις υποθέσεις που ταλανίζουν και καταταλαιπωρούν τους συμπολίτες μας για τη γρηγορότερη εξυπηρέτηση, κυρίως, της απονομής της συντάξεώς τους, επί δώδεκα μήνες μέσω των προγραμμάτων των ανέργων του ΟΑΕΔ να προσλαμβάνονται απ’ αυτά τα ασφαλιστικά ταμεία. Δεν υπάρχει καμία διαφορά. Ούτε ένα κόμμα. 
	Πού είναι η διαφορά μας; Οι δώδεκα μήνες που απασχολούντο γίνονται δεκαοκτώ. Τίποτα άλλο δεν αλλάζει. Το δεκαοκτώ το αιτιολογούμε. Ένας ο οποίος θα προσφέρει αυτήν την εργασία επί δεκαοκτώ μήνες, πρώτον, θα εξυπηρετήσει περισσότερο, διότι συν τω χρόνω αποκτά μεγαλύτερη εμπειρία και δεύτερον, ο ίδιος τελικά αποκτά καλύτερη επαγγελματική εμπειρία. 
	Ευχαριστώ πολύ, κύριε Πρόεδρε. 
	ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, μου επιτρέπετε, με την άδεια τη δική σας και της εισηγήτριας του ΠΑΣΟΚ μια μικρή παρατήρηση; 
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
	ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Όπως ξέρετε, το άρθρο 9 αναδιατυπώθηκε μετά τη συζήτηση στην αρμοδία Επιτροπή Κοινωνικών Υποθέσεων. Επαναδιατυπώθηκε στην Ολομέλεια. Είχαμε κάνει τη σχετική συζήτηση μέσα στην επιτροπή. Βάλαμε αυτήν την πρόνοια, για τα χρήματα των δημοτικών επιχειρήσεων. 
	Με ειδοποίησε ήδη ο αρμόδιος Υπουργός κ. Παυλόπουλος ότι μετά από συμφωνία με τον Πρόεδρο της ΚΕΔΚΕ κ. Κουκουλόπουλο μια τέτοια αντίστοιχη διάταξη την έχουν βάλει στο νομοσχέδιο που αφορά τους ΟΤΑ, το οποίο παρουσίασε χθες. Ως εκ τούτου δεν υπάρχει λόγος να το κρατήσουμε. Ο κ. Μπούρας το είχε προτείνει. Το είχαμε συζητήσει και στην αρμοδία επιτροπή. Δεν υπάρχει λόγος να το αφήσουμε μέσα. Είναι ακριβώς αυτό. Είναι η παράγραφος 2 που λέει: «Δημοτικές επιχειρήσεις των οποίων μοναδικός μέτοχος είναι ο οικείος Οργανισμός Τοπικής Αυτοδιοίκησης, εφόσον υπαχθούν στη ρύθμιση των ανωτέρων διατάξεων, δηλαδή του ΙΚΑ, σε περίπτωση μη τήρησης των όρων της ρύθμισης το υπόλοιπο ποσό της οφειλής παρακρατείται μηνιαίως από τους κεντρικούς αυτοτελείς πόρους (ΚΑΠ) και αποδίδεται στα ΙΚΑ-ΕΤΑΜ και στους οικείους επικουρικούς φορείς. Μας ειδοποίησαν ότι υπάρχει συμφωνία Παυλόπουλου-Κουκουλόπουλου, για να συμπεριληφθεί στο άλλο νομοσχέδιο. 
	ΧΡΗΣΤΟΣ ΠΡΩΤΟΠΑΠΑΣ: Άρα αποσύρεται. 
	ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρωτόπαπα, εμείς το θεωρούμε θετική διάταξη, διότι έτσι κατοχυρώνεται η δυνατότητα είσπραξης του ΙΚΑ. Η διαβεβαίωση είναι αυτή. 
      (Στο σημείο αυτό ο Υπουργός Απασχόλησης και Κοινωνικής Προστασίας κ. Πάνος Παναγιωτόπουλος καταθέτει τις προαναφερθείσες διορθώσεις που έχουν ως εξής:
     «Διορθώσεις στο σχέδιο νόμου
     «Ρύθμιση ετήσιας άδειας εργαζομένων και άλλες διατάξεις»
     Άρθρο 1
     παρ. 1
     Στην αρχή της δέκατης τέταρτης σειράς διαγράφεται ο αριθμός «1»…
     Στην αρχή της εικοστής σειράς μετά τις λέξεις ... «δεύτερο εδάφιο»... οι λέξεις ... «του στοιχείου» ... αντικαθίστανται με τις λέξεις ... «της  περίπτωσης» ...
     Άρθρο 3
     παρ. 1
     Στο τέλος της δεύτερης σειράς μετά τις λέξεις … «μπορούν να» ... η λέξη ... «επιδοτηθούν» ...αντικαθίσταται με τη λέξη «επιδοτούνται»…
     Άρθρο 5
     Στην αρχή της τέταρτης σειράς μετά τις λέξεις ...«δυνατή η υποβολή»... οι λέξεις ... «δεύτερου βαθμού»... αντικαθίστανται με τις λέξεις «και νέας»...
     Στην αρχή της πέμπτης σειράς μετά τις λέξεις ...«Οργανισμού Η»... η λέξη ... «δεύτερη» … διαγράφεται και μετά τη λέξη ... «ένσταση»... προστίθεται η λέξη ... «αυτή»…
     Άρθρο 7
     παρ.1
     Στην αρχή της τρίτης σειράς μετά τη λέξη ... « Αν » προστίθεται η λέξη ... «αιρετό»…
     παρ.3
     Στην αρχή της τρίτης σειράς μετά τις λέξεις …«Ο.Α.Ε.Δ. στις»... προστίθεται η λέξη … «θυγατρικές»…
     Άρθρο 9
     παρ. 1
     Στο μέσο της έκτης σειράς μετά τις λέξεις ... «χρονικής περιόδου μέχρι» ... η ημερομηνία ... «31/10/2004»... αντικαθίσταται με... «30/11/2004» ...
     παρ. 3
     Στην αρχή του τελευταίου εδαφίου προστίθεται ο αριθμός ... «4.»...
     Στην αρχή της πρώτης σειράς μετά τις λέξεις ... «από τις διατάξεις» … οι λέξεις ... «της παραγράφου αυτής» ... αντικαθίστανται με τις λέξεις ... «του άρθρου αυτού)…
     Άρθρο 10
     παρ.1
     Στην αρχή της έβδομης σειράς μετά τις λέξεις ...«από σύμφωνη γνώμη του»… η λέξη …«Διοικητή» ... αντικαθίστανται με τις λέξεις ...«Διοικητικού Συμβουλίου»...
     Άρθρο 13
     Ο τίτλος του άρθρου ... «Πρόσληψη ανέργων στους Ασφαλιστικούς Οργανισμούς»... αντικαθίσταται ως εξής ... «Πρόγραμμα απόκτησης εργατικής εμπειρίας ανέργων στους Ασφαλιστικούς Οργανισμούς»…»)
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το δεχόμαστε, με δεδομένη τη δήλωση του Υπουργού για την ύπαρξη συμφωνίας. 
	ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αντωνία Αντωνίου. 
	ΤOΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, η θέση μας για το νομοσχέδιο ήταν ξεκάθαρη. Και στη συζήτηση που έγινε χθες επί μακρόν επί της αρχής διαφωνήσαμε και καταψηφίσαμε αυτό το νομοσχέδιο, διότι θεωρούμε ότι αυτό το νομοσχέδιο έπρεπε να φέρει πολιτικές που θα βοηθήσουν έτσι ώστε να αντιμετωπίσουμε τα σοβαρά προβλήματα που απασχολούν τον Έλληνα πολίτη. Μάλιστα, χθες ο Τύπος είχε –θα έλεγα- και την άποψη της κοινής γνώμης που ήταν ξεκάθαρη και έλεγε ότι το τελευταίο χρονικό διάστημα τα ουσιαστικά προβλήματα τα οποία υπάρχουν και το κυρίαρχο που είναι η ανεργία αντί να μειώνονται αυξάνονται και αυξάνεται και η αγωνία των πολιτών. 
	Το λέω αυτό, γιατί θα ήθελα να πω στον κ. συνάδελφο και στον εισηγητή της Πλειοψηφίας ότι κατηγόρησε χθες την άποψη της παράταξής μας γι’ αυτό το νομοσχέδιο. Είπε ότι υπάρχει ένδεια επιχειρημάτων. 
	Κύριε συνάδελφε, πρέπει να σας πω ότι υπάρχει ένδεια πράξεων. Αυτό δεν το λέμε μόνο εμείς. Το λέει και η κοινή γνώμη. Διότι μας κατηγορήσατε ότι όλα αυτά τα χρόνια, αντί να αντιμετωπίσουμε την ανεργία, εφαρμόσαμε περιστασιακή, επιδοματική πολιτική. Όμως, από τις δικές σας παρεμβάσεις και από το δικό σας νομοθετικό έργο, φαίνεται ότι μετά από εννέα μήνες φέρνετε ένα νομοσχέδιο να αντιμετωπίσει όχι προβλήματα επί της ουσίας, αλλά προβλήματα εντελώς διαδικαστικού τύπου. Βέβαια, η λογική αυτής της πολιτικής νομίζω ότι φαίνεται ξεκάθαρα από το άρθρο 13 του σημερινού νομοσχεδίου, που εσείς φέρνετε στη Βουλή. 
	Μας κατηγορήσατε, επίσης, ότι φέραμε νομοσχέδια στο τέλος της προηγούμενης θητείας της κυβέρνησης του ΠΑΣΟΚ, όπως ο ν. 3232. Λέτε ότι είναι χρήσιμα νομοθετήματα, τα οποία εσείς τότε ως αντιπολίτευση τα καταψηφίσατε, ως κυβέρνηση τα υιοθετήσατε, αλλά ακόμη να τα υλοποιήσετε. Θα έλεγα, κύριε συνάδελφε, ότι ευτυχώς που υπήρξε το νομοθετικό έργο του ΠΑΣΟΚ, για να πατήσετε πάνω σε αυτό και να κάνετε σήμερα πολιτικές παρεμβάσεις. Όμως, δυστυχώς ούτε αυτό βλέπουμε να κάνετε αυτό το χρονικό διάστημα. 
	Μπαίνω στη συζήτηση επί των άρθρων. Το άρθρο 1 θεωρούμε ότι είναι σε θετική κατεύθυνση και είναι σίγουρα βελτιωτικό. Όμως, όπως σας έχουμε προτείνει, θα θέλαμε να ενταχθεί, σ΄ αυτό το άρθρο 6 της Εθνικής Γενικής Συλλογικής Σύμβασης των ετών 2001-2002 της ΓΣΕΕ, διότι πιστεύουμε, κύριε Υπουργέ, ότι με αυτόν τον τρόπο θα κατοχυρωθούν οι εργαζόμενοι απέναντι στην αυθαιρεσία κάποιων κακών εργοδοτών. 
	Θα μιλήσω, κύριε Πρόεδρε, για τα άρθρα με τα οποία διαφωνούμε, γιατί δεν υπάρχει πάρα πολύς χρόνος. 
	Το άρθρο 5 και το άρθρο 6. Με το άρθρο 5 θεσμοθετείται ένα όργανο για το δεύτερο βαθμό κρίσης των ενστάσεων, αλλά δεν μας λέτε, κύριε Υπουργέ, ποιο όργανο είναι αυτό, πώς συγκροτείται και ποια είναι η σύνθεσή του; Όπως επίσης και στο άρθρο 6 είχατε δεσμευθεί στην επιτροπή ότι θα μας φέρετε πρόταση. Ακόμη περιμένουμε την πρότασή σας. Δεν μπορούμε να κατανοήσουμε πώς φέρνετε στη Βουλή ένα άρθρο που προτείνει τη δημιουργία οργάνων για σοβαρά θέματα ελέγχων και κρίσεων -μάλιστα το άρθρο 6, αφορά τους εργοδότες, πώς εντάσσονται στα προγράμματα και ποιοι θα επιλεγούν να μπουν στα προγράμματα- και δεν μας λέτε ποια είναι η σύνθεση αυτών των οργάνων. Πώς θα ψηφίσουμε εμείς το άρθρο 5 και το άρθρο 6, χωρίς να γνωρίζουμε πώς συγκροτούνται και ποιοι παίρνουν τις αποφάσεις; Βέβαια, η πρότασή μας είναι ότι αν υπάρξουν αυτά τα όργανα, σίγουρα η συγκρότησή τους θα πρέπει να είναι τριμερής. 
	Το άρθρο 9 είναι από τα βασικά άρθρα, εξαιτίας των οποίων καταψηφίζουμε το νομοσχέδιο. Είναι, όπως το έχουμε χαρακτηρίσει, η καρδιά του νομοσχεδίου. Γιατί εδώ φέρνετε μια ρύθμιση για τις οφειλές ορισμένων επιχειρήσεων προς το ΙΚΑ. Όπως είπατε και εσείς, κύριε Υπουργέ, η πολιτική σας φιλοσοφία είναι να μην υπάρχουν τέτοιες ρυθμίσεις. 
      Και ενώ το λέτε, έρχεστε στην πρώτη σας επί της ουσίας νομοθετική παρέμβαση και φέρνετε ένα τέτοιο άρθρο και μάλιστα είναι γνωστό στην αγορά, είναι γνωστό στις επιχειρήσεις ότι αυτό θα πράξετε. Διότι το έχετε δημοσιοποιήσει εδώ και πάρα πολλούς μήνες ότι θα φέρετε μια τέτοια ρύθμιση, που κατά την άποψή μας είναι χαριστικές κινήσεις προς τους κακοπληρωτές.
      Και βέβαια, όχι μόνο στις προεκλογικές σας δεσμεύσεις, αλλά και στις προγραμματικές σας δηλώσεις, εδώ, στις 20 Μαρτίου του 2004, είπατε ότι από τις πρώτες πολιτικές σας παρεμβάσεις θα είναι να αντιμετωπίσετε την εισφοροδιαφυγή. Με αυτό τον τρόπο, κύριε Υπουργέ, δεν αντιμετωπίζετε αυτό το πρόβλημα, δεν βοηθάτε το ΙΚΑ, που είναι η ραχοκοκαλιά του κοινωνικού κράτους και της κοινωνικής ασφάλισης, αλλά επιβραβεύετε τους κακοπληρωτές.
      Όσον αφορά το άρθρο 10, για μας είναι ξεκάθαρο ότι μέσω αυτού του άρθρου προσπαθείτε να κάνετε μαζικές προσλήψεις γιατρών και οδοντιάτρων με αδιαφανείς διαδικασίες. Έγινε πολλή συζήτηση γι’ αυτό το άρθρο και είπαμε ότι και στο παρελθόν το καθεστώς δεν ήταν σωστό. Έγιναν παρεμβάσεις και η παρέμβαση ήταν το ποσοστό αυτό να είναι στο 2%. Εσείς χωρίς στοιχεία έρχεστε και το 2% το κάνετε 7%, με το επιχείρημα ότι πρέπει να βοηθήσουμε με ιατρικό προσωπικό το ΙΚΑ έτσι, ώστε να αντιμετωπιστούν σοβαρά προβλήματα.
      Κύριε Υπουργέ, νομίζω ότι δεν μπορούμε εδώ να λέμε ποιος είναι περισσότερο ευαίσθητος για την υγεία των πολιτών. Όλοι μας στο ελληνικό Κοινοβούλιο ενδιαφερόμαστε για καλύτερη παροχή υπηρεσιών υγείας στον Έλληνα πολίτη. Αυτό που ζητήσαμε είναι να μας πείτε ποιες είναι αυτές οι ανάγκες, σε ποιες περιοχές της χώρας και ποιες ειδικότητες χρειάζονται. Να υπάρξει, δηλαδή, από την πλευρά σας ένας σχεδιασμός, ένας προγραμματισμός και να ενημερώσετε το ελληνικό Κοινοβούλιο. Και ακόμη περιμένουμε αυτά τα στοιχεία. Δεν ξέρω αν τα φέρατε και σήμερα μπορείτε να μας απαντήσετε, για να δούμε αν όντως υπάρχουν ανάγκες και πού, για να μπορούμε να ψηφίσουμε αυτό το άρθρο.
      Και βέβαια, είναι και το θέμα των διαδικασιών, γιατί πρέπει κάποια στιγμή να υπάρχουν κριτήρια, να υπάρχει αξιοκρατία και ιδίως όταν μιλάμε για νέους επιστήμονες. Γιατί δεν μπορούμε να μπούμε στη λογική, όπως είπα και χθες, του όχι αξιοκρατία στη νέα γενιά, αλλά στη «γαλάζια γενιά».
      Στο άρθρο 13 υπάρχει για μας πάλι ένα μείζον πολιτικό θέμα, διότι ανοίγετε διάπλατα παράθυρο, για να δημιουργηθεί μια νέα γενιά συμβασιούχων. Ήσασταν εσείς, που ως Αξιωματική Αντιπολίτευση χθες –το είπε και ο εισηγητής σήμερα- λέγατε ότι δεν πρέπει να υπάρχουν προγράμματα για κατάρτιση και μάλιστα όταν η κυβέρνηση του ΠΑΣΟΚ μέσα από ευρωπαϊκούς πόρους προσπαθούσε να στηρίξει τέτοιες πολιτικές.
      Εσείς, όμως, σήμερα κάνετε κάτι εντελώς διαφορετικό μέσω του άρθρου 13, μέσα από εθνικούς πόρους, με κανονική εργασία πλέον των ανθρώπων που θέλετε να προσλάβετε, χωρίς ασφάλιση, τους κατοχυρώνετε και κατά την άποψή μας δημιουργείτε μία νέα γενιά και μία νέα στρατιά συμβασιούχων, που κάποια στιγμή θα πρέπει να τελειώσει.
      Όσον αφορά το άρθρο 11, συμφωνούμε με αυτό, αλλά πιστεύουμε ότι θα πρέπει να γίνει επέκταση και στα υπόλοιπα ταμεία. Και εδώ δεν μας έχετε πει την άποψή σας και μιλάω για τη χορήγηση επιδόματος διαχειριστικών λαθών στους εργαζόμενους του ΙΚΑ. Εμείς έχουμε τονίσει και έχουμε πει ότι αυτή η επέκταση πρέπει να γίνει και στα άλλα ταμεία. Δεν είναι μεγάλο το βάρος, δεν αφορά πάρα πολλά άτομα και θέλουμε να μας δώσετε κι εδώ μια απάντηση.
      Τα υπόλοιπα άρθρα του νομοσχεδίου θα τα ψηφίσουμε, διότι, όπως έχουμε πει και στην αρχική μας τοποθέτηση, είναι απλές διευθετήσεις, στις οποίες δεν διαφωνούμε.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
      ΑΝΤΩΝΗΣ ΣΚΥΛΛΑΚΟΣ: Για το άρθρο 1 είπαμε την άποψή μας: Βελτιώνει λίγο την κατάσταση, αλλά άλλα είναι τα προβλήματα που επιζητούν οι εργαζόμενοι να επιλυθούν σε σχέση με την άδεια, τα είπαμε και χθες.
      Στο άρθρο 3, η πρότασή μας, κύριε Υπουργέ, για τη διάταξη του άρθρου αυτού δεν κοστίζει σε χρήμα. Απλώς διευκολύνει τους εποχιακούς σε ορισμένους κλάδους, να μην πέφτουν όλοι μαζί, να μην τρέχουν, να έχουν μια άνεση στην κατάθεση των δικαιολογητικών. Δεν καταλαβαίνω γιατί δεν δέχεστε να επεκταθεί σε όλους τους κλάδους των εποχιακών, μαζί και στα κονσερβοποιεία. Είναι διαδικαστικά ζητήματα αυτά. Θα τους διευκολύνετε.
      Στο άρθρο 5, καλώς μπαίνει δεύτερος βαθμός κρίσης για ορισμένες αποφάσεις που αφορούν στη συμπληρωματική παροχή μητρότητας, αλλά δεν είναι σωστό να είναι το ίδιο όργανο. Δηλαδή, αυτό που έκρινε σε πρώτο βαθμό δεν είναι σωστό να είναι το ίδιο όργανο με αυτό που θα κρίνει σε δεύτερο βαθμό. Αυτό δεν αποκλείεται από το άρθρο 5, γιατί λέει «μπορεί, δύναται». Δύναται ο Υπουργός να αποφασίσει και δύναται και να μην αποφασίσει. Σήμερα εσείς αποφασίζετε για άλλο όργανο που θα κρίνει σε δεύτερο βαθμό, αύριο κάποιος άλλος Υπουργός το αλλάζει. Αυτές είναι προτάσεις, που δεν κοστίζουν τίποτα. Μπορείτε να το λύσετε.
      Στο άρθρο 6, στην παράγραφο α΄ υπάρχει το ζήτημα του άλλου οργάνου. Ποιο θα είναι το άλλο όργανο; Εμείς δεν συμφωνούμε με αυτό που λέει το ΠΑΣΟΚ, δεν το θεωρούμε αρκετό να είναι ένας εκπρόσωπος του Οργανισμού και δύο εκπρόσωποι των εργοδοτών και των εργαζομένων. Δεν είναι αρκετό, διότι από άποψη πολιτική εκπροσωπούνται μόνο δύο δυνάμεις, η κυβερνητική και της Αξιωματικής Αντιπολίτευσης, στην πράξη. Έχουμε και εμείς εκπρόσωπο στο διοικητικό συμβούλιο. Καλύτερα να εκπροσωπείται όλο το φάσμα, όσο είναι δυνατόν. Γι’ αυτό επιμένουμε να αποφασίζει το διοικητικό συμβούλιο. Είναι καλύτερη λύση.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το έχουμε αυτό μέσα. Το βάλαμε αυτό.
      ΑΝΤΩΝΗΣ ΣΚΥΛΛΑΚΟΣ: Ορίστε;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είπαμε ότι αν δεν συμφωνεί το διοικητικό συμβούλιο, δεν γίνεται τίποτα. Το λέμε μέσα, «με σύμφωνη γνώμη του διοικητικού συμβουλίου».
      ΑΝΤΩΝΗΣ ΣΚΥΛΛΑΚΟΣ: Σύμφωνοι, αλλά όταν όλη την προεργασία την κάνει μια τριμελής επιτροπή κλειστή, που εκπροσωπούνται…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θα το εξετάσουμε.
      ΑΝΤΩΝΗΣ ΣΚΥΛΛΑΚΟΣ: Εξετάστε το.
      Στο άρθρο 8 επανέρχομαι: Βάλτε ένα πλαφόν στην ημερήσια αποζημίωση και διανυκτέρευση του ειδικού γραμματέα και των ειδικών επιθεωρητών. Πάτε σε απόκλιση. Σύμφωνοι, γιατί πρέπει να παίρνουν κάτι παραπάνω. Βάλτε ένα πλαφόν, 50%, πόσο θέλετε, 30%. Και αυτό εισηγηθείτε και σε όλα τα ζητήματα τα ανάλογα, που φέρνουν οι άλλοι Υπουργοί, να υπάρχει πάντα πλαφόν.
      Στο άρθρο 9 είπαμε την άποψή μας. Υπάρχει η ισχύουσα νομοθεσία αυτήν τη στιγμή. Πώς γίνονται οι ρυθμίσεις, οι 24, οι 36 κλπ. Ανεξάρτητα αν συμφωνούμε εμείς ή όχι, φοβόμαστε να ανοίξει ξανά το ζήτημα για μόνιμη ρύθμιση, διότι μπορεί να είναι πιο ευνοϊκοί οι όροι για τους επιχειρηματίες. Η πρόταση, λοιπόν, του ΠΑΣΟΚ να υπάρχει πάγιο σύστημα δεν είναι αρκετή. Πάγιο σύστημα αυστηρότερο κατά τη δική μας άποψη πρέπει να υπάρχει. Και αν ανοίξει το ασφαλιστικό, θα πάμε για χειρότερο ασφαλιστικό. Ο,τιδήποτε ανοίγει, πάμε προς το χειρότερο σε βάρος των εργαζομένων.
      Για τους γιατρούς του ΙΚΑ αναρωτιέμαι κι εγώ, κύριε Υπουργέ, γιατί δεν μας φέρνετε έναν πίνακα από το διοικητικό συμβούλιο, να ξέρουμε τι ελλείψεις υπάρχουν, τι προτείνει το ΙΚΑ και σε ποιες περιοχές. Χρήσιμο θα ήταν. Γιατί δεν είναι μόνο το ζήτημα αν θα είναι κάποιοι που δεν χρειάζονται, αλλά θα αντιμετωπίσουμε και το ζήτημα εάν καλύπτουν πάγιες ανάγκες ή δεν καλύπτουν πάγιες ανάγκες. Γιατί, αν όχι το σύνολο, ο μεγαλύτερος τουλάχιστον αριθμός να είναι γιατροί με σχέση διαρκή και όχι με σύμβαση έργου.
      Για τα διαχειριστικά λάθη προτείνουμε το αντιστάθμισμα να επεκταθεί και στα άλλα ασφαλιστικά ταμεία.
    Τέλος, αυτό το ζήτημα των συμβασιούχων με την επίφαση ότι καταρτίζονται μέσα στο ΙΚΑ ή αποκτούν εργασιακή εμπειρία, πρέπει να σταματήσει αυτή η υπόθεση. Αυτά τα προγράμματα είναι απαράδεκτα και όσον αφορά το ύψος του μισθού και όσον αφορά το ανασφάλιστο και στο ότι καλύπτουν θέσεις που θα έπρεπε να είναι μόνιμοι υπάλληλοι. 
    Αυτές είναι οι βασικές μας παρατηρήσεις. 
    ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης Αθανάσιος, αγορητής του Συνασπισμού, έχει το λόγο. 
    ΑΘΑΝΑΣΙΟΣ ΛΕΒΕΝΤΗΣ: Και στη συζήτηση επί της αρχής τοποθετηθήκαμε και είπαμε ότι αυτό το νομοσχέδιο είναι μία συρραφή διαφόρων διατάξεων -δεν είναι ένα νομοσχέδιο με αρχή, μέση και τέλος- και τοποθετηθήκαμε σε γενικές γραμμές σε μία σειρά από αυτά τα άρθρα. 
    Με το άρθρο 1 συμφωνούμε. 
    Στο άρθρο 2, επαναλαμβάνουμε ότι το κύριο πρόβλημα είναι η ρύθμιση γενικά του προβλήματος των συμβασιούχων, η οποία έτσι όπως γίνεται τώρα εκκρεμεί. Υπήρχε συγκεκριμένη προεκλογική δέσμευση της Κυβέρνησης και του Πρωθυπουργού ειδικότερα η οποία θα κάλυπτε, υποτίθεται, όλους τους συμβασιούχους και τώρα δεν καλύπτει, παρά ένα πολύ μικρό ποσοστό. Αυτό είναι ένα μεγάλο πρόβλημα και έχει δημιουργηθεί μεγάλη κοινωνική ένταση και το ξέρετε. Μην ξεχνάμε ότι ένα μεγάλο ποσοστό απ’ αυτούς τους συμβασιούχους που περίμεναν να τακτοποιηθούν ενίσχυσαν το Κόμμα της Νέας Δημοκρατίας και είναι απ’ αυτούς τους παράγοντες που έγειραν την πλάστιγγα των εκλογών. 
    Το άρθρο 4 αφορά το επίδομα της ανεργίας. Το επίδομα της ανεργίας είναι ένα βοήθημα το οποίο δεν καλύπτει τους μακροχρόνια ανέργους, δεν τους καλύπτει σε ικανοποιητικό χρόνο. Θα έπρεπε και να αυξηθεί και να επεκταθεί. Βέβαια μένει το μεγάλο πρόβλημα της ανεργίας που δεν είναι θέμα του παρόντος νομοσχεδίου και περιμένουμε, κύριε Υπουργέ, να έλθουν άλλα μέτρα που θα καλύπτουν γενικά τα προβλήματα της απασχόλησης, τα οποία ξέρετε πόσο μεγάλα είναι και η χώρα μας είναι σε πάρα πολύ κακή κατάσταση στον πίνακα όλων των ευρωπαϊκών χωρών απ’ αυτήν την άποψη. 
    Στα άρθρα 5 και 6 δημιουργούνται κάποια όργανα. Το ποια θα είναι αυτά τα όργανα δεν προσδιορίζεται και γι’ αυτό εμείς είμαστε αντίθετοι. Ναι μεν να υπάρξουν όργανα, αλλά πρέπει να προσδιορίζονται ποια θα είναι και με ποιον τρόπο θα λειτουργούν. 
    Με το άρθρο 7 συμφωνούμε. 
    Με το άρθρο 8 που αφορά στους επιθεωρητές εργασίας επίσης συμφωνούμε ότι θα πρέπει να προσδιοριστεί η αποζημίωσή τους, η οποία πρέπει να είναι καλύτερη, πλην, όμως, η επιθεώρηση εργασίας σε κάθε περιοχή πρέπει να στελεχωθεί ανάλογα με τις ανάγκες των περιοχών αυτών, όσον αφορά στην πυκνότητα και τον αριθμό των επιχειρήσεων και βέβαια να κάνουν έργο το οποίο δυστυχώς αυτήν τη στιγμή τουλάχιστον προς τα έξω δεν φαίνεται, γιατί σε πάρα πολλές περιπτώσεις φαίνεται η υπηρεσία να είναι ανεπαρκής και έχουμε σοβαρότατα προβλήματα τα οποία δεν καλύπτονται και έχουμε ατυχήματα και έχουμε συνθήκες απαράδεκτες, όρους εργασίας, οι οποίες δεν καλύπτονται από την επιθεώρηση εργασίας με τον τρόπο που θα έπρεπε. 
    Όσον αφορά το άρθρο 9, ελέχθη ότι είναι η καρδιά του νομοσχεδίου και από τον Υπουργό και από τους άλλους ομιλητές και συμφωνούμε με αυτό το χαρακτηρισμό. Η ρύθμιση των οφειλομένων εισφορών με τον τρόπο που γίνεται δεν μας βρίσκει σύμφωνους, γιατί θεωρούμε ότι είναι χαριστική προς τους κακοπληρωτές. Και από αυτήν την άποψη το καταψηφίζουμε. 
    Το άρθρο 10 αφορά την πρόσληψη ιατρών στο ΙΚΑ. Δεν μπορούμε να καταλάβουμε την αδυναμία της Κυβέρνησης να μη θέλει να γίνονται οι προσλήψεις σύμφωνα με συγκεκριμένους τρόπους κάτω από θεσμοθετημένα όργανα. Ξέρουμε ότι στο ΙΚΑ υπάρχουν πάρα πολλές ανάγκες. Είπε ο αξιότιμος εισηγητής της Πλειοψηφίας: «Δεν θέλετε δηλαδή να εξυπηρετούνται οι πολίτες; Θέλετε να περιμένουν στις ουρές και να ταλαιπωρούνται;». Κάθε άλλο, πρέπει να προσληφθούν πολλοί περισσότεροι. Πρέπει να τακτοποιηθούν πρώτα-πρώτα αυτοί που εργάζονται  με διάφορες σχέσεις εργασίας στο ΙΚΑ και να καλυφθούν και οι άλλες θέσεις στις διάφορες περιοχές και στις διάφορες ειδικότητες. Υπάρχουν τεράστια κενά. Εδώ θα πρέπει να γίνουν προτάσεις από το ΙΚΑ και δεν ξέρω αν αυτές οι προτάσεις θα είναι ικανοποιητικές. Θα πρέπει να ζητηθεί και η γνώμη των εργαζομένων της ΓΣΕΕ και των άλλων φορέων που έχουν λόγο και των γιατρών του ΙΚΑ και των εργαζομένων συνολικά του ΙΚΑ. 
    Όσον αφορά το άρθρο 11 το επίδομα διαχειριστικών λαθών να δοθεί, αλλά να αυξηθεί το ποσό γιατί απ’ ό,τι πληροφορήθηκα είναι 60 ευρώ εδώ και δεκαπέντε χρόνια και νομίζω ότι καθώς έχουν αλλάξει τόσο πολύ τα πράγματα θα πρέπει τουλάχιστον να αυξηθεί και να επεκταθεί αναδρομικά σε όλο το προηγούμενο έτος, για το οποίο δεν έχει καταβληθεί. 
      Στο άρθρο 13 θα επαναλάβω αυτό που είπαν και οι άλλοι συνάδελφοι, τόσο της Αξιωματικής Αντιπολίτευσης, όσο και του ΚΚΕ ότι δεν είναι λύση η πρόσληψη ανέργων από τον ΟΑΕΔ με τον τρόπο που γίνεται, γιατί ο ΟΑΕΔ στο τέλος έχει καταντήσει μία φενάκη. Ξεγελάμε κάμποσους ανθρώπους εκεί πέρα οι οποίοι εργάζονται με πολύ χαμηλές αμοιβές για ένα χρονικό διάστημα, το οποίο δεν τους καλύπτει τουλάχιστον όσον αφορά τη μελλοντική σύνταξη, είναι πάντοτε μετέωροι και ενώ καλύπτουν πάγιες και διαρκείς ανάγκες σε μία σειρά από τομείς, με αυτό τον τρόπο φεύγουν αυτοί, έρχονται άλλοι, διαιωνίζεται αυτό το καθεστώς και επανέρχονται στο προσκήνιο καινούριες στρατιές οι οποίες θα αντιμετωπίσουν τα ίδια προβλήματα που αντιμετωπίζουν και αυτοί που είναι τώρα στις ουρές περιμένοντας την εκπλήρωση των υποσχέσεων όπως οι συμβασιούχοι. Γι’ αυτό πιστεύουμε ότι και αυτό το άρθρο δεν καλύπτει τις πραγματικές ανάγκες και διαφωνούμε έτσι όπως είναι διατυπωμένο. 
      Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών Βουλευτών. 
    Ο κ. Αντώνης Φούσας έχει το λόγο. 
    ΑΝΤΩΝΙΟΣ ΦΟΥΣΑΣ: Ούτε ο Υπουργός, ούτε ο εισηγητής μας ισχυρίστηκαν ότι με το νομοσχέδιο αυτό ρυθμίζονται όλα τα προβλήματα του Υπουργείου Εργασίας. Ίσα-ίσα ισχυρίστηκαν και ισχυριζόμαστε ως παράταξη, ως Κυβέρνηση ότι με το νομοσχέδιο αυτό αντιμετωπίζονται ορισμένα κρίσιμα, επείγοντα θέματα και σε ευαίσθητες περιοχές της πατρίδας μας. Εννοώ περιοχές και εδαφικά, αλλά και κατηγορίες συνανθρώπων μας. 
    Το μεγαλείο της υπερβολής σας στο να αρνηθείτε τη στήριξη αυτού του νομοσχεδίου, το βρίσκει κανείς σε όλη τη συζήτηση. 
    Θα αναφερθώ ιδιαίτερα στο άρθρο 11 που αφορά επίδομα διαχειριστικών λαθών. Είπε η αξιότιμος κυρία εισηγήτρια: «ξέρετε, καλή είναι η ρύθμιση που γίνεται για το ΙΚΑ, αλλά θα ήταν καλύτερη και θα το ψηφίζαμε αν αυτό το εφαρμόζατε και σε όλα τα ταμεία». Εύλογα δεν πρέπει να διερωτηθώ και να διερωτηθεί και κάθε πολίτης πως ενώ το βρίσκετε τόσο ευαίσθητο και ότι πράγματι πρέπει να γίνει αυτό και σε όλα τα ταμεία –δίκιο έχετε, δίκιο και εμείς έχουμε και θα το αντιμετωπίσουμε στην πορεία- γιατί δεν το κάνατε τόσα χρόνια, γιατί δεν το ρυθμίσατε τόσα χρόνια; Αυτό αναδεικνύει το μέγεθος της υπερβολής σας. Και έρχεται το Υπουργείο τώρα και το ρυθμίζει όσο μπορεί και όπως μπορεί στο ΙΚΑ που είναι πραγματικά το μεγάλο ταμείο που συμπεριλαμβάνει τη συντριπτική πλειοψηφία των εργαζομένων και λέει: «καθιερώνω επίδομα διαχειριστικών λαθών».
     Και εσείς θέλετε να κάνετε κριτική και εδώ. Στάθηκα ιδιαίτερα σε αυτό το σημείο, για να σας πω, κυρίες και κύριοι συνάδελφοι του ΠΑΣΟΚ, ότι η κριτική δεν είναι πάντοτε χρήσιμη. Και επιτέλους δεν βλέπετε ότι όλα αλλάζουν; Δεν βλέπετε ότι γίνεται μια μεγάλη προσπάθεια στη χώρα μας; Δεν βλέπετε ότι από την Κυβέρνηση βγαίνει για την πατρίδα μας κάτι καινούριο; 
     Με την ευκαιρία αυτή, θέλω να δώσω δημόσια συγχαρητήρια στην πολιτική ηγεσία του Υπουργείου Δημόσιας Τάξης για τον άριστο τρόπο που χειρίστηκε το θέμα του τραγικού αυτού φαινομένου του λεωφορείου. Έχετε δει άλλη φορά τέτοια ψύχραιμη αντιμετώπιση, τέτοια ρύθμιση; Ασφαλώς όχι. 
     Επίσης, θα αναφερθώ και σε άλλες υπερβάσεις που εμείς έχουμε σκοπό να κάνουμε ως Κυβέρνηση και ως κόμμα. Αυτό το δείξαμε και με το πρόσωπο που υποδείξαμε ως Πρόεδρο της Ελληνικής Δημοκρατίας. Επί τη ευκαιρία να σημειώσω πως είμαι πολύ υπερήφανος που θα είναι Γιαννιώτης και Ηπειρώτης.
     Θέλω να σας πω ότι κάτι αλλάζει στον τόπο. Δεν μπορεί να συνεχιστεί αυτή η στείρα Αντιπολίτευση. Αν φτάνετε στο σημείο να καταψηφίζετε αυτό το νομοσχέδιο γιατί πρέπει να το καταψηφίσετε, πρέπει να σας πω –γιατί εμείς κάναμε αρκετά χρόνια στην αντιπολίτευση και ξέρουμε τι θα πει αξιοπιστία στην αντιπολίτευση- ότι δεν θα αποκτήσετε ποτέ άλλοτε την αξιοπιστία του ελληνικού λαού. Ο λαός σας θέλει εποικοδομητικούς και όχι με στείρα Αντιπολίτευση. 
     Θα μπω τώρα και σε μερικά άλλα θέματα. Εστιάζετε την κριτική σας για το νομοσχέδιο αυτό, πέραν όλων των άλλων σημείων, σε δύο βασικά θέματα. Στο θέμα του άρθρου 9, «ρύθμιση οφειλομένων εισφορών ΙΚΑ-ΕΤΑΜ». Ακούστηκε πριν από λίγο: «Ξέρετε, δια του τρόπου αυτού βοηθάτε τους κακοπληρωτές». 
     Δεν ξέρω πόση επαφή έχετε και με τους ανθρώπους που οδηγούνται στα ποινικά δικαστήρια. Δεν ξέρω πόση γνώση έχετε για το τι προβλήματα έχουν οι μικρο-επαγγελματίες. Είναι λάθος να θεωρείτε ότι ο κάθε επαγγελματίας, που αποτυγχάνει στην προσπάθειά του, είναι οπωσδήποτε εκ προθέσεως κακοπληρωτής. Είναι άνθρωποι που απέτυχαν στην προσπάθειά τους. Είναι άνθρωποι που βρήκαν δυσκολίες στη ζωή τους. Είναι άνθρωποι που προσπαθούν συνεχώς. 
     Σε αυτούς τους ανθρώπους που προσπαθούν συνεχώς πρέπει να δώσουμε μία ακόμα ευκαιρία και καλώς κάνει αυτή η διάταξη και ρυθμίζει τον τρόπο πληρωμής των εισφορών του ΙΚΑ-ΕΤΑΜ, αφού –όπως ξέρετε και όπως είπαμε και στην επιτροπή- υπάρχουν δύο ασφαλιστικές δικλείδες.
     Πρώτον, αναφορικά με το χρόνο που τάσσεται για να πληρωθούν οι οφειλές τους, δεν θα ισχύει πλέον αυτή η ρύθμιση, αν δεν πληρώσει, αν δεν θα είναι συνεπής στις υποχρεώσεις που έχει αναλάβει. Δεύτερον, δεν θα ισχύει η ρύθμιση έστω και αν είναι συνεπής, αν δεν θα πληρώνει τις εισφορές αυτές που στη συνέχεια δημιουργούνται για τον επόμενο χρόνο. 
     Πράγματι είναι μια πολύ καλή ρύθμιση. Πράγματι, κατά τη γνώμη μου, ανακουφίζει αυτούς τους επαγγελματίες και δεν τα χαρίζει στο τέλος-τέλος. Εδώ, κύριοι, υπάρχει η άποψη ότι πρέπει να αποποινικοποιηθεί αυτή η διαδικασία. Και υπάρχει σοβαρή άποψη περί αυτού. Και έρχεται το κράτος και δημιουργεί αυτήν τη ρύθμιση και εσείς λέτε ότι ακόμα και αυτό είναι λάθος. Επαναλαμβάνω, λοιπόν, ότι η κριτική σας και ως προς το θέμα αυτό είναι ουσιαστικά εσφαλμένη, αλλά και πολιτικά απαράδεκτη, γιατί δεν πείθει και δεν μπορεί να πείσει κανέναν. 
     Εστιάζετε επίσης την κριτική σας στο άρθρο 10. Εδώ και αν φαίνεται η υπερβολή σας. Έρχεται λοιπόν το Υπουργείο και σας λέει: «Εγώ πρέπει να έχω τη δυνατότητα όχι για σήμερα -πρέπει να δώσω εδώ μια απάντηση γενικότερη- αλλά πρέπει να έχω και στην πορεία τη δυνατότητα να προσλάβω 7% γιατρούς ή οδοντιάτρους, οι οποίοι μάλιστα –σημειώστε- θα πληρώνονται με σύμβαση έργου, όχι με μηνιαίο μισθό». 
     Αυτό έχει μια ιδιαίτερη σημασία, δηλαδή θα κόβουν δελτίο παροχής υπηρεσιών. Άρα δεν υπάρχει κίνδυνος να μονιμοποιηθούν. Γι αυτούς, λοιπόν, τους γιατρούς που θα είναι 7% μόνο, μας λέτε: «Κύριε Υπουργέ, δεν μας φέρατε μια κατάσταση να μας πείτε ποιες είναι οι ανάγκες για να εγκρίνουμε αυτήν τη πρόσληψη». Μα, δεν πρόκειται για σήμερα. Πρόκειται για την πορεία ασφαλώς και πρόκειται και για θέσεις που θα δημιουργηθούν. 
     Σας ερωτώ με ειλικρίνεια, με βεβαιότητα ότι έχετε καλή πίστη. Τολμήστε να το πείτε αυτό στις σειρές του ΙΚΑ. Τολμήστε να πείτε στους εργαζομένους εκεί: «Εμείς δεν θέλουμε άλλους γιατρούς». Τολμήστε επίσης να πάτε σε ακριτικές και ορεινές περιοχές, είτε λέγονται Τζουμέρκα, είτε λέγονται Γιάννενα, Κόνιτσα, Βόλος ή δεν ξέρω τι άλλο. Τολμήστε να πείτε στους ανθρώπους αυτούς: «Κύριοι, εμείς δεν θέλουμε να πάρετε άλλους γιατρούς». 
     Επαναλαμβάνω ότι είναι υπερβολικά όλα αυτά. Κάνετε λάθος. Πολύ καλά κάνει ο Υπουργός. Μάλιστα ακούστηκαν και απόψεις ότι το 7% πρέπει να γίνει 12%. Ας είναι όμως 7%. Όπως μας εξηγήθηκε, το 7% είναι περίπου τριακόσιοι πενήντα γιατροί σε όλη τη χώρα, ας είναι και τετρακόσιοι. Αυτό είναι το πρόβλημα; Για αυτό έχετε αντίθεση, που στο κάτω-κάτω δεν θα είναι επί μισθώ, αλλά θα είναι με σύμβαση έργου;
     Εγώ θέλω να συγχαρώ τον Υπουργό και γι αυτή την ρύθμιση και να του πω ότι πολύ σωστά τα διαλαμβάνει στη σχετική διάταξη. Ακούστε τι λέει: «Δύναται σε εξαιρετικές περιπτώσεις για την κάλυψη αναγκών παροχής ιατρικών υπηρεσιών, σε όποια γεωγραφική περιοχή διατυπώνεται η έλλειψη αλλά και για ευαίσθητες κοινωνικά ομάδες ασθενών». Τι άλλο καλύτερο; Θέλει, λοιπόν, να αντιμετωπίσει προβλήματα εξαιρετικά. 
     Ασφαλώς, κύριε Πρόεδρε, ψηφίζω όλες τις διατάξεις και στο σύνολο αυτό το νομοσχέδιο και λυπάμαι που ακούω τέτοια κριτική και τέτοια μικροψυχία για Αντιπολίτευση χωρίς ουσία. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Δημήτριος Κουσελάς έχει το λόγο. 
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
     Δεν θα τοποθετηθώ εφ όλης της ύλης, γιατί χθες μίλησα επί της αρχής. Θέλω όμως εισαγωγικά να κάνω μια παρατήρηση στα όσα ακούστηκαν και ιδιαίτερα από τον κ. Φούσα. 
     Εγώ, αγαπητοί συνάδελφοι, δεν βλέπω πουθενά ούτε τη φρεσκάδα ούτε τη νεωτερικότητα ούτε τις καινοτομίες της νέας Κυβέρνησης. Αυτό που βλέπω είναι ότι επιβραβεύονται παλαιοκομματικές πρακτικές και μάλιστα επιβραβεύονται θέσεις και απόψεις που κατ’ εξακολούθησιν είχαν καταγγελθεί από πλευράς Νέας Δημοκρατίας. Όχι μόνο επιβραβεύονται, αλλά και επεκτείνονται μέσα από αυτό το νομοσχέδιο. 
     Σχετικά με το άρθρο 1, επαναφέρεται στο παλιότερο καθεστώς του ημερολογιακού έτους -και αυτό είναι θετικό από τη μια πλευρά- η χορήγηση της ετήσιας άδειας. Όμως, κύριε Υπουργέ, δημιουργούνται προβλήματα με τον τρόπο που τίθεται αυτό το ζήτημα. 
     Προβλέπεται δηλαδή τμηματική χορήγηση της άδειας και κατά το δεύτερο έτος και αίρονται έτσι βασικές διατάξεις και των νόμων και της Εθνικής Γενικής Λογικής Σύμβασης, που μόνο κατ’ εξαίρεση προβλέπεται τμηματική χορήγηση στο δεύτερο έτος της άδειας. Θα έπρεπε, όπως επισημαίνει και η ΟΚΕ, ο εργαζόμενος μετά τη λήξη του πρώτου ημερολογιακού έτους να δικαιούται ολόκληρη την άδεια του νέου ημερολογιακού έτους και όχι κατ’ αναλογία, τμηματικά, όπως προβλέπεται –το ξαναλέω- μέσα από το νομοσχέδιο. Σας έχει κατατεθεί μια συγκεκριμένη ρύθμιση και νομίζω ότι θα πρέπει να την λάβετε υπ’  όψιν σας. 
     Επίσης, πρέπει να κυρωθεί νομοθετικά η διάταξη 6 της Εθνικής Γενικής Συλλογικής Σύμβασης, γιατί από τη διάταξη αυτή γεννάται το δικαίωμα λήψης της άδειας στο δεκάμηνο του πρώτου έτους και όχι στο δωδεκάμηνο. Όταν υπάρχει μια πρακτική επιλεκτικής κύρωσης των διατάξεων της Εθνικής Γενικής Συλλογικής Σύμβασης δημιουργούνται αμφιβολίες για την ούτως ή άλλως γενική ισχύ αυτών των διατάξεων και ορισμένες φορές και προβλήματα εφαρμογής. Νομίζω ότι είναι ανάγκη να την κυρώσετε. 
     Στο άρθρο 3 είναι θετική η ρύθμιση, διότι σημειώνονταν σοβαρές καθυστερήσεις στη λήψη των αντίστοιχων επιδομάτων από τους δικαιούχους. Όμως, η παράγραφος 3, που παραπέμπει σε υπουργική απόφαση για τη ρύθμιση των εξαιρέσεων στη χορήγηση της προκαταβολής, είναι αόριστη και αφήνει περιθώρια για διακρίσεις. Ας δηλωθούν οι περιπτώσεις των εξαιρέσεων, ώστε να ρυθμιστούν με τον ίδιο νόμο. 
     Το άρθρο 4 θέλει μια προσοχή -το επισημαίνω για τους συμβούλους σας- λαμβάνοντας υπόψη ότι στην προηγούμενη ρύθμιση, δηλαδή στο άρθρο 6 του ν. 435/1976, το βασικό επίδομα ανεργίας οριζόταν στο 70% του μισθού ή του ημερομισθίου, χωρίς περιορισμό στο ύψος του. Διερωτώμαι, λοιπόν, μήπως η ρύθμιση αυτή περιορίζει το επίδομα ανεργίας για τα στελέχη εκείνα των επιχειρήσεων που συνήθως πλεονάζουν στις περιπτώσεις συγχωνεύσεων. 
    Για τα άρθρα 5 και 6 υπάρχει ένα πρόβλημα πάρα πολύ σοβαρό. Ελέχθη ήδη. Μιλήσατε κύριε Υπουργέ για σύμφωνη γνώμη στην περίπτωση εκχώρησης του διοικητικού συμβουλίου, όμως, σύμφωνη γνώμη μπορεί να σημαίνει και γνώμη κατά πλειοψηφία. Κανένας δηλαδή δεν εγγυάται το τι θα γίνει μετά. Εμείς ζητάμε να διασφαλιστεί ρητά στις αντίστοιχες διατάξεις ότι στην περίπτωση που θα προκύψει κάτι τέτοιο θα εκχωρήσει δηλαδή το διοικητικό συμβούλιο σε ένα νέο όργανο τις ευχέρειες που έχει κατ’ εξουσιοδότησή του, σ’ αυτό το όργανο θα πρέπει να υπάρχει η ίδια σύνθεση, δηλαδή και η συμμετοχή των κοινωνικών φορέων που υπήρχε στο διοικητικό συμβούλιο. Διαφορετικά ανοίγει ο δρόμος να υπάρξουν σοβαρά προβλήματα και πελατειακές συμπεριφορές.
    Επίσης, πρέπει να προσέξετε μήπως με την κατάργηση της παραγράφου 6 του άρθρου 12 του νόμου 3144/2003 αντί να δημιουργείται η δυνατότητα απόσπασης των εργαζόμενων από θυγατρικές του ΟΑΕΔ στον ΟΑΕΔ για μεγαλύτερο χρονικό διάστημα του έτους όπως θέλετε, καταργείται τελικά η δυνατότητα αυτή. Είναι ένα λεπτό σημείο που χρειάζεται ιδιαίτερη προσοχή.
    Σχετικά με το άρθρο 9 ακούσαμε ότι είναι πολιτικά απαράδεκτη η θέση μας από τον κ. Φούσα. Θέλω να πω ότι αυτή η τοποθέτηση είναι πρόκληση και προς τους εργαζόμενους αλλά και σε σχέση με τους συνεπείς εργοδότες. Και είναι πρόκληση γιατί, κύριε Υπουργέ, δεν γίνεται παρακράτηση άλλων χρημάτων παρά των εισφορών που πληρώνουν οι ίδιοι οι εργαζόμενοι. Εάν το κράτος είχε ένα διαφορετικό τρόπο είσπραξης των εισφορών των εργαζόμενων θα μπορούσε ο κάθε εργοδότης όπως το κάνει σήμερα να παρακρατεί τις εισφορές αυτές; Σαφέστατα όχι. Πιστεύω, λοιπόν, ότι απαράδεκτο είναι να θέλουμε να ρυθμίσουμε ξανά και να λέμε κάθε φορά ότι θα κάνουμε μια τελευταία ρύθμιση και μια τελευταία ρύθμιση όταν γνωρίζετε πάρα πολύ καλά ότι έχουμε 3.000.000.000 εισφοροδιαφυγή και 2.000.000.000 ευρώ είναι τα χρωστούμενα αυτήν τη στιγμή στο ΙΚΑ από τις ιδιωτικές επιχειρήσεις. Και την ίδια στιγμή ακούμε -και το γνωρίζετε πάρα πολύ καλά- τοποθετήσεις που λένε να αυξήσουμε έτι περαιτέρω τις εισφορές των εργαζόμενων ή να μειώσουμε τις παροχές. Την ίδια στιγμή ξαναλέω που έχουμε τέτοια αστρονομικά ποσά σε σχέση με την εισφοροδιαφυγή. 
    Σχετικά με το άρθρο 10 γενικεύει τη δυνατότητα που υπήρχε για αδιαφανείς προσλήψεις και μάλιστα τη γενικεύει σε πολύ μεγάλο βαθμό εκεί που έπρεπε να καταργηθεί. Εμείς δεν είπαμε ότι δεν υπάρχει ανάγκη και ότι δεν πρέπει να αντιμετωπιστούν οι ουρές του ΙΚΑ ή ότι δεν πρέπει να υπάρξουν προσλήψεις. Δεν θεωρούμε, όμως, ότι οι ελλείψεις από τη στιγμή που ζητήσαμε να υπάρξει ένας πίνακας και γα τις περιοχές και για τις ειδικότητες που απαιτούνται, σε γιατρούς κάποιων περιοχών ή ευαίσθητων κοινωνικών ομάδων είναι κάτι πρόσκαιρο το τονίζω και παροδικό που πρέπει να το καλύψουμε με συμβασιούχους γιατρούς. Μιλάμε για περιοχές ή για πολίτες που είναι δεύτερης κατηγορίας; Πιστεύω όχι. Ούτε και εσείς θέλετε να μιλήσετε για τέτοιους. Άρα, ας δημιουργηθούν οι αναγκαίες κανονικές θέσεις εργασίας και να γίνουν προσλήψεις μόνιμων γιατρών με σύμβαση αορίστου χρόνου και όχι συμβασιούχων και με τον τρόπο που επιχειρείται μέσα από το άρθρο 10. 
    Τέλος, στο τελευταίο άρθρο 9 όπως τοποθετήθηκα και στη συζήτηση επί της αρχής το άρθρο αυτό αναπαράγει και διευρύνει μια εσφαλμένη λογική. Προβλέπει κάτι το οποίο είναι αδιανόητο. Πιστεύω ότι πρέπει να είναι αδιανόητο και για σας ως πολιτική ηγεσία του Υπουργείου Εργασίας. Δεν μπορεί στους ίδιους τους ασφαλιστικούς οργανισμούς να απασχολούνται εργαζόμενοι οι οποίοι είναι ανασφάλιστοι. Και εδώ υπάρχει σαφέστατα μια στρέβλωση πέρα για πέρα της έννοιας και του περιεχομένου που έχουν τα προγράμματα stage τα οποία είναι για απόκτηση εργασιακής εμπειρίας και όχι για κάλυψη μόνιμων και διαρκών αναγκών με φθηνό κόστος. Δεν είναι δυνατόν, λοιπόν, στα πλαίσια αυτής της λογικής που τίθεται το άρθρο αυτό έστω και αν υπήρχε προηγούμενα για το δωδεκάμηνο από την πλευρά τη δική μας αν δεν το αλλάξετε δεν θα το ψηφίσουμε.
    Σας ευχαριστώ πολύ. 
    ΠΡΟΕΔΡΕΥΩΝ (Γεώργιος Σούρλας): Ο κ. Πιπεργιάς έχει το λόγο.
    ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, έχουμε ένα νομοσχέδιο το οποίο ουσιαστικά αφορά πολλά δευτερεύοντα ζητήματα τα οποία μπορούσαν να ρυθμιστούν με διαφορετικό τρόπο. Πιστεύω ότι στην Ολομέλεια της Βουλής θα έπρεπε να έρχονται νομοσχέδια, να καθορίζουν τις γενικότερες κατευθύνσεις της πολιτικής και όχι περιπτωσιολογικές ρυθμίσεις οι οποίες σε κάθε περίπτωση υποβαθμίζουν και την ίδια τη δυνατότητα να νομοθετούμε. Παραδείγματος χάρη πιστεύω ότι οι ρυθμίσεις που περιέχονται στο νομοσχέδιο θα μπορούσαν να γίνουν με απόφαση ενός διευθυντή, όπως η ρύθμιση που αφορά το επίδομα ανεργίας των ξενοδοχοϋπαλλήλων. Δεν μπορώ να καταλάβω γιατί πρέπει να νομοθετήσουμε ότι εάν καθυστερήσει η αίτηση χορήγησης επιδόματος ανεργίας, το επίδομα θα καταβάλλεται από την ημερομηνία της απολύσεως. Είναι ρυθμίσεις που πιστεύω ότι υποβαθμίζουν το ρόλο μας. Αυτά τα ζητήματα θα έπρεπε να διευθετούνται με ευθύνη της ηγεσίας του ΟΑΕΔ και να μη μας απασχολούν. Και άλλα άρθρα βλέπω ότι είναι τέτοιες ρυθμίσεις όπως παραδείγματος χάρη του άρθρου 5 που παρέχει δυνατότητα ένστασης κατά απορριπτικών αποφάσεων. Θα πρέπει δηλαδή να υπάρχει δυνατότητα και η πρωτοβουλία ώστε τέτοιες γραφειοκρατικές εμπλοκές να ξεπερνιόνται με διοικητικές αποφάσεις και όχι με τη χρονοβόρα διαδικασία της ωρίμανσης μιας νομοθετικής ρύθμισης και της τακτοποίησης ενός τέτοιου θέματος με μια διάταξη νόμου.
    Θα ήθελα να σταθώ περισσότερο στο άρθρο 9 που είναι η ρύθμιση των οφειλομένων εισφορών προς το ΙΚΑ. Κύριε Υπουργέ, μόλις πρόσφατα ψηφίστηκε ρύθμιση με την οποία απ’ ό,τι φαίνεται δεν είχαμε αποτελέσματα. Με το άρθρο 9  επεκτείνεται η χρονική περίοδος των ρυθμίσεων οφειλών μέχρι τις 31 Οκτωβρίου 2004 και δίνουμε μεγαλύτερες ευκολίες στους κακοπληρωτές όσον αφορά τις δόσεις. Δηλαδή ρυθμίζουμε την οφειλή αντί για σαράντα οκτώ δόσεις που προέβλεπε η προηγούμενη ρύθμιση σε ογδόντα. 
    Εδώ υπάρχει ένα ουσιαστικό ζήτημα. Υπάρχουν πάρα πολλές επιχειρήσεις οι  οποίες κάνουν «δανεισμό» από τα χρήματα των ασφαλισμένων, παρακρατώντας τις εισφορές των εργαζομένων. Ουσιαστικά διαπράττουν ποινικό αδίκημα αφού γίνεται παρακράτηση δεδουλευμένων που δεν αποδίδονται-. Παρακρατούν επίσης και τις δικές τους εισφορές που θα έπρεπε να αποδίδουν στο ΙΚΑ. Με τις ρυθμισεις του άρθρου τους διευκολύνουμε και νομιμοποιούμε τις παρανομίες τους. Πιστεύω ότι δεν θα έπρεπε να είμαστε ελαστικοί. Οι σαράντα οκτώ δόσεις  είναι μια θέτιση λογική και θα έπρεπε να έχουν σπεύσει να κάνουν τις σχετικές ρυθμίσεις. Υπάρχει άρνηση πληρωμής και εμείς υποχωρούμε και κάνουμε τις δόσεις ογδόντα. Αυτό  σημαίνει ότι δίνουμε παράταση ζωής σε επιχειρήσεις οι οποίες εκ των πραγμάτων είναι αμφίβολο αν είναι βιώσιμες και αυτό γιατί όταν μία επιχείρηση καταχράται τα χρήματα των εργαζομένων, τα παρακρατεί προκειμένου να επιβιώσει, να πάρει ανάσες ζωής, δεν ξέρω κατά πόσο μπορεί να είναι βιώσιμη. Λογικά θα έπρεπε για να μπει μια τάξη να γίνονται αυτές οι ρυθμίσεις όταν υπάρχει και πιστοποίηση βιωσιμότητας των επιχειρήσεων. Να υπάρχει κατανόηση αλλά και μια λογική όταν δίνεται μια ακόμη παράταση. Έτσι όπως δίνεται η ρύθμιση νομίζω ότι δεν θα έχουμε αποτέλεσμα. Οι προβληματικές αυτές επιχειρήσεις θα πάρουν ακόμη ένα πιστοποιητικό φορολογικής ενημερότητας, θα λειτουργήσουν ένα δύο μήνες και στη συνέχεια πάλι θα έχουν αρρύθμιστες οφειλές και το πρόβλημα θα ανακυκλώνεται. 
    (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Επίσης στο άρθρο 10 για την πρόσληψη των γιατρών γίνεται μία μεγάλη διεύρυνση του ποσοστού των συμβασιούχων γιατρών τη στιγμή που υπήρχαν και άλλες σκέψεις για να διευθετηθούν ζητήματα που αφορούν στο ιατρικό προσωπικό του ιδρύματος που δεν έχουν προχωρήσει.
     Υπήρχε σκέψη, παραδείγματος χάριν, για το θεσμό του γιατρού της αποκλειστικής απασχόλησης στο ΙΚΑ. Υπήρχε μια τέτοια σκέψη. Όπως φαίνεται αυτή η σκέψη εγκαταλείπεται. Όπως, υπήρχαν και παλιότερες επεξεργασίες. Nα υπάρχει μια από κοινού κάλυψη της πρωτοβάθμιας φροντίδας για την υγεία. Δηλαδή, να υπάρχει συνεργασία μεταξύ των διαφόρων ασφαλιστικών φορέων και των υποδομών του ΕΣΥ. Όπως φαίνεται και αυτό εγκαταλείπεται. Δεν μπορώ να κατανοήσω γιατί αυτή η μεγάλη αύξηση των συμβασιούχων γιατρών, ποια ακριβώς σκοπιμότητα υποκρύπτει;
     Εδώ βέβαια, η αιτιολογική έκθεση λέει ότι καλό είναι να υπάρχει η κάλυψη δυσπρόσιτων, άγονων και προβληματικών περιοχών με πρόσθετες ειδικότητες κ.ο.κ. Καλά είναι όλα αυτά, κύριε Υπουργέ, αλλά πολύ φοβάμαι ότι το άρθρο 10 υποκρύπτει μάλλον ανάγκη άλλων διευθετήσεων, ρουσφετολογικών προσλήψεων και διευθετήσεων προεκλογικών υποσχέσεων. Γιατί διαφορετικά θα υπήρχε εδώ μια τοποθέτηση της διοίκησης του ιδρύματος που να μας λέει: «ξέρετε, υπάρχουν ανάγκες στην τάδε περιοχή. Αυτοί οι γιατροί, αυτές οι ειδικότητες. Ή στην τάδε περιοχή ή στο τάδε απομονωμένο νησί». 
     Λογικά θα έπρεπε αυτές οι ανάγκες για ιατρικό προσωπικό να ενταχθούν σε ένα γενικότερο σχέδιο για το πώς βλέπουμε την πρωτοβάθμια φροντίδα. 
     Προχθές είχα πάει στο Κέντρο Υγείας Αλιβερίου. Είναι μια σοβαρή υποδομή του ΕΣΥ. Εκεί υπάρχουν δυσκολίες. Ενώ εξυπηρετεί τους ασφαλισμένους του ΟΓΑ, υπάρχει δυσκολία στο να εξυπηρετήσει τους ασφαλισμένους των άλλων ασφαλιστικών φορέων. Και μιλάω και για τους ασφαλισμένους του ΙΚΑ εκείνης της περιοχής και της ΔΕΗ. Έχουμε δυο πολυϊατρεία, πολυϊατρείο της ΔΕΗ πολυϊατρείο του ΙΚΑ παραδίπλα επίσης και κέντρο υγείας που δεν εξυπηρετεί όλους τους ασφαλισμένους. Υπάρχει μια σπατάλη, μια υπερπροσφορά, αν θέλετε, υπηρεσιών υγείας και υγεία τελικά δεν έχουμε. Κάπου θα έπρεπε να υπάρχει ένας γενικότερος σχεδιασμός και νομίζω ότι αυτό θα συμβάλει και στην περιστολή των δαπανών, όταν μάλιστα αυτές οι δαπάνες δημιουργούν επιπρόσθετα προβλήματα στα ασφαλιστικά ταμεία και γενικότερα επιδεινώνουν το πρόβλημα της ελλειμματικότητάς τους.
     Πιστεύω, λοιπόν, ότι εδώ θα έπρεπε να υπάρχει μια πιο σαφής εικόνα. Πιστεύω ότι η εικόνα δεν είναι καθαρή. 
     Θα ήθελα να αναφερθώ και σε μια τροπολογία, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Όχι τώρα, όταν συζητήσουμε τις τροπολογίες. 
     ΔΗΜΗΤΡΙΟΣ ΠΙΠΕΡΓΙΑΣ : Μάλιστα.
     Επί μέρους στα άρθρα: Άλλα είναι ήσσονος σημασίας και δεν νομίζω ότι θα έπρεπε ν’ απασχολήσω τη Βουλή μ’ αυτά, για ορισμένα όμως στα οποία αναφέρθηκα, πιστεύω ότι γίνεται μια υπερβολή. 
     (χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά.
     Ο κ. Άγγελος Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Θα σταθώ στο άρθρο 9, κύριε Πρόεδρε, γιατί πιστεύω ότι ο εισηγητής μας στάθηκε αναλυτικά στα υπόλοιπα άρθρα. Πιστεύουμε ότι είναι ένα σημαντικό ζήτημα από την άποψη του ότι και η σημερινή Κυβέρνηση ακριβώς ακολουθεί τα χνάρια των προηγούμενων κυβερνήσεων. 
     Με τη ρύθμιση των εισφορών στο ΙΚΑ, δεν κάνει τίποτε άλλο παρά να θέτει εκτός το σταθερό και νομοθετημένο τρόπο που υπάρχει για τη ρύθμιση των οφειλών του ΙΚΑ. Και έρχεται με αυτήν τη ρύθμιση τώρα η Κυβέρνηση να βγάλει εκτός τη σταθερή ρύθμιση των εισφορών. 
     Πρώτα και κύρια, κύριε Πρόεδρε, θα έπρεπε η Κυβέρνηση για να ζητήσει τη θετική γνώμη της Βουλής, να μας φέρει μια κατάσταση και μάλιστα μ’ ένα διαχωρισμό: μικρές, μεσαίες, μεγάλες επιχειρήσεις. Για να βγάλουμε συμπέρασμα πραγματικά για το αν αυτές οι οφειλές των εισφορών στο ΙΚΑ προέρχονται από μικρές ή μεγάλες επιχειρήσεις. Εμείς δεν λέμε ότι δεν μπορεί να υπάρχουν και μικρομεσαίες επιχειρήσεις αλλά, το ξέρετε όμως, ο αριθμός μπορεί να είναι μεγάλος, αλλά το ποσό που οφείλουν τελικά οι μικρομεσαίες επιχειρήσεις, να είναι κατά πολύ μικρότερο από τις μεγάλες επιχειρήσεις. Για να βγάλουμε και ορισμένα συμπεράσματα τελικά αν δείχνει το ενδιαφέρον της η Κυβέρνηση με αυτή τη ρύθμιση όσον αφορά στις μικρές επιχειρήσεις. Διότι για να πεις ότι ενδιαφέρομαι για τις μικρές επιχειρήσεις πρέπει να διαμορφώσεις το ανάλογο οικονομικό περιβάλλον για να αντέξουν έναν αδυσώπητο ανταγωνισμό που τις ισοπεδώνει. 
     Γνωρίζουμε, κύριε Υπουργέ, ότι αυτήν την ώρα το ένα εργοστάσιο πίσω από το άλλο κλείνει και μάλιστα καταθέτουν αιτήσεις για πτωχεύσεις. Που σημαίνει τι; Ότι αυτά τα εργοστάσια ήδη παρακράτησαν και τις εργοδοτικές εισφορές αλλά και τις εισφορές των εργαζομένων. Και ξέρετε εσείς πολύ καλά σ’ αυτό το χρονικό διάστημα τι γίνεται σε όλες τις περιοχές, για να βγάλουμε και ορισμένα συμπεράσματα για το ποιον ωφελεί αυτή η ρύθμιση Και θα πρέπει να μας πείτε ποιο είναι το συνολικό ποσό της ρύθμισης. Για τι ποσό μιλάμε; 
     Στο προηγούμενο νομοσχέδιο μιλήσαμε για ρύθμιση στα νοσοκομεία στο ύψος των 2,1 δισεκατομμυρίων ευρώ. Αυτό το ποσό σε ποιο ύψος ανέρχεται; Για να ξέρουμε, ως Βουλή, τι θα ψηφίσουμε. 
     Και μάλιστα, μιλάτε τώρα για ογδόντα μηνιαίες δόσεις με τις οποίες θα καταβάλουν αυτά τα οποία οφείλουν. Μα, το ζήτημα είναι ότι ήδη έχουν παρακρατήσει τις εργοδοτικές εισφορές των εργαζομένων -ίσως τις έχουν αξιοποιήσει κιόλας για ίδιο λογαριασμό- και όλο αυτό το διάστημα, πραγματικά, είναι ισόποσο με το 20% που αφήνετε εσείς. Κερδισμένοι, δηλαδή, θα βγουν και πάλι. 
     Το ζήτημα είναι ότι υπήρξε εκμετάλλευση αυτών των χρημάτων από τους επιχειρηματίες, που παράνομα, όμως, τα παρακράτησαν. Και έρχεστε εδώ και λέτε ότι καλώς έκαναν παράνομη παρακράτηση, όπως, κύριε Υπουργέ, ψηφίσαμε στο προηγούμενο νομοσχέδιο για τη ρύθμιση των νοσοκομείων, που λέει ότι θεωρούνται νόμιμες όλες οι δοσοληψίες. Δηλαδή τελικά η Κυβέρνηση τι κάνει; Νομιμοποιεί τις παρανομίες είτε των νοσοκομείων είτε και διαφόρων επιχειρηματιών; 
     Και, κατά τα λεγόμενά σας, ο ανταγωνισμός που πάει; Η παρέμβασή σας, δηλαδή, τι γίνεται; Προς όφελος ποιου γίνεται; Εσείς κόπτεστε για τον ανταγωνισμό. Μια μορφή χτυπήματος του ανταγωνισμού, λοιπόν, είναι και αυτός. Αφού, σου λέει, το κάνει ο γείτονάς μου, γιατί να μην το κάνω και εγώ, αφού θα έρθει μια «καλή» κυβέρνηση που θα μας τα ρυθμίσει όλα; 
     Επίσης θέλω να συνδέσω αυτήν τη ρύθμιση των οφειλομένων εισφορών στο ΙΚΑ με τη γενικότερη υποχρηματοδότηση που γίνεται όλα αυτά τα χρόνια, κύριε Πρόεδρε, από τον κρατικό προϋπολογισμό. Και μάλιστα στον τελευταίο ασφαλιστικό νόμο του ΠΑΣΟΚ αναφέρεται ότι το ΙΚΑ πρέπει να χρηματοδοτεί μέχρι ποσό 1%. Αυτό βέβαια δεν έγινε ποτέ. Ήταν στο 0,90%, στο 0,80% κλπ. Όπως και το 2005 προβλέπετε, ως Κυβέρνηση, 1,6 δισεκατομμύρια ευρώ. Μα, αυτό δεν φτάνει ούτε συντάξεις να δώσει ούτε να καλύψει τα μεγάλα έξοδα της ιατρικής και φαρμακευτικής περίθαλψης, που πρέπει να δώσει στους ασφαλισμένους. 
     Και αναγκάζεται το ΙΚΑ –το ξέρετε πολύ καλά- να παρακρατεί χρήματα από άλλους οργανισμούς και βέβαια να δανείζονται και οι άλλοι οργανισμοί. Είναι ένας φαύλος κύκλος, γιατί ακριβώς ο κρατικός προϋπολογισμός δεν αντέχει να δώσει για την κοινωνική ασφάλιση υπέρ του εργαζόμενου λαού. 
     Αλλά αυτές οι ρυθμίσεις, κύριε Πρόεδρε, τελειωμό δεν έχουν. Εδώ η Κυβέρνηση πλέον ετοιμάζεται να ρυθμίσει και τα του τραπεζικού συστήματος, των τραπεζοϋπαλλήλων. Εξ αιτίας του ότι από 1/1/2005 πρέπει να εφαρμοστούν τα διεθνή λογιστικά πρότυπα, θα αναγκαστούν και οι τράπεζες να εμφανίσουν τόσο τις εργοδοτικές εισφορές όσο και τις εισφορές και υποχρεώσεις των εργαζομένων. Έτσι, λοιπόν, πλήττεται η οικονομική κατάστασή τους, η εικόνα τους και στο Χρηματιστήριο και διεθνώς και έρχονται τώρα σ’ εσάς και εσείς σαν τον Πόντιο Πιλάτο λέτε: «Αν τα βρουν οι τράπεζες και οι εργαζόμενοι, εμείς δεν έχουμε κανένα λόγο». Πώς δεν έχετε λόγο; Δεν έχετε λόγο για το ότι οι τράπεζες τα υπέρογκα κέρδη τους λένε «να τα ρίξουνε στον κρατικό προϋπολογισμό», δηλαδή να πληρώσει στο σύνολό του ο εργαζόμενος λαός αυτό το ενιαίο, επικουρικό ταμείο ή την είσοδο του τραπεζικού ταμείου στο ΙΚΑ; Θα τα φορτώσουν στο ΙΚΑ; Και καλούν, δηλαδή, τον κρατικό προϋπολογισμό και τους εργαζομένους να καλύψουν το κενό; Και τα κέρδη των τραπεζών που είναι πάνω από 40%; 
      Λέω, λοιπόν, ότι η κάθε μία ρύθμιση έχει συγκεκριμένο περιεχόμενο και προσανατολισμό. Γι’ αυτό σας είπα και κατ’ ιδίαν, όταν ζήτησα αυτές τις καταστάσεις, ότι θα καταθέσουμε αύριο την αίτηση κατάθεσης εγγράφων, για να δούμε τελικά ποιους αφορά αυτή η ρύθμιση -είναι μικροί, είναι μεσαίοι, είναι μεγάλοι;- σύμφωνα με τα κριτήρια της Ευρωπαϊκής Ένωσης, η οποία βάζει αριθμό εργαζομένων, κύκλου εργασιών και ενεργητικού. Έτσι θα βγούνε ορισμένα πολιτικά συμπεράσματα, κύριε Πρόεδρε, για να δούμε η κάθε ρύθμιση ποιον ωφελεί τελικά, το μικρό ή το μεγάλο;
      Εδώ ακριβώς είναι το ζήτημα: Ότι δεν είναι τυχαίο ότι δεν μας φέρνει στοιχεία η Κυβέρνηση. Γιατί αν ήταν οι μικροί, με μεγάλη χαρά θα μας τα έφερνε η Κυβέρνηση, για να δείξει ότι ενδιαφέρεται για τις μικρομεσαίες επιχειρήσεις. Είναι, όμως, συγκεκριμένα μεγάλα συμφέροντα, τα οποία πάλι θα ευνοηθούν από αυτήν τη ρύθμιση, όπως ευνοήθηκαν και στο παρελθόν από άλλες κυβερνήσεις.
      Με αυτά, κύριε Πρόεδρε, τονίζω ότι είναι σημαντική η ρύθμιση του άρθρου 9. Και βέβαια δεν μπορεί πάντοτε να πληρώνει ο ελληνικός λαός όλα αυτά που κερδίζουν οι επιχειρηματίες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη.
      Το λόγο έχει ο κ. Τσαντούλας.
      ΔΗΜΗΤΡΙΟΣ ΤΣΑΝΤΟΥΛΑΣ: Ευχαριστώ, κύριε Πρόεδρε. 
      Κύριοι συνάδελφοι, παρά τη συνεχή αμφισβήτηση του μεγέθους και της ποιότητας του νομοθετικού έργου της Κυβέρνησης, αρκετά σημαντικά νομοσχέδια έχουν συζητηθεί σ’ αυτήν την Αίθουσα και άλλα πολλά ακόμη έρχονται τις επόμενες ημέρες ή εβδομάδες. Πέρα, όμως, από τα μεγάλα θεσμικά νομοσχέδια, ιδιαίτερη κατά τη γνώμη μου σημασία έχουν και κάποια διορθωτικά νομοσχέδια, που στοχεύουν στη ρύθμιση εκκρεμών, υπαρκτών, κρίσιμων προβλημάτων της καθημερινότητας. Προσωπικά πιστεύω ότι θα πρέπει να βλέπουμε με ίση σοβαρότητα και αυτά τα μικρά νομοσχέδια που, κατά τη γνώμη μου, στη μεγάλη τους πλειοψηφία δεν προσφέρονται για σκληρή αντιπολίτευση. Παρ’ όλα αυτά, ελέχθη εδώ ότι το σχέδιο νόμου που συζητάμε, είναι μικρών προσδοκιών. Εγώ, κρατώντας τις ίδιες λέξεις και προσθέτοντας και κάποιες άλλες, θα έλεγα ότι είναι ένα σχέδιο νόμου μεγάλων προσδοκιών για μικρά, αλλά ουσιώδη καθημερινά προβλήματα. 
      Το νομοσχέδιο αυτό αρχίζει με τη ρύθμιση της ετήσιας άδειας των εργαζομένων, με την επαναφορά του ημερολογιακού έτους σαν βάση της χορήγησής της. Από αυτό το άρθρο βγαίνει και ο βασικός τίτλος του νομοσχεδίου, που όμως περιλαμβάνει και αρκετές άλλες διατάξεις, πολύ χρήσιμες. Εγώ θα σταθώ στα άρθρα 9 και 10.
      Το άρθρο 9 –ελέχθη ήδη από πολλούς- αφορά ρύθμιση βεβαιωμένων οφειλών μικρομεσαίων στη συντριπτική πλειοψηφία επιχειρήσεων, δηλαδή των επιχειρήσεων εκείνων που δίνουν τις πιο πολλές θέσεις εργασίας, που στηρίζουν την πολιτική ανάπτυξης στην περιφέρεια και βέβαια που καμιά κυβέρνηση δεν θα ήθελε να κλείσουν. Και αν ζυγίσουμε την εξασφάλιση και την επίσπευση της καταβολής των οφειλών απέναντι στις οφειλές που χάνει το ΙΚΑ, νομίζω ότι η ζυγαριά θα έλεγε «ναι» στη ρύθμιση που προτείνει το νομοσχέδιο.
      Κυρίες και κύριοι συνάδελφοι, οι καλές υπηρεσίες πρωτοβάθμιας φροντίδας υγείας αποτελούν βασικό παράγοντα για τη συνολική προσφορά υψηλού επιπέδου υπηρεσιών υγείας, για πολλούς λόγους, που είναι όμως έξω από τη σημερινή συζήτηση. Κατά συνέπεια, η προσφορά από το ΙΚΑ πρωτοβάθμιας φροντίδας σε έξι εκατομμύρια ασφαλισμένους του, τονίζει την ιδιαίτερη σημασία της πλήρους στελέχωσης της υπηρεσίας και από την πλευρά του αριθμού των γιατρών, αλλά κυρίως από την πλευρά των ειδικοτήτων. 
      Αναφέρθηκε ήδη η μεγάλη καθυστέρηση των ραντεβού σε κάποιες ειδικότητες, αναφέρθηκαν και χαρακτηριστικές ελλείψεις κάποιων ειδικοτήτων σε ορισμένες πόλεις. Θα προσθέσω κι εγώ τη δική μου εμπειρία από την εκλογική μου περιφέρεια, την Πρέβεζα: Για σαράντα χιλιάδες ασφαλισμένους υπάρχει μόνο ένας ειδικός παθολόγος. Κανείς ωτορινολαρυγγολόγος. Κανείς γαστρεντερολόγος. Κανείς ψυχίατρος. Κανείς ακτινολόγος, ενώ χρειάζεται κι ένας οδοντίατρος για το πολύ σημαντικό ζήτημα της προληπτικής οδοντιατρικής στα μικρά παιδιά. 
      Θα ήθελα, όμως, να αναφερθώ και σε κάτι άλλο: Ο χρόνος που διατίθεται για την εξέταση ενός αρρώστου, ιδιαίτερα στην πρώτη επαφή, είναι εξαιρετικά σημαντικό στοιχείο στην προσφορά υπηρεσιών υγείας. Ο χρόνος των δέκα λεπτών, που χωρίζει τώρα στο ΙΚΑ το ένα ραντεβού από το άλλο, είναι ανεπαρκής Και πρέπει να ξέρετε –το ξέρετε- ότι η πρόχειρη εξέταση υπό την πίεση του χρόνου και υπό την πίεση του επόμενου ασθενούς μπορεί να δημιουργήσει σοβαρό κίνδυνο και στον άρρωστο και στο γιατρό. 
      Δεν βρίσκω επομένως κανένα ουσιαστικό λόγο ένστασης για τον αριθμό των γιατρών διαφόρων απαραιτήτων ειδικοτήτων, που θα προσληφθούν μάλιστα με μίσθωση έργου και με αναγκαία ταχεία διαδικασία, μέχρι ποσοστό 7%. Κι επειδή αυτό θα χρειαστεί και στο μέλλον και πολλοί -γιατροί κυρίως- είπαν ότι είναι ανεπαρκής ο αριθμός, θα έλεγα κι εγώ ότι ίσως θα μπορούσε να πάει μέχρι το 10%, για να καλύψουμε ανάγκες και λίγο μελλοντικά. Συμφωνώ βέβαια –δεν θα μπορούσα να διαφωνήσω- με την εισηγήτρια του ΠΑΣΟΚ για αξιοκρατία. Αξιοκρατία όμως και ιδιαίτερα στο χώρο της υγείας δεν είδαμε καθόλου από τις προηγούμενες κυβερνήσεις του ΠΑΣΟΚ. 
      Κάποιοι ομιλητές εξέφρασαν την ανησυχία τους ότι τέτοιες διατάξεις προοιωνίζουν ακύρωση των προθέσεων της Κυβέρνησης να φέρει το νόμο-πλαίσιο για την πρωτοβάθμια περίθαλψη. Ας μην ανησυχούν. Ο νόμος θα έρθει σύντομα μέσα στο 2005 και θα είναι σύμφωνος με τις προγραμματικές δηλώσεις της Κυβέρνησης.
      Κύριε Πρόεδρε, ανταποκρινόμενος στην προτροπή του τέως Προέδρου της Βουλής, του κ. Κακλαμάνη, άρχισα, συνέχισα και θα τελειώσω χωρίς προκλήσεις. Άλλωστε αυτό ταιριάζει και στο εορταστικό, αλλά και στο πολιτικό κλίμα των ημερών. Εύχομαι όμως και ελπίζω να δούμε αυτήν την ανταπόκριση και από την άλλη πλευρά. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσαντούλα.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ πολύ, κύριε Πρόεδρε.
      Θέλω να πω δυο κουβέντες για το ν. 3227/2004, ο οποίος προβλέπει την επιδότηση των επιδοτούμενων ανέργων, δηλαδή των ανέργων που παίρνουν ταμείο ανεργίας από τον ΟΑΕΔ. Τους υποχρεώνει ο ΟΑΕΔ, με βάση το νόμο –η σχετική εγκύκλιος έχει σταλεί στις υπηρεσίες του ΟΑΕΔ στους νομούς- να δουλέψουν με την προϋπόθεση ότι θα είναι πλήρους απασχόλησης. Το επίδομα του ταμείου ανεργίας θα πάει στον εργοδότη και ο εργοδότης θα βάλει τη διαφορά και το ένσημο. Ένας αν αρνηθεί να πάει, του κόβεται το ταμείο ανεργίας. Σ’ αυτόν που θα τον στείλουν για μερική απασχόληση, δεν του κόβουν το ταμείο ανεργίας, αν αρνηθεί. Αλλά και σ’ αυτήν την περίπτωση, πάλι για τον εργοδότη σημαίνει μόνο το ένσημο από την τσέπη του. Συνεπώς είναι ένας νόμος, τον οποίον εμείς καταψηφίσαμε και εκφράσαμε την αντίθεσή μας, όμως η σημερινή Κυβέρνηση τον εφαρμόζει, τον υλοποιεί, παρ’ ότι τον καταψήφισε.
      Το δεύτερο ζήτημα αφορά τις επιχειρήσεις που ψηφίστηκαν και νομοθετήθηκαν ως εταιρείες στον ΟΑΕΔ. Και εννοώ την επαγγελματική κατάρτιση και το Παρατηρητήριο Απασχόλησης. Δίνετε σήμερα με το νομοσχέδιο τη δυνατότητα να πάρουν παράταση οι αποσπασμένοι υπάλληλοι του ΟΑΕΔ προς στις θυγατρικές εταιρείες για άλλα δύο χρόνια. Δεν είναι μόνο ότι αδειάζει ο ΟΑΕΔ, δεν είναι μόνο ότι απαξιώνεται ο ΟΑΕΔ, αλλά δίνεται και η τεχνογνωσία και η εμπειρία αύριο-μεθαύριο, εφόσον αποκτήσουν τις γνώσεις αυτές οι δύο εταιρείες, να αναλάβουν εξ ολοκλήρου τις δουλειές που κάνει ο ΟΑΕΔ. 
Δεν μπορούμε, λοιπόν, να συμφωνήσουμε, γιατί ο ΟΑΕΔ σήμερα δεν μπορεί να αντεπεξέλθει. Ο ΟΑΕΔ έχει ανάγκη από πρόσληψη μόνιμου προσωπικού, ούτως ώστε να αναλάβει τις υποχρεώσεις του απέναντι στους εργαζόμενους. 
      Ασφαλώς και στο άρθρο 8 θα πρέπει να υπάρχει αναδρομική ισχύς, αλλά να υπάρχει για όλους τους εργαζόμενους. Θέλουμε επίσης να τονίσουμε ότι πρέπει να παίρνονται αποφάσεις, για να δίνεται η δυνατότητα και στην Επιθεώρηση Εργασίας και στο ΣΕΠΕ και στο ΙΚΑ να κάνουν ελέγχους όλο το εικοσιτετράωρο και όχι μόνο στην ειδική υπηρεσία. Το λέμε αυτό, γιατί γνωρίζουμε πολύ καλά και έχουμε εμπειρία από τέτοιου είδους προβλήματα σε απογευματινούς ελέγχους που ζητήσαμε να κάνει το ΙΚΑ. Η αρμόδια διοίκηση του ΙΚΑ, για παράδειγμα, στη Λάρισα μας είπε ότι πρώτα πρέπει να συνεδριάσει το Διοικητικό Συμβούλιο και να αποφασίσει για τις υπερωρίες, τα έξοδα, δηλαδή, κίνησης του προσωπικού του ΙΚΑ που θα κάνει τον έλεγχο. Αυτό δηλαδή, κατά τη γνώμη μας, θα πρέπει να επεκταθεί σε όλες τις υπηρεσίες με την ταυτόχρονη πρόσληψη προσωπικού σε όλα τα κενά που υπάρχουν στο ΙΚΑ, για να καλυφθούν αυτές οι ανάγκες. 
      Σε ό,τι αφορά το βασικό άρθρο, την καρδιά δηλαδή του νομοσχεδίου, το άρθρο 9, για άλλη μια φορά επαναλαμβάνονται αυτά που γίνονταν και τα προηγούμενα χρόνια, δηλαδή χαρίζονται δισεκατομμύρια στους βιομηχάνους. Εμείς σας είπαμε και θα το επαναλάβω και εγώ: Δώστε μας τις καταστάσεις για να δούμε ποιοι είναι αυτοί οι οποίοι φοροδιαφεύγουν, ποιοι είναι αυτοί οι οποίοι δεν πληρώνουν στο ΙΚΑ, γιατί από τότε που έγινε η τριμερής χρηματοδότηση μετά το Β΄ Παγκόσμιο Πόλεμο, αυτοί οι οποίοι πλήρωσαν για τη λειτουργία του ΙΚΑ, είναι μόνο οι εργαζόμενοι. Ούτε το κράτος πλήρωνε ούτε οι βιομήχανοι πλήρωναν όλα τα χρόνια. Και όχι μόνο δεν πλήρωναν, αλλά έπαιρναν και τα θαλασσοδάνεια, τα δανεικά και αγύριστα, τρώγοντας και χρεοκοπώντας το ΙΚΑ ως οργανισμό. 
      Εμείς, λοιπόν, έχουμε καταθέσει επανειλημμένα μία πρόταση, με την οποία λέμε ότι σταδιακά θα πρέπει να μειώνονται οι εισφορές των εργαζομένων μέχρι την κατάργησή τους και θα πρέπει να πληρώσει το κράτος και η εργοδοσία. Μπορεί να μη γίνεται δεκτή η δική μας πρόταση. Ας πάμε σ’ αυτό που λέτε εσείς, σ’ αυτό που λέει το ΠΑΣΟΚ και ο Συνασπισμός, στην τριμερή χρηματοδότηση. Ας δούμε, λοιπόν, τι συμβαίνει με την τριμερή χρηματοδότηση όλα τα προηγούμενα χρόνια. 
      Καταρχάς με τον τελευταίο νόμο, το ν. 3029 που ψηφίστηκε από την προηγούμενη κυβέρνηση, προβλέπεται να δίνεται το 1% ως τριμερής χρηματοδότηση, ως υποχρέωση του κράτους. Θα σας πω καταρχάς ότι το ΙΚΑ έχει εισφορές από την πλευρά των εργαζομένων 2.669.000.000.000 με βάση τον συνοπτικό προϋπολογισμό. Με βάση, λοιπόν, αυτό το έσοδο από την πλευρά των εργαζομένων και με βάση το 1% του ν. 3029, θα έπρεπε το κράτος να δώσει 1.000.334.000.000 δραχμές. Ξέρετε πόσα έδωσε;  Έδωσε 494.000.000.000 δηλαδή ούτε το ένα τρίτο με βάση το ν. 3029. Ούτε λοιπόν και μ’ αυτόν τον τρόπο εξασφαλίζεται η βιωσιμότητα του ΙΚΑ, η λειτουργία του, η χρηματοδότησή του. Συνεπώς, λοιπόν, ακόμα και με το 1%, ακόμα και να εφαρμοστεί αυτό, ακόμα και να πληρώσει το κράτος αυτά, ακόμα και να πληρώσουν οι βιομήχανοι, δεν μπορεί να υπάρχει μέλλον. 
      Θέλω επίσης να τονίσω, σε ό,τι αφορά το ΙΚΑ, ότι το παρουσιάζετε με πλεόνασμα, αφήνετε όμως απ’ έξω τοκοχρεολύσια και άλλες υποχρεώσεις του ΙΚΑ. Θεωρείτε όμως ικανοποιητικό, κύριε Υπουργέ, το 80% των συνταξιούχων να παίρνει σύνταξη κάτω από 600 ευρώ το μήνα; Εάν μειώσετε τις συντάξεις και τις πάτε στα 500 ευρώ το μήνα, τότε θα έχει περισσότερο πλεόνασμα το ΙΚΑ.  Επίσης σήμερα, εάν πάει κάποιος ασφαλισμένος του ΙΚΑ στο νοσοκομείο, θα πληρώσει από την τσέπη του. Και έχουμε και προσωπική εμπειρία. Θα πάει στο ΙΚΑ και θα πάρει τα μισά. Άρα, λοιπόν, σήμερα οι εργαζόμενοι πληρώνουν από την τσέπη τους την ιατροφαρμακευτική τους περίθαλψη. Εάν, λοιπόν, τα πληρώνουν όλα οι εργαζόμενοι, τότε θα έχετε ακόμα μεγαλύτερο πλεόνασμα στο ΙΚΑ. Τέτοιο πλεόνασμα μπορεί να υπάρξει, εάν φορτωθούν όλα στους εργαζόμενους. 
      Εμείς δεν μπορούμε να συμφωνήσουμε να φορτωθούν όλα στους εργαζόμενους, γιατί υπάρχει τεράστια εισφοροδιαφυγή και δεν θέλετε ούτε εσείς ούτε η προηγούμενη κυβέρνηση να πιάσετε όλους αυτούς, οι οποίοι δεν πληρώνουν. Δηλαδή σήμερα ένας στους τέσσερις εργαζόμενους –και μιλώ για τους Έλληνες εργαζόμενους- είναι ανασφάλιστος. Έχουμε 1,5 δισεκατομμύριο το χρόνο εισφοροδιαφυγή και τρεις στους τέσσερις αλλοδαπούς εργαζόμενους είναι ανασφάλιστοι. 
      Συνεπώς, λοιπόν, εκεί πρέπει να στραφεί το ΙΚΑ και η πολιτεία, να δοθεί η δυνατότητα με προσλήψεις προσωπικού και στο ΙΚΑ και στην Επιθεώρηση Εργασίας να κάνουν καθημερινούς ελέγχους, να εισπράττουν όλα τα χρήματα από τους βιομηχάνους, για να υπάρξουν έσοδα στο ΙΚΑ. Μόνο, λοιπόν, εάν πληρώσει το κράτος και η εργοδοσία αυτά που πρέπει να πληρώσουν, τότε μπορεί το ΙΚΑ να προχωρήσει.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Το λόγο έχει ο κ. Χριστοφιλογιάννης. 
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, πήρα το λόγο για να καταθέσω μερικές σκέψεις γύρω από το πολυσυζητημένο άρθρο 10 του υπό συζήτηση νομοσχεδίου. Με το άρθρο αυτό επιχειρείται η κάλυψη των κενών στο ιατρικό προσωπικό του ΙΚΑ. Έχουν προκύψει και ανάγκες και κενά. Οι ανάγκες προέκυψαν και από το τηλεφωνικό ραντεβού, το οποίο έχει καθιερωθεί σχετικά πρόσφατα και από τον τρόπο που εφαρμόζεται. 
      Κύριε Πρόεδρε, υπάρχουν τηλεφωνήτριες, οι οποίες έρχονται σε επαφή με τον ασφαλισμένο ασθενή και οι οποίες, μη γνωρίζουσες ιατρική, δεν μπορούν να κρίνουν το επείγον ή το χρόνιο κάποιου περιστατικού, το άμεσο ή εκείνο που μπορεί να περιμένει. Έτσι, λοιπόν, δίνουν ραντεβού στους ασθενείς, στους ασφαλισμένους, για μετά από εβδομάδες, ακόμη και μήνες. Έτσι, λοιπόν, δημιουργείται μια πλασματική πρόσθετη ανάγκη για περισσότερους γιατρούς. 
      Εκτός από αυτό, υπάρχει η αποχώρηση των γιατρών του ΙΚΑ από την υπηρεσία κυρίως λόγω συνταξιοδότησης -δύο εκατοντάδες γιατροί αποχωρούν κάθε χρόνο από το ΙΚΑ συνταξιοδοτούμενοι- και αποχώρηση η οποία επίσης προέρχεται από την αναζήτηση και εξεύρεση μιας καλύτερης ιατρικής θέσεως, όπως και αποχώρηση η οποία προέρχεται κυρίως από τους συναδέλφους του ΙΚΑ, οι οποίοι βάζουν υποψηφιότητα και καταλαμβάνουν θέσεις στο Εθνικό Σύστημα Υγείας, που θεωρούνται προνομιούχες. 
      Υπάρχουν όμως και κενά κατά ειδικότητα. Υπάρχουν ειδικότητες οι οποίες λείπουν σε πολύ μεγάλο βαθμό από τις υγειονομικές υπηρεσίες του ΙΚΑ. Και επειδή έγινε και στην επιτροπή μεγάλη συζήτηση για τους οδοντίατρους που προβλέπει το νομοσχέδιο να προσλαμβάνονται, θέλω να πω το εξής, ότι υπάρχουν τετρακόσιοι περίπου –αν θυμάμαι καλά τον αριθμό- οδοντίατροι περισσότεροι από αυτούς που χρειάζεται το ΙΚΑ. Ο πλεονάζων αυτός αριθμός οδοντιάτρων δημιουργήθηκε τα τελευταία χρόνια και, επειδή οι συνάδελφοι του ΠΑΣΟΚ αρέσκονται να χρησιμοποιούν τον όρο «πελατειακές σχέσεις», θα ήθελα να ξέρω: Μήπως κρίνουν εξ ιδίων τα αλλότρια; Μήπως οι πλεονάζοντες οδοντίατροι, που βρίσκονται και έχουν προστεθεί στον επαρκή αριθμό οδοντιάτρων που είχε το ΙΚΑ, προέρχονται από ήδη εξυπηρετημένες πελατειακές σχέσεις; Καχύποπτα ανακαλύπτουν πελατειακές σχέσεις μελλοντικές και φανταστικές στο δικό μας το χώρο και δεν κοιτάνε να απολογηθούν για τις πελατειακές σχέσεις, που έχουν ήδη εξυπηρετήσει.
      Υπάρχουν όμως και ελλείψεις ειδικοτήτων στους οδοντιάτρους. Δεν νοείται μία υγειονομική υπηρεσία πρωτοβάθμιας φροντίδας, η οποία καλύπτει το μισό ή τα ? του πληθυσμού, να μην έχει σχεδόν καθόλου στοματολόγους και γναθοχειρουργούς. Άρα υπάρχουν και ελλείψεις οδοντιάτρων.
      Επελέγη η μίσθωση έργου για την πρόσληψη του 7% των οργανικών θέσεων. Η σύμβαση αυτή δεν είναι καινούργια. Δεν την επινόησε η σημερινή Κυβέρνηση. Ισχύει από το 1972, χρησιμοποιήθηκε απ’ όλες τις κυβερνήσεις, με δύο μόνο εξαιρέσεις. Η κυβέρνηση του αείμνηστου Καραμανλή και η κυβέρνηση Μητσοτάκη ουσιαστικά κατήργησαν τη σύμβαση αυτή, μονιμοποιώντας όλους τους τότε υπηρετούντες συμβασιούχους γιατρούς. Τέτοιο παράδειγμα δεν θυμάμαι να έχω δει στην τελευταία δεκαετία του ΠΑΣΟΚ. 
      Επειδή οι συνάδελφοι της Αξιωματικής Αντιπολίτευσης διακρίνονται ως επιμελείς μελετητές του προγράμματος της Νέας Δημοκρατίας και το τονίζουν κάθε φορά, θα έπρεπε να θυμηθούν, πριν αποφασίσουν τι θα ψηφίσουν σ’ αυτό το άρθρο, το πρόγραμμα της Νέας Δημοκρατίας.
      Με σαφήνεια εκεί, κύριε Πρόεδρε, διατυπώνεται η άποψη ότι η παροχή υπηρεσιών υγείας από τα ασφαλιστικά ταμεία στην Ελλάδα είναι παγκόσμια πρωτοτυπία. Δημιουργεί πάρα πολλά προβλήματα σ’ όλο τον κόσμο, σ’ όλη την Ευρώπη. Τα ασφαλιστικά ταμεία αγοράζουν υπηρεσίες υγείας από κρατικούς ή ιδιωτικούς φορείς για λογαριασμό των ασφαλισμένων τους, εκτός από εμάς. Με σαφήνεια έχει διατυπωθεί το θέμα της κατάργησης των υγειονομικών μονάδων των ασφαλιστικών ταμείων και η ένταξή τους στο πλαίσιο της πρωτοβάθμιας υγείας φροντίδας, η οποία θα συμπληρώσει το Εθνικό Σύστημα Υγείας τον επόμενο χρόνο. Προς τι, λοιπόν, είναι κακή η σύμβαση που καλύπτει προσωρινά και επείγοντα κενά της υγειονομικής υπηρεσίας του ΙΚΑ και θα ήταν καλύτερη αυτό που ισχυρίζεται η πλευρά του ΚΚΕ, δηλαδή η πρόσληψη μονίμων γιατρών; Να τους κάνει τι μετά από έξι μήνες, όταν θα υπάρχει η εφαρμογή, η ψήφιση, η θεσμοθέτηση της πρωτοβάθμιας φροντίδας υγείας του Εθνικού Συστήματος Υγείας;
      Η εισηγήτρια του ΠΑΣΟΚ και άλλοι ομιλητές –στην επιτροπή, αλλά κι εδώ χθες και σήμερα- θα ψήφιζαν το άρθρο αυτό στην περίπτωση που θα περιελαμβάνετο στο νομοσχέδιο ένας ακριβής κατάλογος των κενών, των θέσεων, των ειδικοτήτων, των περιοχών που έχουν ανάγκες κλπ. Μα, είναι τώρα σοβαρά πράγματα αυτά; Μπορεί ένα νομοσχέδιο, το οποίο καταρτίζει ένα πλαίσιο, να αναφέρεται σε τέτοιες λεπτομέρειες; Αυτά φυσικά θα τα δουν, όταν έρθουν οι προκηρύξεις του Ιδρύματος Κοινωνικών Ασφαλίσεων, οπότε κι αν υπάρχει κάποια αντίρρηση ή απορία, θα μπορούμε με τη διαδικασία του κοινοβουλευτικού ελέγχου να τη λύσουμε. 
      Θέλω να τελειώσω, επειδή τελειώνει και ο χρόνος, καταθέτοντας το εξής: Οι πλέον επίμονοι επισπεύδοντες για πρόσληψη γιατρών στο ΙΚΑ, πρέπει να λάβετε υπόψη σας τα εργατικά κέντρα, τα οποία στην πλειοψηφία τους έχουν διοικήσεις φιλικές προς το ΠΑΣΟΚ, όπως και τα σωματεία συνταξιούχων του ΙΚΑ, που οι διοικήσεις τους κατά πλειοψηφία έχουν συμπάθεια προς το ΚΚΕ Να έχετε υπόψη σας ότι με την καταψήφιση αυτού του άρθρου, έρχεστε σε αντίθεση όχι μόνο με τα συμφέροντα του συνόλου των ασφαλισμένων, αλλά και ομάδων οι οποίες σας πιστεύουν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, κυρίες και κύριοι συνάδελφοι, πριν μιλήσω για τα συγκεκριμένα άρθρα του νομοσχεδίου, δεν μπορώ να αντισταθώ στον πειρασμό να κάνω μία παρατήρηση στα όσα είπε για το θέμα της ανεργίας η εισηγήτρια του ΠΑΣΟΚ. 
      Ανέφερε στην εισήγησή της η συνάδελφος ότι τάχα όφειλε το Υπουργείο, ιεραρχώντας τα προβλήματα, να φέρει ένα σχέδιο νόμου ή εν πάση περιπτώσει, να λάβει μέτρα για την καταπολέμηση της ανεργίας, επειδή αυτό, σύμφωνα και με τις τελευταίες μετρήσεις της κοινής γνώμης, είναι το υπ’ αριθμόν ένα πρόβλημα που απασχολεί σήμερα την ελληνική κοινωνία. 
      Θα μου επιτρέψετε εδώ να πω το εξής: Το πρόβλημα της ανεργίας δεν είναι το μείζον πρόβλημα της ελληνικής κοινωνίας μόνο για το τέλος του 2004. Και κατά το πρόσφατο παρελθόν αυτό ήταν το μεγαλύτερο ζήτημα που απασχολούσε τον Έλληνα πολίτη. Και βέβαια το θέμα της ανεργίας, το πρόβλημα αυτό που αντιμετωπίζει σήμερα η ελληνική κοινωνία και η ελληνική πολιτεία, δεν είναι ένα αποτέλεσμα στιγμιαίο. Έχει να κάνει με συνέπειες οι οποίες ανάγονται σε πολλά χρόνια πριν. Τις συνέπειες που δημιούργησαν το πρόβλημα, πρέπει σήμερα να ερευνήσουμε και να επιχειρήσουμε να εξουδετερώσουμε. 
      Δυστυχώς η ευθύνη γι’ αυτές τις αιτίες, οι οποίες αποτελούν τις ενεργείς συνέπειες του μείζονος θέματος της ανεργίας, δεν αναζητείται  ασφαλώς στη σημερινή πολιτική ηγεσία του Υπουργείου Απασχόλησης ούτε βέβαια στην παρούσα Κυβέρνηση. Την ευθύνη για το τόσο μεγάλο και σοβαρό αυτό πρόβλημα νομίζω ότι θα πρέπει να την αναζητήσετε στις δομές  της οικονομίας, που εσείς είχατε την ευθύνη να δημιουργήσετε, στις αναπτυξιακές δομές τις οποίες δεν δημιουργήσατε, με αποτέλεσμα να ταλανιζόμαστε από αυτό το πρόβλημα. 
      Το πρόβλημα της ανεργίας, δυστυχώς, μακάρι να ήταν πρόβλημα το οποίο θα μπορούσε να αντιμετωπιστεί με νομοσχέδια. Όσο καλά και να είναι τα νομοσχέδια, δεν μπορούμε να αντιμετωπίσουμε το πρόβλημα της ανεργίας. Πρέπει να βελτιώσουμε τις δομές της οικονομίας, πρέπει να βελτιώσουμε τη νοοτροπία των Ελλήνων, για να μπορέσουμε να αντιμετωπίσουμε αποτελεσματικά το ζήτημα και, ιδιαίτερα, πρέπει να αλλάξουμε αντιμετώπιση σε ό,τι αφορά τους επενδυτές και τις επενδύσεις.
      ‘Ένα άλλο θέμα το οποίο αφορά το παρόν νομοσχέδιο, κύριε Πρόεδρε, είναι το εξής: Νομίζω ότι κανείς δεν δικαιούται να υποβαθμίζει τη σημασία ενός νομοσχεδίου που αφορά τις εργασιακές σχέσεις. Όποιο νομοσχέδιο, κυρίες και κύριοι συνάδελφοι, έχει να κάνει με ζητήματα που αφορούν την κοινωνική δράση των εργαζομένων και περιέχει ρυθμίσεις οι οποίες ανακουφίζουν τον Έλληνα εργαζόμενο, αλλά και κάθε εργαζόμενο ο οποίος αναζητά και βρίσκει εργασία στην ελληνική πολιτεία, νομίζω ότι είναι ιδιαίτερα σημαντικό. Επιδρά άμεσα στις εργασιακές και κοινωνικές σχέσεις και ουδείς δικαιούται μέσα στην Αίθουσα αυτή να υποβαθμίζει τη σημασία του οποιουδήποτε νομοθετήματος.
      Θα μιλήσω συγκεκριμένα για τα άρθρα τα οποία καταψηφίζει η Αντιπολίτευση. Θέλω να πω, ως γενική παρατήρηση, ότι οι ενστάσεις που διατυπώθηκαν και τελικά η απόφαση για καταψήφιση των άρθρων, πρέπει να οφείλονται είτε στο ότι δεν έχει μελετηθεί επαρκώς το παρόν νομοσχέδιο από την Αξιωματική και την Ελάσσονα Αντιπολίτευση είτε στο ότι εδώ πλέον επιτελούν αντιπολιτευτικό καθήκον και έρχονται στην Αίθουσα αυτή, για να εκπληρώσουν το αντιπολιτευτικό αυτό καθήκον τους και δηλώνουν ότι θα καταψηφίσουν ορισμένα από τα άρθρα του νομοσχεδίου, έχοντας πλέον και την κομματική τους συνείδηση επαναπαυμένη, εφόσον έχουν επιτελέσει το καθήκον τους ως Αντιπολίτευση.
      Για το άρθρο 5, ακούστηκε ως αιτιολογία από την εισηγήτρια του ΠΑΣΟΚ ότι θα καταψηφιστεί, διότι δεν ορίζεται, τάχα, ποιο είναι το όργανο για τη νέα κρίση κατά των αποφάσεων. Κατ’ αρχάς θα πρέπει να γνωρίζουμε όλοι ότι οι ενστάσεις μέχρι σήμερα κρίνονται από τις κατά τόπους αρμόδιες επιτροπές του οργανισμού. Τώρα έρχεται το παρόν νομοσχέδιο και ορίζει σαφώς ότι θα είναι το νέο όργανο της δευτεροβάθμιας, αν θέλετε, κρίσης, το διοικητικό συμβούλιο. Και μόνο εάν αποποιηθεί ή εάν εκχωρήσει την αρμοδιότητά του αυτή, μπορεί να γνωμοδοτήσει στον Υπουργό, για να θεσπιστεί ένα άλλο όργανο με σύμφωνη γνώμη του διοικητικού συμβουλίου.
      ΤΟΝΙΑ ΑΝΤΩΝΙΟΥ: Ο Υπουργός είπε ότι θα φέρει πρόταση. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία συνάδελφε. Την άποψή του εκφράζει ο συνάδελφος. Θα έχετε την ευκαιρία να μιλήσετε.
      ΙΩΑΝΝΗΣ ΜΠΟΥΓΑΣ: Δεν εκφράζω την άποψή μου, κύριε Πρόεδρε. Αναφέρομαι στο άρθρο 5.
      ΤΟΝΙΑ ΑΝΤΩΝΙΟΥ: Αναφέρεται προσωπικά σε μένα, ενώ είναι δέσμευση του Υπουργού.
      ΠΡΟΕΔΡΕΥΩΝ (Σωτήρης Χατζηγάκης): Πείτε την άποψή σας, κύριε συνάδελφε, έχετε το δικαίωμα.
      ΙΩΑΝΝΗΣ ΜΠΟΥΓΑΣ: Το άρθρο 5, λοιπόν, ορίζει σαφώς ότι είναι το διοικητικό συμβούλιο. Και με απόφαση του Υπουργού και σύμφωνη γνώμη του διοικητικού συμβουλίου δύναται να ορίζεται άλλο αρμόδιο όργανο. Ετέθη ένα θέμα, το ποιοι θα εκπροσωπούνται σ’ αυτό το όργανο. Μα, είναι υποχρεωτικό το όργανο αυτό να είναι συλλογικό; Πρέπει να είναι πολυπρόσωπο;
      Δεν μπορείτε να ορίσετε μονοπρόσωπο όργανο; Γιατί λοιπόν…
      ΧΡΗΣΤΟΣ ΠΡΩΤΟΠΑΠΑΣ: Κύριε συνάδελφε…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
      ΙΩΑΝΝΗΣ ΜΠΟΥΓΑΣ: Θέλετε να αναγάγετε τεχνικά ζητήματα σε ζητήματα μείζονος σημασίας. Και θα σας πω το εξής: Αν οριστεί ένας δικαστικός λειτουργός ως δευτεροβάθμιο όργανο…
      ΤΟΝΙΑ ΑΝΤΩΝΙΟΥ: Μα, κύριε συνάδελφε…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Είστε και καινούργια συνάδελφος. Αφήστε τον συνάδελφο να μιλήσει. Έχετε το δικαίωμα να μιλήσετε αργότερα.
      ΙΩΑΝΝΗΣ ΜΠΟΥΓΑΣ: Οι τάχα ενστάσεις που αφορούν το επίδομα μητρότητας, είναι τέτοιας σημασίας για να μπορούν να υπεισέλθουν κομματικές ή άλλου είδους σκοπιμότητες. Διότι όταν η αντιπολίτευση γίνεται, εφόσον υπάρχει ουσία, είναι καλοδεχούμενη, όταν όμως η αντιπολίτευση γίνεται για την αντιπολίτευση, τότε θα πρέπει να έχουμε συγκεκριμένα στοιχεία για να αντιπαρατεθούμε.
      Σε ό,τι αφορά το άρθρο 9, πρόκειται -πως είπα και στην ομιλία μου επί της αρχής-για επισφαλείς απαιτήσεις του ΙΚΑ, που κανείς δεν διαβεβαιώνει ότι αυτές μπορούν να εισπραχθούν. Και θα πω το εξής:
      Νομίζετε ότι το ΙΚΑ, οι κατά τόπους διοικήσεις του ΙΚΑ, δεν έχουν ενεργοποιήσει τους μηχανισμούς αναγκαστικής εκτέλεσης αυτών των απαιτητών αξιώσεων του ΙΚΑ; Δυστυχώς, όμως, υπάρχει αδυναμία. Και η αδυναμία μπορεί να οφείλεται σε δύο λόγους: Είτε στο ότι οι επιχειρήσεις ή αυτοί που οφείλουν τις εισφορές το κάνουν επίτηδες και δεν τις καταβάλλουν στο ΙΚΑ, είτε στο ότι έχουν πραγματική αντικειμενική αδυναμία οι επιχειρήσεις -ή οι μικρομεσαίες ή οι μεγάλες- να τις καταβάλλουν. Η δεύτερη περίπτωση, που νομίζω ότι την υποστήριξε και ο κ. Πιπεργιάς, προσωπικά πιστεύω ότι είναι πιο κοντά στην πραγματικότητα.
      Όμως εδώ τίθεται ένα θέμα: Τι πρέπει να κάνει η πολιτική ηγεσία του Υπουργείου; Να αξιώσει άμεσα την καταβολή αυτών των εισφορών, καίτοι οι οφειλέτες δεν έχουν τη δυνατότητα να τις καταβάλουν; Ή να δώσει μία ακόμη ευκαιρία; Και αν τις αξιώσει άμεσα, ποια θα είναι η τύχη των επιχειρήσεων και των εργαζομένων; Δεν τους οδηγούμε τάχα σε πτώχευση ή σε αναγκαστική διαχείριση ή εν πάση περιπτώσει…
      ΔΗΜΗΤΡΙΟΣ ΠΙΠΕΡΓΙΑΣ: Είναι βιώσιμες…
      ΙΩΑΝΝΗΣ ΜΠΟΥΓΑΣ: Θα περίμενα και από τη δική σας πλευρά μια πρόταση.
      Θα πρέπει, λοιπόν, να τους δώσουμε μια ευκαιρία; Θα πρέπει να διευκολύνουμε την καταβολή; Θα πρέπει να μειώσουμε τις προσαυξήσεις; Ή θα πρέπει να πούμε ότι ενεργοποιούμε τους μηχανισμούς πτώχευσης;
      ΔΗΜΗΤΡΙΟΣ ΠΙΠΕΡΓΙΑΣ: Με προηγούμενη έκθεση βιωσιμότητας.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πιπεργιά. Δεν είναι ούτε συναδελφικό ούτε κοινοβουλευτικό να διακόπτεται ο συνάδελφος. Θα σας δώσω το λόγο να μιλήσετε μετά. Διακόπτεται η ροή της σκέψεως του κυρίου συναδέλφου. Ο Κανονισμός θα πρέπει να εφαρμόζεται προς όλες τις κατευθύνσεις.
      Ολοκληρώστε κύριε συνάδελφε.
      ΙΩΑΝΝΗΣ ΜΠΟΥΓΑΣ: Το άρθρο 10 έχει δύο ασφαλιστικές δικλίδες: Η πρώτη ασφαλιστική δικλίδα αφορά την πρόσληψη σε εξαιρετικές περιπτώσεις και η δεύτερη αφορά συμβάσεις έργου.
      Σε ό,τι αφορά την πρώτη περίπτωση, νομίζω ότι κανείς δεν μπορεί να πει ότι οι εξαιρετικές αυτές περιπτώσεις θα γενικευθούν με απόφαση του Υπουργού. Και επειδή πρέπει να αναφερόμαστε σε συγκεκριμένες καταστάσεις, εγώ έχω το παράδειγμα στον τόπο καταγωγής μου, στη Φωκίδα, συγκεκριμένων ειδικοτήτων ιατρών. Παρακαλά το ΙΚΑ ιατρούς ν’ αναλάβουν υπηρεσία, να εκπληρώσουν ιατρικά καθήκοντα και δεν μπορούμε να βρούμε κανένα. Και έρχεται τώρα το ΠΑΣΟΚ να μας πει ότι θα γίνουν ρουσφετολογικές προσλήψεις, όταν λείπουν ουσιώδεις ειδικότητες από ορεινές περιοχές, από παραμεθόριες περιοχές και αυτή τη στιγμή δεν βρίσκουμε ιατρούς;
      Δεύτερον, ειπώθηκε ότι αυτές οι θέσεις έπρεπε να καλύπτονται με συμβάσεις εργασίας. Μα, είναι γνωστό σε όλους ότι πολλές περιοχές -ιδιαίτερα οι ακριτικές, οι ορεινές και οι παραμεθόριες- δεν κατοικούνται από τους κατοίκους τους, γέροντες στην πλειοψηφία τους, όλο το χρονικό διάστημα. Θα πρέπει, λοιπόν, να προσλάβουμε ανθρώπους, που δεν χρειαζόμαστε, καθ’ όλη τη διάρκεια του χρόνου; Χρειαζόμαστε τους ιατρούς για να καλύψουν εποχικές ανάγκες τεσσάρων ή έξι μηνών. Γι’ αυτό παρέχεται η εξουσιοδοτική δυνατότητα στον Υπουργό, βλέποντας τις συγκεκριμένες συνθήκες και ανάγκες, να εκδώσει υπουργική απόφαση για να καλύψει υπαρκτές ανάγκες σε οποιαδήποτε περιοχή της χώρας κι αν αυτές εμφανίζονται.
      Σε ό,τι αφορά τα προγράμματα της κατάρτισης, δεν μπορούν να οδηγήσουν σε καμία περίπτωση σε νέα γενιά συμβασιούχων. Εξαιρούνται από κάθε νομοθέτημα που μπορεί να οδηγήσει στη μετατροπή των συμβάσεων αυτών σε συμβάσεις αορίστου χρόνου.
      Όλες οι αιτιάσεις και όλες οι δικαιολογίες για την καταψήφιση έστω και συγκεκριμένων άρθρων του παρόντος νομοσχεδίου, νομίζω ότι δεν είναι τίποτα άλλο παρά μια φυγομαχία της Αντιπολίτευσης να αντιμετωπίσει τα προβλήματα που σήμερα αντιμετωπίζει η ελληνική κοινωνία και ο Έλληνας εργαζόμενος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπούγα.
      Κυρίες και κύριοι συνάδελφοι, ολοκληρώθηκε ο κατάλογος των ομιλητών.
      Το λόγο έχει ο κύριος Υπουργός.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, άκουσα με προσοχή την κυρία και τους κυρίους συναδέλφους και θέλω να τους ευχαριστήσω για τη συμβολή τους στη συζήτηση. Ειπώθηκαν σοβαρά πράγματα.
      Πριν αναφερθώ επί των άρθρων, επειδή είναι η πρώτη φορά ως εκπρόσωπος εδώ της Κυβέρνησης σε συζήτηση στην Ολομέλεια που παίρνω το λόγο, θα μου επιτρέψετε, κύριε Πρόεδρε, να διατυπώσω ως Έλληνας πολίτης και ως μέλος της Κυβέρνησης τη μεγάλη ικανοποίησή μου για την αίσια έκβαση αυτής της εξαιρετικά τραγικής περιπέτειας συμπολιτών μας, ανυποψίαστων και αθώων πολιτών, που πήραν ένα συγκοινωνιακό μέσο για να πάνε στη δουλειά τους.
      Να συγχαρώ ταυτόχρονα δημόσια την Κυβέρνηση, την πολιτική ηγεσία του Υπουργείου Δημόσιας Τάξης για τον εξαιρετικό τρόπο με τον οποίο χειρίστηκε το θέμα, όπως επίσης και όλη την πυραμίδα της Ελληνικής Αστυνομίας και των συναρμοδίων υπηρεσιών. Αποδείξαμε -και το αποδείξαμε δεν αφορά μόνο την Κυβέρνηση, αφορά συνολικά την ελληνική πολιτεία- ότι μπορούμε καλύτερα, ότι έχουμε αξιοποιήσει την τεχνογνωσία και τα μέσα που διέθεσε από τον ιδρώτα και το αίμα του ο ελληνικός λαός, πληρώνοντας για ακριβούς εξοπλισμούς ασφαλείας, αλλά και για εκπαίδευση με την ευκαιρία της διενέργειας των Ολυμπιακών Αγώνων. Και στείλαμε ένα μήνυμα σε κάθε κατεύθυνση μέσω των διεθνών μέσων μαζικής επικοινωνίας, που πρόβαλαν αυτό το αίσιο πέρας, ότι η σημερινή Ελλάδα είναι ασφαλής για όλους, είναι χώρα στην οποία μπορεί να ζήσει κανείς, μπορεί να κάνει επενδύσεις, μπορεί να αισθάνεται ασφαλής.
      Τα υπό συζήτηση άρθρα του νομοσχεδίου, που έχω την τιμή ως επικεφαλής της πολιτικής ηγεσίας του Υπουργείου να εισηγούμαι στην Ολομέλεια της Βουλής, είναι άρθρα τα οποία δίνουν λύσεις, όπως είπα και πριν, σε προβλήματα της καθημερινότητας του πολίτη.
      Το άρθρο 1, όπως ξέρετε, αφορά το θέμα της ρύθμισης των αδειών. Το αναπτύξαμε και στην Ολομέλεια, το αναπτύξαμε διεξοδικά και στην επιτροπή. Έρχεται να δώσει περισσότερες άδειες στον εργαζόμενο και να διευκολύνει τη λειτουργία των επιχειρήσεων, αν θέλετε, βελτιώνοντας μια κατάσταση, διορθώνοντας μια κατάσταση, την οποία δημιούργησε νόμος των προηγουμένων κυβερνήσεων, ένας νόμος που άφησε πίσω του πολλά προβλήματα. 
      Εμείς μελετήσαμε πολύ προσεκτικά τις παρατηρήσεις της Επιστημονικής Επιτροπής. Η προσπάθειά μας ήταν να κάνουμε τις λιγότερες δυνατές αλλαγές από το ν. 539, ο οποίος, οφείλουμε να πούμε, ότι ίσχυσε με επιτυχία τα τελευταία εξήντα χρόνια και είχε εμπεδώσει μία θετική νοοτροπία στις εργασιακές σχέσεις, στους εργαζομένους, στη λειτουργία των επιχειρήσεων και στις αρμόδιες υπηρεσίες.
      Έκανε μια παρατήρηση ο συνάδελφος κ. Κουσελάς. Παρακολούθησα όλους τους συναδέλφους με μεγάλη προσοχή. Θέλω να του αντιτείνω πολύ καλόπιστα ότι αν δινόταν η δυνατότητα χορήγησης όλης της άδειας μετά τη λήξη του εργασιακού έτους, θα ήταν δέλεαρ πιθανώς για τον εργοδότη να απολύσει τον εργαζόμενο μία ημέρα πριν κλείσει το εργασιακό έτος, για να μην επιβαρυνθεί ολόκληρη την άδεια. Το βασανίσαμε, το μελετήσαμε, το περάσαμε από διαδικασίες, όπως η ΟΚΕ, όπως η ΚΕΝΕ, συνεργαστήκαμε με την Επιστημονική Επιτροπή της Βουλής, κάναμε ακόμα και φραστικές διορθώσεις που μας υπέδειξαν για να μπορέσουμε να φέρουμε μία ρύθμιση που μπορεί να φαίνεται πολύ τεχνική, αλλά είναι πολύ ουσιαστική. Και αυτό γιατί τα θέματα της ρύθμισης των εργασιακών σχέσεων είναι μεγέθη βαθιά ανθρώπινα και όχι μεγέθη αριθμητικά και τεχνοκρατικά.
      Όσον αφορά το άρθρο 2, η σημασία ενός νομοθετήματος δεν αξιολογείται από το μέγεθός του. Ίσα-ίσα, όσοι προερχόμαστε από νομικές σχολές γνωρίζουμε ότι οι πιο σωστοί και άμεσα εφαρμόσιμοι νόμοι, που ανταποκρίνονται σε υπαρκτές ανάγκες των κοινωνιών, είναι οι εύληπτοι και οι ευσύνοπτοι, οι σύντομοι νόμοι.
      Στο θέμα των συμβασιούχων ερχόμαστε να θεσμοθετήσουμε -γιατί το λέμε στο προεδρικό διάταγμα και στην ερμηνευτική εγκύκλιο που ακολούθησε- την υποχρέωση να τίθεται η σχετική διαδικασία υπό την αιγίδα και τον έλεγχο στο πεδίο των ενστάσεων του ΑΣΕΠ.
      Όσον αφορά τις διατάξεις οι οποίες έρχονται να διευκολύνουν τον ΟΑΕΔ μπήκαν στο νομοσχέδιο μετά από απαίτηση της διοίκησης του ΟΑΕΔ για να μπορέσει ο ΟΑΕΔ να λειτουργήσει καλύτερα και επ’ ωφελεία των συμπολιτών μας που είναι άνεργοι. Όσον αφορά εκείνες τις διατάξεις με τις οποίες λέμε ότι «εάν το διοικητικό συμβούλιο κρίνει ότι δεν είναι σε θέση να φέρει σε πέρας την αποστολή του» ήλθε η διοίκηση του ΟΑΕΔ και μας είπε και κάποια στιγμή δεν μπορούμε να ανταποκριθούμε στα αιτήματα. Θα ήταν πολύ εύκολο για μένα να αποποιηθώ οποιαδήποτε πολιτική ευθύνη για την οποία έρχομαι και απολογούμαι ενώπιόν σας –αυτός είναι ο ρόλος του Υπουργού και της Εκτελεστικής Εξουσίας- και να πω κανονίστε το εσείς. Αναλαμβάνω εγώ την ευθύνη με σύμφωνη γνώμη του ΟΑΕΔ και δεσμεύομαι ενώπιόν σας πολύ καλόπιστα, όπως το έκανα και στη συζήτηση στην αρμόδια κοινοβουλευτική επιτροπή, ότι η επιτροπή που θα συγκροτηθεί θα έχει πλήρη τριμερή εκπροσώπηση. Δεν είναι τρόπος του νομοθετείν να ρυθμίζεται και οποιαδήποτε λεπτομέρεια στο νομοσχέδιο.
      Ειπώθηκε και κάτι άλλο για την Εθνική Γενική Συλλογική Σύμβαση Εργασίας, για τη διάταξη 6. Υπάρχει μια παράδοση που παραλλάσσει στην Ελλάδα. Άλλες εθνικές γενικές συλλογικές συμβάσεις εργασίας έχουν κυρωθεί με νόμο και άλλες όχι. Μας απασχόλησε το θέμα και έχουμε γνωμοδοτήσεις εγκυροτάτων νομικών καθηγητών του Διοικητικού και του Εργατικού Δικαίου. Συνομολογούν όλοι ότι εάν θέλουμε να απευθυνόμαστε στην κοινωνία των πολιτών θα πρέπει να γνωρίζουμε ότι η Εθνικής Γενική Συλλογική Σύμβαση Εργασίας δεν χρειάζεται κύρωση με νόμο. Είναι άμεση εκτελεστή. Άρα δεν χρειάζεται κύρωση με νόμο.
      Όσον αφορά τα θέματα του ΙΚΑ, επειδή χθες υπήρξε ένα θέμα με το συνάδελφο κ. Χωρέμη, θέλω να διαβεβαιώσω την Εθνική Αντιπροσωπεία ότι η Νέα Δημοκρατία δεν αποστασιοποιείται ούτε κατά μία τελεία από το προεκλογικό της πρόγραμμα το οποίο περιλαμβάνει σαφέστατο πλαίσιο ρυθμίσεων για την εφαρμογή της πρωτοβάθμιας περίθαλψης. Άρα δεν υπάρχει λόγος να αμφισβητούμεθα.
      Όσον αφορά το επίμαχο θέμα των γιατρών, όλοι ομολογούν ότι υπάρχουν τεράστια κενά. Η κυβέρνηση έχει τη βαθιά πεποίθηση ότι όπως κριθήκατε και σεις ως Κυβέρνηση έτσι θα κριθούμε και εμείς από το κατά πόσο δίνουμε λύση στα προβλήματα της καθημερινότητας του Έλληνα και της Ελληνίδας και εν προκειμένω των ασφαλισμένων του ΙΚΑ που πάνε να βρουν την υγειά τους. Εμείς δεν θέλουμε γιατρούς γαλάζιους, πράσινους, κόκκινους. Θέλουμε καλούς γιατρούς που θα μπορούν να ανταποκριθούν στις απαιτήσεις των ασφαλισμένων και στα προβλήματα υγείας που έχουν. Τα κενά είναι πολλά. Δημιουργούνται από το γεγονός ότι βγαίνουν στη σύνταξη εκατόν εννενήντα γιατροί του ΙΚΑ στον επόμενο χρόνο. Τα κενά θα πρέπει να επουλώσουν και δύο ακόμη πληγές. Πρώτον, τα ραντεβού του ενός μηνός, διότι από τη στιγμή που φεύγουν  συνταξιούχοι μιλάμε για την πλήρωση θέσεων για να διατηρηθεί ο επώδυνος μήνας. Εάν θέλουμε να σμικρύνουμε τους χρόνους χρειάζονται και άλλοι γιατροί. Θέλουμε να αντιμετωπίσουμε και το θέμα του χρόνου του κάθε ραντεβού, γιατί υπάρχουν ειδικότητες όπως οι νευρολόγοι και οι καρδιολόγοι στους οποίους δεν επαρκεί το τέταρτο για την εξέταση. Εάν θέλουμε να τα κάνουμε όλα αυτά έχω την αίσθηση ότι ακόμα και η οροφή 7% θα ξεπεραστεί. Μένουμε σ’ αυτό αλλά φοβάμαι ότι η ίδια η πραγματικότητα θα μας ξεπεράσει.
      Όσον αφορά τη ρύθμιση των χρεών πρέπει να πούμε ότι εάν κάποιος ερχόταν για πρώτη φορά στην Ελλάδα θα απορούσε. Σήμερα ακούσατε ότι γίνεται ρύθμιση οφειλών προς το ΙΚΑ; Οι προηγηθείσες κυβερνήσεις είχαν κάνει σειρά τέτοιων ρυθμίσεων. Τις ανέφερε χθες ο συνάδελφος κ. Δένδιας και τις έχω εδώ. Δεν πάμε να ωφελήσουμε κανέναν κακοπληρωτή. Είναι βεβαιωμένες οφειλές. Δίνουμε τη δυνατότητα στο ΙΚΑ να αυξήσει ακόμη περισσότερα τα έσοδά του που ήδη τρέχουν με πολύ υψηλότερους ρυθμούς από τους ρυθμούς αύξησης των εσόδων που παραλάβαμε από σας. Έχω ενημερώσει την Εθνική Αντιπροσωπεία ότι θα κλείσουμε με μέσο όρο στο 7,5% ενώ πήραμε λίγο πάνω από το 6%. 
      Από κει και πέρα θα ανακουφιστούν εκατόν δεκαεπτά χιλιάδες μικρομεσαίες επιχειρήσεις. Γνωρίζετε καλά ότι τα σφάλματα των κυβερνήσεων του ΠΑΣΟΚ μέχρι το Μάρτιο οδήγησαν σε κατέβασμα των ρολών εκατοντάδων χιλιάδων μικρομεσαίων επιχειρήσεων. Δεν θέλουμε να κλείνουν οι επιχειρήσεις. Θέλουμε να τους δίνουμε τη δυνατότητα να είναι συνεπείς προς τις υποχρεώσεις τους απέναντι στην ελληνική πολιτεία και στην ελληνική κοινωνία.
      Όσον αφορά τα μέτρα για την ανεργία γνωρίζετε ότι το Υπουργείο Εργασίας δεν δημιουργεί θέσεις εργασίας. Τις δημιουργεί η ελεύθερη οικονομία. Γι’ αυτό η Κυβέρνηση έφερε το φορολογικό και αναπτυξιακό νόμο. Ο ρόλος μας είναι με ενεργητικές πολιτικές να ενισχύουμε τις πολιτικές απασχόλησης. Το καθήκον μας που το κάνουμε είναι να αναδιοργανώσουμε τον ΟΑΕΔ ο οποίος διαχειρίζεται 2.000.000.000 ευρώ από εθνικούς και ευρωπαϊκούς πόρους. Πρέπει να κάνουμε τα κέντρα προώθησης της απασχόλησης αιχμή του δόρατος για να μπορέσουμε να «κουμπώσουμε» το χώρο των ανέργων με τις σημερινές ανάγκες που έχουν οι επιχειρήσεις για εργαζόμενους. Έχουμε ξεκινήσει τη διαδικασία επιμόρφωσης των εργασιακών συμβούλων για να μπορέσουν να μην εμπαίζουν τον άνεργο, αλλά να μπορούν να του βρουν δουλειά, να τον κατευθύνουν σωστά σε διαδικασίες επιμόρφωσης και κατάρτισης, ώστε να αποκτά τις απαραίτητες δεξιότητες για να μπορέσει να βρει δουλειά.
      Τον Ιούνιο του 2004 εάν μπαίνατε στο σύστημα μηχανογράφησης του ΟΑΕΔ σύμφωνα με στοιχεία του Παρατηρητηρίου Απασχόλησης που έχουν κατατεθεί κατά τη διάρκεια συζήτησης του ΕΣΔΑ -καταθέσαμε τα στοιχεία και παρακαλώ να μην αμφισβητηθούν- στους εκατό ανέργους που χτυπούσαν την πόρτα του ΟΑΕΔ, ο ΟΑΕΔ μπορούσε να αγγίζει μόνο τους έντεκα. Και όταν λέω να τους αγγίξει, εννοώ όχι μόνο να τους βρει δουλειά, που είναι το μείζον, αλλά ακόμη και να καταγράψει τα δημογραφικά, μορφωτικά και ηλικιακά χαρακτηριστικά τους. Σ’ αυτήν την κατάσταση παραλάβαμε τον ΟΑΕΔ και αυτά προσπαθούμε να αλλάξουμε. Γι’ αυτό θέλουμε τη συναίνεση και τη συνεννόηση όλων σας.
      ΤΟΝΙΑ ΑΝΤΩΝΙΟΥ: Για το άρθρο 11 δεν μας είπατε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
    ΧΡΗΣΤΟΣ ΠΡΩΤΟΠΑΠΑΣ: Κατ’ αρχάς, θέλω να εκφράσω την ανακούφισή μας για τη θετική κατάληξη της χθεσινής περιπέτειας των συμπολιτών μας και βεβαίως να δώσουμε τα συγχαρητήρια στην Ελληνική Αστυνομία, που είναι σωστό ότι χάρη στις σύγχρονες μεθόδους εκπαίδευσης και γενικότερα της αναδιοργάνωσης των τελευταίων ετών έχει καταφέρει να είμαι μια από τις πιο σύγχρονες και αποτελεσματικές  σε όλο τον κόσμο.
    Από κει και πέρα έρχομαι τώρα στα θέματα του νομοσχεδίου. Θέλω να κάνω δύο εισαγωγικές παρατηρήσεις. Θέλω να πω στο συνάδελφο της Νέας Δημοκρατίας, που αναφέρθηκε στο τι είδους κριτική πρέπει να κάνουμε και τον ευχαριστούμε για την υπόδειξη, ότι έχει ασθενή μνήμη. Δεν έχουν περάσει πολλοί μήνες που η Νέα Δημοκρατία ισοπέδωνε τα πάντα και ότι στη χώρα ήταν μαύρα και γκρίζα και ότι ο τότε Πρωθυπουργός ήταν ο αρχιερέας της διαπλοκής και της διαφθοράς. Η κυβέρνηση του ΠΑΣΟΚ ό,τι έκανε, ακόμα και τα θετικά νομοσχέδια που ψήφιζε, ήταν άσχημα, κατεψηφίζοντο και  κατηγγέλλοντο. Είναι τυχαίο ότι χθες εδώ στην Αίθουσα απεκαλύφθη για μία ακόμα φορά περίτρανα ότι οι νόμοι 3227 και 3232 τους οποίους είχε καταγγείλει η Νέα Δημοκρατία, σήμερα αποτελούν το πλαίσιο μέσα στο οποίο κινείται το αρμόδιο Υπουργείο Απασχόλησης και Κοινωνικής Αλληλεγγύης.
    Ας μην έχουμε ασθενή μνήμη, κύριοι συνάδελφοι, και εκείνο που χρειάζεται είναι να συμφωνήσουμε πως ό,τι γίνεται σε ευαίσθητα κοινωνικά θέματα, που αφορούν άμεσα τον πολίτη, πρέπει να τα προσεγγίζουμε με τη δέουσα σοβαρότητα και ευθύνη. 
    Έρχομαι τώρα στο θέμα της ανεργίας. Μίλησα και χθες, το τονίζω και σήμερα ότι η κατάσταση είναι ιδιαίτερα ανησυχητική. Δεν είναι μόνο ότι αυξάνεται σημαντικά ο αριθμός των ανέργων, μετά την ανυπαρξία του οποιουδήποτε σχεδιασμού και στρατηγικής της Κυβέρνησης για τη μεταολυμπιακή άνοδο της ανεργίας. Κάποιος θα ρωτήσει, η Νέα Δημοκρατία δημιούργησε την ανεργία; Ποτέ δεν είπα κάτι τέτοιο και ούτε θα το πω. Εκείνο που καταγγέλλουμε τη Νέα Δημοκρατία είναι ότι δεν έχει κάνει τίποτε για να αντιμετωπίσει το πρόβλημα. Αρκείται να καταγράφει νούμερα και να μας πείσει ότι η περίεργη και χωρίς γνωστούς όρους απογραφή που πρόσφατα έκανε η Εθνική Στατιστική Υπηρεσία και άλλαξε τα νούμερα, είναι εκείνη που δίνει λύση στο πρόβλημα. Δεν με ενδιαφέρει πρωτίστως τι ποσοστό έχω, αλλά αυτό που με ενδιαφέρει είναι τι κάνουμε για να αντιμετωπίσουμε το πρόβλημα, όταν αυτό διογκώνεται και όταν όλο και περισσότεροι πολίτες στη χώρα μας διαπιστώνουν και είναι καλό οι κύριοι της Νέας Δημοκρατίας να διαβάσουν την Κυριακή την έρευνα της «KAPPARESEARCH» ότι η πολιτική τους όλο και πιο πολύ γίνεται αδύναμη και ανίκανη στη συνείδηση του ελληνικού λαού να αντιμετωπίσει ένα τέτοιο πρόγραμμα.
    Θα μου πείτε: το Υπουργείο Εργασίας γεννά θέσεις απασχόλησης; Όχι. Όμως μπορεί να κάνει πολλά πράγματα που θα διευκολύνουν τη δημιουργία θέσεων εργασίας. Να δράσει ως καταλύτης στις εξελίξεις και υπάρχει ο ν. 3227 που για τέταρτη φορά θα αναφερθώ στα ειδικά κίνητρα για νέους ανέργους, μητέρες άνεργες και ηλικιωμένους ανέργους. Είναι σκληροί πυρήνες τη ανεργίας. Θεσμοθετείστε, λοιπόν, αυτά τα κίνητρα. Είναι θεσμοθετημένα, θα έλεγα, αλλά να τα κάνετε πράξη. 
    Κύριε Υπουργέ, τα είπατε στις προγραμματικές σας δηλώσεις και στο πρόγραμμα της Νέας Δημοκρατίας παρ’ ότι είχατε καταψηφίσει το σχετικό νόμο που ισχύει και σήμερα. Μια κοινή υπουργική απόφαση χρειάζεται για να γίνουν πράξη και βέβαια τους πόρους, τους οποίους δεν διαθέτετε για τον κοινωνικό τομέα. 
    Δεύτερον, υπάρχει το μέγα θέμα της σύνδεσης της αρχικής με τη συνεχιζόμενη επαγγελματική κατάρτιση. Τι δουλειά έχει αυτό; Μα όταν έχουμε κατάρτιση αρχική ή συνεχιζόμενη και δεν την προσαρμόζουμε στις ανάγκες της αγοράς εργασίας, ο ν. 3191 δίνει αυτήν τη δυνατότητα, τότε χάνουμε ευκαιρίες. Είναι αυτό που είχε πει κάποτε ο Υφυπουργός του ίδιου Υπουργείου, υπερβολικά βέβαια, με αποτέλεσμα να μην είναι αξιόπιστο, ότι μπορούμε να δημιουργήσουμε θέσεις εργασίας ή να αξιοποιήσουμε προσόντα που αυτήν τη στιγμή γεννάει η αγορά, χρειάζεται η αγορά. Όμως χρειάζεται και σωστό σύστημα εκπαίδευσης δεμένο με την αγορά εργασίας. 
    Θα μπορούσα να πω και άλλα παραδείγματα και είναι και άλλες πολιτικές που έχουμε επισημάνει κατ’ επανάληψη, όπως η ειδική ολοκληρωμένη παρέμβαση για τη μεταολυμπιακή ανεργία, για κάποιους ανθρώπους που χάνουν τη δουλειά τους και καμία αχτίδα φωτός δεν προβάλλει, που όμως ο κύριος Υπουργός τότε είχε δεσμευτεί και μέχρι τώρα δεν είδαμε τίποτα. Αν δεν θυμάται τις δηλώσεις του, να του τις στείλω.
    Εμείς πιέζουμε και ανησυχούμε, γιατί σε τελική ανάλυση αν υπάρξει μια έκρηξη ανεργίας, αυτή θα αφορά όλους μας. Ούτε εμείς αισθανόμαστε ότι θα κερδίσουμε τίποτα και το κάνω σαφές από το να υπάρχουν απελπισμένοι άνθρωποι. Εμείς θέλουμε να παρθούν μέτρα, και θέλουμε να σπρώξουμε προς αυτή την κατεύθυνση για να γίνει ό,τι μπορεί καλύτερο γιατί η απογοήτευση στην κοινωνία είναι ο χειρότερος σύμβουλος για το σύνολο της δημοκρατίας μας. 
    Έρχομαι τώρα στα άρθρα του νομοσχεδίου. Στο άρθρο 1 υπάρχει η γνώμη της ΟΚΕ και σας έδωσα και χθες μια πρόταση για βελτίωση του νομοσχεδίου. Είναι σαφώς βελτιωμένο το άρθρο 1 και δεν το αμφισβητώ. Νομίζω ότι κάτι λείπει και νομίζω -όπως μου είπε ο κ. Κουσελάς- ότι υπάρχει ένα προβληματάκι. Επιτυγχάνουμε κάποια βελτίωση, αλλά όχι την άριστη. Χθες σας δώσαμε μια σχετική πρόταση, πάντα προτείνουμε ταυτόχρονα με την κριτική μας και περιμένω να μου πείτε μετά από την εξέταση που έκανε η νομική σας υπηρεσία ότι έχουμε φθάσει στο optimum ή αν υπάρχουν δυνατότητες περαιτέρω βελτίωσης. Έχω μια διαφωνία με την κάθετη άποψή σας για την εθνική συλλογική σύμβαση εργασίας και επειδή έχω κάνει πρόεδρος της ΓΣΕΕ ξέρω καλά και πολλές φορές ζητούσαμε εν γνώσει μας ότι ισχύει η εθνική συλλογική σύμβαση να επικυρώνονται ορισμένα άρθρα, έχει γίνει σε πολλές περιπτώσεις, ακριβώς γιατί χρειαζόμαστε στήριξη με θετικές παρεμβάσεις του κράτους, μολονότι κάποιες φορές υπάρχει αντίδραση από πλευράς εργοδοσίας.
    Έρχομαι τώρα στα άρθρα 5 και 6. Δεν κατάλαβα το συνάδελφο, δηλαδή θα εξουσιοδοτήσει το Δ.Σ. του ΟΑΕΔ, που είναι τριμερές, μία επιτροπή μονομερή για να κρίνει ποιοι εργοδότες -περί αυτού πρόκειται στο άρθρο 6- θα μπουν στα προγράμματα του ΟΑΕΔ; Δηλαδή να εγκαταλείψουμε το τριμερές σε σχέση με την ένταξη εργοδοτών και επιχειρηματιών στα προγράμματα; Βέβαια ο κύριος Υπουργός έκανε μια δήλωση που είναι θετική, αλλά δεν καταλαβαίνω γιατί δήλωση και όχι αλλαγή νομοτεχνική.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το εξήγησα. 
    ΧΡΗΣΤΟΣ ΠΡΩΤΟΠΑΠΑΣ: Δεν δέχομαι την εξήγηση. Κρατώ το θετικό της δήλωσης και θα το παρακολουθήσουμε και να είστε σίγουρος γι’ αυτό. Αλλά επειδή νομοθετούμε όχι με βάση τις προθέσεις σας, θέλω να πιέσω και πάλι και να ζητήσω να γίνει η σχετική διατύπωση και να δεσμευτείτε γι’ αυτή.
    Πάω στο θέμα τώρα για τη ρύθμιση. Είπαμε όλοι ότι χρειάζεται να υπάρχει σταθερή ρύθμιση και είπα χθες στον κ. Σκυλλάκο και το επαναλαμβάνω και σήμερα γιατί είναι δικαιολογημένο το ενδιαφέρον του, ότι εμείς προτείνουμε τη σταθερή ρύθμιση του ν. 2676 που επί εποχής του κ. Παπαϊωάννου και δικής μου στο Υπουργείο Εργασίας είχε ψηφιστεί, νομίζω ότι ένα ιδιαίτερα καλό νομοσχέδιο έγινε νόμος του κράτους και τώρα με αυτήν τη ρύθμιση ξεπερνιέται. Ξαναγυρίζουμε προς τα εκεί. Όμως, αν ο κύριος Υπουργός έχει κάτι καλύτερο να προτείνει, εμείς είμαστε ανοιχτοί να το συζητήσουμε και όχι δογματικοί. Ένα πράγμα δεν μπορούμε να δεχτούμε, ρυθμίσεις κατ’ αποκοπή. Με ογδόντα δόσεις πάμε στις καλένδες και έβαλε τα λεφτά των εργαζομένων στην τσέπη του ο εργοδότης και θα τα βγάλει σε ογδόντα δόσεις. Δεν χρωστάει μόνο τα δικά του αλλά και των εργαζομένων πάρα πολλές φορές.
    Όσον αφορά τους γιατρούς, σας δώσαμε μια διέξοδο χθες, κύριε Υπουργέ. Σας είπαμε: θέλετε να ψηφίσουμε το νομοσχέδιο με την εφαρμογή του συστήματος των τηλεφωνικών κλήσεων που εμείς εγκαινιάσαμε; Μάλιστα, και είναι σεβαστό το ενδιαφέρον σας. Φέρτε μας τις ανάγκες σας, πού τις χρειάζεστε και σε τι ειδικότητες. Και εγώ και η κ. Αντωνίου είπαμε ότι διατιθέμεθα να δούμε το σχετικό άρθρο με άλλο μάτι. Δυστυχώς δεν έχουμε πάρει τίποτα μέχρι τώρα. Ήταν ένα απλό πάτημα ενός κουμπιού. Εκτός και αν το ΙΚΑ δεν έχει κάνει κανέναν προγραμματισμό, ούτε κανέναν υπολογισμό και απλώς ζητάτε μια εξουσιοδότηση για πεντακόσιους γιατρούς να πούμε, και Θεός οίδε με ποια κριτήρια και με ποιους τρόπους θα μοιραστούν. Πάντως για να έχουμε το κεφάλι μας ήσυχο, λέμε στον κύριο Υπουργό για να το ξέρει ότι αύριο το πρωί θα γίνει αίτηση κατάθεσης εγγράφων για τις ανάγκες και για το θέμα των ρυθμίσεων από τους Βουλευτές του ΠΑΣΟΚ του κοινοβουλευτικού τομέα απασχόλησης και θα γίνει και μία αίτηση κατάθεσης εγγράφων μόλις μάθουμε ότι έχετε πάρει γιατρούς.
Για να εξηγούμαστε, κύριε Παναγιωτόπουλε, γιατί οι καθαρές δουλειές κάνουν και τους καλούς φίλους σ’ αυτά τα ζητήματα.
     Θα ήθελα να τονίσω ότι όσες φορές έχουμε ζητήσει έγγραφα από τον κύριο Υπουργό, τα έχουμε. Να λέμε και τα καλά, να λέμε και τα κακά!
     Από εκεί και πέρα, έρχομαι στον θέμα του ΟΑΕΔ. Πράγματι, όπως είπε η κ. Αντωνίου, ψηφίζουμε το σχετικό άρθρο.
     Με την ευκαιρία αυτή θα ήθελα να σας πω ότι δεν είναι κατάσταση αυτή που έγινε με το δώρο Χριστουγέννων και με την κάλυψη των εποχικώς απασχολουμένων. Κυρίως με τους εποχικώς απασχολούμενους στη Ρόδο, στην Κέρκυρα και σε άλλες περιοχές που έχει υψηλή τουριστική κίνηση, άρα και πολλούς που πρέπει να επιδοτηθούν αυτήν την περίοδο, υπάρχει σοβαρότατη καθυστέρηση, κύριε Υπουργέ. Και η λάθος εγκύκλιος που βγήκε -βεβαίως διορθώθηκε εκ των υστέρων- με την οποία καλούσατε τους ανέργους εν τω συνόλω τους και όχι τους επιδοτούμενους ανέργους να πάρουν το επίδομα από τον ΟΑΕΔ, δημιούργησε σύγχυση, παράπονα και άσχημα φαινόμενα στα υποκαταστήματα του ΟΑΕΔ.
     Θέλω να ζητήσω να μην επαναληφθεί αυτό το φαινόμενο, να καταλάβουν οι υπεύθυνοι -οι οποίοι προέρχονται προφανώς από τις τοποθετήσεις που έχει κάνει ο κ. Βερναρδάκης και εδώ αποδεικνύονται τα κριτήρια- να μην κάνουν τέτοια λάθη και να μην ταλαιπωρούν ανέργους, διότι δημιουργούν και δημιουργούμε, ως οργανωμένη πολιτεία, σοβαρά αρνητικά φαινόμενα.
     Επίσης θέλω να σας ζητήσω να πιέσετε, ώστε οι τοπικές υπηρεσίες του ΟΑΕΔ να κάνουν τη δουλειά τους και να πάρουν οι εποχικώς απασχολούμενοι το επίδομά τους μέχρι τα Χριστούγεννα σ’ αυτές τις κρίσιμες περιοχές, όπου υπάρχουν πολλοί με τουριστικά επαγγέλματα, για να μπορέσουν τουλάχιστον να κάνουν καλές γιορτές.
     Θυμίζω για το άρθρο 13, την τοποθέτηση της εισηγητού του κόμματός μας και γιατί το καταψηφίζουμε. Όπως σας είπα, θα ψηφίσουμε μια σειρά άρθρων, αλλά εν τω συνόλω το καταψηφίσαμε χθες. Σήμερα θα ψηφίσουμε μια σειρά άρθρων και θα καταψηφίσουμε αυτά για τα οποία έχουμε ήδη εκφράσει τις αντιρρήσεις μας.
     Εκείνο που θέλω να σας τονίσω και πάλι, και θα έχουμε την ευκαιρία αύριο στον κοινωνικό προϋπολογισμό να το κουβεντιάσουμε επίσης αναλυτικά, είναι ότι μας ενδιαφέρει να προχωρήσουν και τώρα τα ζητήματα που αφορούν τον πολίτη και κυρίως τον άνεργο πολίτη.
     Κατά τη γνώμη μου δεν είναι καν θέμα κομματικής αντιδικίας. Όσο φουντώνει η ανεργία στην Ελλάδα και όσο ο πολίτης εκτιμά ότι από μία Κυβέρνηση όπως τη δική σας, που είχε σηκώσει τον πήχη πάρα πολύ ψηλά -είχε υποσχεθεί και είκοσι τέσσερα μέτρα για την αντιμετώπιση της ανεργίας στο πρόγραμμά της- και δεν βλέπει τίποτα και ούτε ένα από αυτά τα είκοσι τέσσερα μέτρα δεν έχουν προχωρήσει, αυτή η απογοήτευση έχει πολλές φορές ακραία συντηρητικά χαρακτηριστικά. Έχουμε δει τι έχει γίνει σε άλλες χώρες σ’ αυτές τις περιπτώσεις.
     Επιτέλους, ας συνέλθει η Κυβέρνηση, ας δώσει τα αναγκαία χρήματα ο κ. Αλογοσκούφης, ας γίνουν οι αναγκαίες συνεννοήσεις με την κ. Γιαννάκου, ας δουλέψουν και οι υπηρεσίες του Υπουργείου και ο ΟΑΕΔ και κάθε μέτρο που παίρνετε για την ανεργία, εμείς θα το χαιρετίζουμε και θα σας πιέζουμε και με κριτική και με προτάσεις όσο θα συνεχίζεται αυτή η κατάσταση.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρωτόπαπα. 
     Το λόγο έχει ο κύριος Υπουργός.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θα ήθελα τρία λεπτά να διευκρινίσω κάποια σημεία για να μην αφήσουμε πράγματα αιωρούμενα. 
     Κύριε Πρόεδρε, κυρίες και κύριοι συνάδελφοι, κατ’ αρχάς, εγώ θέλω να επαναλάβω -κι αν δεν το κάνουν τα κόμματα της Αντιπολίτευσης, εμείς ως Κυβέρνηση και ως κυβερνώσα παράταξη θα δεσμευτούμε μονομερώς- την πρόταση που κάναμε και χθες και στη συζήτηση στην αρμόδια Επιτροπή Κοινωνικών Υποθέσεων, ότι προχωρούμε σ’ αυτήν τη ρύθμιση οφειλών προς το ΙΚΑ και δεν θα προχωρήσουμε σε άλλη ρύθμιση οφειλών προς το ΙΚΑ την επόμενη δεκαετία.
     Δεσμευόμαστε όλοι, όλες οι πτέρυγες της Βουλής, κύριε Πρωτόπαπα; Στέλνουμε αυτό το μήνυμα; 
     ΧΡΗΣΤΟΣ ΠΡΩΤΟΠΑΠΑΣ: Κανένα πρόβλημα! Το στέλνουμε το μήνυμα και περιμένουμε τη ρύθμισή σας, κύριε Υπουργέ, για να δούμε αν θα είναι σωστή. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεύτερον, όσον αφορά το θέμα των εγγράφων, ποια είναι η σχέση χρεών…
     ΤΟΝΙΑ ΑΝΤΩΝΙΟΥ: Είχατε δεσμευτεί για τις 20 Μαρτίου, κύριε Υπουργέ!
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αφήστε την 20η Μαρτίου! Μην μπερδεύετε το ένα με το άλλο. Εμείς λέμε ότι αυτή η ρύθμιση θα είναι η ρύθμιση της δεκαετίας. Δεσμευόμαστε -και σας καλούμε να το πράξετε και εσείς- ότι δεν θα υπάρξει άλλη ρύθμιση την επόμενη δεκαετία.
     ΤΟΝΙΑ ΑΝΤΩΝΙΟΥ: Αφού σε τέσσερα χρόνια θα είμαστε κυβέρνηση, δεσμευόμαστε!
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Αντωνίου, δεν είναι έτσι ακριβώς τα πράγματα! Είστε ευφυής αλλά πολλές φορές τα ευφυολογήματα δεν βοηθάνε!
     Για να έρθουμε τώρα στα υπόλοιπα σημεία τα οποία εθίγησαν, όπως το θέμα της σχέσεως μεγάλων και μικρών επιχειρήσεων όσον αφορά τη διάρθρωση των οφειλομένων προς το ΙΚΑ.
     Κάνετε καλά που θα καταθέσετε τις σχετικές ερωτήσεις με σωρεία εγγράφων. Είμαστε πάντοτε στη διάθεσή σας να σας δώσουμε τα στοιχεία με τη βοήθεια των υπηρεσιών. Ξέρετε ότι η δική μου θέση σ’ αυτά είναι ξεκάθαρη. 
     Τώρα, όσον αφορά τα θέματα της ανεργίας, εγώ θα συμφωνήσω ότι είναι το μείζον θέμα, η πρώτη εθνική και κοινωνική προτεραιότητα, αλλά δεν νομίζω ότι αντέχει και στον πιο απλό συλλογισμό, στον πιο αφελή συλλογισμό η υπόθεση ότι την ανεργία στο 11,2% την ανέβασε η Κυβέρνηση των εννέα μηνών της Νέας Δημοκρατίας.
     Το είπα και πριν, δεν επιχαίρουμε και γι’ αυτό όταν βγήκε η Εθνική Στατιστική Υπηρεσία και είπε «Το ΠΑΣΟΚ παρέδωσε στη Νέα Δημοκρατία» γιατί μέτρησε το πρώτο τρίμηνο του 2004, δηλαδή καταληκτική ημερομηνία Μάρτιος του 2004, και είπε «11,2% η ανεργία», εγώ δεν βγήκα καν να κάνω δήλωση για να το ανεμίζω σαν σημαία και να λέω «Να, τι παραλάβαμε!». Είναι δυνατόν να επιχαίρουμε ακόμη και αν παραλάβαμε αυτήν τη δύσκολη κατάσταση; Αυτό αφορά όλους, αφορά όλον τον ελληνικό λαό.
     Και χαίρομαι, κύριε Πρωτόπαπα, για το μέρος εκείνο της αγορεύσεως σας με το οποίο συμφωνείτε με την ανάγκη να σκύψουμε όλοι πάνω στο πρόβλημα, πολιτικές παρατάξεις, κυβερνήσεις, συνδικάτα, κοινωνικοί εταίροι, για να βρούμε λύσεις, διότι λύσεις μπορούσατε να βρείτε και δεν βγήκατε μέσα στους υψηλούς ρυθμούς ανάπτυξης που πέτυχε η χώρα λόγω της διοργάνωσης των Ολυμπιακών Αγώνων, των οποίων το κόστος, όπως ξέρετε, έχει ξεπεράσει τα 9.000.000.000 ευρώ.
     Κακά τα ψέματα, οι κυβερνήσεις του ΠΑΣΟΚ της τελευταίας δεκαετίας διαχειρίστηκαν πάνω από 100 τρισεκατομμύρια δραχμές, είτε από εθνικούς είτε από ευρωπαϊκούς πόρους. Εγώ δεν υπαινίσσομαι τίποτα. Λέω απλώς όμως ότι κάνατε άλλες προτεραιότητες και δεν μετατρέψατε τους υψηλούς ρυθμούς ανάπτυξης της οικονομίας, λόγω ακριβώς της ευκαιρίας των Ολυμπιακών Αγώνων, και σε υψηλούς ρυθμούς προώθησης της απασχόλησης. Αυτή είναι η αλήθεια!
     Να δούμε, λοιπόν, το πρόβλημα, να δούμε ποιος έφταιξε, αλλά κυρίως να δούμε την αντιμετώπισή του. Εμείς τρέχουμε, το αντιμετωπίζουμε, δίνουμε τη μάχη, αλλά στη ζωή δεν υπάρχουν μαγικές λύσεις. Δεν πατάς το κουμπί και με το μαγικό ραβδί να εξαφανίσεις τους ανέργους και να δημιουργήσεις θέσεις απασχόλησης. Εφαρμόζεις μέτρα πολιτικής και τέτοια μέτρα σας ανέφερα και είμαι στη διάθεσή σας να σας τα επαναλάβω όποτε θέλετε και να τα αναλύσω. Τρέχουν μέτρα, πολλαπλασιάζονται τα μέτρα για να φτάσουμε σε εκείνο το επίπεδο που θέλουμε ως ελληνική κοινωνία.
     Τώρα, τα θέματα της κατάρτισης, σωστά τα αναφέρατε. Αλλά θα πρέπει κάποια στιγμή να δούμε πώς διατέθηκαν τόσα δισεκατομμύρια δραχμές στην κατάρτιση χωρίς να έχουμε αξιόπιστο αποτέλεσμα. Ίσως να διαφεύγει της προσοχής των συναδέλφων μας εδώ στο Κοινοβούλιο ότι φροντίσατε να πιστοποιήσετε τις δομές της κατάρτισης, δηλαδή κτήρια κλπ. -ορθώς και έπρεπε να γίνει- αλλά δεν πιστοποιούνται σήμερα στην Ελλάδα το περιεχόμενο σπουδών, οι γνώσεις που παρέχονται από την κατάρτιση. 
     Έχουν σχέση αυτές οι γνώσεις με τις πραγματικές ανάγκες της αγοράς εργασίας; Προσανατολίζουμε σωστά, σε σωστές δεξιότητες και γνώσεις τον καταρτιζόμενο άνεργο για να μπορέσει να βρει δουλειά; Ανταποκρίνονται οι γνώσεις και οι δεξιότητες με τις οποίες τον προικίζουμε στις πραγματικές ανάγκες της οικονομίας και της αγοράς εργασίας; Ελάτε εκεί να δώσουμε τη μάχη. Εμείς ετοιμάζουμε καινούργιες δομές και θα καλέσω να τις στηρίξουμε όλοι μαζί. 
     Επιτρέψτε μου να ενημερώσω την Εθνική Αντιπροσωπεία ότι ήδη δημοσιεύτηκε στο Φύλλο της Εφημερίδας της Κυβέρνησης η υπουργική απόφαση και προχωρούμε στην προκήρυξη χιλίων περίπου θέσεων απασχόλησης για άτομα προστατευόμενα από το ν. 2643 στο δημόσιο τομέα. 
     Εάν η ανεργία είναι επώδυνη για κάθε Έλληνα και για κάθε Ελληνίδα, αντιλαμβάνεστε ότι είναι στη χιλιοστή επώδυνη για άτομα προστατευόμενα και ιδιαιτέρως για άτομα με ειδικές ανάγκες του ν. 2643. Προχωρούμε, λοιπόν, και εκεί και σας θυμίζω απλώς ότι η τελευταία προκήρυξη έγινε εκ των ημερών των κυβερνήσεων του ΠΑΣΟΚ τον Οκτώβρη του 2002 και ερχόμαστε να τακτοποιήσουμε αυτήν την πελώρια εκκρεμότητα που θίγει τον ανθρωπισμό όλων μας και θίγει και τον πολιτικό και θεσμικό μας πολιτισμό. Θα εξακολουθήσουμε με ταχύ ρυθμό και το θέμα της εφαρμογής του ν. 2643 στον ιδιωτικό τομέα.
      Θα ανοίξουμε το διάλογο για να δούμε πώς θα βελτιώσουμε τον 2643 και έχω δεσμευτεί δημόσια και το επαναλαμβάνω ότι οι όποιες βελτιώσεις θα περάσουν μέσα από κοινωνικό διάλογο και μέσα από τις οργανώσεις των ατόμων με ειδικές ανάγκες.
      Κλείνοντας, κύριε Πρόεδρε, θέλω να κρατήσω από τα όσα είπαν ιδιαιτέρως οι συνάδελφοι του ΠΑΣΟΚ το μέρος εκείνο με το οποίο συμφωνούν με τη θέση της Κυβέρνησης, πώς ειδικά στα θέματα της ανεργίας, ειδικά στα θέματα της κοινωνικής ασφάλισης πρέπει να υποστείλουμε τις κομματικές σημαίες και να βρεθούμε όλοι μαζί, μαζί με το συνδικαλιστικό κίνημα, μαζί με τους κοινωνικούς εταίρους και να αναζητήσουμε λύσεις που βρήκαν άλλες ευρωπαϊκές κοινωνίες και άλλα κράτη, για να κατοχυρώσουμε μία κοινωνία κοινωνικά δίκαιη αλλά και ασφαλή στην Ελλάδα. Το μπορούμε όλοι.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Σε βασικά ζητήματα έχουμε εκ διαμέτρου διαφορετικές απόψεις. Θα πάω σε πολύ επί μέρους ζητήματα γιατί δεν τα πιάσατε και δεν μας δώσατε μία εξήγηση γιατί δεν προχωράτε.
      Παραδείγματος χάρη στο άρθρο 1 υπάρχει το Επιστημονικό Συμβούλιο της Βουλής, που βάζει ένα σωρό ερωτήματα. Και επειδή υπάρχουν ερωτήματα, θα υπάρχουν και πολλές ερμηνείες. Εγώ κρατάω δύο απ’ αυτές: Πρώτον, το κυριότερο αν είναι να πάρει κάποιος έξι μέρες άδεια, που του χρωστάει ο εργοδότης από την πρώτη χρονιά, θα πληρωθεί και τι ποσό γι’ αυτές τις έξι ημέρες άδεια;
      Δεύτερο θέμα. Αν οι ημέρες που δούλεψε αντιστοιχούν σε πεντέμισι μέρες άδεια, το μισό τι γίνεται; Είναι υπέρ του εργοδότη ή υπέρ του εργαζόμενου; Θέτω μόνο δύο από τα ζητήματα που βάζει η Επιστημονική Επιτροπή της Βουλής. Δηλαδή στο οικονομικό μέρος της άδειας, στο επίδομα άδειας, θα παίρνουν ανάλογο ποσοστό; Και όταν είναι πεντέμισι μέρες η άδεια θα ολοκληρώνεται στο έξι ή στο πέντε; Όταν είναι πεντέμισι μέρες άδεια αναλογικά θα είναι έξι μέρες ή πέντε μέρες η άδεια; 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ό,τι λέει ο 539 για τα θέματα των επιδομάτων, εξακολουθεί να ισχύει. Δεν αλλάζει τίποτα. Είναι ένας νόμος που έχει εμπεδωθεί στις εργασιακές σχέσεις εξήντα χρόνια και έχει λειτουργήσει. 
      ΑΝΤΩΝΗΣ ΣΚΥΛΛΑΚΟΣ: Εξηγήστε μας, θα παίρνει ανάλογο ποσοστό; Δεν γνωρίζω τι λέει ο νόμος. Αυτά όμως δεν τα λέω εγώ, τα λέει και η Επιστημονική Επιτροπή.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Μα, δεν λέει αυτό η Επιστημονική Επιτροπή. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα απαντήσετε συνολικά. 
      Παρακαλώ, κύριε Σκυλλάκο, τελειώστε. 
      ΑΝΤΩΝΗΣ ΣΚΥΛΛΑΚΟΣ: Το λέει αυτό. Βάζει ερωτηματικά, αν θα υπάρχει ποσό ανάλογο ενίσχυσης και πόσο θα είναι αυτό. Μιλάμε για τις συμπληρωματικές ημέρες.
      Δεύτερο ζήτημα: Βάζετε τους επισιτιστές και τους ξενοδοχοϋπαλλήλους για να λύσουν κάποιες γραφειοκρατικές διαδικασίες. Καλώς το κάνετε στο άρθρο 3. Γιατί δεν το επεκτείνετε σε όλες τις εποχικές εργασίες; Αναφέρθηκαν από τον κ. Τσιόγκα κονσερβοποιεία,  τυροκομεία, εκκοκκιστήρια. Μπορεί να υπάρχουν και άλλα. Γιατί δεν βάζετε μία γενική διάταξη για όλες τις εποχικές και παίρνετε δύο κλάδους μόνο, τους επισιτιστές και τους ξενοδοχοϋπαλλήλους; Δεν κοστίζει τίποτα αυτό.
      Τρίτο ζήτημα: Έτσι όπως είναι διατυπωμένο το άρθρο 5, θα μπορεί κάποιος Υπουργός Εργασίας, όταν γίνεται ένσταση στον ΟΑΕΔ, για τη συμπληρωματική παροχή μητρότητας, για τις αποφάσεις που αφορούν τη μητρότητα και τα επιδόματα τέκνων ουσιαστικά, σε δεύτερο βαθμό πάλι το ίδιο όργανο να αποφασίζει, πάλι η διοίκηση, αν δεν κάνω λάθος του ΟΑΕΔ. Γιατί να αφήνουμε αυτό το περιθώριο από το νόμο; Κάντε άλλο όργανο. Δεν είναι σωστό. Πού συμβαίνει το ίδιο όργανο να αποφασίζει και σε πρώτο και σε δεύτερο βαθμό; Απλά ζητήματα είναι αυτά.
      Λέτε ότι θα υπάρξει άλλο όργανο, τριμελές, για τις αποφάσεις, ποιες επιχειρήσεις θα παίρνουν προγράμματα κατάρτισης. Εμείς έχουμε άλλη άποψη, λέμε το Δ.Σ. Να βάλω μία ενδιάμεση λύση. Όλη τη δουλειά την κάνει η τριμελής επιτροπή, που λέτε εσείς, αλλά μπαίνει υπό την έγκριση του Δ.Σ., ώστε να μπορεί και ένα ευρύτερο μάτι, που εκπροσωπούνται περισσότερες δυνάμεις και συνδικαλιστικές και κοινωνικές, να βλέπει μήπως υπάρχει εύνοια ή αδικία σε βάρος κάποιων επιχειρήσεων.
      Τέλος, να μου δώσετε μια εξήγηση για την ειδική αποζημίωση μετακίνησης κατ’ απόκλιση και ημερήσια αποζημίωση για κάποια στελέχη του Υπουργείου. Γιατί δεν βάζετε ένα όριο, ένα πλαφόν; Να μας εξηγήσετε για ποιο λόγο. Για τα υπόλοιπα έχουμε μεγάλες διαφωνίες και δεν χρειάζεται να τα επαναλάβω. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Πολύ σύντομα, κύριε Πρόεδρε. 
      Κατ’ αρχάς θέλω να θυμίσω στον κύριο Υπουργό ότι δεν ήρθαμε σε καμία θέση της Νέας Δημοκρατίας για την ανεργία. Προς Θεού τώρα! Εκφράσαμε την πάγια άποψη του κόμματός μας ότι, όταν είναι κάτι που αφορά τους ανέργους, εμείς στεκόμαστε ιδιαίτερα αποφασιστικά, γιατί μας ενδιαφέρει να προχωράει μπροστά η κοινωνία. Αυτό για τη διόρθωση της κατάστασης για να μην επιχειρείτε να το εκμεταλλευτείτε, κύριε Υπουργέ.
      Για το δεύτερο, που με ενδιαφέρει ειδικά. Στο θέμα των προγραμμάτων, επειδή πολλή κουβέντα γίνεται και πολύς αχός μερικές φορές και επειδή ίσως αδικούμε και μία ολόκληρη δουλειά που έχει γίνει, θέλω να σας ζητήσω, κύριε Υπουργέ, με πρωτοβουλία σας -και αν δεν την πάρετε, θα μαζέψουμε και υπογραφές κατά το άρθρο 41 του Κανονισμού- να οργανωθεί μια μέρα στη Διαρκή Επιτροπή Κοινωνικών Υποθέσεων μία συνεδρίαση με θέμα «Επαγγελματική Κατάρτιση». Αυτό θα ωφελήσει όλους μας διότι, για παράδειγμα, η δουλειά που έχει γίνει την εποχή μας, και ειδικά με την κ. Χριστοφιλοπούλου, στον τομέα αυτόν ήταν πραγματικά εντυπωσιακή και πρωτοπόρα. Εμείς λέμε ότι πρέπει να συνεχιστεί, γιατί είχε γίνει ολοκληρωμένο σχέδιο συμφωνίας με την Ευρωπαϊκή Επιτροπή και στα θέματα των δομών και στα θέματα των αξιολογητών και στα θέματα του περιεχομένου. Είναι ένα θέμα που εξελίσσεται και ξεπερνάει τις κυβερνήσεις. Να το κουβεντιάσουμε, να δούμε τι γίνεται και με τη σύνδεση αρχικής και συνεχιζόμενης κατάρτισης και να μπορέσουμε σε κάποια θέματα που η ελληνική πολιτεία ως πολιτεία οφείλει στους πολίτες της να είμαστε χρήσιμοι. Αυτό είναι πάνω απ’ όλα.
      Σας ζητώ, λοιπόν, εντός του Ιανουαρίου, σε συνεννόηση με τον κ. Αδρακτά και με την κυρία Πρόεδρο της Βουλής -ο κύριος Πρόεδρος θα το μεταφέρει στην κ. Μπενάκη- να αναλάβετε αυτήν την πρωτοβουλία.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Είπε ο κύριος Υπουργός ότι η Νέα Δημοκρατία δεν αφίσταται ούτε κατά κεραία από το προεκλογικό της πρόγραμμα και εγώ θα ήθελα να θυμίσω ποιο ήταν το προεκλογικό πρόγραμμα και οι δεσμεύσεις όσον αφορά τους συμβασιούχους. Τι είχε υποσχεθεί η Νέα Δημοκρατία και ο Αρχηγός της Νέας Δημοκρατίας και σημερινός Πρωθυπουργός, ο κ. Καραμανλής; Είχε υποσχεθεί, ναι ή όχι, ότι θα τακτοποιήσει το πρόβλημα όλων των συμβασιούχων; Πόσους τακτοποιεί και πόσοι μένουν στο δρόμο;
      Ελέχθη ότι όλοι είμαστε ευαίσθητοι στο θέμα της ανεργίας, και ασφαλώς όλοι θέλουμε να αντιμετωπιστεί αυτό το μείζον πρόβλημα, που αντιμετωπίζει η χώρα μας. Είπε ο κύριος Υπουργός ότι θα πρέπει να υποσταλούν και οι κομματικές σημαίες. Κανένας δεν θα έχει αντίρρηση να μη γίνει κομματική αντιπαράθεση, εάν λαμβάνονταν όλα τα ενδεδειγμένα μέτρα, ώστε να αντιμετωπιστεί το πρόβλημα της ανεργίας. Αλλά απ’ ό,τι βλέπουμε, συζητάμε τώρα ύστερα από τόσους μήνες ένα νομοσχέδιο του Υπουργείου Εργασίας και δεν έχουν έρθει ακόμη νομοσχέδια τέτοια που θα λύνουν τα προβλήματα, τουλάχιστον προς μία επιθυμητή κατεύθυνση. Βασιζόμαστε πιο πολύ σε ευχολόγια. Αν δείτε και τα άτομα με ειδικές ανάγκες, που επίσης αναφέρθηκαν εδώ, και αυτά μαστίζονται πολύ περισσότερο από την ανεργία. Έξι φορές περισσότερη είναι η ανεργία στα άτομα με ειδικές ανάγκες. Δεν έχουμε κάνει τίποτα και δεν βλέπουμε να γίνεται τίποτα, να λύνεται το πρόβλημα, να ξέρουμε από τα τόσες χιλιάδες άτομα με ειδικές ανάγκες, τις εκατοντάδες χιλιάδες, αντιμετωπίστηκε το πρόβλημα, ξέρω κι εγώ, σε χίλιους πεντακόσιους ή πενήντα χιλιάδες. Δεν έχουμε κάτι συγκεκριμένο και χειροπιαστό. Με τις ευχές βέβαια, καλές είναι και μέρες γιορτινές μάλιστα ακόμη περισσότερο, αλλά το πρόβλημα δεν λύνεται και ακριβώς γι’ αυτό δεν μπορούμε να λέμε να υποστείλουμε ακόμη και τις κομματικές σημαίες.
      Ένα άλλο θέμα για τους γιατρούς του ΙΚΑ και τον τρόπο προσλήψεως, έτσι όπως γίνεται με αυτό το 7%. Είπε ο κύριος Υπουργός, ότι μια σειρά γιατροί θα συνταξιοδοτηθούν και γι’ αυτό προσπαθούμε να καλύψουμε τα κενά. Μα, δεν ξέρουμε πότε θα φύγουν οι γιατροί, κύριε Υπουργέ; Δεν ξέρουμε ότι από την 1η Ιανουαρίου, παραδείγματος χάρη, θα φύγουν τόσες εκατοντάδες ή ξέρω κι εγώ πόσοι γιατροί;
     Δεν ξέρουμε ότι ύστερα από ένα χρόνο θα φύγουν άλλοι τόσοι γιατροί; Ξέρουμε ποιο είναι το όριο και πότε πρέπει να φύγουν. Τι κάνουμε ώστε να προλάβουμε αυτό και να μη σπεύδουμε πάλι να καλύψουμε τα κενά με αυτόν τον εμβαλωματικό τρόπο, ο οποίος είναι και ανεπίτρεπτος; Γιατί –το επαναλαμβάνω- έχει μια αδυναμία η Κυβέρνηση της Νέας Δημοκρατίας να ξεπερνάει τα όργανα και να φεύγει έξω από τα θεσμοθετημένα όργανα για τις προσλήψεις. Αυτό για εμάς είναι ανεπίτρεπτο. 
      Όσο για τις ρυθμίσεις των χρεών είπε ο κύριος Υπουργός ότι είναι τα χρέη που είχε αφήσει το ΠΑΣΟΚ. Αυτό είναι γεγονός και συμφωνούμε. Τώρα πληρώνουν όλοι; Δεν αθροίζονται καινούργια χρέη; Τι κάνετε γι’ αυτό, ώστε τουλάχιστον να προλάβετε να πληρώνουν από εδώ και πέρα αυτοί που είναι υποχρεωμένοι να πληρώσουν και να μην επικαλούμαστε μόνο τους φτωχούς, τους μικρομεσαίους, τους αδύναμους, γιατί κυρίως αυτοί που δεν πληρώνουν είναι αυτοί που έχουν την πολύ μεγάλη οικονομική επιφάνεια. Αυτοί είναι συνηθισμένοι και αυτοί είναι που διευκολύνονται από όλες αυτές τις ρυθμίσεις και δεν πληρώνουν. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. 
      Το λόγο έχει ο κ. Αθανάσιος Μπούρας. 
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. 
      Διακρίνω ότι οι συνάδελφοι της Αξιωματικής Αντιπολίτευσης έχουν και επιλεκτική μνήμη και καθυστερημένη ευαισθησία με όσα ακούω. Πρέπει να σας πω, κύριε Πρωτόπαπα, ότι έχω μπροστά μου την έγκριτη εφημερίδα «ΤΑ ΝΕΑ» της αντίστοιχης περσινής περιόδου –4 Νοεμβρίου 2003- όπου παρουσιάζει σχεδόν ολοσέλιδο, με τίτλο «Η ανεργία είναι γένους θηλυκού» και παραθέτει όλη την έρευνα που μάλλον είχε κάνει αλλά δεν παρουσίασε το παρατηρητήριο απασχόλησης του ΟΑΕΔ. Μάλιστα, ο έγκριτος δημοσιογράφος κάνει και αυτήν την παρατήρηση: «Ωστόσο, φέτος για πρώτη φορά τα στοιχεία της επετηρίδας δεν δημοσιοποιήθηκαν». 
      Πρέπει να σας πω ότι την ίδια ακριβώς έρευνα έκανε και το ΙΝΕ, το Ινστιτούτο Εργασίας της ΓΣΕΕ. Ξέρετε τι στοιχεία δίνει; Για τη νέα τριετία δεν έχω ακόμα τα στοιχεία, γιατί δεν βγήκαν. Το ΙΝΕ της ΓΣΕΕ δίνει την ανεργία σε ποσοστό 11,2%. Μάλιστα θα θυμάστε και τον περσινό θόρυβο μεταξύ ΟΑΕΔ και ΕΦΕΕ. Θα θυμάστε και για το θέμα της απογραφής. Δεν έχω πολύ χρόνο να τα εξηγήσω. Θα ευχηθώ και εγώ να γίνει μια μακρά συζήτηση στην επιτροπή και να τα πούμε όλα. 
      Με βάση λοιπόν τα στοιχεία της έρευνας από το ΙΝΕ της ΓΣΕΕ για την τριετία 1999-2002 μειώθηκε το εργατικό δυναμικό στη χώρα κατά διακόσια δύο χιλιάδες πεντακόσια πενήντα πέντε άτομα και οι απασχολούμενοι την ίδια περίοδο κατά ογδόντα εννέα χιλιάδες διακόσια εξήντα ένα άτομα. Αναζητήστε τα στοιχεία αυτά στο ΙΝΕ της ΓΣΕΕ.
      Πρέπει να πω σε όλους τους συναδέλφους ότι σήμερα δεν είπε κανένας πως συζητάμε ένα νόμο-πλαίσιο. Εδώ συζητάμε ένα νόμο, ο οποίος ρυθμίζει βασικά θέματα. Επειδή μας παρακολουθούν πάρα πολλοί και από τις περιφέρειές μας, εξέφρασαν την απορία τους που με τόση σιγουριά και με τόση επιμονή ισχυρίζεστε ότι δεν υπάρχουν θέματα να λυθούν και λίγο ως πολύ λέτε ότι όλα έχουν κάποια σκοπιμότητα. 
      Πρέπει να σας πω ότι και για το θέμα του άρθρου 9, του ΙΚΑ, η ΟΚΕ ξέρετε τι λέει; Θεωρεί ότι τέτοιου είδους ρυθμίσεις σαν αυτή που γίνεται τώρα δεν γίνονται για πρώτη φορά. Γιατί πρέπει να σας πω ότι η ίδια ρύθμιση έχει γίνει και με το ν. 2676/1999 και με το ν. 3232/2004 σε άλλα συμπληρωματικά επί μέρους θέματα. Θεωρεί λοιπόν ότι αυτές οι ρυθμίσεις είναι αποτέλεσμα της χρόνιας παθογένειας του ελεγκτικού μηχανισμού του ΙΚΑ. Ποιος ευθύνεται γι’ αυτήν τη χρόνια παθογένεια του ελεγκτικού μηχανισμού του ΙΚΑ; 
      ΣΤΕΦΑΝΟΣ ΤΖΟΥΜΑΚΑΣ: Η ΕΡΕ.
      ΑΘΑΝΑΣΙΟΣ ΜΠΟΥΡΑΣ: Μάλλον εκεί, κύριε Τζουμάκα, πρέπει να πάμε. Είκοσι χρόνια αυτή η παθογένεια δεν ανακαλύφθηκε; 
      Πρέπει να πω ότι με το λίγο χρόνο που έχω να απαντήσω σε ορισμένα θέματα σημείωσα ότι πήγατε στην καρδιά του νομοσχεδίου και είπατε ότι η καρδιά του νομοσχεδίου είναι το άρθρο 9. Δεν είναι το άρθρο 9 η καρδιά του νομοσχεδίου. Ο τίτλος του νομοσχεδίου είναι το άρθρο 1. Δεν ξέρω, όμως, γιατί σκόπιμα λέγατε «καρδιά» κάτι άλλο. 
      Το νομοσχέδιο αυτό ρυθμίζει πολλά θέματα, που, όμως, όταν τα μαζέψεις αφορούν πάρα πολλές κατηγορίες συμπολιτών μας. Τελικά, εγώ δεν ξέρω αν διαφωνείτε με το να παίρνουν εγκαίρως το επίδομα ανεργίας οι άνεργοι που περιμένουν να κάνουν Χριστούγεννα; Δεν ξέρω αν διαφωνείτε. Γιατί, λοιπόν, στέκεστε; Στέκεστε να πείτε για ένα θέμα, το οποίο θα ρυθμιστεί. Θα ρυθμιστεί το θέμα της πρωτοβάθμιας φροντίδας υγείας και εκεί θα τα μαζέψουμε τα πράγματα. Θα τα συντονίσουμε κάτω από έναν ενιαίο φορέα. Δεν έχω χρόνο να αναλύσω πώς και γιατί. Αυτήν τη στιγμή, όμως, ισχυρίζεστε ότι δεν χρειάζονται γιατροί στο ΙΚΑ; 
      Πείτε το ευθέως. Όμως, δεν το λέτε. Λέω εγώ, που έχω το λόγο αυτήν τη στιγμή, ότι το ισχυρίζεστε. Διότι αυτήν τη στιγμή δεν μπορεί ο διοικητής του ΙΚΑ ούτε ο Υπουργός να βάλει ούτε ένα γιατρό αναγκαίο στο ΙΚΑ. Το 2%, το οποίο είχε ρυθμίσει με το ν. 3232, το υπερκαλύψατε πριν το νομοθετήσετε. Εμείς, λοιπόν, ενδιαφερόμαστε και σας καλούμε να ενδιαφερθείτε και εσείς και να ψηφίσετε για την υγεία των συμπολιτών μας. Και στους ανθρώπους που περιμένουν στις ουρές του ΙΚΑ. και που παίρνουν τηλέφωνο στο «184» σήμερα αρνείστε να έχουν γιατρό με αυτή τη νοοτροπία που έχετε, αντί να επαινέσετε ότι εμείς πατάμε σ΄ ένα δικό σας νομοσχέδιο, σ΄ ένα ακριβώς ίδιο. Τον ίδιο νόμο παίρνουμε και λέμε ότι το 2% δεν έλυσε τα προβλήματα. Και επειδή μεσολαβεί ένα διάστημα, έως ότου πάμε στην ουσιαστική ρύθμιση της πρωτοβάθμιας φροντίδας υγείας, γι’ αυτό, λοιπόν, σας καλούμε να δεχθείτε και εσείς και να ψηφίσετε.  Αλλιώς σας παρακολουθεί η κοινωνία. Σας παρακολουθούν οι ασφαλισμένοι του ΙΚΑ και νιώθουν απελπισμένοι, όταν αυτό το σημαντικό αγαθό, που αναφέρεται στην υγεία τους, τους το αρνείστε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Αντωνίου. 
     Όμως, πριν σας δώσω το λόγο, κυρία Αντωνίου, επιτρέψτε μου μια παρέμβαση. 
      Έχω την τιμή να σας αναφέρω ότι τη συνεδρίαση μας παρακολουθούν από τα θεωρεία της Βουλής, αφού προηγουμένως ξεναγήθηκαν στους χώρους του κτηρίου της Βουλής, τριάντα τέσσερις μαθητές και μαθήτριες του 8ου Γυμνασίου Πατρών, συνοδευόμενοι από δύο καθηγητές. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
     Ορίστε, κυρία Αντωνίου, έχετε το λόγο. 
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, οι αγαπητοί συνάδελφοι της Πλειοψηφίας στη σημερινή τους τοποθέτηση καταδίκασαν, θα έλεγα, τις δικές μας παρεμβάσεις και ομιλίες, λέγοντας ότι εμείς υποβαθμίζουμε τη σημασία του νομοσχεδίου και όχι μόνο του συγκεκριμένου. Ότι έχουμε δηλαδή μια τάση να υποβαθμίζουμε τη σημασία των νομοσχεδίων γενικότερα, αυτό, βέβαια, σίγουρα δεν ισχύει. 
      Θα ήθελα να πω στους αγαπητούς συναδέλφους ότι ιδίως οι Βουλευτές του ΠΑΣΟΚ δεν υποβαθμίζουν τα νομοσχέδια και ιδίως τα νομοσχέδια που έχουν σχέση με τις εργασιακές σχέσεις και την κοινωνική ασφάλιση. Διότι γνωρίζει πάρα πολύ καλά ο ελληνικός λαός ότι σε αυτήν τη χώρα το ΠΑΣΟΚ ήταν εκείνο που είχε ταυτιστεί με τη δημιουργία του κοινωνικού κράτους. Με προβλήματα, ναι, με παραλείψεις, ναι, με λάθη, ναι, αλλά μέσω των πολιτικών του αυτό το κόμμα που είχε κερδίσει την εμπιστοσύνη του ελληνικού λαού τόσα πολλά χρόνια κατάφερε να δημιουργήσει ένα κοινωνικό κράτος και να στηρίξει τις ανάγκες των πολιτών. 
      Δεύτερον, όσον αφορά το θέμα της ανεργίας, είναι δεδομένο ότι όλα τα πολιτικά κόμματα θεωρούν ως ύψιστη προτεραιότητα των πολιτικών τους και των πολιτικών τους παρεμβάσεων την ανεργία. 
      Εμείς, κύριε Πρόεδρε, δεν είπαμε τίποτα περισσότερο και τίποτα λιγότερο. Μια και ήταν ύψιστη προτεραιότητα της Κυβέρνησης της Νέας Δημοκρατίας και του Υπουργού και του συγκεκριμένου Υπουργείου, μιλήσαμε για τις δεσμεύσεις που υπήρξαν από αυτή την Κυβέρνηση στις 20 Μαρτίου, ότι με το πρώτο νομοσχέδιο που θα ερχόταν εδώ θα γίνουν παρεμβάσεις έτσι ώστε να αντιμετωπίσουμε προβλήματα που αφορούν τον πολίτη.
      Και ως παράδειγμα φέραμε τη δέσμευση που είχε ο Υπουργός να φέρει προγράμματα μεταολυμπιακής αντιμετώπισης της ανεργίας, ένα θέμα που έπρεπε να το δούμε τώρα ή μάλλον όχι τώρα, έπρεπε να το είχαμε δει πριν από τους Ολυμπιακούς. Αλλά σίγουρα είναι ένα θέμα που θα πρέπει να γίνουν παρεμβάσεις, γιατί υπάρχουν συγκεκριμένοι κλάδοι, που αυτήν τη στιγμή έχουν οξύτατα προβλήματα.
      Όσον αφορά τη συζήτησή μας επί των άρθρων: Περίμενα ο κύριος Υπουργός να μας δώσει συγκεκριμένες απαντήσεις. Και το λέω αυτό, διότι από την επιτροπή μέχρι σήμερα έχει γίνει μια ουσιαστική συζήτηση γι’ αυτό το νομοσχέδιο. Η άποψή μας γι’ αυτό το νομοσχέδιο ήταν ότι έρχεται να ρυθμίσει θέματα περισσότερο εξυπηρετήσεων, παρά ουσιαστικών πολιτικών. Όμως ήταν ξεκάθαρη από την αρχή η θέση μας ότι θέλουμε να παρέμβουμε επί των άρθρων και να προτείνουμε και εμείς τις δικές μας απόψεις, έτσι ώστε να επιλυθούν ζητήματα,  προς μια πιο θετική κατεύθυνση.
      Η δέσμευσή σας από την επιτροπή ήταν ότι θα υπάρχει ένα θετικό πνεύμα από την πλευρά σας και μάλιστα υπήρχαν και δεσμεύσεις για συγκεκριμένα άρθρα. Αλλά και χθες και σήμερα στην Ολομέλεια, δεν βλέπουμε αυτό το πνεύμα από την πλευρά σας, κύριε Υπουργέ.
      Όσον αφορά το άρθρο 1, σας προτείναμε να μπει το άρθρο 6 της Εθνικής Γενικής Συλλογικής Σύμβασης Εργασίας, όχι για άλλο λόγο, αλλά περισσότερο για να υπάρξει και μια κατεύθυνση και μια βούληση και μια πολιτική ευαισθησία από την πλευρά σας και από την πλευρά του ελληνικού Κοινοβουλίου απέναντι σε κάποιους κακούς εργοδότες.
      Στα άρθρα 5 και 6 δεσμευτήκατε και είπατε ότι θα φέρετε πρόταση για τη σύνθεση αυτών των οργάνων. Σήμερα έρχεστε και λέτε στο ελληνικό Κοινοβούλιο ότι η δέσμευσή μου είναι ο λόγος μου, δεν χρειάζεται να σας φέρω πρόταση. Θα μας επιτρέψετε, όμως, κύριε Υπουργέ, να είμαστε καχύποπτοι, διότι από τις 7 Μαρτίου μέχρι τώρα έχετε δεσμευτεί για πολλά πράγματα, όπως ήταν μια άλλη δέσμευση ότι είστε κατά των ρυθμίσεων για το ΙΚΑ και τελικά η πρώτη σας νομοθετική παρέμβαση ήταν ακριβώς να κάνετε ρύθμιση. Δηλαδή, παρατηρούμε ότι δεσμεύεστε συνεχώς, αλλά άλλα πράττετε.
      Γι’ αυτό, για το άρθρο 10, για το οποίο έχει γίνει μεγάλη συζήτηση, θα ήθελα να πω το εξής: Από τη μία παρατηρούμε μια διαπραγμάτευση με τον εαυτό σας -εννοώ όχι μόνο του Υπουργού, αλλά και όλης της ομάδας της Πλειοψηφίας- αν αυτό το 2% θα το κάνουμε 7% και το 7% δεν φτάνει, να το πάμε στο 10% ή στο 12%. Εμείς είπαμε κάτι πολύ απλό –και νομίζω ότι ήταν απλό και από την πλευρά σας- να μας δηλώσει το ΙΚΑ ποιες είναι οι ανάγκες του έτσι, ώστε εμείς να βλέπαμε ότι υπάρχουν ανάγκες και να ψηφίζαμε αυτό το άρθρο. Αν και εκτός απ’ αυτό, έχουμε βάλει και ένα ζήτημα, όσον αφορά τη διαδικασία.
      Κύριε Υπουργέ, θέλω και τη δική σας άποψη, διότι σας έχω ακούσει πάρα πολλές φορές και πριν γίνετε Κυβέρνηση και τώρα, που δείχνετε μια ευαισθησία για την αξιοκρατία. Ρωτάω, δηλαδή, εάν θα πρέπει να συνεχίσουμε με αυτές τις λογικές και πρακτικές και την επόμενη δεκαετία, λογικές και πρακτικές, οι οποίες ηττήθηκαν. Το ΠΑΣΟΚ έκανε παρεμβάσεις, όπως είπατε κι εσείς, με το Νόμο Πεπονή. Έγιναν κι άλλες παρεμβάσεις. Βλέπουμε όμως σιγά-σιγά ότι αυτό που είχε πει ο κ. Καραμανλής, ότι θα καταργήσει το ΑΣΕΠ δεν γίνεται–δεν το καταργεί, διότι δεν μπορεί για λόγους αντισυνταγματικότητας…
      ΠΑΝΑΓΙΩΤΗΣ ΑΔΡΑΚΤΑΣ: Δεν είπε κατάργηση!
      ΤΟΝΙΑ ΑΝΤΩΝΙΟΥ: Για λόγους αντισυνταγματικότητας!
      Από κει και πέρα, με το νομοθετικό σας έργο το μόνο που κάνετε είναι στο τέλος να το καταργήσετε στην πράξη. Διότι περί αυτού πρόκειται.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Αντωνίου.
      ΤΟΝΙΑ ΑΝΤΩΝΙΟΥ: Ναι, θα ολοκληρώσω.
      ΠΡΟΕΔΡΕΥΩΝ (Σωτήρης Χατζηγάκης): Εννοώ να τελειώσετε τώρα, σας παρακαλώ!
      ΤΟΝΙΑ ΑΝΤΩΝΙΟΥ: Όλοι πήραν παραπάνω χρόνο, κύριε Πρόεδρε. Και χθες με διακόψατε. Τελειώνω σ΄ ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου…
      ΤΟΝΙΑ ΑΝΤΩΝΙΟΥ: Θα ήθελα να θέσω και ένα άλλο ερώτημα, να μου απαντήσει ο κύριος Υπουργός: Γιατί τόση βιασύνη για την πρόσληψη των γιατρών; Από τη μία βλέπουμε τους Βουλευτές της Πλειοψηφίας, που λένε ότι σ΄ ένα μήνα, τον Ιανουάριο, ο κ. Κακλαμάνης θα φέρει το νομοσχέδιο για την πρωτοβάθμια φροντίδα υγείας. Από τον Ιούνιο το φέρνετε. Σε σύντομο χρονικό διάστημα θα έρθει για την πρωτοβάθμια περίθαλψη, όπου θα πρέπει να δούμε και τι θα γίνει με το ΙΚΑ.
      ΑΘΑΝΑΣΙΟΣ ΜΠΟΥΡΑΣ: Γι’ αυτό το κάνουμε τώρα αυτό.
      ΤΟΝΙΑ ΑΝΤΩΝΙΟΥ: Γι’ αυτό το κάνουμε τώρα.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Αντωνίου. Παρακαλώ, κύριε συνάδελφε.
      ΤΟΝΙΑ ΑΝΤΩΝΙΟΥ: Επειδή από δω και πέρα κρίνεστε…
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου…
      ΤΟΝΙΑ ΑΝΤΩΝΙΟΥ: … κρίνεστε. Εμείς κριθήκαμε. Από δω και πέρα κρίνεστε εσείς.
      ΑΘΑΝΑΣΙΟΣ ΜΠΟΥΡΑΣ: Στη Φθιώτιδα δεν θέλετε γιατρούς;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Αντωνίου. Κύριοι συνάδελφοι, σας παρακαλώ!
      ΤΟΝΙΑ ΑΝΤΩΝΙΟΥ: Σας παρακαλώ. Δηλαδή, να σας πω κάτι;
      ΑΘΑΝΑΣΙΟΣ ΜΠΟΥΡΑΣ: Εγώ λέω…
      ΤΟΝΙΑ ΑΝΤΩΝΙΟΥ: Αυτή δεν είναι αντιμετώπιση.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μπούρα, σας παρακαλώ!
      ΤΟΝΙΑ ΑΝΤΩΝΙΟΥ: Μπορεί ο καθένας, εδώ είμαστε εκπρόσωποι όλης της Ελλάδας και των περιοχών…
      ΠΡΟΕΔΡΕΥΩΝ (Σωτήρης Χατζηγάκης): Στο Προεδρείο, κυρία Αντωνίου.
      ΑΘΑΝΑΣΙΟΣ ΜΠΟΥΡΑΣ: Εγώ θέλω…
      ΤΟΝΙΑ ΑΝΤΩΝΙΟΥ: Όλοι θέλουμε. Όλοι θέλουμε. Να δούμε, όμως, τις ειδικότητες. Γιατί στη Φθιώτιδα μπορεί να φέρετε ξανά ειδικότητες, τις οποίες δεν έχουμε ανάγκη. Διότι τα «γαλάζια παιδιά» μπορεί να είναι αυτών των ειδικοτήτων.
      ΠΑΝΑΓΙΩΤΗΣ ΑΔΡΑΚΤΑΣ: Ενδοκρινολόγο έχετε;
      ΤΟΝΙΑ ΑΝΤΩΝΙΟΥ: Να δούμε τις ανάγκες της Φθιώτιδας.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι!
      ΤΟΝΙΑ ΑΝΤΩΝΙΟΥ: Διότι πρέπει, κύριε Πρόεδρε, όταν μιλάμε εδώ…
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου, θα σας διακόψω.
      ΤΟΝΙΑ ΑΝΤΩΝΙΟΥ: … όταν μιλάμε εδώ οι εκπρόσωποι του έθνους, δεν μπορούμε να κάνουμε τέτοιο συνδικαλισμό. Να δούμε τις ανάγκες της Φθιώτιδας. Αλλά με τις ειδικότητες. Δηλαδή, δεν μπορεί αυτήν τη στιγμή ο Διοικητής του ΙΚΑ, το διοικητικό συμβούλιο να μας πει ποιες είναι οι ανάγκες;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Αντωνίου.
      Κύριε Υπουργέ, θέλετε το λόγο;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θα ήθελα, πριν κλείσει η διαδικασία, να έχω τη δυνατότητα ορισμένων διευκρινίσεων.
      Κατ’ αρχάς, παρακολουθώ την κ. Αντωνίου εδώ και πολλά χρόνια, εκτός Κοινοβουλίου. Είναι ένα στέλεχος του ΠΑΣΟΚ με πορεία στη δημόσια ζωή. Και πραγματικά αναρωτιέμαι εάν μπορεί να αποστασιοποιηθεί λίγο απ’ αυτά που λέει σήμερα και να κρίνει το περιεχόμενό τους.
      Διότι, κυρία Αντωνίου, μετά τα όσα έγιναν την τελευταία δεκαπενταετία στην Ελλάδα, για τα οποία πολλά στελέχη του ΠΑΣΟΚ εμφανίζονται σήμερα μετανοημένα, μετά το γεγονός ότι αφού «οικοδομήσατε» το νόμο Πεπονή, δίπλα, το ΠΑΣΟΚ έφτιαξε μια παραδιαδικασία, για να εγκλωβίσει εκατοντάδες χιλιάδες συμπολίτες μας με τον ιδιότυπο θεσμό των συμβασιούχων ομήρων, μου κάνει εντύπωση γιατί επιμένετε να αρνείστε την κάλυψη μιας ανάγκης, που και εσείς γνωρίζετε στο βάθος ότι διατυπώνεται η ανάγκη…
      ΤΟΝΙΑ ΑΝΤΩΝΙΟΥ: Την αυξάνετε, κύριε Υπουργέ, με αυτές τις ρυθμίσεις. Την αυξάνετε και θα κριθείτε εσείς στο τέλος.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Η ανάγκη εδώ και τώρα να δώσουμε γιατρούς στο ΙΚΑ διατυπώνεται και από τους προσωπικούς σας εκλογείς στη Φθιώτιδα και σε όλη την Ελλάδα. Και σωστά ειπώθηκε από συναδέλφους της κυβερνώσας Πλειοψηφίας και μάλιστα γιατρούς ότι είναι τα εργατικά κέντρα, είναι οι κοινωνικοί εταίροι, που απαιτούν από περιφέρεια σε περιφέρεια και από νομό σε νομό να καλυφθούν τα υφιστάμενα κενά.
      ΤΟΝΙΑ ΑΝΤΩΝΙΟΥ: Θα σας κάνω πρόταση για τη Φθιώτιδα, να δούμε ποιους θα πάρετε στη Φθιώτιδα.
      ΠΑΝΑΓΙΩΤΗΣ ΑΔΡΑΚΤΑΣ: Γιατρούς θα πάρουμε!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Αντωνίου, εγώ σας άκουσα.
      Θα μας κρίνετε και εσείς στην πορεία της εφαρμογής αυτού του νομοθετήματος.
    Επιτρέψτε μου να σας πω το εξής. Πριν προχωρήσουμε στην εφαρμογή του, θα παρακαλούσα λιγότερη καχυποψία, όταν έχει προηγηθεί το έρεβος, το σκοτάδι των επιλογών στη Δημόσια Διοίκηση σε βάρος της αξιοκρατίας, με την επικράτηση και την εμπέδωση της αναξιοκρατίας επί των ημερών του ΠΑΣΟΚ, για το οποίο πολλοί από εσάς και πολλές υποχρεούνται τώρα να εκφράσουν την αποδοκιμασία τους, πολύ καθυστερημένα. Δεν είναι καλό να προκαλούμε τη μνήμη του ελληνικού λαού. Δεν είναι καλό εκείνοι που καθιέρωσαν τα πράσινα και μπλε καφενεία που διαχώρισαν τους ΄Ελληνες σε μέλη κλαδικών πρασίνων και μη κλαδικών να έρχονται τώρα έμπλεοι καχυποψίας, επειδή η Κυβέρνηση πάει να δώσει γιατρούς που τους έχουν ανάγκη οι ασφαλισμένοι και οι ασθενείς του ΙΚΑ. 
    Μου έκανε εντύπωση και κάτι άλλο -δεν θέλω να το αφήσω ασχολίαστο- για τον ΟΑΕΔ. Εγώ θέλω να σας διαβεβαιώσω ότι η Διοίκηση του ΟΑΕΔ, ο Γιώργος Βεναδάκης, συνεπικουρούμενος από το ΔΣ στο οποίο είναι δύο αντιπρόεδροι από τους κοινωνικούς εταίρους, ο Μπάμπης Δανέλης και ο εκπρόσωπος της εργοδοσίας, που είναι ο πρόεδρος του εμπορικού συλλόγου, καταβάλλουν άοκνες προσπάθειες για να ανταποκριθούν σ΄ ένα δύσκολο έργο και σε μια σπουδαία κοινωνική και εθνική αποστολή.
    Μην αδικούμε. Το γεγονός ότι ο ΟΑΕΔ σήμερα κατόρθωσε να βγει πολύ νωρίτερα φέτος και να δώσει το δώρο, να δώσει τα επιδόματα, ήταν μια ανακούφιση. Υπήρξαν κάποια μικρά προβλήματα με το εποχικό προσωπικό. 
    ΧΡΗΣΤΟΣ ΠΡΩΤΟΠΑΠΑΣ: Δεν ήταν μικρά τα προβλήματα.
    ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διορθώθηκαν, κύριε Πρωτόπαπα. Θέλετε να σας αναφέρω αντίστοιχα υπερπολλαπλάσια προβλήματα των διοικήσεων του ΠΑΣΟΚ; 
    Και κάτι ακόμα. Ακούω για τις ρυθμίσεις των οφειλών. Το έκανε ο κ. Δένδιας, εγώ θα το επαναλάβω. Νόμος 2434/1996 γενική ρύθμιση οφειλών. Ποια κυβέρνηση κυβερνούσε το 1996; Νόμος 2575/1999, άρθρα 51-55. Ποια κυβέρνηση κυβερνούσε τη χώρα το 1999; Νόμος 3050/2002, άρθρο 14. Ποια κυβέρνηση κυβερνούσε τη χώρα το 2002; Νόμος 3232/2004, ρύθμιση οφειλών. Ποια κυβέρνηση ψήφισε το ν.3232/2004; Ν. 2556/1997, αντίστοιχες ρυθμίσεις. Αυτό είναι ένα ανθολόγιο των ρυθμίσεων που έγιναν επί κυβερνήσεως ΠΑΣΟΚ. Θα παρακαλέσω μην προκαλείτε τη νοημοσύνη του ΄Ελληνα πολίτη όταν ερχόσαστε εδώ και μας κατακεραυνώνετε γιατί κάνουμε ρυθμίσεις και δεσμευόμαστε ότι θα είναι άπαξ στην επόμενη δεκαετία.
    Και κάτι ακόμη. ΄Ακουσα και στην αρμόδια επιτροπή και στην Ολομέλεια, «γιατί τώρα εφαρμόζετε τμήματα του ν. 3232 που δεν ψηφίζατε. Μα σας θυμίζω, όπως πολύ σωστά έχει πει στην Επιτροπή ο συνάδελφος κ. Μπούρας, η Νέα Δημοκρατία επέλεξε να μην παραστεί, όχι επειδή διαφωνούσε με συγκεκριμένα περιεχόμενα του νόμου, λέγοντας ότι «δεν μπορεί λίγα εικοσιτετράωρα πριν κλείσει η Βουλή να μετατρέπετε τη Βουλή σε βιομηχανία φασόν νομοσχεδίων». Αυτό είχε πει η Νέα Δημοκρατία και έκανε τη γενική τοποθέτηση και είπε: «Δεν θα συμμετάσχουμε σ’ αυτήν τη διαδικασία». Από εκεί και πέρα οι ενεργητικές πολιτικές που εμπεριέχονται στο ν. 3227 και υποχρεωθήκατε να τις καθιερώσετε και άλλες ασφαλιστικές ρυθμίσεις που υποχρεωθήκατε από την ευρωπαϊκή εμπειρία να τις εφαρμόσετε με το ν. 3232, βεβαίως μας βρίσκουν σύμφωνους γιατί είναι στοιχεία του συνολικότερου προγραμματικού λόγου της Νέας Δημοκρατίας.
    Αυτά, με την επισήμανση ότι δεν θα ήθελα να τελειώσουμε τη συζήτηση άσχημα. Θα ήθελα να επαναλάβω ότι η Κυβέρνηση θέλει πλήρη συνεννόηση και συναίνεση στα μεγάλα εργασιακά και ασφαλιστικά ζητήματα. Μπορούμε όλοι να βελτιώσουμε τα πράγματα, αυξάνοντας την ασφάλεια των εργαζομένων και ενισχύοντας τα εργασιακά και ασφαλιστικά δικαιώματα.
    ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε κύριε Υπουργέ.
    Ο κ. Πρωτόπαπας έχει το λόγο.
    ΧΡΗΣΤΟΣ ΠΡΩΤΟΠΑΠΑΣ: Θα ήθελα να βοηθήσω την ασθενή, ως φαίνεται, μνήμη του κυρίου Υπουργού για θέματα εθνικής συμφιλίωσης. Κύριε Υπουργέ, δεν θέλω να γυρίσω πίσω και να θυμίσω άσχημες περιόδους, αλλά επειδή επικαλεσθήκατε ορισμένα πράγματα να σας θυμίσω ότι ο άνθρωπος που ένωσε την Ελλάδα, ξεπέρασε τους ιστορικούς διαχωρισμούς –και καλά έκανε- αναγνώρισε την Εθνική Αντίσταση και έδωσε τη δυνατότητα στην ελληνική κοινωνία να προχωρήσει ενωμένη, λεγόταν Ανδρέας Παπανδρέου, Πρόεδρος του ΠΑΣΟΚ και Πρωθυπουργός της χώρας στη δεκαετία του 1980.
    ΑΘΑΝΑΣΙΟΣ ΜΠΟΥΡΑΣ: Δεν αναφέρετε τον Κωνσταντίνο Καραμανλή.
    ΧΡΗΣΤΟΣ ΠΡΩΤΟΠΑΠΑΣ: Και αυτό νομίζω ότι παραμένει σαν μια ιστορική παρακαταθήκη στη συνείδηση του ελληνικού λαού γι’ αυτό τον τιμά και τον σέβεται πάντα. 
    Αυτό για την αποκατάσταση της ιστορικής μνήμης.
    Από εκεί και πέρα, πάμε στο νομοσχέδιο. Κατ’ αρχάς στο άρθρο 11 δεν έχετε βάλει και τα άλλα ταμεία. Υποσχεθήκατε να το δείτε θετικά στην επιτροπή, δεν το έχετε κάνει μέχρι τώρα. ΄Εστω και την ύστατη ώρα σας ζητούμε να επεκτείνετε τη ρύθμιση του άρθρου 11 και για τα άλλα ταμεία και όχι μόνο για το ΙΚΑ.
    Σε ό,τι αφορά το ζήτημα για τους γιατρούς: Μην επιχειρείτε αφελώς να πείτε το ερώτημα αν θέλουμε γιατρούς ή όχι, γιατί ξέρετε πολύ καλά … 
    ΑΘΑΝΑΣΙΟΣ ΜΠΟΥΡΑΣ: ΄Ετσι θα το περάσουμε, να το ξέρετε.
    ΧΡΗΣΤΟΣ ΠΡΩΤΟΠΑΠΑΣ: Ξέρετε, κύριοι της Νέας Δημοκρατίας, ότι το ερώτημα δεν είναι αυτό. Το ερώτημα που πολεμάμε είναι: Θέλετε ρουσφέτι ή όχι; Διότι και εμείς θέλουμε να υπάρχουν γιατροί. Πήγα στη Μήλο, ως εκπρόσωπος του ΠΑΣΟΚ, διαπίστωσα τις ελλείψεις εκεί και κατέθεσα ερώτηση στη Βουλή για να καλυφθούν τα κενά. Το θέμα που τίθεται είναι: Σε συγκεκριμένο μέρος, συγκεκριμένη ειδικότητα. 
    ΑΘΑΝΑΣΙΟΣ ΜΠΟΥΡΑΣ: Εγώ θα πω ότι δεν ψηφίζετε το άρθρο και θα εκδώσω δελτίο Τύπου στην περιφέρειά μου. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Μπούρα θα σας παρακαλέσω να μη διακόπτετε.
    ΧΡΗΣΤΟΣ ΠΡΩΤΟΠΑΠΑΣ: Κύριε Μπούρα, κατανοώ τον εκνευρισμό σας μπροστά στα επιχειρήματά μας. 
    Προειδοποιήσαμε στην επιτροπή ότι αν ο Υπουργός φέρει συγκεκριμένες θέσεις, συγκεκριμένες ειδικότητες σε συγκεκριμένα μέρη, θα αντιμετωπίσουμε τη σχετική διάταξη με άλλο μάτι και τότε πολλά από τα επιχειρήματά του θα είχαν κάποια βάση. Ενώ είχε όλη τη δυνατότητα να το κάνει, δεν το κάνει πεισματικά επί μια περίπου εβδομάδα. Κύριε Πρόεδρε, αυτό δεν είναι τυχαίο. Και επειδή πρέπει να προειδοποιούμε για κάποια πράγματα, ο κύριος Υπουργός πρέπει να ξέρει ότι θα παρακολουθήσουμε πάρα πολύ στενά τους διορισμούς γιατρών σε ποια μέρη θα γίνουν…
    ΑΘΑΝΑΣΙΟΣ ΜΠΟΥΡΑΣ: Απειλή είναι αυτό;
    ΧΡΗΣΤΟΣ ΠΡΩΤΟΠΑΠΑΣ: Δεν απειλώ, γνωστοποιώ -ποτέ δεν απειλώ- ότι θα παρακολουθήσουμε τους γιατρούς πού διορίζονται και τι ειδικότητες καλύπτουν. 
    ΑΘΑΝΑΣΙΟΣ ΜΠΟΥΡΑΣ: Αυτούς που δεν θέλετε να διοριστούν.
    ΧΡΗΣΤΟΣ ΠΡΩΤΟΠΑΠΑΣ: Και δεν θα είμαστε εκείνοι -γιατί εμείς δεν μπαίνουμε σε πρόσωπα- αν δούμε ότι επιχειρείται καταστρατήγηση των αναγκών του ΙΚΑ σε βάρος του ΙΚΑ και σε βάρος των ασφαλισμένων, για να εξυπηρετηθεί η οποιαδήποτε πολιτική του οιοδήποτε, που θα σιωπήσουμε ή θα το ανεχθούμε, ή θα το καλύψουμε. Να ξέρετε πολύ καλά –αλλάξαμε κυβέρνηση- ότι ήρθε η ώρα να καταλάβετε και να νιώσετε από εδώ και πέρα τι σημαίνει και Αντιπολίτευση ΠΑΣΟΚ. Να ξέρετε ότι δεν θα περάσει ρουσφέτι. Οι καλοί λογαριασμοί κάνουν τους καλούς φίλους. 
    ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, στο άρθρο 11 εξετάζουμε την επέκταση της ρύθμισης και σε άλλα ταμεία, αλλά πρέπει πρώτα να δούμε την οικονομική επιβάρυνση. Πάντως το εξετάζουμε, μας απασχολεί.
    ΧΡΗΣΤΟΣ ΠΡΩΤΟΠΑΠΑΣ: Υπάρχει δέσμευση για άλλο νομοσχέδιο;
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το εξετάζομε θετικά, κύριε Πρωτόπαπα. Είμαι σαφής.
    ΠΡΟΕΔΡΕΥΩΝ (Σωτήρης Χατζηγάκης): Δεν κάνετε κάποια τροπολογία, απλώς το εξετάζετε προσεκτικά.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ναι, κύριε Πρόεδρε.
    Δεύτερον, όσον αφορά το θέμα της εθνικής συμφιλίωσης –και με αυτό θα τελειώσω- εμείς, κύριε Πρόεδρε, κυρίες και κύριοι συνάδελφοι, με σεβασμό στεκόμαστε μπροστά στο έργο, στην εθνική κοινωνική προσφορά και στη μνήμη του ιδρυτή του ΠΑΣΟΚ Ανδρέα Παπανδρέου. Βεβαίως, όπως όλοι οι ηγέτες κρίνονται από την ιστορία στην ευθεία του χρόνου, είμαστε βέβαιοι ότι ο ιστορικός θα του καταλογίσει και τις αρνητικές πλευρές της πολιτικής του. Αλλά αυτό δεν μειώνει την προσωπικότητα, την προσφορά του στην πατρίδα.
      Θέλω, όμως, επίσης να συμφωνήσουμε ότι ο θεμελιωτής της εθνικής συμφιλίωσης στη μεταχουντική και μεταδικτατορική Ελλάδα ήταν ο ιδρυτής της Νέας Δημοκρατίας, ο αείμνηστος Κωνσταντίνος Καραμανλής …
      (Χειροκροτήματα από τα την πτέρυγα της Νέας Δημοκρατίας)
     …με τη νομιμοποίηση του Κομμουνιστικού Κόμματος Ελλάδας, με την επίλυση του πολιτειακού για το οποίο ανέλαβε κόστος –βαρύ κόστος και το γνωρίζετε αυτό και ορθώς το επέλυσε- και με την οικοδόμηση ενός πολιτειακού θεσμικού οικοδομήματος, παρόμοιο του οποίου δεν είχε γνωρίσει η Ελλάδα.
     Πρέπει να συμπληρώσουμε και κάτι άλλο, ότι τη σελίδα, το κεφάλαιο της εθνικής συμφιλίωσης το ξεκίνησε ο αείμνηστος Κωνσταντίνος Καραμανλής. Τριάντα χρόνια μετά, 1974-2004, ένας άλλος Καραμανλής, ο σημερινός Πρωθυπουργός και Αρχηγός της Νέας Δημοκρατίας Κώστας Καραμανλής ήρθε με τη ρηξικέλευθη πρόταση, την ιστορική τομή της πρότασης της υποψηφιότητας ενός στελέχους του ιστορικού ΠΑΣΟΚ -που το ΠΑΣΟΚ των εκσυγχρονιστών το είχε βάλει στην άκρη, για να λέμε τα πράγματα με το όνομά τους- του Κάρολου Παπούλια να επαναβεβαιώσει το πνεύμα εθνικής συμφιλίωσης, ομοψυχίας και συναίνεσης που επιδιώκει η Νέα Δημοκρατία. Αυτή είναι η ιστορική αλήθεια. Αυτή βρίσκομαι στη δυσάρεστη θέση να επαναλάβω, γιατί είναι η αυτονόητη αλήθεια που έπρεπε να τη γνωρίζουμε όλοι.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Ευχαριστώ όλους τους συναδέλφους που βοήθησαν στην τοποθέτηση και διερεύνηση της ιστορικής πραγματικότητας. Μεταβληθήκαμε λίγο σε ιστορικό ίδρυμα. Δεν είναι κακό.
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 15 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΟΝΙΑ ΑΝΤΩΝΙΟΥ: Παρών.
     ΠΡΟΕΔΡΕΥΩΝ (Σωτήρης Χατζηγάκης): Τι σημαίνει παρών;
     ΧΡΗΣΤΟΣ ΠΡΩΤΟΠΑΠΑΣ: Δεν καταψηφίζουμε, αλλά το άρθρο θέλει μία διόρθωση.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 2 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό ομοφώνως.
     Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ομοφώνως όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 4 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ ( Σωτήριος Χατζηγάκης): Συνεπώς το άρθρο 4 έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΟΝΙΑ ΑΝΤΩΝΙΟΥ: Κατά πλειοψηφία.
     ΠΡΟΕΔΡΕΥΩΝ (ΣωτήρΗς Χατζηγάκης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΟΝΙΑ ΑΝΤΩΝΙΟΥ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό ομοφώνως.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΟΝΙΑ ΑΝΤΩΝΙΟΥ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΟΝΙΑ ΑΝΤΩΝΙΟΥ: Κατά πλειοψηφία.
     ΠΡΟΕΔΡΕΥΩΝ (ΣωτήρΗς Χατζηγάκης): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 11 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΧΡΗΣΤΟΣ ΠΡΩΤΟΠΑΠΑΣ: Μετά τη δήλωσή του, ναι.
     ΠΡΟΕΔΡΕΥΩΝ (ΣωτήρΗς Χατζηγάκης): Συνεπώς το άρθρο 11 έγινε δεκτό ως έχει, ομοφώνως.
     Ερωτάται το Σώμα: Γίνεται δεκτό το άρθρο 12;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (ΣωτήρΗς Χατζηγάκης): Συνεπώς το άρθρο 12 έγινε δεκτό ομοφώνως.
     Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΟΝΙΑ ΑΝΤΩΝΙΟΥ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 14 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 15 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό ως έχει ομοφώνως.
     Κυρίες και κύριοι συνάδελφοι, πριν εισέλθουμε στην ψήφιση του ακροτελεύτιου άρθρου θα συζητήσουμε τις τροπολογίες. Υπάρχουν τρεις τροπολογίες. Πρώτη είναι του κ. Λεβέντη, η 231/10-12-2004. Η δεύτερη είναι η 232/3/10-12-2004 του κ. Πιπεργιά. Τελευταία είναι η τροπολογία 235/4/14-12-2004 του κ. Αδρακτά. 
     Κύριε Υπουργέ, κάνετε δεκτή κάποια από τις τροπολογίες;
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν μπορώ να μην αναγνωρίσω το ενδιαφέρον των συναδέλφων από όλες τις πλευρές να ανταποκριθούν σε αιτήματα που υπάρχουν και εμπεριέχονται στις σχετικές τροπολογίες. Δεν θέλω να τους προσβάλλω. Θέλω, όμως, να πω ότι επειδή οι συγκεκριμένες τροπολογίες έχουν ένα κόστος, θεωρώ ότι θα ήταν εξαιρετικά επιπόλαιο να τις αποδεχθούμε τώρα, χωρίς να έχουμε προϋπολογίσει το κόστος.
     Κυρίες και κύριοι συνάδελφοι, κρατάμε τις τροπολογίες για να δούμε ποιο είναι το κόστος και σε συνεννόηση με τα κόμματα η Κυβέρνηση επιφυλάσσεται. Το λέω για να μη θεωρηθεί η άρνησή μου ως προσβλητική απέναντι στην καλή πρόθεση των συναδέλφων όλων των πτερύγων της Βουλής να διορθώσουν καταστάσεις που είναι σε εκκρεμότητα. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρωτόπαπα.
     ΧΡΗΣΤΟΣ ΠΡΩΤΟΠΑΠΑΣ: Υπάρχει μία τροπολογία που κατέθεσε ο κ. Πιπεργιάς για την Εύβοια. Θέλω να αναφερθώ σε αυτήν και δεν θα μιλήσω για κάποια άλλη. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, θα τις πάρουμε μία-μία. 
     Θέλετε να πείτε κάτι σε αυτά που είπε ο κύριος Υπουργός; 
     ΧΡΗΣΤΟΣ ΠΡΩΤΟΠΑΠΑΣ: Όχι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, θέλετε να πείτε κάτι για την τροπολογία σας;
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, ήθελα να ρωτήσω αν μπορεί να περιληφθεί. Αλλιώς τι άλλο να πω;
     ΠΡΟΕΔΡΕΥΩΝ (Σωτήρης Χατζηγάκης): Απορρίπτεται.
     Κύριε Πιπεργιά, θέλετε να πείτε κάτι επί της τροπολογίας σας;
     ΔΗΜΗΤΡΙΟΣ ΠΙΠΕΡΓΙΑΣ: Ναι, κύριε Πρόεδρε.
     Είναι μια τροπολογία, η οποία αναφέρεται στην παράταση ειδικής επιδότησης ανεργίας και αφορά τους απολυμένους από τις μεταλλευτικές επιχειρήσεις της Εύβοιας, τις επιχειρήσεις στο Μαντούδι, στην Κύμη, κλπ. Αφορά το πρόγραμμα ειδικής επιδότησης ανεργίας που είχε καθιερωθεί από το 1996 σαν ένα προσυνταξιοδοτικό καθεστώς. 
     Αυτό το πρόγραμμα τέλειωσε τον Αύγουστο και παραμένουν ελάχιστες δεκάδες περιπτώσεων που δεν έχουν ακόμα συμπληρώσει είτε το όριο ηλικίας συνταξιοδότησης είτε τα ένσημα. Συγκεκριμένα, όπως αναφέρω και στην εισηγητική έκθεση, αφορά δώδεκα ανέργους ηλικίας εξήντα έξι έως εβδομήντα τριών ετών, τριάντα επτά ανέργους ηλικίας από εξήντα ένα έως εξήντα πέντε ετών, είκοσι οκτώ ανέργους από πενήντα έξι έως εξήντα ετών και εφτά ανέργους πενήντα τεσσάρων έως πενήντα πέντε ετών. 
     Πολλοί από αυτούς, μπορεί να έχουν ήδη συνταξιοδοτηθεί. Οι μικρότερες ηλικίες, εργάζονταν στα υπόγεια έργα, κατά συνέπεια είναι στα υπερβαρέα και πρόκειται να συνταξιοδοτηθούν στα πενήντα πέντε. Το ότι παραμένουν ακόμα άνεργοι σημαίνει ότι δεν έχουν συμπληρώσει τις προϋποθέσεις για συνταξιοδότηση. 
     Γι’ αυτήν την κατηγορία προτείνουμε την παράταση του προγράμματος για δύο ακόμα έτη, προκειμένου αυτή η κατηγορία –που ήταν κάποτε εφτακόσιοι και σήμερα έχουν παραμείνει λίγες δεκάδες- να εξαντληθεί και να περάσουν όλοι στη σύνταξη.
     Έχουμε θέσει το ζήτημα, κύριε Υπουργέ, όλοι οι συνάδελφοι του Νομού Εύβοιας με ερωτήσεις προς το Υπουργείο. Το Υπουργείο έχει απαντήσει ότι εξετάζει το θέμα. Λογικό είναι ότι θα έπρεπε να το έχει εξετάσει, και να έχει μετρήσει και το κόστος. Ο ΟΑΕΔ είναι ενήμερος από τις ερωτήσεις που έχουμε κάνει. Περιμέναμε στη σημερινή συζήτηση να γίνει αποδεκτή αυτή η τροπολογία.
     Με αυτή την τροπολογία συμφωνούν όλοι οι συνάδελφοι όλων των κομμάτων. Θα θέλαμε, κύριε Υπουργέ, τη δέσμευσή σας και την αποδοχή αυτής της ρύθμισης.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, θέλετε να πείτε κάτι;
     ΧΡΗΣΤΟΣ ΠΡΩΤΟΠΑΠΑΣ: Το θέμα που θίγει η τροπολογία του κ. Πιπεργιά είναι ένα ιδιαίτερα σοβαρό και ευαίσθητο θέμα σε μια περιοχή όπως είναι η Εύβοια.που είχε κατά το παρελθόν δοκιμαστεί ιδιαίτερα από τα θέματα της ανεργίας.
     Όπως έχω ενημερωθεί, ανάλογη ερώτηση έχει κάνει στον κύριο Υπουργό η παριστάμενη Βουλευτής κ. Περλεπέ-Σηφουνάκη και είχε απαντηθεί θετικά ότι το μελετάμε. Σήμερα λέει ξανά, πάλι μετά από ερώτηση προ πενταμήνου και μετά από την τροπολογία του κ. Πιπεργιά, προς τους δύο παριστάμενους Βουλευτές Ευβοίας, τον κ. Πιπεργιά και την κ. Περλεπέ, ότι το μελετάμε.
     Εν πάση περιπτώσει, κύριε Υπουργέ, θέλω να σας ζητήσω επειδή είναι πράγματι ένα ιδιαίτερα ευαίσθητο θέμα –είπατε το μελετήσατε θετικά- να είναι άρθρο του νομοσχεδίου το οποίο έχετε δεσμευθεί ότι θα φέρετε το Γενάρη. Κάποια σημεία είναι αναγκαίο να γίνονται και εκεί πρέπει να βρίσκουμε και τα χρήματα, όπως έχουμε βρει κατ’ επανάληψη και εμείς, προκειμένου να τα λύνουμε. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θέλω να δεχθείτε ότι την ίδια ευαισθησία που εκφράζετε εσείς, την οποία τη χαιρετίζω, διαθέτει και η Κυβέρνηση γι’ αυτά τα θέματα. Είναι γνωστό ότι και με τον κ. Πιπεργιά και με την κ. Περλεπέ, που έχει έρθει στο Υπουργείο και έχει μιλήσει μαζί μου, πέραν των άλλων επαφών της, και με τον κ. Λιάσκο και με τον κ. Μαρκόπουλο και τον κ. Κεδίκογλου, τους Βουλευτές της Νέας Δημοκρατίας έχουμε κάνει πολύ δουλειά πάνω σε αυτό το θέμα, βεβαίως με σημείο αναφοράς τη διοίκηση του ΟΑΕΔ. 
     Τη διοίκηση του ΟΑΕΔ την απασχολεί η επέκταση κατ’ αντιστοιχία αυτής της διάταξης σε άλλες περιπτώσεις σε όλη την Ελλάδα, διότι μας απασχολεί ιδιαίτερα το θέμα των ανέργων εκείνων, οι οποίοι είναι κάποιας ηλικίας, έχουν πλησιάσει την ηλικία εξόδου από τον εργασιακό χώρο και δεν έχουν συμπληρώσει, επειδή έκλεισαν εταιρείες, τα ένσημά τους.
     Μας απασχολεί ευρύτερα ο θέμα. Και πρέπει να βρούμε μια λύση που θα δίνει λύση στο ειδικό αλλά δεν θα αδικεί και το γενικό. Αυτό εννοώ όταν λέω «το μελετάμε και μας βασανίζει». Όχι για να το παραπέμψουμε στις ελληνικές καλένδες αλλά για να δώσουμε λύση, κύριε Πρωτόπαπα, στο άμεσο μέλλον. 
     Βεβαίως, κύριε Πρόεδρε, θα πρέπει να ξεκαθαρίσουμε ότι αυτού του είδους οι επιδοματικές πολιτικές που θέλουν τον άνεργο καθηλωμένο και δυστυχώς τον μετατρέπουν στην πράξη σε ελεήμονα του κάθε ΟΑΕΔ, για μας θεωρούνται απαράδεκτες με την εξής έννοια: Ότι στόχος μας πρέπει να είναι, πάνω απ’ όλα και πριν απ’ όλα, να επανεντάξουμε τους ανέργους στην αγορά εργασίας. Να περάσουμε από τις παθητικές στις ενεργητικές πολιτικές. 
     ΧΡΗΣΤΟΣ ΠΡΩΤΟΠΑΠΑΣ: Μας λέτε την πολιτική μας τώρα. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Επειδή, όμως, αυτό δεν μπορεί να γίνει από τη μια μέρα στην άλλη μέσα σε διάστημα εννέα μηνών…
     ΧΡΗΣΤΟΣ ΠΡΩΤΟΠΑΠΑΣ: Ως Αντιπολίτευση λέγατε άλλα. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρωτόπαπα, δεν έχει νόημα. 
     ΧΡΗΣΤΟΣ ΠΡΩΤΟΠΑΠΑΣ: Κουραστήκαμε για να σας πείσουμε γι’ αυτό. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): …εμείς λέμε ότι αυτές τις περιπτώσεις που κληρονομήσαμε από τις κυβερνήσεις του ΠΑΣΟΚ, τις αντιμετωπίζουμε με ευαισθησία και σοβαρότητα για να δώσουμε λύσεις. Είμαι σαφής.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, την τροπολογία με γενικό αριθμό 232 και ειδικό 3 δεν τη δέχεται ο Υπουργός και δεν τίθεται σε ψηφοφορία.
     Είναι και μια εκπρόθεσμη τροπολογία η υπ’ αριθμόν 235/4/14-12-2004 του κ. Αδρακτά. 
     Θέλετε να μιλήσετε, κύριε Αδρακτά; 
     ΠΑΝΑΓΙΩΤΗΣ ΑΔΡΑΚΤΑΣ: Έχω τη διαβεβαίωση του Υπουργού ότι θα έρθει με το νομοσχέδιο που θα κατατεθεί και θα συζητηθεί την πρώτη εβδομάδα του Ιανουαρίου 2005, μετά τις γιορτές, για την υποβοηθούμενη αναπαραγωγή και θα ισχύσει αναδρομικά. Είναι μια τροπολογία που έχω καταθέσει για τις κλινικές, οι οποίες δεν έχουν εναρμονιστεί με το ν. 235/2000. Στο νομοσχέδιο που θα έρθει θα τροποποιηθεί όλο το διάταγμα για να καλύψουμε τις ανάγκες που έχουν οι κλινικές και ειδικότερα οι νευρολογικές κλινικές που αντιμετωπίζουν ένα τεράστιο πρόβλημα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
     Επομένως δεν γίνεται δεκτή και  ούτως ή άλλως ήταν εκπρόθεσμη.
     Εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης):  Το ακροτελεύτιο άρθρο έγινε δεκτό ομοφώνως. 
     Συνεπώς, κυρίες και κύριοι συνάδελφοι, το νομοσχέδιο του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 3 Δεκεμβρίου 2004 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Παρασκευής 3 Δεκεμβρίου 2004 επικυρώθηκαν. 
     Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με την συναίνεση του Σώματος και ώρα 15.09΄ λύεται η συνεδρίαση για αύριο Παρασκευή 17 Δεκεμβρίου 2004 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επί του κατατεθέντος από τον Υπουργό Απασχόλησης και Κοινωνικής Προστασίας «Κοινωνικού Προϋπολογισμού έτους 2004», σύμφωνα με την ειδική ημερήσια διάταξη που έχει διανεμηθεί.
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 



1

Συνεδρίαση 16-12-2004

