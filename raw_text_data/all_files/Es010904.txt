

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΣΤ'
Τρίτη 4 Σεπτεμβρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Π. Μολυβιάτη και Α. Καραμανλή, σελ.
3. Ανακοινώνεται η συγκρότηση Διαρκών Επιτροπών του Τμήματος Διακοπής των Εργασιών της Βουλής (Γ' Σύνθεση), σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Δικαιοσύνης: "Έκτιση ποινών εμπόρων ναρκωτικών και άλλες διατάξεις", σελ.
2. Συζήτηση επί της αρχής του σχεδίου νόμου του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων", σελ.
3. Κατάθεση σχεδίου νόμου: Οι Υπουργοί Εθνικής Οικονομίας και Οικονομικών, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης και Μεταφορών και Επικοινωνιών, κατέθεσαν σχέδιο νόμου: "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγική του ευρώ, Αμοιβαία κεφάλαια, Συμπλήρωση Χρηματιστηριακής Νομοθεσίας και άλλες διατάξεις", σελ.
ΟΜΙΛΗΤΕΣ
1. Επί του σχεδίου νόμου του Υπουργείου Γεωργίας:
ΑΚΡΙΒΑΚΗΣ Α., σελ.
ΑΝΩΜΕΡΙΤΗΣ Γ., σελ.
ΑΡΓΥΡΗΣ Ε., σελ.
ΕΒΕΡΤ Μ., σελ.
ΚΑΡΑΣΜΑΝΗΣ Γ., σελ.
ΚΕΦΑΛΟΓΙΑΝΝΗΣ Ι., σελ.
ΚΙΛΤΙΔΗΣ Κ., σελ.
ΚΟΝΤΟΣ Α., σελ.
ΚΩΝΣΤΑΝΤΙΝΟΥ Φ., σελ.
ΜΠΑΣΙΑΚΟΣ Ε., σελ.
ΝΑΚΟΣ Α., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ Α., σελ.
ΣΤΡΑΤΑΚΗΣ Ε., σελ.
ΣΤΡΙΦΤΑΡΗΣ Σ., σελ.
ΤΖΑΜΤΖΗΣ Ι., σελ.
ΤΣΙΠΛΑΚΗΣ Κ., σελ.
ΤΣΟΥΡΝΟΣ Γ., σελ.
ΦΩΤΙΑΔΗΣ Η., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΚΣΤ΄
Τρίτη 4 Σεπτεμβρίου 2001
Αθήνα, σήμερα στις 4 Σεπτεμβρίου 2001, ημέρα Τρίτη και ώρα 18.48΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ Σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Έχω την τιμή να ανακοινώσω στο Σώμα ότι με την υπ' αριθμόν 4385/4.9.2001 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής (Γ΄ Σύνθεση).
Εγκρίνει το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε και η σχετική απόφαση θα καταχωρισθεί στα Πρακτικά της σημερινής συνεδριάσεως και θα κοινοποιηθεί στις κυρίες και στους κυρίους Βουλευτές. 
(Η προαναφερθείσα απόφαση έχει ως εξής:
ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα, 4 Σεπτεμβρίου 2001
Πρωτ.: 4385 
Αριθμ.
Διεκπ.: 3530

ΑΠΟΦΑΣΗ
ΘΕΜΑ:Σύσταση και συγκρότηση των Διαρκών Επιτροπών 
του Τμήματος Διακοπής των Εργασιών της Βουλής
Ο ΠΡΟΕΔΡΟΣ ΤΗΣ ΒΟΥΛΗΣ
Έχοντας υπόψη:
1. Τις διατάξεις των άρθρων 71 και 72 του Συντάγματος και των άρθρων 31, 32 και 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος Κοινοβουλευτικό),
2. Την υπ'αριθμ. 3104/2535/19-6-2001 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (Γ' Σύνθεση) για την άσκηση του νομοθετικού έργου της Βουλής, 
3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών,
α π ο φ α σ ί ζ ο υ μ ε,
συνιστούμε, από τα μέλη του Τμήματος Διακοπής των Εργασιών της Βουλής της Γ' Σύνθεσης (4 Σεπτεμβρίου έως και 27 Σεπτεμβρίου 2001), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως:
Διαρκής Επιτροπή Μορφωτικών Υποθέσεων
Αρμόδια για τα Υπουργεία:
α) Εθνικής Παιδείας και Θρησκευμάτων & β) Πολιτισμού
1. Βαρδίκος Πυθαγόρας
2. Γεννηματά Φωτεινή
3. Γιαννάκης Ιωάννης
4. Θωμάς Γεώργιος
5. Καστανίδης Χαράλαμπος
6. Κατσέλη Ελεωνόρα
7. Κοντογιαννόπουλος Βασίλειος
8. Κούρκουλα Ελένη
9. Λαΐου Αγγελική
10. Λιάνης Γεώργιος
11. Μανίκας Στέφανος
12. Παπαθεμελής Στυλιανός
13. Σχοιναράκη-Ηλιάκη Ευαγγελία
14. Τσιλίκας Βασίλειος
15. Αγγελόπουλος Νικόλαος
16. Βαρβιτσιώτης Ιωάννης
17. Δεικτάκης Γεώργιος
18. Καμμένος Παναγιώτης
19. Κεφαλογιάννης Εμμανουήλ
20. Μελάς Παναγιώτης
21. Πολύδωρας Βύρων
22. Σπηλιόπουλος Αναστάσιος
23. Ταλιαδούρος Σπυρίδων
24. Τζαννετάκης Τζαννής
25. Κοσιώνης Παναγιώτης
26. Κωνσταντόπουλος Νικόλαος
Διαρκής Επιτροπή Εθνικής Άμυνας και Εξωτερικών Υποθέσεων
Αρμόδια για τα Υπουργεία:
α) Εθνικής Άμυνας, β) Εξωτερικών, γ) Μακεδονίας - Θράκης & δ) Αιγαίου
1. Ακριβάκης Αλέξανδρος
2. Αρσένης Γεράσιμος
3. Βαλυράκης Ιωσήφ
4. Γιαννάκης Ιωάννης
5. Κοντογιαννόπουλος Βασίλειος
6. Λιάνης Γεώργιος
7. Μανίκας Στέφανος
8. Παπαθεμελής Στυλιανός
9. Παπανικόλας Βασίλειος
10. Σκουλαρίκης Ιωάννης
11. Τσεκούρας Ιωάννης
12. Τσιλίκας Βασίλειος
13. Τσουρή Ελπίδα
14. Χαραλαμπόπουλος Ιωάννης
15. Βαρβιτσιώτης Ιωάννης
16. Βαρίνος Αθανάσιος
17. Γιαννάκου Μαριέττα
18. Καμμένος Παναγιώτης
19. Καραμανλής Αχιλλέας
20. Κεφαλογιάννης Ιωάννης
21. Κορτσάρης Νικόλαος
22. Μολυβιάτης Πέτρος
23. Μπακογιάννη Θεοδώρα
24. Σκανδαλάκης Παναγιώτης
25. Κανέλλη Λιάνα
26. Κωνσταντόπουλος Νικόλαος
Διαρκής Επιτροπή Οικονομικών Υποθέσεων
Αρμόδια για τα Υπουργεία:
α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημόσιων Έργων
1. Αρσένης Γεράσιμος
2. Βαθειάς Ιωάννης
3. Βασιλακάκης Βασίλειος
4. Δασκαλάκης Γεώργιος
5. Κουλούρης Κίμων
6. Μαγκούφης Χρήστος
7. Μαντέλης Αναστάσιος
8. Μαντζαπετάκης Στυλιανός
9. Παπαηλίας Ηλίας
10. Σκουλαρίκης Ιωάννης
11. Σπηλιόπουλος Κωνσταντίνος
12. Στρατάκης Εμμανουήλ
13. Τσεκούρας Ιωάννης
14. Χαραλαμπόπουλος Ιωάννης
15. Αλογοσκούφης Γεώργιος
16. Βουλγαράκης Γεώργιος
17. Έβερτ Μιλτιάδης
18. Καραμανλής Αχιλλέας
19. Μητσοτάκης Κωνσταντίνος
20. Μιχαλολιάκος Βασίλειος
21. Νεράντζης Αναστάσιος
22. Ρεγκούζας Αδάμ
23. Τρυφωνίδης Γεώργιος
24. Χατζηγάκης Σωτήριος
25. Γκατζής Νικόλαος
26. Λαφαζάνης Παναγιώτης
Διαρκής Επιτροπή Κοινωνικών Υποθέσεων
Αρμόδια για τα Υπουργεία:
α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών
1. Αντωνακόπουλος Παναγιώτης
2. Βρέντζος Σταύρος
3. Γεννηματά Φωτεινή
4. Γιαννόπουλος Ευάγγελος
5. Γρηγοράκος Λεωνίδας
6. Δασκαλάκης Γεώργιος
7. Ιωαννίδης Φοίβος
8. Κίρκος Γεώργιος
9. Κούρκουλα Ελένη
10. Κουρουμπλής Παναγιώτης
11. Μαγκούφης Χρήστος
12. Μαντζαπετάκης Στυλιανός
13. Μάτης Αθανάσιος
14. Νασιώκας Έκτορας
15. Πιπεργιάς Δημήτριος
16. Σχοιναράκη-Ηλιάκη Ευαγγελία
17. Αγγελόπουλος Νικόλαος
18. Ανδρεουλάκος Απόστολος
19. Γιακουμάτος Γεράσιμος
20. Γιαννάκου Μαριέττα
21. Γκελεστάθης Νικόλαος
22. Κιλτίδης Κωνσταντίνος
23. Κορτσάρης Νικόλαος
24. Μελάς Παναγιώτης
25. Μιχαλολιάκος Βασίλειος
26. Νάκος Αθανάσιος
27. Σκανδαλάκης Παναγιώτης
28. Χατζηγάκης Σωτήριος
29. Κοσιώνης Παναγιώτης
30. Λαφαζάνης Παναγιώτης
31. Μάνος Στέφανος
Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης
Αρμόδια για τα Υπουργεία:
α) Εσωτερικών, Δημόσιας Διοίκησης και Αποκέντρωσης, β) Δικαιοσύνης, γ) Δημόσιας Τάξης & δ) Τύπου και Μέσων Μαζικής Ενημέρωσης
1. Ακριβάκης Αλέξανδρος
2. Αντωνακόπουλος Παναγιώτης
3. Βαϊνάς Ιωάννης
4. Βαλυράκης Ιωσήφ
5. Γιαννόπουλος Ευάγγελος
6. Θωμά Μαρία
7. Ιωαννίδης Φοίβος
8. Καστανίδης Χαράλαμπος
9. Κατσέλη Ελεωνόρα
10. Κουλούρης Κίμων
11. Κουρουμπλής Παναγιώτης
12. Μαντέλης Αναστάσιος
13. Παπαγεωργίου Γεώργιος
14. Παπαηλίας Ηλίας
15. Ανδρεουλάκος Απόστολος
16. Γαρουφαλιάς Γεώργιος
17. Κατσίκης Θεόδωρος
18. Κεφαλογιάννης Εμμανουήλ
19. Κεφαλογιάννης Ιωάννης
20. Νεράντζης Αναστάσιος
21. Παπακώστα Αικατερίνη
22. Πολύδωρας Βύρων
23. Τασούλας Κωνσταντίνος
24. Τσούρνος Γεώργιος
25. Κανέλλη Λιάνα
26. Κωνσταντόπουλος Νικόλαος
Διαρκής Επιτροπή Παραγωγής και Εμπορίου
Αρμόδια για τα Υπουργεία: 
α) Ανάπτυξης, β) Γεωργίας & γ) Εμπορικής Ναυτιλίας
1. Βαθειάς Ιωάννης
2. Βαρδίκος Πυθαγόρας
3. Βασιλακάκης Βασίλειος
4. Βοσνάκης Χρήστος
5. Βρέντζος Σταύρος
6. Θωμά Μαρία
7. Μάτης Αθανάσιος
8. Παπαγεωργίου Γεώργιος
9. Παπανικόλας Βασίλειος
10. Πιπεργιάς Δημήτριος
11. Σπηλιόπουλος Κωνσταντίνος
12. Στρατάκης Εμμανουήλ
13. Τζιόλας Ελευθέριος
14. Φωτιάδης Παναγιώτης
15. Βαρίνος Αθανάσιος
16. Βουλγαράκης Γεώργιος
17. Γιακουμάτος Γεράσιμος
18. Γκελεστάθης Νικόλαος
19. Κατσίκης Θεόδωρος
20. Μπασιάκος Ευάγγελος
21. Νάκος Αθανάσιος
22. Παναγιωτόπουλος Παναγιώτης
23. Παπαθανασίου Ιωάννης
24. Τσιπλάκης Κωνσταντίνος
25. Γκατζής Νικόλαος
26. Λαφαζάνης Παναγιώτης
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
Κοινοποίηση:
- Γραφείο κ. Προέδρου της Βουλής
- Γραφεία Κοινοβουλευτικών Ομάδων
- Αναφερόμενους κ.κ. Βουλευτές
- Διεύθυνση Κοινοβουλευτικών Επιτροπών")
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Δικαιοσύνης.
Ψήφιση στο σύνολο του σχεδίου νόμου: "Έκτιση ποινών εμπόρων ναρκωτικών και άλλες διατάξεις αρμοδιότητας του Υπουργείου Δικαιοσύνης".
Το νομοσχέδιο θα ψηφιστεί στο σύνολο κατά τη σημερινή συνεδρίαση.
Υπουργείου Γεωργίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Το νομοσχέδιο θα συζητηθεί κατά τη σημερινή συνεδρίαση.
Επανερχόμαστε στο νομοσχέδιο του Υπουργείου Δικαιοσύνης.
Ψήφιση στο σύνολο του σχεδίου νόμου: "Έκτιση ποινών εμπόρων ναρκωτικών και άλλες διατάξεις αρμοδιότητας του Υπουργείου Δικαιοσύνης". 
Στο νομοσχέδιο υπάρχει κάποια νομοτεχνική διόρθωση, κύριε Υπουργέ;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μάλιστα, κύριε Πρόεδρε, υπάρχει μία νομοτεχνική παρατήρηση. Στην ακροτελεύτια διάταξη, άρθρο 18, προβλέπεται ότι η ισχύς του νόμου αυτού αρχίζει από τη δημοσίευση...
ΠΡΟΕΔΡΟΣ (Απόστολος Κακλαμάνης): Ναι, με την επιφύλαξη της διάταξης της παραγράφου 4 του προηγούμενου άρθρου.
Ερωτάται το Τμήμα: Γίνεται δεκτό το νομοσχέδιο και στο σύνολό του, όπως διενεμήθη και με τη νομοτεχνική διόρθωση του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο, με τη νομοτεχνική παρατήρηση του κυρίου Υπουργού.
Συνεπώς το νομοσχέδιο του Υπουργείου Δικαιοσύνης "Έκτιση ποινών εμπόρων ναρκωτικών και άλλες διατάξεις αρμοδιότητας του Υπουργείου Δικαιοσύνης" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλείται το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα εξουσιοδότηση.
Εισερχόμεθα στη συζήτηση του νομοσχεδίου του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Το νομοσχέδιο αυτό θα συζητηθεί σήμερα επί της αρχής και θα διαθέσουμε άλλες τρεις συνεδριάσεις για τη συζήτηση των άρθρων του νομοσχεδίου. 
Η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Βοιωτίας κ. Ευάγγελο Μπασιάκο και ο Συνασπισμός της Αριστεράς και της Προόδου την κ. Ασημίνα Ξηροτύρη- Αικατερινάρη.
Το Κομμουνιστικό Κόμμα Ελλάδας ορίζει ως Κοινοβουλευτικό του 
Εκπρόσωπο το Βουλευτή κ. Σπύρο Στριφτάρη.
Ο εισηγητής της Πλειοψηφίας κ. Εμμανουήλ Στρατάκης έχει το λόγο. 
ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, είναι γνωστό ότι η αγροτική παραγωγή της χώρας μας συμβάλλει με σημαντικό ποσοστό στη διαμόρφωση του Ακαθάριστου Εθνικού Προϊόντος, αλλά είναι επίσης γνωστό ότι ο αγροτικός τομέας έχει για την πατρίδα μας ιδιαίτερη σημασία, γιατί απασχολεί ένα μεγάλο τμήμα του πληθυσμού της χώρας μας.
Η αναβάθμιση του αγροτικού τομέα έχει ως βασική προϋπόθεση, αφ΄ ενός την ασφάλιση με σύγχρονους όρους και προϋποθέσεις όσων εργάζονται σ΄ αυτόν και αφ΄ ετέρου την ανάγκη ύπαρξης ενός συστήματος προστασίας της αγροτικής παραγωγής, με δεδομένα το μέγεθος και τη συχνότητα των κινδύνων που αντιμετωπίζει. 
Η μεν ασφάλιση των αγροτών έχει επιτευχθεί με τη δημιουργία του νέου ΟΓΑ, ως ταμείου κύριας ασφάλισης των αγροτών και τη βελτίωση χρόνο με χρόνο των συντάξεων του αγρότη, αλλά και των άλλων παροχών, καθώς και της ιατροφαρμακευτικής περίθαλψης, η οποία εντάσσεται και είναι συνδεδεμένη με τη συνεχώς βελτιούμενη λειτουργία του Εθνικού Συστήματος Υγείας, η δε ασφάλιση της αγροτικής παραγωγής αναμένεται ότι θα επιτευχθεί στον καλύτερο δυνατό βαθμό με τη δημιουργία του νέου εθνικού συστήματος προστασίας που θα καλύπτει το σύνολο των κινδύνων, θα είναι φερέγγυο με την εγγύηση του κράτους, αλλά και θα λύνει προβλήματα και θα περιορίζει ανισότητες, όπου διαπιστώθηκαν από τη μέχρι σήμερα λειτουργία του ΕΛΓΑ. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Στο βαθμό δε που θα καλυφθεί πλήρως και επαρκώς αυτή η βασική προϋπόθεση, είναι γεγονός ότι ο αγροτικός τομέας θα έχει ανέβει σε ένα πλατύσκαλο θα μπορούσε να πει κανείς, μιας ανοδικής πορείας, αλλά θα έχει αποκτήσει και τις δυνατότητες για να ανέβει ακόμα πιο ψηλά. 
Αυτό έχει ιδιαίτερη σημασία στις μέρες μας, στη νέα εποχή όπως διαμορφώνεται, την εποχή του ανταγωνισμού, όπως συνηθίζουμε να λέμε, την οποία ζούμε καθημερινά, την κρίση που περνάει ο τομέας -και είναι γνωστή- γιατί αυτή η νέα κατάσταση διαμορφώνει μια άλλη ψυχολογία και αντίληψη για το αγροτικό επάγγελμα, που μάλιστα το πώς θα διαμορφώσουμε αυτήν την άλλη ψυχολογία και αντίληψη για το επάγγελμα αυτό είναι και το ζητούμενο, όταν είναι γνωστό ότι για πολλές δεκαετίες και για πολλούς λόγους θα μπορούσε να πει κανείς, πολλοί ήθελαν τον αγρότη υποβαθμισμένο, ανήμπορο, παρία της ελληνικής κοινωνίας, για να υπηρετεί έτσι με τον καλύτερο δυνατό τρόπο τους στόχους που είχαν σε βάρος του. 
Οι κυβερνήσεις του ΠΑΣΟΚ, κόντρα σ΄ αυτές τις λογικές, μετά την αναδιανομή που πέτυχαν τη δεκαετία του 1980 και τη βελτίωση του εισοδήματος με το να ανέβει από το 40% στο 60% του αστικού εισοδήματος, επεχείρησαν την επόμενη περίοδο από τη διακυβέρνηση της χώρας από το 1993 και μετά ουσιαστικά, να κάνουν εκείνες τις τομές που είναι αναγκαίες για να υπάρχουν οι βελτιώσεις που έχει ανάγκη ο αγροτικός τομέας.
Η πρώτη τομή έγινε με την ασφάλιση του αγρότη, την δημιουργία του νέου ΟΓΑ όπως είπα πριν, που με την ασφάλιση του αγρότη ισότιμα με τους άλλους εργαζόμενους της χώρας, διαμορφώνεται ένα εντελώς άλλο πλαίσιο, που αναβαθμίζει τη θέση του αγρότη πλέον μέσα στην ελληνική κοινωνία. 
Μ΄ αυτήν την τομή που επιχειρείται με το υπό συζήτηση νομοσχέδιο, γίνεται μια προσπάθεια να υπάρξει ασφάλιση της παραγωγής από όλους ει δυνατόν τους κινδύνους που τη διατρέχουν, καθιερώνοντας αυτό το εθνικό σύστημα προστασίας της αγροτικής δραστηριότητας, όπως τιτλοφορείται στο νομοσχέδιο. 
Αναφέρθηκα, όμως, αγαπητοί συνάδελφοι και συναδέλφισσες, στην αναβάθμιση του αγροτικού τομέα, γιατί πιστεύω ότι ο αγροτικός τομέας είναι για όλους μας ένα πεδίο δόξης λαμπρό, θα έλεγε κανείς, με δεδομένο ότι ο αγροτικός τομέας παράγει τα αγαθά διατροφής που αποτελούν το σημαντικότερο παράγοντα της ποιότητας ζωής των πολιτών και της κοινωνίας, αφού η επιστήμη μέρα με τη μέρα αποφαίνεται ότι η διατροφή και η ποιότητα των τροφών έχουν τον πρώτο λόγο στη σωστή λειτουργία και την υγεία του ανθρώπινου οργανισμού, αλλά και γιατί ένας αναβαθμισμένος αγροτικός τομέας θα συμβάλει στην καταπολέμηση της ανεργίας και την αύξηση της απασχόλησης του εγχώριου εργατικού δυναμικού.
Αυτό είναι ένα ζήτημα που πρέπει να μας απασχολήσει γιατί ασφαλώς θα συμβάλλει στην επίλυση αυτού του μεγάλου προβλήματος της σύγχρονης εποχής που είναι η ανεργία και που στη χώρα μας είναι σε κάποια αυξημένα ποσοστά σε σχέση με άλλες χώρες, αλλά δεν σημαίνει βέβαια ότι δεν υπάρχουν ακόμα και χειρότερα που σε καμιά περίπτωση εμείς δεν πρέπει αυτά να τα επικαλούμαστε. 
Με το υπό συζήτηση νομοσχέδιο που χαρακτηρίζεται και ως πολυνομοσχέδιο γίνεται μία ουσιαστική προσπάθεια, όπως θα μπορούσε να παρατηρήσει κανείς, πέραν της καθιέρωσης του εθνικού συστήματος προστασίας, να λυθούν και πάρα πολλά άλλα θέματα που αφορούν φορείς και δράσεις που Υπουργείου Γεωργίας και με την έννοια αυτή θα μπορούσε κανείς να παρατηρήσει ότι η κάθε παρέμβαση διέπεται από τη δική της αρχή, πλην όμως, όλες αυτές οι αρχές που διέπουν τις επιμέρους παρεμβάσεις από κοινού έχουν στόχο να συμβάλουν προς την καλύτερη λειτουργία και αποτελεσματικότητα των φορέων, παρεμβαίνοντας με νέες ρυθμίσεις, ώστε να λυθούν προβλήματα και να επιταχυνθούν διαδικασίες. 
Όσον αφορά την καθιέρωση του εθνικού συστήματος προστασίας της αγροτικής δραστηριότητας με την επωνυμία "ΗΣΙΟΔΟΣ" όπως τιτλοφορείται, η βασική αρχή που διέπει το νέο σύστημα είναι ο συντονισμός ενεργειών και δράσεων στην κατεύθυνση αποκαταστάσεων των ζημιών από καταστροφικούς φυσικούς κινδύνους, αλλά και η φερεγγυότητα του συστήματος με τη δημιουργία του αντασφαλιστικού φορέα με την επωνυμία "ΟΑΣΙΣ", μέσω του οποίου διασφαλίζεται η κρατική συμμετοχή. 
Με το υπό συζήτηση σχέδιο νόμου, πέραν της δομής του νέου αυτού συστήματος που αποτελείται κατά πρώτον από τον ΕΛΓΑ, η προσφορά του οποίου μέχρι σήμερα δεν παραγνωρίζεται σε όλους τους τομείς, δεύτερον τις ασφαλιστικές επιχειρήσεις και τους άλλους αλληλοασφαλιστικούς συνεταιρισμούς και τρίτον τον οργανισμό αντασφάλισης και συντονισμού με το διακριτικό τίτλο "ΟΑΣΙΣ" επιδιώκεται να λυθούν προβλήματα που έχουν παρουσιαστεί στην πράξη. Μερικά από αυτά θα μπορούσε να πει κανείς ότι είναι η επέκταση της κάλυψης κινδύνων που μέχρι σήμερα δεν κάλυπτε ο ΕΛΓΑ και που καλύπτονται μέσα από το νέο φορέα και η αποζημίωση των κινδύνων αυτών γινόταν διά μέσου άλλων φορέων, όπως είναι τα Π.Σ.Ε.Α που δημιουργούσαν πολλές φορές μεγάλες καθυστερήσεις.
Ένα άλλο θετικό που θα μπορούσε να παρατηρήσει κανείς είναι η δυνατότητα που δίνεται στον Υπουργό Γεωργίας, για τη διαφοροποίηση του ασφαλίστρου, ανάλογα με τη συχνότητα και το μέγεθος των ζημιών και η επικράτηση μιας δικαιότερης κατανομής των πόρων, που αυτό εκ των πραγμάτων καθίσταται αναγκαίο, γιατί ενώ το ισχύον σύστημα βασιζόταν ουσιαστικά στην αρχή της αλληλοβοηθείας και μόνο, δημιουργούσε ανισότητες από περιοχή σε περιοχή και από καλλιέργεια σε καλλιέργεια. Επαρατηρείτο, δηλαδή, το φαινόμενο άλλοι να πληρώνουν πολλά και να μην παίρνουν παρά ελάχιστα και άλλοι να πληρώνουν ελάχιστα και να παίρνουν πάρα πολλά.
Επίσης η παρουσία των ασφαλισμένων, των αγροτών δηλαδή στη διενέργεια των εκτιμήσεων, η γνώση του ποσοστού της εκτίμησης και ει δυνατόν -είναι ένα ζητούμενο αυτό- η συμμετοχή των κοινωνικών φορέων των αγροτών στις διαδικασίες εκτίμησης, θα συμβάλουν στην άρση των αδικιών και τη διαμόρφωση κλίματος εμπιστοσύνης στους εκτιμητές. Έτσι, κατ' αυτόν τον τρόπο εκτιμάται ότι θα περιοριστούν τα παράπονα που πολλές φορές όλοι μας ακούμε σε πολύ μεγάλη ένταση και σε πολύ μεγάλη συχνότητα.
Η προαιρετικότητα που αναφέρεται στις προστατευμένες καλλιέργειες είναι ασφαλώς μία νέα αρχή. Πιστεύω, λοιπόν, ότι όταν αυτές οι προστατευμένες καλλιέργειες δεν καλύπτονται ή όταν σε αυτές τις καλλιέργειες καλύπτονται μόνο οι άμεσες ζημίες που προκαλούνται στα αντικείμενα ασφάλισης, η προαιρετικότητα γι΄ αυτές τις περιπτώσεις πρέπει να καταστεί γενική αρχή και να μην αναφέρεται μόνο παραδείγματος χάριν στα πτηνοτροφεία ή για άλλες περιπτώσεις που έχουμε προστατευμένες καλλιέργειες να υπάρχει η προαιρετικότητα υπό προϋποθέσεις. 
Είναι ένα θέμα που νομίζω ότι πρέπει να το δούμε, να δούμε πώς μπορούμε να το αντιμετωπίσουμε, γιατί είναι άδικο κάποιοι που έχουν αυξημένες παραγωγές και ποτέ γι' αυτές τις παραγωγές δεν παίρνουν καμία αποζημίωση, να πληρώνουν τεράστια κονδύλια στον ΕΛΓΑ χωρίς ποτέ να έχουν καμία αμοιβή απ' αυτές τις πληρωμές.
Με τη σύσταση του Οργανισμού Αντασφάλισης και Συντονισμού, με την επωνυμία "ΟΑΣΙΣ", όπως είπα πριν, επιτυγχάνονται δύο πολύ σημαντικές παρεμβάσεις, γιατί αφ΄ ενός διασφαλίζεται η συμμετοχή του κράτους με την εγγραφή των κονδυλίων κάθε φορά στον προϋπολογισμό, μέσω αυτού του οργανισμού αντασφάλισης, αλλά κυρίως γιατί επιτυγχάνεται ο συντονισμός, η παρακολούθηση και ο έλεγχος των ασφαλιστικών φορέων, δηλαδή του ΕΛΓΑ και των ασφαλιστικών επιχειρήσεων, λειτουργία που είναι αναγκαία για την καλύτερη αποτελεσματικότητα του συστήματος ώστε να μη δημιουργούνται παρεμβάσεις άλλης μορφής ή καθυστερήσεις ή όχι ενδεχόμενα όλες εκείνες οι καλύψεις που προβλέπονται από τα συμβόλαια που γίνονται σε κάθε περίπτωση. 
Στο δεύτερο μέρος του νομοσχεδίου λύνονται προβλήματα που έχουν δημιουργηθεί στο παρελθόν ή άλλα που έχουν δημιουργηθεί πρόσφατα από τη δημιουργία και λειτουργία των νέων φορέων που έχουν ιδρυθεί στο Υπουργείο Γεωργίας. Και βέβαια υπάρχει μία αρχή κατοχύρωσης μέσα στο νομοσχέδιο η οποία αναγνωρίζει την προϋπηρεσία σε υπαλλήλους που έχουν υπηρετήσει στην Κοινοπραξία Ενώσεων Γεωργικών Συνεταιρισμών Νωπών Προϊόντων, τη γνωστή ως ΣΚΟΠ και ο χρόνος αυτός λαμβάνεται ως χρόνος πραγματικής υπηρεσίας για το Υπουργείο Γεωργίας. Αυτό είναι ένα πολύ μεγάλο ζήτημα που απασχολεί πολλούς εργαζόμενους ή εν πάση περιπτώσει έναν ικανό αριθμό εργαζομένων στο Υπουργείο Γεωργίας και νομίζω ότι ως αρχή θα πρέπει να επεκταθεί και να καθιερωθεί για το σύνολο των συνεταιριστικών οργανώσεων και τους υπαλλήλους που έχουν φύγει από αυτές και έχουν ενταχθεί στις υπηρεσίες του Υπουργείου Γεωργίας, γιατί πιστεύω ότι λύνει μία αδικία η οποία ταλανίζει πολύ κόσμο από πολύ παλιά.
Η επίλυση των προβλημάτων που αφορούν τον Οργανισμό Γεωργικής Επαγγελματικής Εκπαίδευσης, Κατάρτισης και Απασχόλησης, στον Οργανισμό "ΔΗΜΗΤΡΑ", όπως επονομάζεται, είναι επιτακτική ανάγκη, αλλά σε καμία περίπτωση δεν πρέπει να λειτουργεί μόνο για τους ενταγμένους στα προγράμματα αγρότες, όταν είναι γνωστό ότι ζούμε στην εποχή της γνώσης, όταν είναι γνωστό ότι πρέπει όλοι οι αγρότες μας να επιμορφωθούν, αν θέλουμε να μπορέσουμε να τους φέρουμε στο επίπεδο εκείνο που είναι αναγκαίο για να ανταποκριθούν στις σύγχρονες απαιτήσεις και που βέβαια πρέπει να πούμε ότι τα πράσινα πιστοποιητικά που προβλέπεται να δίνονται απ' αυτόν τον οργανισμό, θα πρέπει να είναι μια γενικευμένη κατάσταση, θα πρέπει να δοθούν ει δυνατόν σε όλους τους αγρότες, γιατί αυτός είναι ένας ουσιαστικός τρόπος να παρέμβουμε αποτελεσματικά στο να διορθώσουμε θέματα που βρίσκονται σήμερα σε υστέρηση στον αγροτικό τομέα. Και βέβαια θα πρέπει να προβλέπεται και να υπάρξουν διαδικασίες ώστε αυτά τα πράσινα πιστοποιητικά να δοθούν σε όλους που είναι μέσα στα πλαίσια της παραγωγικής ηλικίας.
Σε αυτό το σημείο θα ήθελα να παρατηρήσω ότι η κατάργηση της περιφερειακής δομής του οργανισμού, όπως προβλεπόταν από τον ιδρυτικό νόμο, είναι μία ενέργεια που πιθανόν να λύνει κάποια προβλήματα αυτήν τη στιγμή, εάν όμως οι δραστηριότητες και η λειτουργία του οργανισμού επεκταθεί σε όλη την περιφέρεια νομίζω ότι θα βοηθούσε πάρα πολύ αυτό και πρέπει να παραμείνει γιατί έτσι εντάσσονται οι κοινωνικοί φορείς της περιφέρειας στη διαδικασία επιλογής ή στη διαδικασία της εξεύρεσης εκείνων των προγραμμάτων που είναι αναγκαία, πάνω στα οποία πρέπει να εκπαιδεύονται οι αγρότες της κάθε περιοχής και με αυτήν την έννοια θα λύνονταν προβλήματα που πιθανόν τώρα, με το να καταργούμε την περιφερειακή δομή αυτού του οργανισμού, νομίζω ότι δεν προσφέρουμε ουσιαστικά σε αυτό το θέμα. Και βέβαια ίσως αυτήν τη στιγμή, με το να λειτουργεί μόνο με τα προγράμματα της Ευρωπαϊκής Ένωσης μπορεί να μη δημιουργείται πρόβλημα, αλλά αν θέλουμε να επεκτείνουμε αυτά τα προγράμματα, πιθανόν να δημιουργηθεί πρόβλημα και μάλιστα πολύ έντονο ή υπάρχει περίπτωση να μη συνδέουμε αυτό που λέμε εκπαίδευση με την πραγματικότητα που υπάρχει σε αυτές τις περιοχές. Γιατί με αυτόν τον τρόπο αποστασιοποιούνται οι τοπικές κοινωνίες, η ενεργοποίηση των οποίων, όπως όλοι μας αντιλαμβανόμαστε, είναι ιδιαίτερα σημαντική στα ζητήματα επιμόρφωσης. 
Οι διατάξεις που αφορούν τον Οργανισμό Πληρωμών και Ελέγχου Κοινωνικών Ενισχύσεων, Προσανατολισμού και Εγγυήσεων, το γνωστό ως ΟΠΕΚΕΠΕ, διέπονται από την αρχή πώς ο οργανισμός αυτός θα στελεχωθεί με τον καλύτερο δυνατό τρόπο και πώς θα αρχίσει μία λειτουργία προς τη σωστή κατεύθυνση, ώστε να αναλάβει πλήρως τις αρμοδιότητες που του έχουν ανατεθεί και του έχουν εκχωρηθεί με ένα στόχο ουσιαστικά, το πώς θα καταβάλλονται οι επιδοτήσεις στο συντομότερο δυνατό χρόνο στους αγρότες. 
Γιατί νομίζω ότι αυτό είναι το πρόβλημα που αντιμετωπίζουμε σήμερα με τη χορήγηση των επιδοτήσεων και τους εμπλεκόμενους φορείς και που εν πάση περιπτώσει, με τον οργανισμό αυτό και την πλήρη και σωστή λειτουργία του θα μπορέσουμε πράγματι να ξεπεράσουμε αυτής της μορφής τα προβλήματα που δημιουργούνται σήμερα και έτσι να έχουμε μία καλύτερη ανταπόκριση του οργανισμού σ΄ αυτό που ζητούν οι αγρότες, οι επιδοτήσεις να καταβάλλονται σε τακτό χρονικό διάστημα και να μην υπάρχουν μεγάλες καθυστερήσεις. 
Οι διατάξεις που αφορούν την "ΑΕ ΑΓΡΟΓΗ" στόχο έχουν να βελτιώσουν κανόνες λειτουργίας που προβλέπονται από τον ιδρυτικό νόμο του 1998 που όλοι μας πολλά χρόνια τώρα μιλάμε για την Τράπεζα γης και που βέβαια μέσα από τις καινούριες διατάξεις προβλέπεται να διασφαλιστεί το δικαίωμα προτίμησης για τον αγρότη κάτοικο της υπαίθρου. Αυτό είναι πάρα πολύ σημαντικό αν ιδιαίτερα το συνεκτιμήσουμε ή το συνδέσουμε θα έλεγε κανείς με αυτό που πρέπει όλοι μας να έχουμε υπόψη, ότι το μέγεθος της αγροτικής εκμετάλλευσης είναι ένας σημαντικός παράγοντας στην ανάπτυξη της αγροτικής οικονομίας, είναι ένας σημαντικός παράγοντας της επιβίωσης της όποιας επιχείρησης και μόνο μέσα από τέτοιες διαδικασίες και ουσιαστικά τη λειτουργία της Τράπεζας γης μπορούμε να συμβάλουμε προς αυτήν την κατεύθυνση θετικά. 
Η παραχώρηση αλσών, πάρκων και δενδροστοιχιών στους ΟΤΑ είναι μία επιβεβλημένη ρύθμιση για την αναβάθμιση του περιβάλλοντος των πόλεων και προβλέπεται από τις διατάξεις του νομοσχεδίου αυτού.
Οι διατάξεις επίσης που αφορούν το ΕΘΙΑΓΕ, που είναι το Εθνικό Ίδρυμα Αγροτικής Έρευνας, διέπονται από μία γενική αρχή συντονισμού της αγροτικής έρευνας που είναι μία αρχή που διέπει συνολικά την έρευνα στην πατρίδα μας ιδιαίτερα μετά την ψήφιση του τελευταίου νομοσχεδίου του Υπουργείου Ανάπτυξης, το οποίο θεωρείται ένα πρωτοπόρο στον τομέα αυτό νομοσχέδιο, σε ευρωπαϊκό τουλάχιστον επίπεδο και που προσαρμοζόμενο και προς αυτές τις διατάξεις, αλλά κυρίως διαμορφώνοντας μία νέα οργανωτική δομή στο ΕΘΙΑΓΕ μπορεί να λύσει προβλήματα, και τα προβλήματα αυτά που επιλύονται καλύπτουν δύο πλευρές: Η μία πλευρά αφορά το διοικητικό κατακερματισμό που υπάρχει σήμερα ενοποιώντας κάποια τμήματα σε ενιαίες διοικητικές μονάδες. Βέβαια εδώ θα μπορούσαμε να πούμε ότι αυτό που προβλέπει το νομοσχέδιο ίσως είναι πολύ σφικτό, ίσως είναι πολύ αυστηρό. Ενδεχόμενα η οργάνωση της διοικητικής δομής κατά τη λογική των περιφερειών ή ανά δύο ή τρεις περιφέρειες θα ήταν μία καλύτερη λύση, διότι ζητούμε να πάμε από τις πενήντα δύο (52) μονάδες στις τρεις (3) και νομίζω ότι αυτό είναι υπερβολή. Θα μπορούσαμε ενδεχόμενα αυτό να το δούμε, αλλά το σημαντικότερο θέμα που λύνει είναι το ότι συντονίζει την έρευνα ανά τομέα στα πλαίσια της δημιουργίας των είκοσι εθνικών ινστιτούτων ανά προϊόν και αυτό νομίζω ότι είναι κάτι πολύ σημαντικό, διότι αποφεύγονται επικαλύψεις, γίνεται ένας συντονισμός το τι έχει ανάγκη η παραγωγή, το πώς πραγματικά μπορεί να συνδεθεί η έρευνα με την παραγωγή μέσα από αυτήν τη διαδικασία συντονισμού, να μην υπάρχουν επικαλύψεις, να μην κάνουν όλοι το ίδιο πράγμα και εν πάση περιπτώσει να υπάρχουν κενά τα οποία να μην καλύπτονται.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα χαλάσουμε ότι καλό είχαμε. 
ΕΜΜΑΝΟΥΗΛ ΣΤΡΑΤΑΚΗΣ: Με την έννοια, λοιπόν, αυτή πιστεύω ότι υπάρχει ένα σημαντικό βήμα, διότι μπορούμε πράγματι να πούμε ότι ναι συμβάλλουμε ουσιαστικά σ' αυτό που λέμε ολοκληρωμένη έρευνα στην πατρίδα μας.
Βέβαια, οι υπόλοιπες διατάξεις που αφορούν το προσωπικό, το επιστημονικό δυναμικό, τα προσόντα που πρέπει να έχουν και όλα αυτά τα συναφή που προβλέπονται στο νομοσχέδιο νομίζω ότι είναι μία προσαρμογή στα σύγχρονα δεδομένα, που αυτά τα σύγχρονα δεδομένα απαιτούν ερευνητές επιπέδου τέτοιου που να μπορούν να ανταποκριθούν στις απαιτήσεις των καιρών και κυρίως στις ανάγκες που έχει η ελληνική γεωργία. Μία γεωργία που εκ των πραγμάτων θα πρέπει να προσαρμοστεί στα νέα δεδομένα, μία γεωργία που θα πρέπει να αποκτήσει εκείνη την ανταγωνιστικότητα και η ανταγωνιστικότητα ασφαλώς μπορεί να επιτευχθεί εάν ιδιαίτερα προσέξουμε τα ζητήματα της έρευνας. Και τα ζητήματα της έρευνας έχουν να κάνουν με ουσιαστικά ζητήματα γιατί, για παράδειγμα, ακούγεται -και το ξέρουμε όλοι και το λέμε πολύ συχνά- ότι στην πατρίδα μας ένα πολύ μεγάλο ποσοστό των πόρων διατίθεται για την εισαγωγή πολλαπλασιαστικού υλικού, ενώ θα μπορούσαμε αντίθετα αυτό το πολλαπλασιαστικό υλικό να το παράγουμε στην πατρίδα μας και αφ' ενός να έχουμε κέρδη από τη μη εισαγωγή αυτού του υλικού και από την άλλη πλευρά όχι μόνο να έχουμε κέρδη, αλλά να διασφαλίζουμε και την ποιότητα του πολλαπλασιαστικού υλικού που πολλές φορές εξαιτίας του δημιουργούνται πολλά προβλήματα στην παραγωγή, καταστάσεις που και τους παραγωγούς φέρνουν σε αδιέξοδο, αλλά και η εθνική οικονομία υφίσταται μία τεράστια ζημία.
Πέραν αυτών των διατάξεων υπάρχουν και άλλες διατάξεις που είναι προσαρμοσμένες στις νέες συνταγματικές ρυθμίσεις που αναφέρονται στην κατάρτιση του δασικού κτηματολογίου και προβλέπονται μέσα από το νομοσχέδιο οι θέσεις εκείνες που χρειάζονται ώστε να υπάρξει αυτό το δασικό κτηματολόγιο. Και βέβαια υπάρχουν άλλες διατάξεις που αναφέρονται στα ζητήματα προσωπικού διαφόρων φορέων που έχουν ενταχθεί στο Υπουργείο Γεωργίας ή που πρόκειται να ενταχθούν, σ' αυτό όμως θα αναφερθούμε στην επιμέρους συζήτηση κατ' άρθρον. Κλείνοντας θέλω να πω ότι επειδή ακριβώς το νομοσχέδιο αυτό προσπαθεί με κάθε δυνατό τρόπο να συμβάλει στην αναβάθμιση του συστήματος ασφάλισης της αγροτικής παραγωγής αλλά και στη σωστότερη λειτουργία των άλλων φορέων που εμπλέκονται είτε με τις επιδοτήσεις είτε με την αγροτική έρευνα είτε με τον οργανισμό επιμόρφωσης και είναι διατάξεις που στα άλλα νομοσχέδια ψηφίστηκαν πολλές φορές με ομοφωνία νομίζω ότι είναι χρέος όλων μας να δούμε και με την συμβολή μας πώς όσο γίνεται πιο αποτελεσματικά να συμβάλουμε. Επί της αρχής όμως, να δεχθούμε ότι το νομοσχέδιο λειτουργεί προς θετική κατεύθυνση και γι΄ αυτό πρέπει να το ψηφίσουμε. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο εισηγητής της Νέας Δημοκρατίας κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, η ζωή στους αγρούς είναι δύσκολη και η αμοιβή του αγρότη εξαρτάται από τους θεούς έγραφε ο Ησίοδος στο διδακτικό έπος του "Έργα και Ημέρες". Από τότε, δηλαδή, οι άνθρωποι γνώριζαν ότι η αγροτική παραγωγή δεν είναι πάντα ανάλογη του μόχθου που της αφιερώθηκε, αλλά εξαρτάται από τον πλέον αστάθμητο παράγοντα δηλαδή τις καιρικές συνθήκες. Το αποτέλεσμα ήταν η ολοσχερής περιουσιακή καταστροφή των πληγέντων αγροτών. Στη σύγχρονη κοινωνία όμως το επιτασσόμενο από το Σύνταγμα κράτος πρόνοιας πρέπει να φροντίζει για την αποζημίωση του χαμένου κόπου τους. 
Ξεκίνησα την εισήγησή μου με τα λόγια του Ησίοδου γιατί το δικό του όνομα δόθηκε στο σύστημα των γεωργικών αποζημιώσεων. Στο παρόν νομοσχέδιο εάν πράγματι η πρόθεσή σας ήταν η ριζική αναμόρφωση του καθεστώτος της γεωργικής ασφάλισης προς το καλύτερο και η εξυπηρέτηση των αγροτών τότε το πρώτο πράγμα που έπρεπε να προσπαθήσετε να κάνετε ήταν να εξυγιάνετε τη σημερινή οικονομική κατάσταση του ΕΛΓΑ. Εάν στο προτεινόμενο νομοσχέδιο υπήρχε κάποια παράγραφος που θα αποσκοπούσε στον τρόπο κάλυψης του χρέους των τριάντα τριών δισεκατομμυρίων του ΕΛΓΑ που οι δικές σας άλλωστε διοικήσεις δημιούργησαν θα μας έπειθε γι' αυτό και τις αγαθές προθέσεις σας και θα μας βρίσκατε σύμφωνους για μια καλοπροαίρετη συζήτηση με εποικοδομητικές προτάσεις και με τελικό επιθυμητό αποτέλεσμα ό,τι το καλύτερο για τον αγροτικό κόσμο της χώρας μας.
Επίσης, η βιαστική κατάθεσή του στη Βουλή και μάλιστα στο Θερινό Τμήμα επιβεβαιώνουν τις υποψίες μας γεγονός που επισημάνθηκε και από Βουλευτές της Συμπολίτευσης, ενώ αναμέναμε κάποιες διατάξεις του νόμου για τα κακώς κείμενα του σημερινού ΕΛΓΑ διαβάζουμε καποιες διατάξεις που αποσκοπούν στην περαιτέρω συρρίκνωση του οργανισμού και κάποιες άλλες για περαιτέρω στήριξη και εξυπηρέτηση κομματικά ημετέρων. 
Όλος ο αγροτικός κόσμος όπως και αρκετοί συνάδελφοι, οι οποίοι είναι γνώστες των θεμάτων του ΕΛΓΑ είτε γιατί προέρχονται από αμιγώς αγροτικές περιοχές και είναι αποδέκτες εντόνων διαμαρτυριών και παραπόνων των αγροτών των περιοχών τους είτε γιατί έλκουν την καταγωγή τους από αγροτικές οικογένειες, όλοι αυτοί ανέμεναν να βρουν απαντήσεις στα ερωτήματα που καθημερινά ακούνε αλλά δυστυχώς ακόμα αναμένουν. Όλοι περιμέναμε πρώτα πρώτα κάποιες αξιόπιστες προτάσεις όσον αφορά τη σωστή και αντικειμενική εκτίμηση των ζημιών. Μας είπατε ότι σύντομα θα συνταχθούν εγχειρίδια και όλοι οι γεωπόνοι θα κάνουν σωστές και ομοιόμορφες εκτιμήσεις. Με τα εγχειρίδια θα κάνουν εκτιμήσεις; Αντί να θεσμοθετήσετε με ειδικό άρθρο ότι τις εκτιμήσεις θα διενεργούν γεωπόνοι οι οποίοι θα έχουν περάσει από εκπαίδευση, από σεμινάρια ικανής διάρκειας με κατοχύρωση της ειδικότητάς τους αυτής με τη σύσταση σώματος εκτιμητών που θα μπορούσαν αργότερα να γίνουν ορκωτοί, μας λέτε ότι τα εγχειρίδια θα λύσουν το πρόβλημα;
Το πρόβλημα θα λυθεί με σωστή, σοβαρή και αντικειμενική εκτίμηση. Τέτοιες εκτιμήσεις μπορούν να διενεργήσουν μόνο ενημερωμένοι και εκπαιδευμένοι εκτιμητές. 
Κατ΄ αυτόν τον τρόπο θα λυθεί και το θέμα των επανεκτιμήσεων διότι θα ενημερώνεται άμεσα ο παραγωγός για το πόρισμα της εκτίμησης. Και αν δεν συμφωνεί με αυτό, μέσα σε λίγες ημέρες θα έρχεται ο προϊστάμενος του ΕΛΓΑ και θα κρίνει το θέμα και δεν θα απαιτούνται άλλες τετρακόσιες (400) δραχμές το στρέμμα για έξοδα επανεκτίμησης που πολλές φορές το ύψος τους είναι αποτρεπτικό για τον αγρότη. 
Περιμέναμε όλοι ότι θα υπήρχε κάποια πρόταση και για το γνωστότατο πρόβλημα της καθυστέρησης των αποζημιώσεων προς τους ζημιωθέντες παραγωγούς. Περιμέναμε ότι το κράτος θα φιλοτιμηθεί και τα οφειλόμενα στους αγρότες, όπως και σε κάθε άλλον, θα δίνονται πέραν του τριμήνου έντοκα. Γιατί πρέπει κάποτε αυτό το κράτος να σέβεται τον πολίτη. ΄Ετσι τουλάχιστον είχε υποσχεθεί ο Πρωθυπουργός σε ομιλία του.
Βαυκαλίζεστε πιστεύοντας ότι λύσατε το πρόβλημα επειδή τους δώδεκα, δεκατρείς μήνες που χρειάζονται για να αποζημιωθεί ο παραγωγός τους κάνατε επτά, οκτώ μήνες. Δυστυχώς, η μείωση αυτή δεν δίνει λύση. Γνωρίζετε πόσοι παραγωγοί που έχουν υποστεί ζημίες το καλοκαίρι κι έχουν συνάψει καλλιεργητικά δάνεια με τις τράπεζες, τα οποία ως γνωστόν λήγουν στο τέλος του χρόνου, έχουν αναγκαστεί να πληρώσουν δυσβάσταχτους τόκους υπερημερίας χωρίς να φταίνε οι ίδιοι, αλλά ο ΕΛΓΑ που καθυστερεί την καταβολή των αποζημιώσεων;
Πιστεύουμε ότι από τη στιγμή που διαμορφώνεται η τιμή του προϊόντος ή όταν πουλιέται στην αγορά ένα προϊόν και οι μη πληγέντες παραγωγοί παίρνουν τα χρήματά τους μέσα σ΄ ένα μήνα το πολύ, έτσι και ο ζημιωθείς παραγωγός πρέπει να αποζημιώνεται γρήγορα. ΄Οσοι δε παραγωγοί είχαν την ιδέα να υποβάλουν ένσταση γιατί τους έπνιγε η αδικία της εκτίμησης, αυτοί πέραν από τα υπερβολικά τέλη που καταβάλλουν αποζημιώνονται σε διάστημα που ξεπερνά το ενάμισι με δύο χρόνια. 
Τα τελευταία δύο χρόνια παρατηρήθηκε κι ένα άλλο φαινόμενο σε σχέση με τις αποζημιώσεις. Ενώ τα προηγούμενα χρόνια αυτές καταβάλλονταν με τη σειρά που χρονικά συνέβαιναν οι ζημίες, τώρα καταβάλλονται πελατειακά, επιλεκτικά και κομματικά ανάλογα με τους γνωστούς και φίλους που θέλετε να εξυπηρετήσετε.
Αναφέρετε στο νομοσχέδιο ότι θα δημιουργήσετε ειδικό αποθεματικό καταστροφικών κινδύνων και τούτο με απόφαση των Υπουργών Οικονομικών και Γεωργίας. Παρακάτω όμως συμπληρώνετε στην παράγραφο ότι αν δεν επαρκούν τα χρήματα του ΕΛΓΑ, θα περικόπτονται σύμμετρα οι παροχές το επόμενο έτος. Τότε τι αποθεματικό θα δημιουργήσετε; Σίγουρα θα είναι σαν τα είκοσι δισεκατομμύρια (20.000.000.000), τα οποία υποσχέθηκε το 1998 ο κύριος Πρωθυπουργός ότι, δηλαδή, θα καταβάλλονται από τον τακτικό προϋπολογισμό ετήσια για την ενίσχυση του ΕΛΓΑ.
Διατείνεστε ότι με τη δήλωση καλλιέργειας θα παταχθεί η εισφοροδιαφυγή. Είναι δυνατόν να καθιερώσετε το σύστημα αυτό χωρίς να προβλέπεται στο υπό συζήτηση σχέδιο νόμου; Χωρίς να προβλέπεται ο μηχανισμός λειτουργίας του; 
Συμπεραίνεται έμμεσα, διότι είναι τόσες πολλές οι ασάφειες από τη μελέτη του νομοσχεδίου, ότι το ασφάλιστρο για τους καταστροφικούς κινδύνους που ασφαλίζουν οι ασφαλιστικές επιχειρήσεις και οι αλληλοασφαλιστικοί συνεταιρισμοί θα επιδοτείται από το κράτος, ενώ για τους καταστροφικούς κινδύνους που ασφαλίζει ο ΕΛΓΑ δεν προβλέπεται κάτι ανάλογο. 
Αν αυτό συνδυαστεί και με το ότι μπορούν να τροποποιηθούν οι όροι και οι προϋποθέσεις για την εξαίρεση από την ασφάλιση στον ΕΛΓΑ με απόφαση του κυρίου Υπουργού Γεωργίας -άρθρο 3, παράγραφος 3, τροποποίηση του άρθρου 6- προκύπτει σαφώς ότι απώτερος σκοπός σας είναι η χειραγώγηση, προσφιλής σας άλλωστε διαδικασία από το χρηματιστήριο, της ασφάλισης των αγροτών προς τις ασφαλιστικές επιχειρήσεις που θα συμμετέχουν στο "πρόγραμμα γεωργικών ασφαλίσεων" του "ΟΑΣΙΣ". 
Έτσι, λοιπόν, σταδιακά θα καταργήσετε τον ΕΛΓΑ, έναν οργανισμό με προνοιακό χαρακτήρα. Θα αυξηθούν οι ασφαλιστικές εισφορές και αντί για μείωση θα έχουμε αύξηση στο κόστος παραγωγής των αγροτικών προϊόντων. Η μόνη κρατική επιχορήγηση που προβλέπεται στο νομοσχέδιο προς τον ΕΛΓΑ είναι η επιχορήγηση των δαπανών για την ενεργητική προστασία, η οποία αποτελεί αντικείμενο του ΕΛΓΑ, όπως προβλέπεται από το ν. 2342/95, παρά το ότι το ύψος της επιχορήγησης αυτής θα καθορίζεται με κοινή υπουργική απόφαση επιχορηγώντας την ενεργητική προστασία, τον προνοιακό χαρακτήρα του ΕΛΓΑ. 
Στην ίδια, όμως, παράγραφο του ιδίου άρθρου (παράγραφος β΄, άρθρο 5 -πόροι του ΕΛ.Γ.Α.- που τροποποιεί το άρθρο 6 του ν. 1790/88) θα διαπιστώσουμε πόσο εμπαίζετε τους αγρότες και πόσο απομακρύνεστε από τον προνοιακό χαρακτήρα του ΕΛ.Γ.Α. και γενικά από το κράτος-πρόνοιας, διότι με άλλη κοινή υπουργική απόφαση μπορείτε να τροποποιήσετε και το σκοπό αυτής της επιχορήγησης.
Ας ελπίσουμε πάντως ότι το πρόγραμμα αυτό της ενεργητικής προστασίας θα εφαρμόζεται σωστά και έγκαιρα και δεν θα επαναληφθεί η καθυστέρηση εφαρμογής της εναέριας αντιχαλαζικής προστασίας που συνέβη πρόσφατα και είχε σαν αποτέλεσμα να συμβούν καταστροφικές χαλαζοπτώσεις, όπως θα θυμάστε καλά, κύριε Υπουργέ, στους Νομούς Ημαθίας και Πέλλας τον περασμένο Απρίλιο.
Ένα άλλο σημαντικό σημείο είναι ο καθορισμός της τιμής του προϊόντος, που πουθενά δεν αναφέρεται, για τον υπολογισμό της ασφαλιστικής αποζημίωσης. Με τον ισχύοντα κανονισμό υπολογίζεται μία μέση τιμή και όχι η πραγματική τιμή του συγκεκριμένου προϊόντος, οπότε δεν διαφοροποιείται η τιμή ανά ποιότητα προϊόντος και συνεπώς επιβραβεύεται ο παραγωγός με την υποδεέστερης ποιότητας παραγωγή. Με το νέο κανονισμό ασφάλισης θα υπάρχει διαφοροποίηση της τιμής του προϊόντος ως προς την ποιότητα; 
Η ασφαλιστική αποζημίωση, με τον ισχύοντα κανονισμό του ΕΛ.Γ.Α., υπολογίζεται ανά αγροτεμάχιο και αυτό ευνοεί τον πολυτεμαχισμό -ένα σημείο που πρέπει να το δείτε- γεγονός αντίθετο με την επίσημη αγροτική μας πολιτική. Θα το λάβετε αυτό υπόψη στη σύνταξη του νέου ασφαλιστικού κανονισμού;
Κύριε Υπουργέ, μας είπατε ότι υπάρχει πρόβλημα εξεύρεσης γεωτεχνικού προσωπικού στον ΕΛ.Γ.Α., διότι δεν συμμετέχει ικανός αριθμός στις προκηρύξεις για πρόσληψη. Αυτό το διαβεβαίωσε στην επιτροπή και ο κύριος διοικητής του ΕΛ.Γ.Α.
Επίσης, μας είπατε ότι εντός του έτους θα δημιουργήσετε γραφεία αγροτικής ανάπτυξης στους καποδιστριακούς δήμους.
Αν αυτά συνδυαστούν και με το ότι μπορεί, όπως αναφέρεται στο νομοσχέδιο, οι δραστηριότητες των Π.Σ.Ε.Α. να μεταβιβαστούν στον ΕΛ.Γ.Α. -αλλά μπορεί και να μη μεταβιβαστούν- γεννάται το εξής ερώτημα: Μήπως θέλετε να χρησιμοποιήσετε τους γεωτεχνικούς, που θα επανδρώσουν τα γραφεία αγροτικής ανάπτυξης των δήμων, σε εκτιμητές;
Τι θα κάνετε, όμως, τους γεωτεχνικούς που παρά τη θέλησή τους, τους μετατάξατε στις Νομαρχιακές Αυτοδιοικήσεις συρρικνώνοντας συγχρόνως τις αρμοδιότητές τους; Έχετε ένα έμπειρο επιστημονικό δυναμικό και το βάζετε στο περιθώριο γιατί δεν μπορείτε να ελέγξετε κομματικά ένα θεσμό που εσείς δημιουργήσατε, το θεσμό της Νομαρχιακής Αυτοδιοίκησης.
Δημιουργείτε με το παρόν νομοσχέδιο έναν καινούριο οργανισμό, τον "ΟΑΣΙΣ", που μία από τις αρμοδιότητές του είναι και η προαιρετική αντασφάλιση του ΕΛ.Γ.Α., των ασφαλιστικών εταιρειών και των αλληλοασφαλιστικών συνεταιρισμών χωρίς να προσδιορίζονται τα τεχνικοοικονομικά στοιχεία της αντασφάλισης -ύψος αντασφαλίστρου, εγγύηση του ελληνικού δημοσίου κλπ.- καθώς και ο τρόπος διάθεσης της κρατικής επιχορήγησης -80%- επί των αντασφαλίστρων για τις καλύψεις καταστροφικών κινδύνων.
Οι ασάφειες αυτές μας δημιουργούν αμφιβολίες και σίγουρα πρέπει να δώσετε απαντήσεις.
Αποκορύφωμα βέβαια της όλης αυτής μεθόδευσης αποτελεί η σύνθεση του διοικητικού συμβουλίου του "ΟΑΣΙΣ", από όπου λείπουν παντελώς οι εκπρόσωποι των αγροτών και του ΓΕΩΤΕ. 
Είναι γνωστή η θέση των τριών αγροτικών οργανώσεων, ΠΑΣΕΓΕΣ, ΓΕΣΑΣΕ, ΣΥΔΑΣΕ. Σε κοινή ανακοίνωσή τους αναφέρουν: Η συμμετοχή εκπροσώπων των τριών αγροτικών οργανώσεων στο διοικητικό συμβούλιο του "ΟΑΣΙΣ", αποτελεί απαραίτητο όρο για την αποτελεσματική και σε κλίμα συναίνεσης λειτουργία του.
Ευλόγως γεννάται το ερώτημα αν ο "ΟΑΣΙΣ" ενδιαφέρεται για τους αγρότες.
H απάντηση είναι όχι, ενδιαφέρεται μόνο για οτιδήποτε άλλο παρά γι' αυτούς.
Αλλά σαν να μην έφθαναν όλα αυτά και επειδή το όλο αλαλούμ του νομοσχεδίου έπρεπε να γραφεί σε άρθρα και παραγράφους, τα οποία από μόνα τους θα διαμαρτύρονταν, αποφανθήκατε ότι όλα θα ρυθμίζονται με υπουργικές αποφάσεις. Είχα την υπομονή να καθίσω και να μετρήσω πόσες τέτοιες αποφάσεις χρειάζονται. Σας γνωρίζω, λοιπόν, ότι συνολικά απαιτούνται είκοσι έξι υπουργικές αποφάσεις, από τις οποίες οι επτά ανήκουν στην αρμοδιότητα του Υπουργού Γεωργίας, οι δεκαοκτώ είναι κοινές υπουργικές αποφάσεις και ένα προεδρικό διάταγμα. Οι υπουργικές αποφάσεις όμως, κυρίες και κύριοι συνάδελφοι, είναι ο εύκολος τρόπος να αποφεύγει η Κυβέρνηση τη λυδία λίθο του Κοινοβουλίου και να εισάγει τις ρυθμίσεις που θέλει, χωρίς κανέναν έλεγχο. Ρυθμίσεις εις βάρος των αγροτών που τόσο πολύ τους αγνοείτε, αν και σ΄ αυτούς στηριχθήκατε για να ανέβετε στην εξουσία αφού φθάσατε να φορολογήσετε ακόμη και το τσίπουρο και την τσικουδιά που θα πιουν για να απαλύνουν τον πόνο που τους δημιουργήσατε από την οικονομική εξαθλίωση που τους έχετε οδηγήσει. Είναι απαράδεκτο να μην μπορεί ένας παραγωγός να πίνει την τσικουδιά του ή το τσιπουράκι του.
Κύριοι δεν θέλω να μακρηγορήσω για ένα σαθρό και παραπλανητικό νομοσχέδιο που γίνεται εις βάρος του πιο ευαίσθητου τομέα της οικονομίας μας, ούτε θέλω να είμαι συνυπεύθυνος μιας τέτοιας παραπλανητικής ενέργειας σε βάρος του αγροτικού κόσμου από τον οποίο προέρχομαι και τον οποίο γνωρίζω πάρα πολύ καλά, διότι τον υπηρετώ, όπως γνωρίζετε, επί τριάντα χρόνια στους αγρούς ως γεωπόνος.
Η Νέα Δημοκρατία καταψηφίζει όλες αυτές τις διατάξεις και προτείνει: 
Ο ΕΛΓΑ ως κρατικός οργανισμός αγροτικής ασφάλισης κοινωνικής αλληλεγγύης πρέπει να στηριχθεί οικονομικά, να εκσυγχρονισθεί και να αποτελέσει αξιόπιστο στήριγμα του αγρότη στην αντιμετώπιση των ζημιών της αγροτικής του δραστηριότητας. 
Έτσι πρέπει:
Ο κρατικός προϋπολογισμός να καλύπτει το αναγκαίο ποσό των δαπανών του ΕΛΓΑ που δεν καλύπτουν οι αγροτικές ασφαλιστικές εισφορές, ώστε να έχει ισοσκελισμένο απολογισμό.
Να περικοπούν τα υπέρογκα σήμερα λειτουργικά έξοδα του ΕΛΓΑ και οι κάθε λογής σπατάλες (πρόσθετα Δ.Σ., χορηγήσεις κλπ.) και να αντιμετωπισθεί η εισφοροδιαφυγή ώστε να εξυγιανθεί οικονομικά ο οργανισμός.
Να καλυφθεί άμεσα το χρέος του ΕΛΓΑ των 33 δισεκατομμυρίων από τον κρατικό προϋπολογισμό γιατί δεν νοείται χρεωμένος ΕΛΓΑ.
Να επεκταθεί η ασφαλιστική κάλυψη του ΕΛΓΑ και σε νέους κινδύνους. 
Να καταβάλλονται εντός τριμήνου οι αποζημιώσεις στους αγρότες, άλλως εντόκως κατά τρόπο δίκαιο και αξιόπιστο. 
Να αναδιοργανωθεί ο ΕΛΓΑ ώστε και με την περιφερειοποίησή του να καταστεί αποτελεσματικός δίπλα στον αγρότη. 
Οι ιδιωτικές ασφαλιστικές εταιρείες μπορούν να δραστηριοποιούνται επικουρικά και συμπληρωματικά με προαιρετική μόνο ασφάλιση των αγροτών χωρίς κρατική επιχορήγηση αλλά με φορολογικά κίνητρα στους αγρότες. 
Κυρίες και κύριοι συνάδελφοι, όσον αφορά τον οργανισμό "ΔΗΜΗΤΡΑ" που συστήθηκε με το ν. 2420/97 μέχρι σήμερα, τέσσερα συνολικά χρόνια, παρά τις παχυλές αμοιβές των μελών του Δ.Σ. δεν κατόρθωσε να αποκτήσει την απαιτούμενη οργανωτική, λειτουργική και θεσμική ετοιμότητα για να λάβει δράσεις και ενέργειες του Γ΄ Κοινοτικού Πλαισίου Στήριξης. Το ίδιο δυστυχώς πάτε να εφαρμόσετε και στον "ΟΑΣΙΣ" για τον οποίο μιλήσαμε προηγουμένως. Δηλαδή, η δημιουργία θέσεων εργασίας σε κομματικά στελέχη σας, ενώ ο οργανισμός προβλέπεται να ολοκληρώσει τη λειτουργική του δομή μετά από τέσσερα χρόνια.
Το έργο του "ΔΗΜΗΤΡΑ" εξαντλείται σε δημόσιες σχέσεις του προεδρείου και στην ανάθεση σε "ημετέρους" μελετών και οργανωτικών σχεδίων για προοπτική βιωσιμότητάς του.
Όσον αφορά τον ΟΠΕΚΕΠΕ η Νέα Δημοκρατία από το 1997 ήταν κάθετα αντίθετη στη διάλυση των οργανισμών καπνού, βάμβακος και γάλακτος, που στήριζαν αποτελεσματικά τα βασικά αυτά προϊόντα για την ελληνική γεωργία, αλλά και έδιναν τη δυνατότητα της όσο πιο γρήγορης καταβολής των κοινοτικών ενισχύσεων στους αγρότες. Βεβαίως θα τα πούμε και στην κατ' άρθρο συζήτηση, κύριε Υπουργέ.
Με το σχέδιο νόμου που συζητάμε καταργούνται πλέον οριστικά οι οργανισμοί αυτοί και ανατίθεται ο σοβαρότατος ρόλος της καταβολής των κοινοτικών ενισχύσεων ύψους 1,3 τρισ. δραχμών ετησίως στον ΟΠΕΚΕΠΕ. Όμως ο οργανισμός αυτός έχει την κατάλληλη οργάνωση και στελέχωση, ώστε να επιτελέσει με επιτυχία το έργο αυτό; Εμείς απαντούμε δυστυχώς όχι. 
Μήπως γνωρίζετε, κύριε Υπουργέ, ποιες συνταγματικές ρυθμίσεις παραβιάζονται και ποια προβλήματα θα προκύψουν στην πορεία με την καταβολή των κοινοτικών ενισχύσεων αλλά και στο προσωπικό το οποίο αυθαίρετα και υποχρεωτικά βάζετε σε αυτόν τον οργανισμό; Επιδεικνύετε μία παράξενη εμμονή για μία ρύθμιση ιδιωτικής κατεύθυνσης. Ενώ είναι γνωστό ότι η Κομισιόν σύμφωνα με τις κοινοτικές οδηγίες αναγνωρίζει ως μόνο υπόλογο φορέα για τις πληρωμές τον κρατικό φορέα που θα διαθέτει τους κατάλληλους μηχανισμούς για τον έλεγχο των πληρωμών των επιδοτήσεων. 
Το πρόβλημα στο ΕΘΙΑΓΕ δεν είναι ότι δεν υπάρχει νομοθεσία, το πρόβλημα είναι ότι δεν εφαρμόζεται. Εάν θέλαμε επί της ουσίας έρευνα με εθνική διάσταση, θα είχαμε σαν πρότυπο οργάνωσης τη Γενική Γραμματεία Έρευνας και Τεχνολογίας. Η μέχρι τώρα έρευνα του ΕΘΙΑΓΕ, δυστυχώς δεν έχει διαπίστευση στο εξωτερικό. Δεν εισακούστηκε βέβαια καθόλου και ο Επιστημονικός Σύλλογος Ερευνητών. Όσον αφορά την εταιρεία αξιοποίησης της αγροτικής γης είμαστε αντίθετοι σε κάθε θεσμό αδικαιολόγητης παρέμβασης που θίγει την ελευθερία συναλλαγών και διάθεσης αγροτικών ακινήτων. Το μέτρο αυτό πέρα από την προσπάθεια της Κυβέρνησης να μειώσει τις τιμές των χωραφιών, οδηγεί και σε μεγάλη καθυστέρηση της αγοραπωλησίας με τελικό θύμα τον αγρότη.
Κύριε Υπουργέ, πρέπει να αποσύρετε το σχέδιο νόμου, να το μελετήσετε καλύτερα, διότι με την εφαρμογή του οι αγρότες θα πληρώνουν περισσότερα ασφάλιστρα και θα παίρνουν χαμηλότερες αποζημιώσεις. 
Θα ήθελα να κλείσω με μία ακόμα αναφορά στον υμνητή του γεωργικού μόχθου, του οποίου το όνομα δόθηκε στο νέο σύστημα. Αν ανατρέξουμε την ιστορία, θα δούμε ότι ο πατέρας του Ησίοδου από την Κύμη όπου διέμενε μετακόμισε στη Βοιωτία λόγω χρεών. Εύχομαι, λοιπόν, να μη συνεχισθούν και να μην αυξηθούν τα χρέη του ΕΛΓΑ και των αγροτών με το σχέδιο νόμου που συζητάμε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΜΙΛΤΙΑΔΗΣ ΕΒΕΡΤ: Κύριε Πρόεδρε, παρακαλώ το λόγο για ένα λεπτό.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Έβερτ, έχετε το λόγο.
ΜΙΛΤΙΑΔΗΣ ΕΒΕΡΤ: Κύριε Πρόεδρε, όταν άρχισε η συζήτηση και μίλησε ο εισηγητής της Πλειοψηφίας και της Μειοψηφίας διανεμήθηκαν τέσσερις τροπολογίες από τον κύριο Υπουργό, οι οποίες είναι δεκαεννέα σελίδες. Στην πραγματικότητα πρόκειται περί ενός άλλου νομοσχεδίου. Με αυτόν τον επιπόλαιο τρόπο ξεκινάμε το νομοθετικό έργο στο Τμήμα; Πρέπει να τις αποσύρετε, κύριε Υπουργέ, και να φέρετε ένα διαφορετικό νομοσχέδιο, ένα διαφορετικό νόμο. Πρόκειται περί ενός νέου νομοσχεδίου που συνυπογράφουν συνάδελφοί σας και διανεμήθηκε τώρα. Πώς είναι δυνατόν να συζητούμε με αυτήν την επιπολαιότητα; 
Ευχαριστώ, κύριε Πρόεδρε, και με συγχωρείτε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πρώτα απ' όλα, να συμφωνήσουμε να διευκρινίσουμε και να το δούμε όλοι ότι είναι μία σύννομη ενέργεια ότι δεν έχει γίνει καμία παραβίαση.
Δεύτερον, οι δύο από τις τροπολογίες έχουν κατατεθεί από τον Ιούλιο και οι άλλες δύο αφορούν απλά κοινοτικού χαρακτήρα ρυθμίσεις που προέκυψαν στην πορεία και έπρεπε να διορθωθούν. Δεν υπάρχει καμία τροπολογία που να αφορά ούτε πρόσωπα ούτε πράγματα ούτε καταστάσεις ...
ΜΙΛΤΙΑΔΗΣ ΕΒΕΡΤ: Γιατί δεν περιλαμβάνεται στο σώμα του νομοσχεδίου;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν νομίζω ότι διαφωνείτε, ότι είναι μία σύννομη ενέργεια της Κυβέρνησης και δεύτερον πρόκειται για τροπολογίες που έχουν σχέση με διαδικασίες και κατετέθησαν εγκαίρως.
ΙΩΑΝΝΗΣ ΚΕΦΑΛΟΓΙΑΝΝΗΣ: Το Σύνταγμα που ψηφίσαμε δεν επιτρέπει αυτήν την παρέμβαση, ούτε αυτόν τον τρόπο νομοθεσίας από την πλευρά της Κυβέρνησης.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Κεφαλογιάννη.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μπορεί να σας μοιράστηκαν τώρα οι τροπολογίες αλλά έχουν κατατεθεί από τον Ιούλιο έως και την περασμένη εβδομάδα. 
ΜΙΛΤΙΑΔΗΣ ΕΒΕΡΤ: Πώς δεν είναι μέσα στο σώμα του νομοσχεδίου; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η μία τροπολογία είναι στις 27 Αυγούστου και η άλλη στις 3 Σεπτεμβρίου.
ΠΡΟΕΔΡΕΥΩΝ (Κωνσταντίνος Βρεττός): Έχουμε πράγματι δύο τροπολογίες μια στις 13 Αυγούστου και μια στις 27 Αυγούστου. 
Το λόγο έχει ο κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριοι συνάδελφοι, οι Ελληνικές Γεωργικές Ασφαλίσεις έχουν ζωή δεκατρία χρόνια, από το 1988, που διαχωρίστηκε η ασφάλιση της αγροτικής παραγωγής από τον Ο.Γ.Α. και δημιουργήθηκαν με το ν. 1790. Από τότε το κόμμα μας ουσιαστικά είχε εντοπίσει τις ατέλειες αυτού του νόμου για την πλήρη κάλυψη των ζημιών που παθαίνει η αγροτική παραγωγή. Φυσικά είχαμε εντοπίσει και την αργοπορία για την εκτίμηση και την απόδοση σε ένα εύλογο χρονικό διάστημα των αποζημιώσεων των αγροτών. 
Μια πάγια θέση που είχαμε καθώς και κριτική που κάναμε προς όλες τις κυβερνήσεις ήταν η μη εφαρμογή σε όλα τα σημεία του ν. 1790. Και κάτι που δεν εφάρμοσε καμία κυβέρνηση ήταν η επιχορήγηση των ελληνικών γεωργικών ασφαλίσεων όπως όριζε ο ν. 1790 στο άρθρο 5 παράγραφος 6. Η άρνηση όλων των κυβερνήσεων, παρ΄ όλη την υποχρέωση που είχαν αναλάβει ψηφίζοντας αυτό το νόμο, να ενισχυθεί ο ΕΛΓΑ από την κρατική επιχορήγηση, οδήγησαν τον ΕΛΓΑ στον δανεισμό. Σήμερα είναι περίπου τριάντα τρία δισεκατομμύρια τα χρέη του ΕΛΓΑ από δανεισμό για να ανταποκριθεί στις αυξημένες απαιτήσεις που παρουσιάστηκαν σε ορισμένη χρονική διάρκεια και δεν μπόρεσε από τα ασφάλιστρα που εισπράττει από τους αγρότες να καλύψει αυτές τις ανάγκες. Αντί η Κυβέρνηση να επιχορηγήσει και να καλύψει τις δαπάνες αυτές, ανάγκασε τον ΕΛΓΑ να πάρει χρήματα και μάλιστα με υψηλά επιτόκια και έτσι να δημιουργηθεί ο φαύλος κύκλος και να έχουμε μια υπερχρεωμένη και προβληματική επιχείρηση. 
Αυτές οι υποχρεώσεις που έχει ο ΕΛΓΑ απέναντι τρίτων και βασικά απέναντι των τραπεζών είναι μια βασική αιτία ώστε να πηγαινοέρχεται αυτό το νομοσχέδιο για αρκετό χρονικό διάστημα. Πριν από ενάμιση χρόνο πρωτοείδε τη δημοσιότητα αυτό το νομοσχέδιο για την αναδιάρθρωση των υπηρεσιών του ΕΛΓΑ και τις προσφερόμενες υπηρεσίες στους αγρότες. Χρειάζονταν χρόνος για να εμπεδώσουν οι αγρότες ότι και ο ΕΛΓΑ είναι ένα χρεωμένο αντικείμενο και ότι θα πρέπει να παραδοθεί η ασφάλιση της αγροτικής παραγωγής στην ιδιωτική κερδοσκοπία. Η Κυβέρνηση έχει μάθει πολύ καλά να εξυπηρετεί επιχειρηματικά σχέδια εις βάρος είτε της εργατικής τάξης είτε των φτωχομεσαίων αγροτών, μάλιστα προσπαθεί από τη ζημιά που θα πάθει ο αγρότης να βγάλουν κέρδη οι ιδιώτες. Και επειδή δεν υπάρχουν πολλά περιθώρια ουσιαστικά τώρα θα επιδοτείται το ασφάλιστρο ενώ μέχρι τώρα έλεγε η Κυβέρνηση ότι η Ευρωπαϊκή Ένωση μας απαγορεύει να επιδοτούμε τα ασφάλιστρα γιατί είναι έμμεση επιδότηση στον αγροτικό τομέα. Κάτι τέτοιο μπορεί να έχει βάση. Τώρα όμως γιατί δεν ισχύει κάτι τέτοιο; Τώρα παίρνουν ουσιαστικά οι ιδιώτες την επιδότηση για το ασφάλιστρο γιατί ο ΕΛΓΑ όπως τουλάχιστον φαίνεται από το νομοσχέδιο και από τον ασφαλιστικό οργανισμό, δεν θα έχει αντασφάλιση. Αυτοί που θα έχουν αντασφάλιση θα είναι οι ιδιώτες που θα μπουν στον ΕΛΓΑ και μάλιστα θα ασφαλίζουν εκείνα τα τμήματα που ο ΕΛΓΑ είχε, αν θέλετε, αρκετές εισπράξεις. 
Σπάνια πάθαιναν ζημιές οι χοιροτροφικές μονάδες, τα πτηνοτροφεία, των οποίων ουσιαστικά τώρα η ασφάλιση γίνεται προαιρετικά. Μάλιστα θα είναι αυτοί που κατ΄ εξοχήν θα ασφαλίζονται στις ιδιωτικές επιχειρήσεις και αυτοί που έχουν κάλυψη προσωρινή ή μόνιμη.
Ακριβώς αυτή η επιδίωξη της Κυβέρνησης έρχεται να καλύψει την παραχώρηση τομέων της ασφάλισης της αγροτικής παραγωγής στον ιδιωτικό τομέα με το να λέει ουσιαστικά ωραία λόγια για την προστασία της αγροτικής παραγωγής. Όμως, λέει ότι η κρατική επιχορήγηση των ΕΛΓΑ θα πηγαίνει σ΄ αυτήν την κατεύθυνση που θα ασκεί ενεργητική προστασία, δηλαδή τα έργα υποδομής που πρέπει να φτιάξει η Κυβέρνηση για την προστασία της παραγωγής, όπως είναι οι ανεμομείκτες και άλλα προστατευτικά είτε από το χαλάζι είτε από το χιόνι είτε από τον παγετώνα, που πρέπει να τα κάνει, αυτή λέει ότι θα επιχορηγεί τον ΕΛΓΑ για τη δουλειά που θα κάνει, όπως δηλαδή έναν εργολάβο, ο οποίος θα κάνει μια δουλειά την οποία έτσι και αλλιώς η Κυβέρνηση θα ήταν υποχρεωμένη να την κάνει, εάν ήταν κυβέρνηση που ενδιαφερόταν πραγματικά για την ασφάλιση της αγροτικής παραγωγής.
Νομίζω ότι η προσπάθεια της Κυβέρνησης για την αλλαγή του πλαισίου έπρεπε να γίνει για ορισμένα πράγματα. Δεν διασφαλίζονται περισσότεροι κίνδυνοι, απ' ό,τι τουλάχιστον δείχνει η παραβολή με το ν. 1790/88 και τούτο. Το μόνο που προστίθεται είναι ο σεισμός και δεν είναι οι ζημιές από τα άγρια ζώα, που είχε ο ν. 1790. Άλλη διαφορά στους κινδύνους που διασφαλίζονται, δεν υπάρχει. Είναι οι ίδιοι που διασφαλίζονταν και με το ν. 1790. 
Εγώ κακώς είχα πει και στην επιτροπή ότι αυξάνουν οι κίνδυνοι, από τους οποίους ασφαλίζεται η αγροτική παραγωγή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έχουν την ευχέρεια ενδεχομένως να αυξηθούν με απόφαση του Υπουργού;
ΣΠΥΡΙΔΩΝ ΣΤΡΙΦΤΑΡΗΣ: Δεν λέει κάτι τέτοιο πάντως το νομοσχέδιο. 
Εξάλλου, πρέπει να πω ότι ενώ ο ν. 1790 άρχιζε, λέγοντας ότι θα είναι το 1% για τη ζωική και την ιχθυοκομική παραγωγή και το 2% της φυτικής παραγωγής η εισφορά του ασφαλισμένου στους ΕΛΓΑ, τούτο το νομοσχέδιο ούτε αυτό λέει. Βεβαίως θα έλεγε "με υπουργική απόφαση δύναται να αναπροσαρμόζονται". Και αυτό λογικό θα ήταν, αλλά δεν κάνουμε μια αρχή στην οποία να λέμε ότι ξεκινάμε από τόσο. 
Δεν είναι εύλογες οι ανησυχίες μας ότι τα ασφάλιστρα του ΕΛΓΑ θα αυξηθούν; Υπάρχει αυτή η ευχέρεια σήμερα στον αγρότη να πληρώσει παραπάνω ασφάλιστρα από αυτά που πληρώνει; 
Εάν δούμε τα εισοδήματα, δεν είναι σωστό αυτό που πάει να γίνει. Οι παραγωγοί, για παράδειγμα, του λαδιού, επειδή η ελιά δεν παθαίνει συνήθως ζημιές και πληρώνουν και αυτοί στον ΕΛΓΑ ανάλογα με τους άλλους που παράγουν, για παράδειγμα, ροδάκινα που παθαίνουν τακτικά ζημιά. Θα γίνει μία διάκριση. Θα καθοριστούν διάφορες καλλιέργειες, οι οποίες παθαίνουν περισσότερο ζημιά. Αυτοί θα πληρώνουν περισσότερα ασφάλιστρα, ενώ οι άλλοι θα πληρώνουν λιγότερα ασφάλιστρα. Αυτή η αλληλεγγύη που έπρεπε να υπάρχει μεταξύ των αγροτών, καταργείται και δεν νομίζω ότι είναι τόσο δίκαιο αυτό που ισχυρίζεται και η Κυβέρνηση και φαίνεται και με το νομοσχέδιο, δηλαδή ότι θα γίνει καλύτερη, γιατί δεν θα πληρώνουν αυτοί που δεν παθαίνουν ζημιά και θα πληρώνουν αυτοί που παθαίνουν ζημιά. Η αλληλεγγύη μεταξύ των αγροτών "πάει περίπατο" με αυτό το νομοσχέδιο.
Ουσιαστικά με αυτό το νομοσχέδιο και στο διοικητικό συμβούλιο, αλλά και στο διοικητικό συμβούλιο του "ΟΑΣΙΣ", προβλέπεται να υπάρχουν μέλη του διοικητικού συμβουλίου μέλη της Αγροτικής Τράπεζας. Γιατί να υπάρχει στον αντασφαλιστικό οργανισμό μέλος ασφαλιστικής εταιρείας, που θα ασφαλίζει αγροτική παραγωγή; Ή -επίσης- θα υπάρχει εκπρόσωπος των αντασφαλιστικών εταιρειών στον αντασφαλιστικό οργανισμό.
Δεν ξέρω εάν είναι λογικό αυτό, δηλαδή να υπάρχουν εκπρόσωποι, που τα συμφέροντά τους θα είναι αντίθετα με τον αντασφαλιστικό οργανισμό. Γιατί να υπάρχουν δύο εκπρόσωποι;
Όσον αφορά τη διάρθρωση του Δ.Σ. του ΕΛΓΑ: Λέτε ότι ο γενικός διευθυντής θα είναι μέλος του Δ.Σ. Γιατί να είναι ο γενικός διευθυντής μέλος; Δεν θα υπάρχει σύγχυση των αρμοδιοτήτων μεταξύ του γενικού διευθυντή και του προέδρου; Ποιος θα διευθύνει τις υπηρεσίες του ΕΛΓΑ; Ποιος θα είναι υπεύθυνος απέναντι στον πρόεδρο του Δ.Σ.; Ο διευθυντής που θα είναι και αυτός μέλος του Δ.Σ.; Δεν πρέπει να υπάρξει διάκριση; Γι΄ αυτό και προχειρότητα φαίνεται ότι έχει το νομοσχέδιο και ουσιαστικά δεν λύνει τα προβλήματα που είχε ο ν. 1790 τουλάχιστον όσον αφορά τον τομέα των Ελληνικών Γεωργικών Ασφαλίσεων. 
Σχετικά με τα άλλα ζητήματα που θέτει το νομοσχέδιο -και δεν είναι λίγα- δεν είναι μικρής σημασίας. Νομίζω ότι πάνε να λύσουν προβλήματα που πολλές φορές τα έχουμε επισημάνει και είμαστε σίγουροι ότι σε ένα χρόνο θα έλθουν ξανά τροποποιήσεις και για τον ΟΠΕΚΕΠΕ και για την Τράπεζα Γης και για όλα τα άλλα ζητήματα που λέει το νομοσχέδιο το οποίο σήμερα καλούμαστε να συζητήσουμε επί της αρχής. 
Νομίζουμε ότι υπάρχουν αρκετά πράγματα που πρέπει να διορθωθούν και θα τα αναφέρω επιγραμματικά. Παραδείγματος χάριν θα μπορούσε να καθοριστεί ο αριθμός των κινδύνων, η χρονική διάρκεια των εκτιμήσεων. Γιατί κακά τα ψέματα, κύριε Υπουργέ, τώρα κάνουν εκτιμήσεις για καρυδιές οι οποίες έπαθαν ζημιά από τον παγετό τον Απρίλη. Τι θα πάει να κάνει ο εκτιμητής, τι θα πάει να εκτιμήσει; Τον Απρίλη η ζημιά, το Σεπτέμβρη εκτίμηση. Γίνονται εκτιμήσεις στα Καλάβρυτα για τα καρύδια. Τι θα εκτιμήσει; Πάει αυτός και ρωτάει: Πόσα καρύδια έβγαζε η καρυδιά σου; Τριακόσια κιλά λέει ο παραγωγός. Ρωτάει το συνάδελφο της διεύθυνσης γεωργίας, που έχει μια εμπειρία και του λέει "να υπολογίζεις τριάντα με σαράντα κιλά". Τι εκτίμηση θα κάνει λοιπόν; Ή πάμε να εκτιμήσουμε τον Αύγουστο καπνά που έπαθαν ζημιά από την χαλαζόπτωση τον Ιούνη. Τον Αύγουστο έχουν μαζέψει τα καπνά. Δεν μπορεί να λειτουργήσουν έτσι και δεν προβλέπονται από το νομοσχέδιο οι προϋποθέσεις για γρήγορη εκτίμηση των ζημιών για να είναι και σωστή και να μη γίνονται υπερβάσεις ή αντιδικίες ή να βρίσκουν τον μπελά τους οι εκτιμητές από τους παραγωγούς ή τους κομματάρχες γιατί εκτίμησαν λίγο. Τα ξέρουμε αυτά και συμβαίνουν. Ακόμα γιατί να μην αποζημιώνονται μέχρι εκατό τοις εκατό της ζημιάς που παθαίνουν σε αυτά που είναι ασφαλισμένοι; 
Ήθελα να τελειώσω με το "ΔΗΜΗΤΡΑ". Εμείς είμαστε κάθετα αντίθετοι με το πνεύμα και το γράμμα για το πώς θα γίνεται η εκπαίδευση των αγροτών. Πέρα από το ότι είναι τέσσερα χρόνια και είναι ένα καλοπληρωμένο ΔΣ και μπορεί να έγινε μια καλή μεταγραφή με το ότι πήρατε ένα καλό στέλεχος, το έργο που παρήγαγε ποιο ήταν; Τι έκανε το "ΔΗΜΗΤΡΑ"; Ουσιαστικά με τις αλλαγές που θέλετε να κάνετε, δεν θα πετύχετε τίποτα εάν ξεκόψετε πραγματικά και την εκπαίδευση που πρέπει να γίνεται και στους αγρότες από το Υπουργείο Γεωργίας και φτιάξετε έναν αυτόνομο οργανισμό "ΔΗΜΗΤΡΑ" ο οποίος το μόνο που θα κάνει θα είναι να απασχολεί ένα team που θα θεωρούν τον εαυτό τους ότι παρέχουν υπηρεσίες και θα ψάχνουν να βρουν προγράμματα της Ευρωπαϊκής Ένωσης για να τα δώσουν σε μελετητικά γραφεία και να μοιραστούν τις επιδοτήσεις. Γι' αυτό καλό θα ήταν να μην επιμείνει ο αγαπητός εισηγητής της Πλειοψηφίας να ψηφίσουμε ομόφωνα επί της αρχής αυτό το νομοσχέδιο. Δεν μπορούμε όχι όπως είπατε στην επιτροπή ότι δεν μπορεί κανείς να είναι αντίθετος με την ασφάλιση της αγροτικής παραγωγής. Βεβαίως δεν είμαστε αντίθετοι με την ασφάλιση της αγροτικής παραγωγής αλλά θα πρέπει να έχει τέτοια αποτελέσματα που θα ωφελούν τους αγρότες και όχι να βλέπουμε από τη ζημιά που θα παθαίνει ο αγρότης να κερδίζει η ιδιωτική κερδοσκοπία. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΤΕΡΙΝΑΡΗ: Κυρίες και κύριοι συνάδελφοι, στην εισηγητική έκθεση αναφέρεται ότι με αυτό το πολυνομοσχέδιο θα υπάρξει βελτίωση σε μία σειρά ζητημάτων που αφορούν στην προστασία της αγροτικής παραγωγής στη θέση και στην κατάρτιση των αγροτών. Εκτός από τα βασικά θέματα της αγροτικής ασφάλισης πράγματι το νομοσχέδιο διαχειρίζεται θέματα όπως είναι η έρευνα, η εκπαίδευση, η κατάρτιση η πληροφόρηση των αγροτών και επιπλέον η χρήση της αγροτικής γης, η καταγραφή και η προστασία της.
Όλα αυτά για μας είναι βασικές παράμετροι του βασικού πλαισίου της εθνικής αγροτικής πολιτικής, η προώθηση και η ανάπτυξη της οποίας ομολογείται από όλους μας ότι χρειάζεται στήριξη και ενίσχυση. Πιστεύω ότι όλοι συμφωνούμε ότι η κρατική προστασία της αγροτικής δραστηριότητας και παραγωγής είναι απαραίτητη για να υποστηριχτεί περαιτέρω η ανάπτυξη του αγροτικού τομέα. Μπορεί να θεωρηθεί ότι αποτελεί ένα βήμα προς αυτήν την κατεύθυνση το παρόν νομοσχέδιο; 
Ο Συνασπισμός διαπιστώνει ότι δεν επιτυγχάνεται αυτό από το παρόν νομοσχέδιο και αυτό πολύ περισσότερο όταν πρόσφατες δηλώσεις στελεχών της Κυβέρνησης επισημαίνουν τη μεγάλη σπουδαιότητα που έχει μία ολοκληρωμένη αγροτική πολιτική, αλλά και τις σημαντικές καθυστερήσεις και ελλείψεις που υπάρχουν προκειμένου να διαμορφωθούν με σαφήνεια οι άξονες και τα εργαλεία άσκησης αυτής της πολιτικής. 
Αντ΄ αυτού κάθε φορά όπως και σήμερα, έρχονται σημαντικές ρυθμίσεις με βεβιασμένο τρόπο σε νομοσχέδια σε Θερινά Τμήματα που τις περισσότερες φορές μετατοπίζουν το ενδιαφέρον σε δευτερεύουσες υπό μορφή σκούπας ρυθμίσεις. Έτσι υποβαθμίζεται η παρέμβαση και του Υπουργείου και της Βουλής στην αντιμετώπιση κρίσιμων ζητημάτων αγροτικής πολιτικής. Έχουμε διατυπώσει μέχρι σήμερα με σαφήνεια τις απόψεις μας για την αγροτική πολιτική και την ανάγκη στήριξης του αγροτικού τομέα με μέτρα γενναία και αποτελεσματικά.
Προς μία κατεύθυνση όπου το αγροτικό εισόδημα θα είναι ο καθοριστικός παράγοντας, μεταξύ των άλλων εντάσσεται και η ασφάλιση της αγροτικής παραγωγής και του ζωικού κεφαλαίου. Προτού προχωρήσουμε στις επιμέρους παρατηρήσεις που αφορούν στις αλλαγές του συστήματος της αγροτικής ασφάλισης θα πρέπει να συμφωνήσουμε ότι στη χώρα μας το αγροτικό εισόδημα δεν έχει άλλα περιθώρια μείωσης. Αποτελεί το 60% του ευρωπαϊκού μέσου όρου και έχει μηδενική αύξηση την τελευταία δεκαετία.
Αυτό σημαίνει ότι οποιοδήποτε ασφαλιστικό σύστημα επιλεγεί οφείλει να διασφαλίζει πρώτα και κύρια το αγροτικό εισόδημα. Εξετάζουμε, λοιπόν, το προτεινόμενο νομοσχέδιο με κριτήρια, αν το σύστημα θα προσφέρει πληρέστερη κάλυψη των κινδύνων που αντιμετωπίζει η αγροτική παραγωγή και αν θα αυξήσει ή όχι το κόστος της. Επίσης εδώ πρέπει να ξεκαθαρίσουμε ότι δεν υπάρχει ασυμβίβαστο των ενισχύσεων των γεωργικών ασφαλίσεων με τα διεθνώς ισχύοντα. Η ενίσχυση των γεωργικών ασφαλίσεων είναι συμβατή με την περιβόητη απελευθέρωση του διεθνούς εμπορίου και δεν αλλοιώνει το χαρακτήρα του. Εξάλλου στην Ευρωπαϊκή Ένωση δεν υπάρχει κοινό νομικό καθεστώς και η κάθε χώρα επιλέγει αν θα έχει ιδιωτικό ή δημόσιο χαρακτήρα στις ασφαλίσεις. 
Ο ΕΛΓΑ είναι μια κατάκτηση των Ελλήνων αγροτών. Και μπορεί μεν αυτό το σύστημα να παρουσίασε αδυναμίες και προβλήματα, αλλά σε κάθε περίπτωση η προοπτική ενός σύγχρονου ασφαλιστικού συστήματος της αγροτικής πολιτικής θα πρέπει να γίνει μέσα από έναν οργανισμό πρόνοιας και κοινής ωφέλειας, δημοσίου χαρακτήρα μη κερδοσκοπικού που θα βασίζεται στην αρχή της κοινωνικής αλληλεγγύης που άλλωστε ήταν και η βασική αρχή του "ΗΣΙΟΔΟΣ", στο άρθρο 4, το οποίο όμως στο τελικό σχέδιο καταργήθηκε όπως καταργήθηκε και από τους σκοπούς του ΕΛΓΑ ότι η μορφή της ασφάλισης είναι η κοινωνική ασφάλιση και η αλληλεγγύη. 
Αυτοί οι όροι, παρ΄ όλο που εμείς επιζητούσαμε περισσότερη ασφάλεια σε όλα αυτά τα θέματα, έχουν αφαιρεθεί από το τελικό σχέδιο που μας δώσατε. 
Εμείς τονίζουμε ότι η ανάγκη διαμόρφωσης ενός νέου συστήματος ασφάλισης της αγροτικής παραγωγής ξεκινάει από τα συσσωρευμένα προβλήματα που αντιμετωπίζει ο ΕΛΓΑ τα τελευταία χρόνια τόσο σε οικονομικό όσο και σε οργανωτικό επίπεδο. Άλλωστε έχουμε τονίσει ότι ο ιδρυτικός νόμος του ΕΛΓΑ προέβλεπε σταδιακή επέκταση της ασφάλισης και σε νέους κινδύνους μετά από αναλογιστικές μελέτες και διυπουργικές αποφάσεις, ώστε να μην είναι προορισμένος μόνο στην υποχρεωτική ασφάλιση. Αυτό δεν έγινε και σε συνδυασμό με τη σταθερή έλλειψη κρατικής επιχορήγησης ο ΕΛΓΑ κατέληξε υπερχρεωμένος. Η μόνη επιχορήγηση που αναγράφεται στον προϋπολογισμό είναι της ενεργητικής προστασίας ύψους τριών δισεκατομμυρίων. ΄Ετσι αποθεματικό ο ΕΛΓΑ είχε μέχρι το 1995-96 και αναγκάστηκε για την κάλυψη των αναγκών του να χρησιμοποιήσει χρήματα της επόμενης χρονιάς. 
Με το δεδομένο της μη ύπαρξης του 3% επί των επιδοτήσεων και με την πρόβλεψη ότι τα επόμενα χρόνια θα μειωθούν τα έσοδα του ΕΛΓΑ προκύπτει το ερώτημα, τι προτίθεται να κάνει η πολιτεία για την ισορροπία του συστήματος; Γιατί βέβαια η Κυβέρνηση δεν υλοποίησε την εξαγγελία του Πρωθυπουργού για ενίσχυση του ΕΛΓΑ με το ποσό των είκοσι δισεκατομμυρίων δραχμών από τον κρατικό προϋπολογισμό. 
Τελικά η απάντησή σας, όπως φαίνεται από το παρόν νομοσχέδιο, είναι η συμμετοχή στο ασφαλιστικό σύστημα και του ιδιωτικού τομέα με την παράλληλη συρρίκνωση του ΕΛΓΑ στην κάλυψη προκαθορισμένων και συγκεκριμένων κινδύνων και την οριοθέτηση των ασφαλιστικών τους δραστηριοτήτων. ΄Ηδη διαφαίνεται ο κίνδυνος να εκχωρηθούν κάποιοι φυσικοί κίνδυνοι στην ιδιωτική πρωτοβουλία, όπως το χαλάζι. Άλλωστε πώς εξηγείται το ότι δεν συμπεριλαμβάνεται στο παρόν νομοσχέδιο η παράγραφος του παλαιού νόμου, όπου αναφέρεται ως επιπλέον πόρος οι επιχορηγήσεις από τον κρατικό προϋπολογισμό και παραμένουν μόνο οι επιχορηγήσεις από τα ειδικά ταμεία της Ευρωπαϊκής ΄Ενωσης;
Τίθεται, λοιπόν, επιτακτικό το ζήτημα της ενίσχυσης του ΕΛΓΑ από τον κρατικό προϋπολογισμό με την εγγραφή ενός κονδυλίου ισόποσου με τον προϋπολογισμό του ΕΛΓΑ προκειμένου να καλυφθούν μη ασφαλίσιμοι κίνδυνοι για τους οποίους δεν υπάρχει ενδιαφέρον στην ασφαλιστική αγορά. Σε κάθε περίπτωση η κρατική επιχορήγηση και η ανάγκη δημιουργίας αποθεματικών καθώς και η αξιοποίησή τους μας θυμίζει την κατάσταση των ασφαλιστικών ταμείων. Γι΄ αυτό είναι αναγκαία η ενίσχυση της κεφαλαιακής βάσης του ΕΛΓΑ με τη δυνατότητα επένδυσης και αξιοποίησής τους αλλά και κάλυψη μη ασφαλιστικών κινδύνων σε επόμενες διαχειριστικές χρήσεις. 
Πέραν τούτου, θα έπρεπε η Κυβέρνηση να επιδιώξει την αύξηση των πόρων του συστήματος, να τη συνδυάσει με μέτρα για την πάταξη της φοροδιαφυγής από τη λαθραία διακίνηση αγροτικών προϊόντων ιδιαίτερα των νωπών, κατά την οποία χάνονται πενήντα δισεκατομμύρια κάθε χρόνο από τη μη έκδοση τιμολογίων για το 50% της διακινούμενης παραγωγής. 
Ας δούμε τώρα το πλαίσιο ένταξης της λειτουργίας των φορέων της ιδιωτικής ασφάλισης. Το νομοσχέδιο είναι ιδιαίτερα ασαφές. Ενώ, δηλαδή, η βασική αλλαγή που αυτό εισάγει είναι η συμμετοχή του συστήματος της ιδιωτικής ασφάλισης, εντούτοις αφιερώνει ένα πολύ μικρό μέρος με τέσσερα γενικά άρθρα. Ούτε καν το ρόλο αυτών των ασφαλιστικών επιχειρήσεων δεν καταφέρνουν να αποσαφηνίσουν. 
Πιο συγκεκριμένα: 
Πρώτον, δεν αποσαφηνίζεται ο ρόλος της ιδιωτικής ασφάλισης ώστε να είναι καθαρό αν θα λειτουργήσει συμπληρωματικά και όχι ανταγωνιστικά ως προς τον ΕΛΓΑ. 
Δεύτερον, δεν καθορίζεται από ποιο ποσό και πάνω θα καλύπτουν οι ασφαλιστικές εταιρείες τις ζημίες από τους ασφαλιζόμενους φυσικούς κινδύνους, όπως παραδείγματος χάρη το χαλάζι για το οποίο έγινε εκτεταμένη αναφορά στην επιτροπή. 
Τρίτον, η εισαγωγή των όρων "καταστροφικοί φυσικοί κίνδυνοι" έναντι του παλαιού που μιλούσε μόνο για φυσικούς κινδύνους, θέτει σε αμφισβήτηση την κάλυψη από τον ΕΛΓΑ των παραδοσιακών ή φυσικών κινδύνων, οπότε μετά από μια μεταβατική φάση αποζημιώσεως του ΕΛΓΑ θα πληρώνονται με κονδύλια της Ευρωπαϊκής Ένωσης, ενώ άλλες ζημίες θα μεταφέρονται στην ιδιωτική ασφάλιση. 
Τέταρτον, στα θέματα της υποχρεωτικότητας της ασφάλισης των ΕΛΓΑ, από τη μία πλευρά ορίζεται ως μοναδική προϋπόθεση για την εξαίρεση το ασφαλιστήριο συμβόλαιο που εκδίδεται από άλλο φορέα, την ασφαλιστική εταιρεία δηλαδή,
από την άλλη λέτε ότι με απόφαση του Υπουργού Γεωργίας, μπορούν να τροποποιούνται οι προϋποθέσεις εξαίρεσης της υποχρεωτικής ασφάλισης από τον ΕΛΓΑ. 
Ένα σημαντικό θέμα που μας απασχόλησε όλους στην επιτροπή, είναι το γεγονός ότι η καθολικότητα της εισφοράς δημιουργεί προβλήματα και ότι υπάρχει έλλειψη ανταποδοτικότητας ανάλογα με την περιοχή, τη συχνότητα των ζημιών, τη συμμετοχή της κάθε καλλιέργειας στον προϋπολογισμό του ΕΛΓΑ. Αυτό όμως, έχει σχέση με το αλληλέγγυο του συστήματος το οποίο και του έδωσε τη δυνατότητα να επιβιώσει. Κρατώντας, λοιπόν, πάντα ως αρχή την αλληλεγγύη στο σύστημα, θα μπορούσαμε να δούμε και την προοπτική διαφοροποίησης στην ειδική ασφαλιστική εισφορά κατά περιοχή και καλλιέργεια. 
Με το άρθρο 4 του νέου σχεδίου ανατίθεται στον ΕΛΓΑ και το έργο της εξατομίκευσης των ζημιών που καλύπτει το Υπουργείο Γεωργίας. Όμως, με την υπάρχουσα δομή του, χωρίς προσλήψεις προσωπικού, είναι αδύνατο να αντιμετωπιστεί αυτό το αντικείμενο.
Σε σχέση με τις απαλλαγές, πρέπει να διευκρινισθεί αν καλύπτουμε φυσικά πρόσωπα ή την παραγωγή, δηλαδή την απώλεια του εισοδήματος. Εάν καλύπτουμε την παραγωγή, τότε ο διαχωρισμός και 20% και 30% δεν θα ήταν λογικός. Επειδή είμαστε υπέρ της ενίσχυσης των αγροτών που ασχολούνται κατά κύριο ή αποκλειστικό επάγγελμα με τη γεωργία, και προκειμένου να αποτελέσει ένα ακόμα κίνητρο απασχόλησης στη γεωργία, θεωρούμε θετική τη διαφοροποίηση μεταξύ 20% και 30% αντίστοιχα αφού βέβαια αφορά τα πρόσωπα, δηλαδή, τους αγρότες. Μια τέτοια όμως ρύθμιση, κύριε Υπουργέ, προϋποθέτει την ύπαρξη του μητρώου αγροτών. Και εδώ, σε μια ακόμα περίπτωση η έλλειψη του μητρώου, δημιουργεί σοβαρά προβλήματα, ώστε να αναγκάζεται μέχρι την κατάκτησή του να ορίζονται οι αγρότες με απόφαση του Υπουργού Γεωργίας. Φαίνεται θα περιμένει κανείς επί μακρόν ακόμα να τα πάτε καλά με τα μητρώα, αφού ο κυρίαρχος κορμός τους, το Εθνικό Κτηματολόγιο, έργο πνοής και επιταγής του Συντάγματος, έχει φτάσει σήμερα να έχει ακόμα και την παρέμβαση των εισαγγελικών αρχών.
Σημαντικό ζήτημα της ευνοϊκής μεταχείρισης των αγροτών των ορεινών και μειονεκτικών περιοχών θα παραμείνει σε εκκρεμότητα αφού παραπέμπει σε προεδρικά διατάγματα.
Εμείς για λόγους που κατ΄ επανάληψη έχουμε τονίσει περί συγκρότησης του αγροτικού πληθυσμού της υπαίθρου και των ορεινών περιοχών ιδιαίτερα, θεωρούμε αναγκαία τη μείωση του ελαχίστου ορίου απαλλαγών αλλά αυτό όπως είπαμε θα διασφαλιστεί και είναι απαραίτητο να είναι εγγεγραμμένοι στο μητρώο των αγροτών.
Επαναλαμβάνοντας και πάλι ότι η συζήτηση για το ασφαλιστικό πλαίσιο στην Ευρωπαϊκή Ένωση τώρα μόλις ξεκινάει και ότι δεν υπάρχουν ντιρεκτίβες για καμία χώρα, εκτός από ένα γενικό πλαίσιο περί ανταγωνιστικότητας του συστήματος, και όχι μονοπωλιακών καταστάσεων, θεωρούμε ότι θα μπορούσαμε να προχωρήσουμε με την υπάρχουσα δομή του ΕΛΓΑ, νομικό πρόσωπο ιδιωτικού δικαίου, αφού μελετήσουμε ορισμένα ζητήματα όπως ανταποδοτικότητα, επιδότηση ασφαλίστρων, εξαίρεση κάποιων κατηγοριών ασφαλισμένων, διεύρυνση κανονισμών πλαισίου κλπ., για ένα χρονικό διάστημα, μέχρις ότου να διαφανούν και οι θέσεις που θα αρχίσουν να διαμορφώνονται στην Ευρωπαϊκή Ένωση . 
Η συρρίκνωση ενός οργανισμού που επιχειρείται σήμερα με τεράστια εμπειρία στο ασφαλιστικό αντικείμενο, με συγκροτημένη δομή και λειτουργία σε όλη τη χώρα και η μερική αντικατάστασή του ή μάλλον η ένταξή του σ' ένα νέο θεσμικό πλαίσιο, θεωρώ ότι είναι πράξη που εντάσσεται στη γενικότερη πολιτική της Κυβέρνησης να αποδυναμώνει την κρατική συμμετοχή στα συστήματα ασφάλισης και να ενισχύει την ιδιωτική παρέμβαση. 
Όσον αφορά τις άλλες ρυθμίσεις του νομοσχεδίου, καταργείται ο οργανισμός πιστοποίησης των λογαριασμών. Τη θέση του στον έλεγχο των πληρωμών και των επιδοτήσεων, αναλαμβάνουν ιδιωτικές εταιρείες. Η δικαιολογία που προβάλλει ο Υπουργός για την κατάργησή του είναι ότι η συμμετοχή των δικαστών του Ελεγκτικού Συνεδρίου, είναι αντισυνταγματική. Αντί όμως να τον καταργήσει, θα μπορούσε να αλλάξει τη σύνθεση του διοικητικού σχήματος. Πρόκειται για μια πρόφαση που σκοπό έχει να εκχωρήσει στους ιδιώτες τους ελέγχους, όταν μόλις πριν δύο χρόνια το Υπουργείο Γεωργίας, θριαμβολογούσε για την ίδρυση του ΟΠΙΛΟΓ που χαρακτηριστικά έλεγε ότι είναι ένα αυτοτελές συλλογικό όργανο. Θα λειτουργήσει ως ανεξάρτητη κρατική αρχή και όχι με την μορφή προσώπου ιδιωτικού δικαίου.
Η συντριπτική πλειοψηφία των αντίστοιχων ευρωπαϊκών οργανισμών, είναι οργανισμοί του δημοσίου. Μετά από τις εκτιμήσεις της Ευρωπαϊκής Ένωσης η οποία διερεύνησε τα αποτελέσματα των ελέγχων από τους αρμόδιους οργανισμούς, διεπίστωσε ότι το έργο της εταιρείας που έχει αναλάβει τον έλεγχο των πληρωμών στην Ελλάδα, δεν θεωρείται ικανοποιητικό. Μόλις άρχισε και η λειτουργία του ΟΠΕΚΕΠΕ ο οποίος θα αναλάβει να πληρώνει τις κοινωνικές ενισχύσεις στους αγρότες. Αναλαμβάνει όλες τις αρμοδιότητες που είχαν οι οργανισμοί βάμβακος, καπνού, ελαιολάδου κλπ. χωρίς όμως μέχρι και σήμερα, που άρχισε τη λειτουργία του, να έχει επαρκή οργάνωση και στελέχωση. Η κατ'επανάληψη λειτουργία του εδώ και τρία χρόνια από την ίδρυσή του, δεν πείθει για την επίτευξη ενός αποτελεσματικού συστήματος κατανομής και έγκαιρης καταβολής των επιδοτήσεων στους αγρότες. 
Εμείς εξακολουθούμε να θεωρούμε -και να το επαναλαμβάνουμε συνεχώς- λανθασμένη την ενέργεια της Κυβέρνησης να καταργήσει τους οργανισμούς. Τελικά, επειδή πρέπει να λειτουργήσει και να στελεχωθεί ο νέος οργανισμός, οδηγηθήκατε, κύριε Υπουργέ, με απόφασή σας να γίνονται αναγκαστικές μετατάξεις χωρίς τη γνώμη των εργαζομένων. 
Ευρύτερες αλλαγές επιχειρούνται και για την Εταιρεία Αξιοποίησης Αγροτικής Γης. Παρά την πρόθεση για θετικές ρυθμίσεις, το σύστημα που προτείνετε είναι ιδιαίτερα γραφειοκρατικό και σε συνδυασμό με την έλλειψη εξειδικευμένου προσωπικού, οργανωμένης υπηρεσιακής μονάδος, χώρων και μέσων που θα οδηγήσουν εκ των πραγμάτων στην ακύρωση αυτών των οποίων έχετε πρόθεση να κάνετε. 
Με αυτές τις παρατηρήσεις δεν θα ήθελα να μειώσω την αξία που έχει η πολιτική γης για τη χώρα μας. Ο χωροταξικός σχεδιασμός και η προγραμματισμένη ρύθμιση των χρεών γης, η συνταγματική και νομοθετική κατοχύρωση των δασικών και αγροτικών εκτάσεων που αποτελούν βασικές συνιστώσες της ισόρροπης και αειφόρου ανάπτυξης, είναι για το κόμμα μου, το Συνασπισμό, ένα κρίσιμο θέμα και μεγάλο ζητούμενο για τη χώρα μας. Όμως, οι περισσότερες νομοθετικές ρυθμίσεις που έγιναν μέχρι σήμερα στην κατεύθυνση ενός προοδευτικού σχεδιασμού και προστασίας από την αλόγιστη χρήση γης έχουν μείνει συστηματικά ανενεργοί, ενώ ενεργοποιούνται εκ διαμέτρου αντίθετου χαρακτήρα ρυθμίσεις και πληθώρα τροπολογιών που τελευταία εκχωρούν αρμοδιότητες και χρήσης της δημόσιας γης στην ιδιωτική πρωτοβουλία, με τη μορφή των δήθεν ευέλικτων ανώνυμων εταιρειών του δημοσίου που μέσα σε μια νύχτα το δημόσιο χάνει το 51%. 
Σε όλα αυτά πρέπει να προστεθούν τα οξύτατα προβλήματα που συνδέονται με την τραγική καθυστέρηση του Κτηματολογίου και της ολοκλήρωσης των άλλων μητρώων όπως και αυτού των αγροτών.
Η τροποποίηση του ν.2520 αφορούσε στα κίνητρα για τους νέους αγρότες και στην επαγγελματική εκπαίδευση και κατάρτιση των αγροτών, το γνωστό σύστημα "ΔΗΜΗΤΡΑ". Είναι γεγονός όμως ότι παρά τα τρία χρόνια από τη σύστασή του στη χώρα μας υπάρχει μεγάλο έλλειμμα πληροφόρησης, κατάρτισης και εκπαίδευσης ή καθοδήγησης των αγροτών. Πέρα από οποιαδήποτε βελτίωση της απόδοσης αυτού του συστήματος εμείς λέμε να το συνδέσετε με την επαναλειτουργία των παλαιών και παραδοσιακών σχημάτων, όπου ήθελαν το γεωτεχνικό επιστήμονα του Υπουργείου Γεωργίας κοντά στον αγρότη σε όλη την επικράτεια. Το τελευταίο όμως το εγκαταλείψατε, αφού έχετε να κάνετε προσλήψεις δεκαπέντε χρόνια. 
Τώρα έχετε αποδυναμώσει τις υπηρεσίες στην περιφέρεια και αφού τα νέα σχήματα που δημιουργήσατε είναι μηχανισμοί του κέντρου που καμία σχέση δεν έχουν με την κατανομή προσωπικού και με το αποκεντρωμένο έργο εκπαίδευσης. Καταφέρατε να κάνετε το σύστημα εκπαίδευσης και κατάρτισης των αγροτών, ένα κλειστό κλαμπ. Τι επιτυγχάνετε τώρα με τις αλλαγές που προτείνετε; Γιατί το ζητούμενο είναι η αγροτική κατάρτιση να προσαρμοστεί στις ιδιαιτερότητες του αγροτικού μας πληθυσμού και οφείλει να διαθέτει έναν ολοκληρωμένο χαρακτήρα και να παρέχεται συστηματικά, οργανωμένα, σε αποκεντρωμένη βάση, ώστε ο κάθε αγρότης να έχει άμεση και φιλική πρόσβαση στην πληροφόρηση, την κατάρτιση και τη συμβουλευτική συνεργασία.
Θα πούμε περισσότερα στην κατ' άρθρον τοποθέτηση. 
Τελειώνοντας θα αναφερθώ στις αλλαγές που επιχειρείτε να φέρετε στη λειτουργία του ΕΘΙΑΓΕ. Είναι όμως αμφισβητήσιμο κατά πόσο εξυπηρετούν το συμφέρον του Ιδρύματος οι αλλαγές αυτές και κατά πόσο προωθούν την έρευνα στον αγροτικό τομέα και πόσο τις συνδέουν με τις ανάγκες της ελληνικής γεωργίας.
Το άρθρο 11, στην παράγραφο 3, αναφέρεται σε ογδόντα δύο περιφερειακές μονάδες έρευνας, όταν είναι γνωστό ότι σε λειτουργία είναι μόνο πενήντα δύο ενώ στην παράγραφο 2 χαρακτηρίζονται είκοσι δύο εθνικά ινστιτούτα έρευνας αλλά χωρίς έδρα. Ο διαχωρισμός μεταξύ διοικητικού μηχανισμού και του ερευνητικού σώματος λειτουργεί υπέρ του πρώτου, αφού σε κάθε περιφερειακή διοίκηση αποκτά ένα διευθυντή και αναλογική διοικητική δομή, ώστε να διαχειρίζεται οικονομικά και να διοικεί όλες τις ερευνητικές ομάδες, μονάδες που βρίσκονται στην περιφέρεια ανεξάρτητα από το γνωστικό επιστημονικό αντικείμενο.
Δεν με παίρνει ο χρόνος να αναφερθώ για το πολύ σοβαρό αυτό πρόβλημα της έρευνας στην αγροτική παραγωγή για το οποίο και η Ο.Κ.Ε. έχει εκφράσει με σαφήνεια τις διαπιστώσεις του ότι δεν έχει προωθηθεί αυτή η έρευνα. Είναι γνωστό βέβαια σε όλους τους τομείς της έρευνας ότι η Ελλάδα είναι τελευταία στα κράτη της Ευρωπαϊκής Ένωσης και με το χαμηλότερο ποσοστό.
Τελειώνοντας, κύριε Πρόεδρε, θα ήθελα να πω ότι για όλες αυτές τις ασάφειες του νομοσχεδίου που προαναφέραμε, αλλά και ειδικότερα για τα πολύ σημαντικά κενά και παραλείψεις που προσδιορίζουν ουσιαστικά τις προθέσεις του νομοσχεδίου είμαστε επιφυλακτικοί. Όσο δε δεν προβλέπεται στους πόρους για τον ΕΛΓΑ κρατική επιχορήγηση και μάλιστα σε συγκεκριμένο ύψος, δεν εξασφαλίζεται η επιδότηση του ασφαλίστρου για την αναγκαστική ασφάλιση, δεν ξεκαθαρίζεται ότι η υποχρεωτική ασφάλιση στον ΕΛΓΑ θα είναι συνεχούς ισχύος και ότι η εγγύηση του δημοσίου θα υπάρχει για τον ΕΛΓΑ, εμείς είμαστε αντίθετοι με το νομοσχέδιο. 
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, είμαστε εγγεγραμμένοι μερικοί Βουλευτές να μιλήσουμε. Να ακούσει και εμάς ο κύριος Υπουργός και μετά να πάρει το λόγο; 
ΠΡΟΕΔΡΕΥΩΝ (Κωνσταντίνος Βρεττός): Έχουν ζητήσει άδεια απουσίας στο εξωτερικό οι κύριοι Πέτρος Μολυβιάτης και Αχιλλέας Καραμανλής.
Εγκρίνει το Τμήμα:
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το Τμήμα ενέκρινε. 
Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, η Κυβέρνηση εισάγει ένα ακόμη σημαντικό νομοσχέδιο στα πλαίσια της αναδιάρθρωσης του γενικού θεσμικού πλαισίου της γεωργίας, αφού όπως επανειλημμένα έχω τονίσει το ισχύον θεσμικό πλαίσιο έχει κλείσει τον κύκλο του. Με το νόμο-πλαίσιο για τον εκσυγχρονισμό των αγροτικών συνεταιριστικών οργανώσεων, το νόμο για την ίδρυση και τη λειτουργία διεπαγγελματικών οργανώσεων, το νόμο για την καθιέρωση εθνικού συστήματος πιστοποίησης αγροτικών προϊόντων, με την καθιέρωση του ολοκληρωμένου συστήματος διαχείρισης επιδοτήσεων, τη θεσμική ενίσχυση της έρευνας αλλά και της εκπαίδευσης, καθώς επίσης και το νέο πληροφοριακό σύστημα και το αγροτικό δορυφορικό κανάλι ενημέρωσης, το οποίο ενέκρινε η Ευρωπαϊκή Επιτροπή, εισάγουμε θεσμικά και λειτουργικά την ελληνική γεωργία στο νέο ευρωπαϊκό και διεθνές περιβάλλον, με στρατηγικούς στόχους την ανάπτυξη της γεωργίας, την ανταγωνιστικότητα των ελληνικών προϊόντων και φυσικά την καινούρια πολιτική και σε ευρωπαϊκό αλλά και κυρίως στο δικό μας επίπεδο την ανασυγκρότηση της υπαίθρου και με βασικές πολιτικές που σας έχουμε παρουσιάσει. Δηλαδή, με τη διασφάλιση του αγροτικού εισοδήματος, τη διαχείριση των υδατικών πόρων, την ποιότητα στα συνολικά προηγούμενα παραπροϊόντα, τη συμπίεση του κόστους παραγωγής, την πιστοποίηση των προϊόντων, την παραγωγή ασφαλών και υγιεινών τροφίμων κλπ., πιστεύουμε ότι επιχειρούμε τη διαμόρφωση μας νέας γεωργίας μέσα σε νέους κανόνες εν όψει μάλιστα και της ενδιάμεσης αναθεώρησης της Κοινής Αγροτικής Πολιτικής. 
Κυρίες και κύριοι συνάδελφοι, το αγροτικό επάγγελμα δεν είναι μόνο δύσκολο και πολύμοχθο αλλά είναι και ένα επάγγελμα υψηλού κινδύνου.
Με τις διατάξεις του πρώτου μέρους του νομοσχεδίου προσπαθούμε σύγχρονα και οργανωμένα να διασφαλίσουμε το εισόδημα του αγρότη μέσα από την εξύψωση του επιπέδου προστασίας από ζημιές στην παραγωγή στο φυτικό και στο ζωικό κεφάλαιο. 
Εισάγουμε για πρώτη φορά ένα ολοκληρωμένο εθνικό σύστημα ασφάλισης της παραγωγής με το χαρακτηριστικό τίτλο "Σύστημα Ησίοδος". Στο σύστημα αυτό εντάσσεται πλέον το σύνολο των ασφαλιστικών δραστηριοτήτων του χώρου, που είναι σήμερα κατανεμημένες και διάσπαρτες. Πρώτον, δημιουργείται νέος οργανισμός αντασφάλισης του συστήματος και συντονιστής των φορέων τους ο οργανισμός "ΟΑΣΙΣ". Δεύτερον, αναδιαρθρωμένος και πάντα δημόσιου χαρακτήρα παραμένει στο σύστημα ο ΕΛΓΑ. Τρίτον, γίνονται σε αυτό το σύστημα και αναδιαρθρώνονται και κοιτάμε με κάθε τρόπο να λειτουργήσουν καλύτερα οι λειτουργίες του σχεδιασμού πολιτικής έκτακτης ανάγκης γνωστού ως ΠΣΕΑ. Και τέταρτον, μπαίνουν στο σύστημα προαιρετικά όποιοι θέλουν, αλλά μέσα στο σύστημα εάν ασκήσουν τέτοιες ασφαλίσεις οι ιδιωτικές ασφαλιστικές εταιρείες και οι αλληλοασφαλιστικοί συνεταιρισμοί.
Το σύστημα κυριαρχείται από μία ισχυρή κρατική παρουσία -αυτό πρέπει να το πούμε- αλλά η αντιμετώπιση των αγροτικών καταστροφικών κινδύνων παγκοσμίως δεν μπορεί να γίνει από τους ασφαλιζόμενους αγρότες, δηλαδή με την ασφάλιση από μόνοι τους είτε γιατί έχει υψηλό κόστος είτε γιατί τα οργανωτικά και λειτουργικά συστήματα στο χώρο των ασφαλιστικών συστημάτων είναι δύσκολα. Εξ άλλου σε όλες τις χώρες της Ευρωπαϊκής Ένωσης το κράτος παρεμβαίνει στη λειτουργία των αγροτοασφαλιστικών συστημάτων. Φυσικά τα συστήματα είναι εξόχως ανομοιογενή. Δεν υπάρχει ενιαίο σύστημα ούτε στην Ευρωπαϊκή ΄Ενωση, πολύ περισσότερο στις άλλες χώρες. Υπάρχει όμως ένα κοινό βασικό σχήμα, το οποίο έχει δύο σκέλη. 
Το πρώτο αφορά την προστασία των αγροτών από φυσικές καταστροφές οι οποίες θεωρούνται απρόβλεπτες και μη ασφαλίσιμες. Είναι κίνδυνοι που δεν υπάρχουν στοιχεία ούτε υπάρχουν μέθοδοι για να τους εκτιμήσει κανείς και να τους εντάξει στους ασφαλίσιμους κινδύνους.
Το δεύτερο σκέλος αφορά την προστασία των αγροτών από ασφαλίσιμους κινδύνους. 
Συνήθως στο πρώτο την οικονομική υποστήριξη την παρέχει το κράτος, ενώ στο δεύτερο υπάρχει συνήθως ένα μικτό σύστημα, όπου συμμετέχει και ο αγρότης και το κράτος. 
Τώρα εμείς εισάγουμε ένα εθνικό σύστημα του οποίου τα χαρακτηριστικά είναι τα εξής:
Παραμένει ο ΕΛΓΑ ως κύριος φορέας ασφάλισης με τη σημερινή δημόσιου χαρακτήρα μορφή του. Αναμορφώνεται θεσμικά. Μέσα από μία δεκαετή ιστορική πορεία που είχε, διαπιστώσαμε όλοι τα αρνητικά και τα θετικά και ερχόμαστε εδώ τώρα να αναδιαρθρώσουμε κάποιες λειτουργίες του. Επομένως αναμορφώνεται θεσμικά και μετατρέπεται σε οργανισμό κάλυψης καταστροφικών κινδύνων. 
Εδώ να κάνω ένα σχόλιο. Υπάρχουν πλήρεις διατάξεις μέσα στο νόμο για τις ιδιωτικές ασφαλιστικές εταιρείες, αλλά να το ρωτήσω εγώ αντίστροφα, μια και το θέσατε, αγαπητοί εισηγητές. Μπορεί κάποιος σήμερα, κάποια ασφαλιστική εταιρεία να ασφαλίσει κινδύνους αγροτικούς; Ποιος το απαγορεύει; Κανείς δεν το απαγορεύει. Γιατί δεν ασφαλίζει κανείς; Γιατί δεν συμφέρει. Δεν υπάρχει ασφαλιστική εταιρεία ιδιωτική στον κόσμο που να ασφαλίζει τέτοιους κινδύνους, γι' αυτό και παρεμβαίνει το κράτος. Κάνουμε όμως αυτήν την πρόβλεψη για τις ιδιωτικές ή τις συνεταιριστικές επιχειρήσεις, για να μην προσκρούσουμε σε θέματα που έχουν σχέση με τις αρχές ανταγωνισμού. Και δεύτερον, προβλέπουμε ότι μιλάμε μόνο για ασφαλίσιμους κινδύνους. Και μάλιστα δεν μπορείς να τους ασκήσεις τώρα με το νόμο, αν δεν μπεις μέσα στο σύστημα και να αποδείξεις ότι έχεις την τεχνογνωσία, ότι έχεις κεφάλαια, ότι είσαι φερέγγυος.
Επομένως δεν ανοίγουμε το σύστημα στις ιδιωτικές εταιρείες, το κλείνουμε.
Δεύτερον, παραμένει για τη φυτική παραγωγή η υποχρεωτική ασφάλιση, ενώ για ορισμένους κινδύνους της παραγωγής, ζωικής ή φυτικής, εισάγεται η προαιρετικότητα. Και γι' αυτό, πολύ σωστά είπε ο συνάδελφος κ. Στρατάκης ότι δεν μπορείς να ζητάς από τον ασφαλιστή αποζημίωση για χαλάζι, όταν έχεις θερμοκήπιο και μάλιστα από σίδερο και γυαλί.
Τρίτον, καθιερώνεται από την 1.1.2002 η υποβολή δήλωσης καλλιέργειας. Δεν μπορεί να συνεχίσουμε έτσι, διότι άκουσα παραδείγματος χάρη για την ασφάλιση στα ελαιόδενδρα ότι είναι χαμηλού κινδύνου, αλλά μέχρι τώρα ο ΕΛΓΑ εισέπραττε το ασφάλιστρο από τις επιδοτήσεις. Τώρα όμως οι επιδοτήσεις θα δίνονται κατευθείαν στο λογαριασμό του αγρότη χωρίς καμία κράτηση από κανέναν, άρα ούτε και από τον ΕΛΓΑ. Άρα το σύστημα πρέπει να προσομοιάζει με όλα εκείνα τα ασφαλιστικά συστήματα όπου απαιτείται η δήλωση του παραγωγού για την παραγωγή του.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Άρα πρέπει να έχει περισσότερα χρήματα τώρα. Αυτό είναι το πρόβλημα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τέταρτον, καθιερώνουμε τη διαφοροποίηση της εισφοράς, που είναι ένα πάγιο αίτημα όλων των αγροτών. Γιατί δεν το παραδέχεστε; Όλοι όσοι πάτε στις περιοχές σας, το βλέπετε. Σύμφωνα λοιπόν με τα αναλογιστικά στοιχεία της κάθε γεωγραφικής περιοχής, τα οποία θα διαθέτουμε, θα διαμορφώνεται το ασφάλιστρο. Θα διαμορφώνεται σε κάποια όρια προς τα κάτω και σε κάποια όρια προς τα πάνω. Δεν θα το αφήσουμε προς τα πάνω ανεξέλεγκτα. Δεν είναι όμως δυνατόν παραδείγματος χάρη τα Χανιά, που είναι από τους πενήντα δύο νομούς ο τελευταίος σε ζημιές, να πληρώνει 3% και κάποιος άλλος που είναι πρώτος σε ζημιές να πληρώνει πάλι 3%. Θα υπάρξουν κάποια όρια...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι ο τελευταίος στη σειρά, κύριε Υπουργέ, όχι διότι δεν έχει καταστροφές, αλλά διότι δεν εφαρμόζεται ο νόμος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): ...θα στηριχτούν στις αναλογιστικές μελέτες και το σύστημα θα γίνει πιο δίκαιο.
Πέμπτον, καθιερώνουμε αντασφαλιστικό σύστημα και μάλιστα με παροχή κρατικής αντασφάλισης. Δεν υπάρχουν ασφαλιστικές εταιρείες χωρίς αντασφάλιση. Εδώ όμως κάνουμε έναν ιδιότυπο μικρό οργανισμό αντασφάλισης, διότι δεν μπορούμε, ό,τι και να λέμε, ευθέως να ενισχύουμε. Διότι είναι γνωστό ότι ήδη για το σύστημα ΕΛΓΑ φυσικά δεν έχουμε παραπεμφθεί πουθενά, αλλά έχουμε προβλήματα από την πλευρά του ισχύοντος κοινοτικού δικαίου.
Έκτον, καθορίζονται όροι συμμετοχής των ιδιωτικών και συνεταιριστικών ασφαλιστικών εταιρειών, οι οποίες θα καλύψουν κινδύνους που δεν καλύπτει ο ΕΛΓΑ -το συμπληρώνω αυτό, επειδή έκανα την παρένθεση προηγουμένως- ή για ποσοστό πέρα από αυτό που καλύπτει ο ΕΛΓΑ.
Έβδομον, προστίθενται για κάλυψη νέοι ασφαλιζόμενοι κίνδυνοι. Οι κίνδυνοι που καλύπτονται ανέρχονται σε δεκατρείς. Και δεν είναι μόνο ο σεισμός για το ζωικό κεφάλαιο που προσθέτουμε. Προσθέτουμε και κάτι που ταλανίζει πλέον την Ελλάδα και τον αγρότη, τις υψηλές θερμοκρασίες, που δεν ασφαλίζονται πουθενά αλλού στον κόσμο. Δεν είναι αυτό παροχή, δεν είναι καινούρια κάλυψη προς τον αγροτικό πληθυσμό;
Όγδοον, διαφοροποιείται η ελάχιστη κάλυψη ζημιών στη φυτική παραγωγή. Και για πρώτη φορά -και αυτό θα το ακούτε συχνά- θα διαφοροποιήσουν δύο πράγματα: Πρώτον, τις παροχές προς τους αγρότες γενικά και τις παροχές προς τους αγρότες πλήρους απασχόλησης. Και δεύτερον, δεν θα υπάρξει νόμος ή υπουργική απόφαση που να μη διαφοροποιεί τη συνολική γεωργία και γεωργικές περιοχές από τις μειονεκτικές περιοχές.
Αν θέλουμε να κάνουμε αναδιανομές και αν θέλουμε να κάνουμε στηρίξεις, οι ορεινές, ημιορεινές και νησιωτικές περιοχές -για τις τελευταίες προσθέσαμε και διάταξη στο Σύνταγμά μας- πρέπει να καλύπτονται ειδικά. Ειδάλλως, εάν ξεκινήσουμε και θεωρούμε ότι έχουμε μία γεωργία και παίρνουμε μέτρα για μία γεωργία, κάνουμε ένα βασικό λάθος. Γιατί δεν έχουμε μία γεωργία στην Ελλάδα, έχουμε πολλές γεωργίες. Γιατί η γεωργία των ορεινών περιοχών, των ημιορεινών και των νησιωτικών, είναι τελείως διαφορετική από τη γεωργία των πεδινών περιοχών. Και εκεί δίνουμε διαφορετικά ποσοστά καλύψεων.
Υπάρχει πάντα μία σύγχυση. Είναι η σύγχυση της κάλυψης των ζημιών που καλύπτει ο ΕΛΓΑ και της κάλυψης των ζημιών από απρόβλεπτα καταστροφικά γεγονότα που καλύπτουν τα ΠΣΕΑ. 
Με τον ΕΛΓΑ έχουμε καταφέρει τα τελευταία τουλάχιστον δύο χρόνια να μπούμε σε μια σειρά, με βάση την αυστηρή χρονολογική ροή των απαραίτητων λειτουργιών. Από την ώρα που συμβαίνει το καταστροφικό γεγονός, που κάνει την αίτηση, που γίνεται η ένσταση, που λαμβάνει γνώση ο παραγωγός -γιατί αυτό λέει ο νόμος- για το τι έχει γίνει, μετά την εξατομίκευση των ζημιών και την πληρωμή των ζημιών, μεσολαβεί, έτσι όπως το έχουμε συμφωνήσει όλοι και όλοι οι φορείς, ένα συγκεκριμένο χρονικό διάστημα μεταξύ τεσσάρων και έξη μηνών. Αυτό με τον πιο αυστηρό και σωστό τρόπο. 
Εκεί που έχουμε πρόβλημα και δημιουργούνται διαφορετικές εικόνες είναι με τις ζημιές των απρόβλεπτων καταστροφικών κινδύνων από τα ΠΣΕΑ και όχι από τον ΕΛΓΑ και τους δεκατρείς κινδύνους που καλύπτει. Εκεί πράγματι έχουμε καθυστερήσει, αλλά δεν μπορούμε να κάνουμε τίποτα. Η καθυστέρηση οφείλεται στους μηχανισμούς της Ευρωπαϊκής Ένωσης, γιατί δεν μπορούμε σ' αυτές τις έκτακτες καταστροφικές ζημιές, που δεν καλύπτει ο ΕΛΓΑ, να πληρώσουμε τον παραγωγό, αν δεν έχουμε την έγκριση των επιτροπών της Ευρωπαϊκής Επιτροπής, διότι θεωρείται εθνική ενίσχυση. Να, λοιπόν, εκεί έχουμε υστερήσεις, που πολλές φορές φθάνουν τους οκτώ, δέκα, δώδεκα και περισσότερους μήνες. Πρέπει επίσης να πω ότι ακόμα και για ειδικές περιπτώσεις που είναι άγνωστες, αν θέλετε, στους δικούς τους χώρους, όπως ήταν το φυτοπλαγκτόν για τα μύδια, υπογράψαμε μετά από ένα χρόνο την καταβολή οκτακοσίων εκατομμυρίων δραχμών στους καταστραφέντες μυδοπαραγωγούς. ΄Επρεπε να περιμένουμε αυτόν τον ένα χρόνο για να μας έρθει η έγκριση από την Ευρωπαϊκή Επιτροπή.
Ένα ακόμα θέμα που πρέπει να αναφέρω σ' αυτό που εισάγουμε είναι ότι καθιερώνεται ως προαιρετικός ο χαρακτήρας ασφάλισης των πτηνοτροφικών επιχειρήσεων. Ήταν ένα πάγιο αίτημα των πτηνοτροφικών επιχειρήσεων που πλήρωναν 3% και ουδέποτε είχε συμβεί ζημιά. 
Δωδέκατο θέμα είναι η θέσπιση ετήσιας κρατικής επιχορήγησης για την ενεργητική προστασία του ΕΛΓΑ.
Δέκατο τρίτο θέμα είναι η εισαγωγή ενιαίου συστήματος κανόνων εκτίμησης. Αυτό που πάντα ακούμε από τους αγρότες και έτσι είναι. Αποκτά με το νόμο αυτόν και με τη δουλειά που έχει γίνει ενιαίο σύστημα εκτίμησης, έτσι ώστε το υποκειμενικό στοιχείο δεν θα μπαίνει πια έτσι όπως μπαίνει ακόμα και στις εκτιμήσεις που γίνονται μέσα στην ίδια κοινότητα, μέσα στο ίδιο χωριό. 
Δέκατο τέταρτο θέμα. Διαγράφονται τα πρόστιμα και οι προσαυξήσεις, καθώς και το 90% των οφειλόμενων ληξιπρόθεσμων κεφαλαίων που αφορούν τους κτηνοτρόφους, χοιροτρόφους και παραγωγούς θερμοκηπίων. 
Και, τέλος, καθιερώνεται -και είναι πολύ σημαντικό- επιδότηση ασφαλίστρου η οποία θα καταβάλλεται από το ελληνικό δημόσιο μέσω του "ΟΑΣΙΣ" στον αγρότη όχι στις επιχειρήσεις. 
Κυρίες και κύριοι συνάδελφοι, πρέπει να επισημανθεί, αλλά είναι και αυτονόητο όταν συζητάμε για νόμους, ότι οι νέες ρυθμίσεις, το νέο νομοθετικό πλαίσιο, είναι εξόχως συμβατό με το κοινοτικό δίκαιο. Όχι μόνο γιατί καλέσαμε εδώ στελέχη της Ευρωπαϊκής Επιτροπής, όχι γιατί πήραμε γνωμοδοτήσεις γι' αυτό που σας καταθέσαμε -γι' αυτό και η Επιστημονική Επιτροπή της Βουλής, πιστεύω, δεν ασχολήθηκε καθόλου με αυτό το θέμα- αλλά και γιατί κάναμε ολοήμερες συναντήσεις με όλους τους συνδικαλιστικούς, συνεταιριστικούς, ειδικούς, ασφαλιστικούς φορείς, για να καταλήξουμε και να φέρουμε αυτό το σύστημα μπροστά σας, το οποίο δεν είναι βιαστικό. Από τον Απρίλιο το έχουμε στείλει στην ΟΚΕ και συζητήθηκε από όλους τους κοινωνικούς εταίρους.
Με την ψήφιση του συστήματος "ΗΣΙΟΔΟΣ" ο αγρότης θα ωφεληθεί πολλαπλά. 
Οι προβλεπόμενες ρυθμίσεις της εσωτερικής λειτουργίας του ΕΛΓΑ, όπως είπα, ελαχιστοποιούν τον υποκειμενικό παράγοντα κατά την εκτίμηση των ζημιών και βελτιώνουν το βαθμό αποδοτικότητας, έτσι ώστε ο αγρότης να πληρώνει και να εισπράττει αυτά που πραγματικά του αναλογούν.
Η θωράκιση του ΕΛΓΑ εξασφαλίζει την έγκαιρη είσπραξη από τον αγρότη μιας δίκαιης αποζημίωσης σε περίπτωση ζημιών στην παραγωγή και στο φυτικό και στο ζωικό κεφάλαιο.
Η κρατική χρηματοδότηση αυξάνεται στα πλαίσια του "ΗΣΙΟΔΟΣ" και δεν μειώνεται. Και για να σχολιάσω και αυτό το οποίο ειπώθηκε, ο ΕΛΓΑ δεν είναι υπερχρεωμένος. Και θα το δείτε στα στοιχεία τα οποία θα σας καταθέσω. Διότι λέμε ότι ετησίως ΕΛΓΑ και ΠΣΕΑ πληρώνουν πενήντα και εξήντα δισεκατομμύρια δραχμές, αλλά σε κάποιες καταστροφικές χρονιές ήταν εξαναγκασμένος ο ΕΛΓΑ, και ιδιαίτερα αμέσως μετά, να προχωρήσει σε δανεισμό τον οποίον έκανε από την Αγροτική Τράπεζα αλλά με την εγγύηση του ελληνικού δημοσίου. Δεν έκανε τραπεζικό δανεισμό με αυθαίρετα ή υψηλά επιτόκια, όπως ειπώθηκε.
Ο αγρότης με το νέο σύστημα θα επιδοτείται για την ασφάλιση μέρους του κινδύνου ή των κινδύνων που δεν καλύπτει ο ΕΛΓΑ. 
Τέλος, με τις διατάξεις του νομοσχεδίου μπαίνουν οι βάσεις για μια ευνοϊκότερη αντιμετώπιση του κατ' επάγγελμα αγρότη, όπως είπα προηγουμένως, καθώς επίσης και του αγρότη των μειονεκτικών περιοχών.
Κυρίες και κύριοι συνάδελφοι, με την ψήφιση του "ΗΣΙΟΔΟΣ" το γεωργοασφαλιστικό σύστημα της χώρας μας αποκτά τις προϋποθέσεις για τη δυναμική και μελλοντική του ανάπτυξη, ανάπτυξη η οποία πρέπει να λαμβάνει υπόψη τις δύο διαφορετικές βασικές συνιστώσες που χαρακτηρίζουν το σχέδιο που έχουμε μπροστά μας για ψήφιση: Την κοινωνική αλληλεγγύη που πρέπει να επιδεικνύουμε προς την αγροτική κοινωνία και ιδιαίτερα προς τα ασθενέστερα στρώματά της και την παροχή εξειδικευμένων υπηρεσιών στην επιχειρηματική γεωργία, η οποία τα επόμενα χρόνια θα πρέπει να αντιμετωπίσει το σκληρό ανταγωνισμό στα πλαίσια μιας ολοένα και πιο ανοιχτής αγοράς αγροτικών προϊόντων. 
Όμως το σχέδιο νόμου που συζητάμε επιφέρει και άλλες, θεσμικού χαρακτήρα μεταβολές, όπως: Πρώτον, αναδιαρθρώνεται το ισχύον σύστημα της αγροτικής έρευνας. Δημιουργούνται είκοσι ινστιτούτα έρευνας κατά προϊόν, παραδείγματος χάρη Εθνικό Ινστιτούτο Καπνού, Εθνικό Ινστιτούτο Βάμβακος, Εθνικός Ινστιτούτο Ελαιολάδου κλπ. συνενώνοντας έτσι τις διάσπαρτες μονάδες του ΕΘΙΑΓΕ στον χώρο που έχουν πολλά και κοινά χαρακτηριστικά. Αυτό γίνεται ερευνητικά, το έχουμε πει πολλές φορές, ήταν ένας κοινός στόχος, το έχουμε ονοματίσει, ως Εθνικά Συμβούλια Προϊόντων το λέγαμε παλαιότερα. Όλες αυτές για την οικονομική και διοικητική τους λειτουργία εντάσσονται σε τρία περιφερειακά διοικητικά ιδρύματα. Φυσικά επιδιώκουμε όχι μόνο με τις διατάξεις αυτές, αλλά και με άλλες αποφάσεις τη στροφή και τη μετάδοση της έρευνας, μέσα από συγκεκριμένες πολιτικές, προς τις ανάγκες επί μέρους στο χώρο των αγροτών και μέσα από συγκεκριμένες πολιτικές μάρκετινγκ. Η έρευνα παράγεται για να πωλείται και δεν παράγεται για να γίνονται διδακτορικά κάποιων.
Δεύτερον, μετονομάζεται και ενεργοποιείται η εταιρεία αξιοποίησης αγροτικής γης, η "ΑΓΡΟΓΗ Α.Ε.", η οποία αποτελεί και την πρώτη τράπεζα γης στη χώρα μας. Εγώ θα περίμενα στήριξη σ' αυτό. Και θα περίμενα στήριξη και σ' αυτό, γιατί όταν ψηφιζόταν ο νόμος για την εταιρεία αξιοποίησης της αγροτικής γης έγιναν πάρα πολλές παρατηρήσεις και από τους φορείς και από τις επιτροπές και από τη Βουλή, τις οποίες λάβαμε υπόψη μας και φυσικά σήμερα τις μεταβάλουμε προς το θετικότερο. Πρέπει δε να πω ότι ο νόμος ισχύει. Αν δεν τις ψηφίσουμε, θα είναι χειρότερα.
Στόχοι μας είναι δύο: Πρώτον, η μείωση του κόστους της ενοικίασης γης και, δεύτερον, η μεγέθυνση της αγροτικής εκμετάλλευσης. Είναι σε όλους μας γνωστό το πρόβλημα του μεγέθους των αγροτικών εκμεταλλεύσεων και του πολυτεμαχισμού του στη χώρα μας. Τα στοιχεία που θα βγουν τις επόμενες ημέρες από την Εθνική Στατιστική Υπηρεσία δείχνουν ότι έχουμε κάνει μία πρόοδο, αλλά δεν είναι επαρκής. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
Γνωρίζουμε όλοι τι σημαίνει αυτό για την παραγωγικότητα της ελληνικής γεωργίας. Από την άλλη πλευρά η αγροτική γη δέχεται ισχυρές πιέσεις από άλλες χρήσεις που εντείνονται ακόμα περισσότερο από τη γεωμορφολογία του εδάφους και τις κρατούσες κλιματολογικές συνθήκες. Έχω πει και στη Διαρκή Επιτροπή ότι η γη υψηλής παραγωγικότητας είναι μια άλλη διάταξη που εισάγουμε και πρέπει να προστατευθεί, γιατί όπως έχει εξελιχθεί όλο το μοντέλο ανάπτυξης στο χώρο, οικιστικά, βιομηχανικά κλπ, στο τέλος δεν θα υπάρχει γη μέσα από την οποία θα απαιτούμε να έχουμε τα τρόφιμα για να ζήσει αυτός ο λαός. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει, αλλά δεν γίνεται. Δεν συμβαίνει αυτό. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Οι παράγοντες αυτοί είναι γνωστό ότι έχουν διαμορφώσει -εάν πάρετε τα στοιχεία της EUROSTAT - δείκτες που δείχνουν ότι έχουμε τιμές γης που είναι από τις υψηλότερες στην Ευρωπαϊκή ΄Ενωση. Αυτές οι τιμές επιβαρύνουν υπέρμετρα το κόστος παραγωγής και φυσικά μειώνουν την ανταγωνιστικότητα των αγροτικών μας προϊόντων. 
Για την άμβλυνση αυτών των προβλημάτων θεσπίσαμε διατάξεις που ρυθμίζουν την αγορά της αγροτικής γης. Συστήσαμε την εταιρεία της αξιοποίησης γης ως μοχλό παρέμβασης για τη μείωση της συμμετοχής του συντελεστή γης στην αγροτική παραγωγή. Παράλληλα με το ρυθμιστικό και παρεμβατικό της ρόλο η εταιρεία οπλίζεται για να αντιμετωπίσει τη γεωργική εκμετάλλευση ως οικονομικό και όχι μόνο ως ένα εκτατικό μέγεθος. Με αυτήν την έννοια γίνονται παρεμβάσεις τις οποίες αναλυτικά θα συζητήσουμε και κατά τη συζήτηση των συγκεκριμένων άρθρων του νομοσχεδίου. 
Τρίτον, παραχωρούνται στους Οργανισμούς Τοπικής Αυτοδιοίκησης η χρήση αλσών, πάρκων και δενδροστοιχιών που μέχρι σήμερα διαχειρίζονται από το Υπουργείο Γεωργίας. 
ΙΩΑΝΝΗΣ ΒΑΡΒΙΤΣΙΩΤΗΣ: Επιτέλους. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πρέπει να σας θυμίσω ότι έχουμε προχωρήσει με προγραμματικές συμβάσεις. Έχουμε υπογράψει περίπου τριακόσιες προγραμματικές συμβάσεις με ισάριθμους δήμους και έχουμε επίσης παραχωρήσει και θα τους ενισχύσουμε τώρα με συγκεκριμένες μελέτες και σχέδια για τα περί αστικά δάση. Επίσης, η Τοπική Αυτοδιοίκηση οφείλει να κινητοποιήσει τις μη κυβερνητικές οργανώσεις, είτε λέγονται σχολεία είτε λέγονται οικολόγοι για να μπορέσει να στηρίξει τις παραπέρα πολιτικές και εμείς θα σταθούμε κοντά της υπό έναν όρο, ότι μέσα σε αυτές τις εκτάσεις δεν θα χτιστεί τίποτα και δεν θα αλλοιωθεί τίποτα παρά μόνο μικρού μεγέθους δράσεις για τους πολίτες για να γίνουν ανθρωποκεντρικά και αυτά τα δάση που είναι κοντά στις πόλεις. 
ΙΩΑΝΝΗΣ ΒΑΡΒΙΤΣΙΩΤΗΣ: Και στο Δήμο Αθηναίων παραχωρούνται τα άλση και πάρκα της Αθήνας. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σε όλους. Δεν κάνουμε εξαιρέσεις ούτε καν...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί να τα δώσει, μπορεί και να μην τα δώσει.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μην αρχίζουμε αυτήν τη διαλογική συζήτηση, γιατί όλοι μπορεί να έχουν απορίες. Έτσι δεν θα προχωρήσουμε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τέταρτον, ρυθμίζονται ορισμένα θέματα λειτουργίας του οργανισμού πληρωμών των επιδοτήσεων. Όπως ανακοινώσαμε χθες -και θα πω αναλυτικά, όταν έλθει η ώρα η συζητήσουμε αυτές τις παραγράφους- εμείς φτιάξαμε ένα νέο ολοκληρωμένο σύστημα διαχείρισης των επιδοτήσεων. Στο εξής οι αγρότες θα πληρώνονται τις επιδοτήσεις τους κατευθείαν στο τραπεζικό προσωπικό τους λογαριασμό χωρίς καμία κράτηση. 
Και θέλω να πω προς όλους, επειδή είδα και τη χθεσινή ανακοίνωση της Νέας Δημοκρατίας -και παρακαλώ όπου αυτό έχει συμβεί να μου το πείτε, μπορεί να μου το πείτε και αύριο και μεθαύριο- ότι οι επιδοτήσεις πληρώνονται όλες εντός των προθεσμιών που μας έχει τάξει η ευρωπαϊκή επιτροπή. Δεν υπάρχει καμία καθυστέρηση των επιδοτήσεων. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στα Χανιά. Θα σας πω εγώ, κύριε Υπουργέ. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα μπορούσα να δεχθώ, κύριε Υπουργέ, ότι υπάρχουν καθυστερήσεις στις αποζημιώσεις, αλλά δεν υπάρχουν καθυστερήσεις σε καμία μα καμία πλευρά των επιδοτήσεων. 
ΗΛΙΑΣ ΦΩΤΙΑΔΗΣ: Στο βαμβάκι κάναμε κινητοποιήσεις και τις χάσαμε, κύριε Υπουργέ... 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, πώς θα το κάνουμε τώρα; Θα σηκώνεται ο καθένας και θα λέει ό,τι θέλει; Παρακαλώ. 
Κύριε Υπουργέ, μην απευθύνετε και σεις ερωτήματα με αυτήν την έννοια, γιατί έτσι θα προκαλείτε απαντήσεις.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Άμα ρωτά, κύριε Πρόεδρε, θα παίρνει απαντήσεις.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν θα απαντήσω στο συνάδελφο, θέλω όμως να σχολιάσω ότι η ευρωπαϊκή επιτροπή, λεει ότι πρέπει να πληρώνουμε τους παραγωγούς για την εξόφληση με την συνυπευθυνότητα στο βαμβάκι μέχρι 31 Αυγούστου. Και όλοι οι παραγωγοί σε όλη την Ελλάδα και μάλιστα στο εκπληκτικό ποσό των τριακοσίων έως τριακοσίων δέκα δραχμών το κιλό για το σύσπορο βαμβάκι πληρώθηκαν, με τον τελευταίο παραγωγό, στις 16 Αυγουστου. ΄Αρα είμαστε εντός των κοινοτικών προθεσμιών.
Πέμπτον, καθιερώνουμε ειδική εισφορά για να ελέγξουμε την ποιότητα στο γάλα, μέσα από το γνωστό Ελληνικό Οργανισμό Γάλακτος - που ήταν μια απαίτηση της Ευρωπαϊκής Κοινότητας- τον οποίο φτιάξαμε, τον στελεχώσαμε, τον λειτουργούμε τώρα και επομένως και σ' αυτό καθιερώνουμε την ειδική εισφορά του 1% επί της τιμής του εικονιζόμενους στις βιομηχανίες γάλακτος, λύνοντας έτσι ένα ακόμη σημαντικό θέμα. 
΄Εκτον, με αυτό το σχέδιο νόμου αποκεντρώνονται οι αναδασμοί στις Νομαρχιακές Αυτοδιοικήσεις, φεύγουν από το Υπουργείο και μάλιστα έχουν δικαίωμα οι Νομαρχιακές Αυτοδιοικήσεις να χρησιμοποιούν τους δικούς τους μηχανικούς ή ακόμα και ιδιωτικά μελετητικά ή τοπογραφικά γραφεία, για να κάνουμε επιτέλους αναδασμούς. Δεν μπορούμε να καθυστερούμε μέσα από ένα κεντρικό σύστημα. Αυτό είναι μια ακόμα τομή στο σχέδιο νόμου που σας προτείνουμε.
΄Εβδομο, συστήνουμε επτακόσιες μία οργανικές θέσεις μόνιμου προσωπικού δασολόγων και δασοπόνων, πηγαίνοντας έτσι πολύ γρήγορα, έχοντας ψηφίσει από πέρυσι τις γνωστές διατάξεις για το Δασικό Κτηματολόγιο. Έτσι το ενεργοποιούμε. Με την ψήφιση λοιπόν του νόμου, αμέσως γίνονται οι αρμόδιες υπηρεσίες σε όλες τις περιφέρειες και στους περισσότερους νομούς, έτσι ώστε πραγματικά να συντάξουμε επιτέλους με ταχύτητα το Δασικό Κτηματολόγιο. 
ΙΩΑΝΝΗΣ ΒΑΡΒΙΤΣΙΩΤΗΣ: Φαντάζομαι μέσω του ΑΣΕΠ βεβαίως. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αλλάζει δομή και λειτουργία ο Οργανισμός Εκπαίδευσης των Αγροτών "ΔΗΜΗΤΡΑ". Τα ΚΕΓΕ γίνονται "Κέντρα ΔΗΜΗΤΡΑ", αναγνωρίζονται οι τίτλοι πιστοποιητικών και φυσικά συνεχίζουμε την επαγγελματική κατάρτιση των αγροτών. Είναι λάθος ότι δεν λειτουργεί ο Οργανισμός. Πρώτα απ' όλα λειτουργεί δεκατρία ΤΕΕ με χίλιους μαθητές, τους οποίους σιτίζει, τους οποίους εκπαιδεύει. Και πρέπει να το δούμε κάποτε συνολικά, για να καταλάβουμε ότι η αγροτική εκπαίδευση στη χώρα μας βρίσκεται σε υψηλό επίπεδο. Πέρα από τα ΑΕΙ υπάρχουν τα ΤΕΙ, τα ΤΕΕ, του ΟΑΕΔ, του ΟΕΚ, του "ΔΗΜΗΤΡΑ" . 
ΙΩΑΝΝΗΣ ΒΑΡΒΙΤΣΙΩΤΗΣ: Αυτό είναι το λάθος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Παρέχεται λοιπόν εκπαίδευση και μάλιστα υψηλού επιπέδου.
Κυρίες και κύριοι συνάδελφοι, όπως έχω επανειλημμένα τονίσει η ανάπτυξη και η ανταγωνιστικότητα θα στηριχθούν μέσα από τη δημιουργία ενός θεσμικού πλαισίου. Δεν φθάνουν οι καλές διαχειρίσεις. Αυτό με συνέπεια εμείς το εφαρμόζουμε, γι' αυτό και έχουμε έρθει τα τελευταία τρία χρόνια μόνο με ένα νόμο το χρόνο στη Βουλή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, τι είναι αυτά που λέτε τώρα!
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Με όλους τους νόμους που έχουμε φέρει, από τις διεπαγγελματικές οργανώσεις έως τον σύγχρονο νόμο για τις αγροτικές, συνεταιριστικές οργανώσεις και τώρα με αυτόν το νόμο, δημιουργούμε τομές και πραγματικά αλλάζουμε κάτι σ' αυτόν τον τόπο. Δημιουργούμε μία γεωργία, που όπως είπα θα είναι προσαρμοσμένη στο διεθνές περιβάλλον, το οποίο αλλάζει ταχύτατα, όχι μόνο από τις συζητήσεις στον ΠΟΕ που αρχίζουν τον επόμενο Νοέμβριο, αλλά και με την ενδιάμεση συμφωνία για την αναθεώρηση της Κοινής Αγροτικής Πολιτικής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τελειώνω, κύριε Πρόεδρε.
Εμείς από όλες αυτές τις πολιτικές, αυτές τις οποίες θα προωθήσουμε περισσότερο είναι οι πολιτικές για την ανασυγκρότηση της υπαίθρου. Γιατί ό,τι και να λέμε, ό,τι και να αλλάξουμε, όσα εισοδήματα και αν κάνουμε, αν δεν έχουμε μια ελκυστική, βιώσιμη και με ποιότητα στην καθημερινή ζωή ελληνική ύπαιθρο, τότε καμία γεωργία δεν θα μπορεί να λειτουργήσει. Γι' αυτό και διαθέτοντας τα έντεκα τρισεκατομμύρια των πόρων -εκ των οποίων τα επτά τρισεκατομμύρια είναι για επιδοτήσεις- για τους αγρότες και τις εκμεταλλεύσεις, έχουμε συγκεκριμένο σχέδιο μέσα από το Γ΄ Κοινοτικό Πλαίσιο Στήριξης που έχει εγκριθεί και εφαρμόζεται. 
Με αυτήν την πίστη, την οποία πάντα δείχνουμε, η Κυβέρνηση, το ΠΑΣΟΚ και το Υπουργείο Γεωργίας, προς αυτήν την κατεύθυνση θα προχωρήσουμε στη διαμόρφωση ορισμένων όρων που θέλουμε να δίνουν τουλάχιστον αισιοδοξία στον αγρότη, ο οποίος αρκετά γεύεται την αφηρημένη σε λογικές και σε λόγια μιζέρια τα τελευταία χρόνια. Ευχαριστώ.
(Χειροκροτήματα από την πτέρυγα του ΠΑΣΟΚ).
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, αν άκουγε κάποιος καλόπιστος παρατηρητής αγρότης τα πρώτα λόγια της ομιλίας του κυρίου Υπουργού Γεωργίας, που αισθάνθηκε υπερήφανος για το νομοθετικό του έργο και τις νομοθετικές του πρωτοβουλίες, θα διερωτάτο "φανταστείτε τι γίνεται εκεί που ο Υπουργός δεν είναι υπερήφανος". 
Γιατί είναι αυτονόητο -είναι γνωστό, οι αγρότες το υφίστανται- `ότι το σύνολο σχεδόν των νομοθετικών πρωτοβουλιών της Κυβέρνησης έχει αποτύχει. Δεν πρέπει να είσθε καθόλου υπερήφανοι, όχι μόνο γιατί σχεδόν το σύνολο των διατάξεων έχουν τροποποιηθεί κατά καιρούς με μεταγενέστερους νόμους -ένα παράδειγμα είναι ο συζητούμενος νόμος, το συζητούμενο νομοσχέδιο που ουσιαστικά τροποποιεί υφιστάμενες ψηφισθείσες επί των ημερών σας διατάξεις- αλλά κυρίως γιατί κανένα από τα συστήματα και τους θεσμούς που η Βουλή ψήφισε τα τελευταία τρία ή τέσσερα χρόνια δεν έχει εφαρμοστεί. 
Μπορώ επιγραμματικά αναφερόμενος σε εκείνα τα οποία είπατε να σχολιάσω ότι βεβαίως δεν λειτουργεί η "ΔΗΜΗΤΡΑ", βεβαίως δεν λειτουργεί η εκπαίδευση των αγροτών, δεν υπάρχει πουθενά κανένα απολύτως πρόγραμμα. Αξιολόγηση κάποιων προγραμμάτων του Υπουργείου Γεωργίας υπάρχει με κόστος εξακοσίων πενήντα εκατομμυρίων που καταβάλλεται στη "ΔΗΜΗΤΡΑ" και τίποτε άλλο. Υπάρχει ένα πολυδάπανο διοικητικό συμβούλιο και υπάρχουν μεγάλες σπατάλες σ' αυτό, όπως ισχύει άλλωστε στο σύνολο των διοικητικών συμβουλίων των πολλών οργανισμών που ιδρύσατε για να βολέψετε δικούς σας κομματικούς φίλους. Και όπως επίσης δεν έχει λειτουργήσει και ο ΟΠΕΚΕΠΕ. Ο ΟΠΕΚΕΠΕ για τον οποίο υπερηφανεύεσθε είναι ένας οργανισμός ο οποίος αντικατέστησε τη ΔΙΔΑΓΕΠ και καταργεί βέβαια και τους άλλους οργανισμούς βάμβακος, καπνού και ελαιολάδου κακώς, κάκιστα. ΄Εχει θεσμοθετηθεί από το 1998 και δεν λειτουργεί. Δεν σας προβληματίζει γιατί ο θεσμός σας χρειάστηκε τρία ολόκληρα χρόνια για να φθάσετε για πολλοστή φορά να εξαγγείλετε χθες την έναρξη της λειτουργίας του. Τι επιτυχία θα έχουμε με την εφαρμογή αυτού του θεσμού που σημαίνει η λειτουργία του οργανισμού; Μας είπατε χθες ως πρώτο θέμα ότι καταφέρατε να μην παρακρατούνται οι επιδοτήσεις των αγροτών. Αυτό δεν είναι αποτέλεσμα της λειτουργίας του ΟΠΕΚΕΠΕ. Είναι γνωστό σε όλους ότι σθεναρά αντιδρούσατε στην κατάργηση των παρακρατήσεων των κοινοτικών επιδοτήσεων, σας έγιναν συστάσεις από την Ευρωπαϊκή ΄Ενωση και τελικώς με την απειλή προστίμων από την Ευρωπαϊκή ΄Ενωση αναγκαστήκατε να καταργήσετε τις παρακρατήσεις. Αυτό είναι αυτονόητο. Και επαίρεσθε για κάτι το οποίο είχατε αρνηθεί επί μεγάλο χρονικό διάστημα να κάνετε; ΄Ολες οι παρακρατήσεις είτε της Αγροτικής Τράπεζας είτε του ΕΛΓΑ είτε των ενώσεων συνεταιρισμών γινόντουσαν κατά παράβαση των κοινοτικών εντολών και επί πολλά χρόνια υπήρξαν πολλές διαμαρτυρίες από την πλευρά των αγροτών για να φθάσετε, αφού αποκορυφώθηκε το ζήτημα με παρεμβάσεις και ευρωβουλευτών στην Ευρωπαϊκή Ένωση, στην κατάργηση αυτών των παρανόμων παρακρατήσεων. ΄Η μας είπατε ότι τώρα οι αγρότες θα παίρνουν με επιταγή ή στον τραπεζικό τους λογαριασμό τις επιδοτήσεις. Τι σας εμπόδιζε, κύριε Υπουργέ, όλα αυτά τα χρόνια να εφαρμόσετε αυτόν τον πολύ σωστό θεσμό; Δηλαδή ο ΟΠΕΚΕΠΕ οδηγεί στην καταβολή των επιδοτήσεων σε τραπεζικούς λογαριασμούς; Καμία σχέση δεν έχει.
Και τι κάνατε τώρα; Καταργήσατε παλαιούς οργανισμούς με εμπειρία. Τα είχε επισημάνει πολύ σωστά ο κ. Αργύρης, ως απλός Βουλευτής, έχουμε τα Πρακτικά. Ο κ. Αργύρης ως Βουλευτής υπεραμυνόταν της λειτουργίας του Οργανισμού Βάμβακος και των άλλων οργανισμών και έλεγε ότι και αν ακόμη δεν μπορούν να ανταποκριθούν στο σύνολο του έργου της καταβολής των επιδοτήσεων, τουλάχιστον, ως έμπειροι οργανισμοί να παραμείνουν και να δίνουν γεωτεχνική στήριξη στους αγρότες. Κάντε αυτό τουλάχιστον. 
Ακούστε αυτά που έλεγε ο κ. Αργύρης προ τριετίας όταν συνεζητείτο τότε το νομοσχέδιο και ασκούσε κριτική στο κ. Τζουμάκα ο οποίος προσπαθούσε να καταργήσει τους Οργανισμούς Βάμβακος, Καπνού και Ελαιολάδου. Αυτή είναι η πραγματικότητα. Τα ειδικότερα όμως, σημεία κριτικής θα τα συζητήσουμε όταν θα έχουμε την ενότητα των άρθρων για τον ΟΠΕΚΕΠΕ.
Μας είπατε για την Εταιρεία Αγροτικής Γης και είσθε υπερήφανος ότι είναι ένα διαρθρωτικό μέτρο που οδηγεί στη βελτίωση της ανταγωνιστικότητας γιατί αυξάνει τον κλήρο, τον κάνει βιώσιμο. Εγώ θα ρωτήσω τους παριστάμενους συναδέλφους. Η Εταιρεία Αγροτικής Γης έχει συσταθεί από το 1998. Την καταψήφισε η Νέα Δημοκρατία και καλά έκανε. Πείτε μου αν έχει γίνει μια αγοραπωλησία μέχρι τώρα μέσω της εταιρείας της Αγροτικής Γης; Αποβλέπετε στο διαρθρωτικό χαρακτήρα αυτού του μέτρου και αυτού του θεσμού, χωρίς όμως στην πράξη να έχει γίνει καμία αγοραπωλησία. Και καλώς δεν έγινε λέει η Νέα Δημοκρατία. Γιατί είναι απαράδεκτο να παρεμβάλετε προσκόμματα στην ομαλή διαδικασία συναλλαγών αγοραπωλησιών, να θίγετε το δικαίωμα της ελεύθερης συναλλαγής και τελικώς να πλήττετε τον ίδιο τον αγρότη. Δεν καταλάβατε ποτέ ότι ένας αγρότης, ο οποίος έχει μεγάλη οικονομική ανάγκη ειδικά επί των ημερών σας, όταν θέλει να νοσηλεύσει το παιδί του στο νοσοκομείο ή να σπουδάσει το παιδί του σε κάποιο εκπαιδευτικό ίδρυμα και αναγκάζεται να πουλήσει το χωράφι του, δεν θα μπορέσει λόγω του θεσμού σας. Και τι κάνετε με το θεσμό σας; Λέτε ότι πρέπει να παρεμβληθεί η Εταιρεία Αγροτικής Γης, να καθυστερήσει επί μεγάλο χρονικό διάστημα όλη αυτή η διαδικασία και αν δεν θέλει η Εταιρεία Αγροτικής Γης να αγοράσει το ακίνητο, τότε πρέπει να αποσυρθεί από την αγορά, αυτό λέτε. Και εγώ σας ρωτώ και κάτι άλλο. Πέστε ότι πουλάει ο αγρότης στην "ΑΓΡΟΓΗ", όπως τη λέτε, το χωράφι του. Η "ΑΓΡΟΓΗ" θα μεταπουλήσει το χωράφι σε κάποιον άλλο αγρότη κατά κύριο επάγγελμα ναι, με τίμημα ή ίδιο ή μεγαλύτερο. Διότι αν το πουλήσει με μικρότερο τίμημα που θα έχει και μια λογική για να διευκολύνει, αν θέλετε την αγορά από κατά κύριο επάγγελμα αγρότη του χωραφιού, θα καταστεί ο οργανισμός προβληματικός. 
Εσείς όμως διαθέτετε μόνο δύο δισεκατομμύρια (2.000.000.000) δραχμές μετοχικό κεφάλαιο στην Αγροτική. Εάν δε κατανείμετε τα δύο δισεκατομμύρια (2.000.000.000) δραχμές στους πενήντα νομούς της χώρας, για να δείτε τι αναλογεί σε κάθε νομό να κάνει αυτήν τη διαρθρωτική πολιτική, θα καταλήξετε στο συμπέρασμα ότι με ένα μέσο επίπεδο τιμών των χωραφιών, διακοσίων χιλιάδων (200.000) δραχμών κατά στρέμμα, αυτά τα ποσά αρκούν για την αγορά διακοσίων στρεμμάτων μόνο σε κάθε νομό. Αναφέρομαι στο μετοχικό κεφάλαιο του Οργανισμού "ΑΓΡΟΓΗ". 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Που είναι πολύ παραπάνω.
ΕΥΑΓΓΕΛΟΣ ΜΠΑΣΙΑΚΟΣ: Δηλαδή θα κάνετε διαρθρωτική πολιτική σε κάθε νομό αγοράζοντας μόνο διακόσια στρέμματα; Αυτή είναι η πολιτική σας; Αυτοί είναι οι στόχοι σας;
Βέβαια, κύριοι συνάδελφοι, επαναλαμβάνω, ότι καλώς δεν έχει λειτουργήσει η Εταιρεία Αγροτικής Γης. Τι θα ήταν χρήσιμο; Να κάνετε μία τράπεζα γης, η οποία να διευκολύνει την αγοραπωλησία παρέχοντας και σημαντικά κίνητρα, είτε φορολογικά είτε δανειακά, ιδίως σε νέους αγρότες, ιδίως σε κατά κύριο επάγγελμα αγρότες, να σχηματίσουν βιώσιμο κλήρο, χωρίς να παρεμβαίνετε στις αγοραπωλησίες. Δεν έχετε κανένα δικαίωμα να το κάνετε αυτό. 
Ευχόμαστε με την καταψήφιση και των Βουλευτών της Πλειοψηφίας να μην προχωρήσει αυτός ο θεσμός. Ας σας προβληματίσει πάντως, έστω την τελευταία στιγμή, το γεγονός ότι επί τρία χρόνια δεν εφαρμόζεται καθόλου αυτός ο θεσμός.
Μας είπατε για τις συνεταιριστικές οργανώσεις. Είστε υπερήφανοι για τις συνεταιριστικές οργανώσεις; Η πρακτική που ξεκίνησε από τον κ. Σημίτη ως Υπουργό Γεωργίας, της υπερχρέωσης των συνεταιριστικών οργανώσεων, εξακολουθεί και τώρα. Είστε ευτυχής για το συνεταιριστικό κίνημα και τον τρόπο με τον οποίο λειτουργούν οι οργανώσεις; Ή είστε ευτυχείς από τη σκανδαλώδη ρύθμιση των χρεών των συνεταιριστικών οργανώσεων, που μας εξέθεσε διεθνώς και στην Ευρωπαϊκή Ένωση και που ουσιαστικά με φωτογραφικό τρόπο ενέτασσε συνεταιριστικές οργανώσεις στη ρύθμιση αυτή, εξαιρώντας άλλους συνεταιριστικούς οργανισμούς που ενδεχομένως να είχαν τα κριτήρια και τις προϋποθέσεις, αν λειτουργούσε αξιοκρατικά το σύστημα, να υπαχθούν σε αυτήν τη ρύθμιση; 
Μας λέτε για τις διεπαγγελματικές οργανώσεις. Πόσες έχουν λειτουργήσει, κύριε Υπουργέ; Μας το ζητάει η Ευρωπαϊκή Ένωση αυτό. Ελάχιστες πρόκειται να συσταθούν και να λειτουργήσουν. Δεν έχει συσταθεί και δεν έχει λειτουργήσει καμία. Και είστε υπερήφανοι για τη νομοθετική σας πρωτοβουλία;
Βέβαια, ανάλογο πρόβλημα υπάρχει με το σύνολο των κρατικών υπηρεσιών. Θα κάνατε αναδιοργάνωση του Υπουργείου Γεωργίας, θα κάνατε νέο οργανόγραμμα. Τίποτε απ' αυτά δεν έχει προχωρήσει. Να μην αναφερθώ στα νομοθετικά μέτρα μείωσης του κόστους παραγωγής για τα οποία επαίρετο η Κυβέρνηση και ο κύριος Πρωθυπουργός, τα οποία δεν εφαρμόζονται, δεν αποδίδουν. Ρωτήστε έναν οποιονδήποτε αγρότη, ακόμη και δικό σας αγρότη, αν είναι ευχαριστημένος από τα νομοθετικά μέτρα μείωσης του κόστους παραγωγής, που θα ήταν σημαντικά αν εφαρμοζόντουσαν και αν αφορούσαν το κόστος παραγωγής πραγματικά.
Ας πούμε για το πετρέλαιο, λέτε ότι μειώνεται κατά 40% ο Ειδικός Φόρος Κατανάλωσης. Ο κ. Τζουμάκας και άλλοι παράγοντες είχαν πει τότε ότι το σύνολο του μέτρου, δηλαδή η πλήρης κατάργηση του Ειδικού Φόρου Κατανάλωσης συνεπάγεται δημοσιονομικό κόστος εκατό δισεκατομμυρίων (100.000.000.000) δραχμών, άρα το 40% θα σήμαινε σαράντα δισεκατομμύρια (40.000.000.000) δραχμές και εσείς δίνετε στον προϋπολογισμό δέκα δισεκατομμύρια (10.000.000.000) δραχμές. Άρα, κάποιους κοροϊδεύεται. Και αυτά δεν απορροφώνται, γιατί χρειάζονται οι γραφειοκρατικές διαδικασίες δια να πάρουν έστω αυτό το πολύ μικρό ποσοστό της επιστροφής του Ειδικού Φόρου Κατανάλωσης για τα καύσιμα. Αναφέρομαι μόνο σε ένα μέτρο που αφορά το κόστος παραγωγής, το οποίο δεν εφαρμόζεται. 
Φοβάμαι, λοιπόν, κύριοι συνάδελφοι, ότι οι συζητούμενες διατάξεις του νομοσχεδίου δεν αποτελούν παρά συνέχεια αποτυχημένων πρωτοβουλιών της Κυβέρνησης, που στη συνέχεια αναγκάζεται να έρθει και να τις τροποποιήσει επιβαρύνοντας και το Σώμα, αν θέλετε,και τελικώς αποκαρδιώνει τους αγρότες οι οποίοι προφανώς ελπίζουν ότι η Βουλή, το Σώμα αυτό που αφουγκράζεται τις ανησυχίες και τα προβλήματα της ελληνικής περιφέρειας, θα μπορούσε να αντιμετωπίσει πολύ καλύτερα, ορθολογικότερα τα σοβαρά προβλήματα του αγροτικού τομέα της χώρας μας. 
Ας έρθω ειδικότερα σε κάποιες βασικές παρατηρήσεις.
Πρώτα από όλα θέλω να πω ότι το σύνολο των φορέων που εξετάστηκαν στην κοινοβουλευτική επιτροπή -δεν ήμουν εγώ τότε μέλος- εξέφρασαν σοβαρές επιφυλάξεις και αυτό πρέπει να σας προβληματίσει. Και δεν νομίζω ότι υπάρχει οποιαδήποτε διάταξη με την οποία να είναι σύμφωνοι οι φορείς είτε των αγροτών είτε οι ειδικοί γεωτεχνικοί, οι οποίοι πήραν το λόγο ή οι οποίοι εκφράστηκαν και με άλλους τρόπους ως προς τις διατάξεις του νομοσχεδίου.
Μας λέτε για τον ΕΛΓΑ. Έχετε αντιληφθεί τα τραγικά λάθη, τα οποία έχετε κάνει στον ΕΛΓΑ; Τον απαράδεκτο τρόπο με τον οποίο λειτούργησε τα τελευταία χρόνια ο ΕΛΓΑ; Από Οργανισμός Κοινωνικής Αλληλεγγύης για τη στήριξη του αγροτικού εισοδήματος, ειδικότερα των περιοχών που αντιμετωπίζουν σοβαρά προβλήματα ζημιών, κατάντησε μία διαλυμένη υπηρεσία χωρίς ισοσκελισμένο απολογισμό -και αυτό έχει σημασία- υπερχρεωμένη, δανεισμένη. Σήμερα ο ΕΛΓΑ χρωστάει τριάντα τρία δισεκατομμύρια (33.000.000.000) δραχμές. Πώς θα ασκήσετε πολιτική με τέτοιο χρέος;
Και σήμερα ο ΕΛΓΑ δεν παίρνει δραχμή από το κράτος, κύριε Υπουργέ, αν εξαιρέσουμε τα πενιχρά ποσά που δίνετε για την ενεργητική προστασία -είναι ένα άσχετο ζήτημα, ανεμομείκτες κ.ο.κ.- πρέπει να ομολογήσετε στο Τμήμα ότι δεν δίνετε δραχμή ως επιχορήγηση στον ΕΛΓΑ για να ασκήσει την κοινωνική του αναδιανεμητική αποστολή. Να είναι ένας οργανισμός κοινωνικής αλληλεγγύης για τον αγρότη. Δεν δίνετε απολύτως τίποτα. 
Αφήνετε να διαρρέει ότι η Ευρωπαϊκή ΄Ενωση μας απαγορεύει τη στήριξη του ΕΛΓΑ, ενώ την ίδια στιγμή με άλλες διατάξεις του νομοσχεδίου, προβλέπεται επιχορήγηση των ιδιωτικών ασφαλιστικών εταιρειών για να καλύψουν τις ζημιές. Και όχι μόνο αυτό, αλλά εδώ υπάρχει ένα φοβερό ζήτημα. Βάζετε τις ιδιωτικές ασφαλιστικές εταιρείες που κανείς δεν τις εμποδίζει να εμπλακούν στο παιχνίδι των ασφαλειών της αγροτικής παραγωγής. Η ιδιωτική ασφαλιστική εταιρεία όμως για να λειτουργήσει θέλει κέρδος και θα αξιώσει από σας μεγάλη επιχορήγηση και το ύψος της επιχορήγησης δεν μας το λέτε, δεν μας λέτε το ύψος επιδότησης του ασφαλίστρου, δεν μας λέτε το ποσοστό συμμετοχής του κρατικού προϋπολογισμού, όπως δεν μας λέτε και άλλα ζητήματα που αφορούν το ετήσιο, όπως το λέτε, πρόγραμμα ασφάλισης. 
Εάν λοιπόν το κράτος αναγκαστεί να εισφέρει και να στηρίξει τις ιδιωτικές ασφαλιστικές εταιρείες, προκειμένου αυτές να έχουν κέρδος, γιατί να μην το έκανε στηρίζοντας ευθέως τον ΕΛΓΑ όλα αυτά τα χρόνια; Και τι θα συμβεί τώρα; Ο ΕΛΓΑ θα έχει μοναδικά έσοδα τις εισφορές των αγροτών, ενώ οι ιδιωτικές ασφαλιστικές εταιρείες θα έχουν έσοδα τις εισφορές των αγροτών που προαιρετικά πηγαίνουν εκεί, συν την κρατική επιχορήγηση.
Υπάρχει και ένα άλλο ερώτημα. Αποκλείετε τον ΕΛΓΑ από ζημιές στις οποίες μπορεί να μετέχουν ιδιωτικές ασφαλιστικές εταιρείες, δεν μας λέτε όμως αν καμιά ιδιωτική ασφαλιστική εταιρεία δεν εμφανιστεί για κάποιους συγκεκριμένους ασφαλιστικούς κινδύνους, τι θα γίνει; Θα μείνει ακάλυπτος αυτός ο ασφαλιστικός κίνδυνος; 
Προβλέπετε για τον ΕΛΓΑ συγκεκριμένες ζημιές, συγκεκριμένο εύρος αρμοδιοτήτων και ευθύνης και κάλυψης και δεν του επιτρέπετε να καλύψει άλλες ζημιές, έστω και αν οι ιδιωτικές ασφαλιστικές εταιρείες δεν έχουν ενδιαφέρον να παρέμβουν. Δηλαδή, θα αφήσετε μέρος των ασφαλιστικών κινδύνων ακάλυπτο. Αλλά επανερχόμενος στην προϊστορία τη δική σας σε σχέση με τον ΕΛΓΑ, θέλω να υπενθυμίσω στους συναδέλφους ότι επί των ημερών σας, πολύ πρόσφατα, και ο κ. Αργύρης ως απλός Βουλευτής το θυμάται και το έχει καταγγείλει, το ύψος της ασφαλιστικής εισφοράς διπλασιάστηκε στο 3% για τη φυτική παραγωγή και στο μισό τοις εκατό για τη ζωική παραγωγή, χωρίς όμως καμία επέκταση της κάλυψης σε νέους ασφαλιστικούς κινδύνους. Αυτό είναι σκανδαλώδες. Γιατί αυξήσατε την ασφαλιστική εισφορά χωρίς να έχουμε μια καλύτερη κάλυψη σε νέους ασφαλιστικούς κινδύνους, όπως ζητούσαν οι αγρότες, οι φορείς και τα κόμματα; Τίποτα απ' αυτά. Και όχι μόνο αυτό, αλλά φτάνετε στο σημείο να καταργήσετε την επιχορήγηση του κρατικού προϋπολογισμού στον ΕΛΓΑ, με αποτέλεσμα, ειδικά μετά τους τελευταίους δανεισμούς των τελευταίων δύο -τριών ετών να έχει ένα χρέος 33 δισεκατομμυρίων και να μη διαφαίνεται στον ορίζοντα -αυτό λένε και οι διατάξεις- καμία ελπίδα ότι έστω από δω και στο εξής θα επιχορηγείτε τον ΕΛΓΑ. Αυτή είναι η πολιτική σας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μου επιτρέπετε μια διακοπή με την άδεια του Προεδρείου;
ΠΡΟΕΔΡΕΥΩΝ (Κωνσταντίνος Γείτονας): Αν επιτρέπει ο ομιλητής, ευχαρίστως.
ΕΥΑΓΓΕΛΟΣ ΜΠΑΣΙΑΚΟΣ: Ευχαρίστως.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπάρχει η άποψη ότι απαγορεύει η Ενωμένη Ευρώπη την επιχορήγηση του ΕΛΓΑ; Εγώ κάτι τέτοιο πρώτη φορά το ακούω.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, μια και το θέτετε και είναι πολύ σωστή η παρατήρησή σας, δεν υπάρχει κοινή ασφαλιστική αγροτική πολιτική, όπως θα βεβαιώσει και ο κύριος Υπουργός στην Ευρωπαϊκή ΄Ενωση, άρα δεν υπάρχει καμία υποχρέωση συμπλεύσεως προς κάποιο συγκεκριμένο θεσμό και επίσης, αυτή καθαυτή η ρύθμιση του κυρίου Υπουργού για την επιχορήγηση των ιδιωτικών ασφαλιστικών εταιρειών αποδεικνύει έμπρακτα ότι δεν υπάρχει καμία δέσμευση από την πλευρά της Ευρωπαϊκής ΄Ενωσης για στήριξη από τον προϋπολογισμό της κάλυψης ασφαλιστικών κινδύνων. Είναι αυτονόητο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν υπάρχει τέτοια στήριξη. Δεν υπάρχει κάτι τέτοιο στο νόμο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν σας το απαγορεύει κατά συνέπεια.
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, αν αναφέρεστε στην επιδότηση ασφαλίστρου στις ιδιωτικές εταιρείες, κάντε το στον ΕΛΓΑ και μειώστε το ασφάλιστρο του ΕΛΓΑ και καλύψτε το υπόλοιπο από τον κρατικό προϋπολογισμό. Κάντε αυτό. Μην υπεκφεύγετε και παίζουμε με τις λέξεις.
Και για να προχωρήσω, ρωτήσατε τους αγρότες αν είναι ευχαριστημένοι από την κάλυψη που παρέχει ο ΕΛΓΑ από τον τρόπο με τον οποίον αξιολογούνται οι ζημιές, αν είναι αξιοκρατικές, αν είναι αξιόπιστες, αλλά και από το χρόνο καταβολής των αποζημιώσεων; Όχι βέβαια. Με διάφορες προφάσεις καθυστερείτε και στο θέμα των αποζημιώσεων την καταβολή των ποσών που δικαιούνται οι αγρότες.
Βέβαια εδώ προσπαθήσατε να εμπλέξετε τις ιδιωτικές ασφαλιστικές εταιρείες για να αποσείσετε δικές σας προσωπικές ευθύνες. Είναι ανάγκη και αυτό είναι θέση της Νέας Δημοκρατίας, όπως εκφράσθηκε από τον εισηγητή μας, πρώτα απ' όλα να στηριχθεί ο ΕΛΓΑ από τον κρατικό προϋπολογισμό. Να δοθεί το υπόλοιπο ποσό που χρειάζεται εκτός από τις ασφαλιστικές εισφορές για να έχουμε ισοσκελισμένο απολογισμό του ΕΛΓΑ. Δηλαδή ο ΕΛΓΑ κάθε χρόνο να είναι ισοσκελισμένος, να καλύπτει τις ασφαλιστικές ανάγκες των αποζημιώσεων και να μην υπάρξει αύξηση των ασφαλιστικών εισφορών παρά μάλλον μείωση. Βέβαια πρέπει να μειωθούν και οι σπατάλες. Εδώ είναι ο κύριος προέδρος του ΕΛΓΑ να μας πει πού πηγαίνει το 50%. Το 50% των εισφορών, κύριοι συνάδελφοι, δεν πηγαίνει σε κάλυψη ζημιών, είναι σκάνδαλο. Το 50% των ασφαλιστικών εισφορών που προέρχονται από τους αγρότες πηγαίνει σε άλλες ανάγκες και όχι για την κάλυψη των αποζημιώσεων. Πρέπει να περιστείλετε τις δαπάνες. Υπάρχουν εισφορές σε διάφορους άλλους οργανισμούς, υπάρχουν τα λειτουργικά έξοδα, πάντως είναι καταγεγραμμένο ότι μόνο το 50% των ποσών που καταβάλλει ο αγρότης πηγαίνουν για αποζημιώσεις. Διαψεύστε το. 
Πρέπει λοιπόν να περισταλούν οι δαπάνες. Πρέπει να καταργηθούν τα "ΟΑΣΙΣ" και όλα αυτά τα ΔΣ που μας λέτε. Τι χρειάζονται όλα αυτά; Για να αυξήσετε το λειτουργικό κόστος και τις σπατάλες; 
ΒΥΡΩΝ ΠΟΛΥΔΩΡΑΣ: Είναι για τους υμετέρους, να φροντίσουμε τα παιδιά! 
ΕΥΑΓΓΕΛΟΣ ΜΠΑΣΙΑΚΟΣ: Για τους υμετέρους. Μα, είναι και άλλοι οργανισμοί οι οποίοι ιδρύονται και λειτουργούν με το νομοσχέδιο. 
Πρέπει να επεκταθεί η κάλυψη του ΕΛΓΑ. 
ΒΥΡΩΝ ΠΟΛΥΔΩΡΑΣ: Δεν είναι πενταροδεκάρες, είναι δισεκατομμύρια.
ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, σας παρακαλώ! Δεν άρχισε καλά το νέο Τμήμα. 
Συνεχίστε, κύριε Μπασιάκο, θα σας κρατήσω το χρόνο. Και μην επιτρέπετε, παρακαλώ, και εσείς διακοπές. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, κανείς δεν σας εμπόδισε, είσθε είκοσι χρόνια στην Κυβέρνηση, να αναδιοργανώσετε τον ΕΛΓΑ, να εξυγιάνετε το χαρτοφυλάκιό του, δηλαδή να έχει σωστά οικονομικά μεγέθη και στοιχεία, να ενισχύσετε την περιφεριοποίηση του ΕΛΓΑ, ώστε να είναι κοντά στον αγρότη, αρωγός του και σύμμαχός του και υποστηριχτής του και δεν χρειάζεται σε καμία περίπτωση να αλλάξετε τελείως το θεσμικό πλαίσιο το οποίο όπως ομολογήσατε δεν σας επιβάλλει κανείς από την Ευρωπαϊκή ΄Ενωση. Ομολογείστε το. Απλώς θέλετε να αποσείσετε τις ευθύνες σας, να μεταθέσετε στις ιδιωτικές ασφαλιστικές εταιρείες ή σε άλλο θεσμό το βάρος και να δώσετε μία παράταση, άντε να περιμένουν οι αγρότες μήπως κάτι βελτιωθεί.
Πέραν αυτών υπάρχουν και πολλές άλλες διατάξεις στο νομοσχέδιο, οι οποίες νομίζω δίνουν το στίγμα της πολιτικής σας. Δεν είναι δυνατόν με τις συζητούμενες διατάξεις να προχωρήσει ο αγροτικός τομέας.
Εν πάση περιπτώσει, οι μόνοι που δεν δικαιούσθε να μιλάτε για πρόοδο, για εξέλιξη και για επίλυση των προβλημάτων είσθε εσείς οι οποίοι κατηγορείσθε για καθυστέρηση στην καταβολή των κοινοτικών επιδοτήσεων και αποζημιώσεων, για απώλεια κοινοτικών κονδυλίων μέσω του Β΄ Κοινοτικού Πλαισίου Στήριξης, για κατανομή στο Β΄ Κοινοτικό Πλαίσιο Στήριξης ποσών κατά 14% λιγότερων από το Β΄ Κοινοτικό Πλαίσιο Στήριξης, για μείωση του εισοδήματος των συγκεκριμένων κατηγοριών αγροτών. Και δεν γίνεται όπως μας τα λέει ο κ. Αργύρης για τον καπνό. Και δεν είναι όπως μας τα λέει ο κ. Αργύρης για το βαμβάκι. Διότι θα του θυμίσουμε άλλα στοιχεία σε σχέση με αυτό. Εδώ για τον καπνό μας είπατε κάποια στοιχεία και κάνατε και θέμα. Εσείς ο ίδιος λέτε ότι είναι σταθερές οι τιμές του καπνού από το 1996 με δικά σας στοιχεία. Σεις το είπατε και είσθε υπερήφανοι. Λέτε βελτιώνεται. Πώς βελτιώνεται; Το 1996-2001 λέτε ότι είναι σταθερό το εισόδημα των καπνοπαραγωγών. ΄Η για να προσθέσω, αν θέλετε, ένα άλλο επιχείρημα, δεν μας είπατε τι συνέβη εκείνο το περιβόητο βράδυ στο Συμβούλιο Υπουργών Υγείας το Δεκέμβριο του 1997, και ο κ. Γείτονας ως Υπουργός Υγείας -και χαίρομαι που παρίσταται ο κύριος Πρόεδρος εδώ- ήταν ο όγδοος ο οποίος με την καθοριστική ψήφο του διαμόρφωσε την πλειοψηφία του 8 προς 7 κατά της αντικαπνιστικής εκστρατείας. Δηλαδή υπέρ της αντικαπνιστικής εκστρατείας. Και θα ήταν θεμιτό ίσως να το ψηφίσει αυτό αν έπαιρνε κάποιο αντάλλαγμα, κάποια αντιστάθμιση. Διότι, κύριε Υπουργέ της Υγείας, τότε -κύριε Πρόεδρε τώρα- ήσασταν όγδοος καθοριστικός Υπουργός ο οποίος προστέθηκε στους επτά της αντικαπνιστικής εκστρατείας και έτσι η απόφαση ήταν για την αντικαπνιστική εκστρατεία, χωρίς όμως να εξασφαλίσετε κανένα αντάλλαγμα για τους καπνοκαλλιεργητές και αυτό είναι εκείνο για το οποίο σας ψέγουμε. 
Αυτά λοιπόν ο κ. Αργύρης αρνείται να μας τα διευκρινίσει και να μας τα θίξει.
Όπως και για το βαμβάκι: Επαίρεστε, κύριε Υπουργέ, ότι έχει τριακόσιες (300) δραχμές όταν επί Νέας Δημοκρατίας, το 1993, είχε ανάλογη τιμή. Και πέρασαν οκτώ ολόκληρα χρόνια, αυξήθηκε το κόστος παραγωγής και η τιμή παρέμεινε η ίδια. Δραχμικά δε, χωρίς πληθωρισμό. Μην επαίρεστε, λοιπόν, ότι δίνετε τις επιδοτήσεις τον Αύγουστο. Οφείλετε να τις δίνετε. Και νωρίτερα θα μπορούσατε να τις δώσετε. Όταν είχαμε εκλογές, τις δώσατε πολύ νωρίτερα και με προκαταβολή. Και τώρα επαίρεστε ότι θα τις δώσετε τέλος Αυγούστου. 
H πολιτική σας, η πρακτική σας, η προϊστορία σας και γενικότερα -να μιλήσω για τις νομοθετικές πρωτοβουλίες- είναι αποτυχημένη. Σε καμία περίπτωση δεν προοιωνίζονται καλύτερες ημέρες με την Κυβέρνηση του ΠΑΣΟΚ, με τη δική σας, κύριε Υπουργέ της Γεωργίας.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, μιας και αναφερθήκατε στο όνομά μου...
ΦΟΙΒΟΣ ΙΩΑΝΝΙΔΗΣ: Είστε υπεράνω υποψίας ως γνωστός καπνιστής! 
ΠΡΟΕΔΡΕΥΩΝ (Κωνσταντίνος Γείτονας): ...θέλω να σας πω ότι εγώ είμαι υπερήφανος γιατί ψήφισα την οδηγία απαγόρευσης της διαφήμισης τσιγάρου. Και σας πληροφορώ, αν δεν είστε ενήμερος, ότι ήταν σύμφωνο και το Υπουργείο Γεωργίας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όλοι συμφωνούμε μαζί σας, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ακριβώς.
Κι έγινε μέσα στο Συμβούλιο, μαζί με την ψήφο μου...
ΕΥΑΓΓΕΛΟΣ ΜΠΑΣΙΑΚΟΣ: Ακόμα χειρότερα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! 
...έγινε ρητή, επίσημη δήλωση της Κυβέρνησης ότι αυτό δεν έχει καμία σχέση και δεν επηρεάζει τη θέση μας σε σχέση με την πολιτική της Ευρωπαϊκής Ένωσης για τα καπνά. Έγινε ρητή δήλωση επιφύλαξης. Παρακαλώ, αυτά για την ιστορία. Δεν είναι το δικό μου το θέμα. 
Το λόγο έχει ο κ. Ακριβάκης. 
ΕΥΑΓΓΕΛΟΣ ΜΠΑΣΙΑΚΟΣ: Με συγχωρείτε, κύριε Πρόεδρε. Οφείλω μια λέξη. Ζητώ το λόγο επί προσωπικού. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Εσείς βάλατε το θέμα. Θα μπορούσα άλλωστε να μιλήσω και επί προσωπικού από τα έδρανα. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, με συγχωρείτε. Θέλω να δώσω μία εξήγηση. Μια λέξη μόνο.
ΠΡΟΕΔΡΕΥΩΝ (Κωνσταντίνος Γείτονας): Όχι, δεν έχετε το λόγο. Αναφερθήκατε, ως μη οφείλατε, στο όνομά μου. Είναι εκτός συζήτησης αυτό το θέμα. 
Ο κ. Ακριβάκης έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, αναφερθήκατε και σχολιάσατε μια δήλωσή μου. Δεν μπορείτε να μη μου δώσετε το λόγο. 
ΠΡΟΕΔΡΕΥΩΝ (Κωνσταντίνος Γείτονας): Τελείωσε αυτό. Έδωσα το λόγο στον κ. Ακριβάκη. Μετά θα ξανακάνουμε συζήτηση.
Ορίστε, κύριε Ακριβάκη, έχετε το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, νομίζω ότι χωρίς να το θέλετε συμβάλατε κι εσείς στον αποπροσανατολισμό που επιχείρησε ο κ. Μπασιάκος στη συζήτηση από την καρδιά του νομοσχεδίου. Και μιλάμε για άλλα πράγματα εκτός από το νομοσχέδιο. Κι εσείς ίσως αθέλητα συμβάλατε και σ' αυτό. Θα πω παρακάτω ορισμένα πράγματα σχετικώς μ' αυτά που είπε και ο Κοινοβουλευτικός Εκπρόσωπος της Νέας Δημοκρατίας.
Κύριε Πρόεδρε, συζητούμε σήμερα ένα πράγματι σοβαρό νομοσχέδιο, θα έλεγα εξαιρετικά ενδιαφέρον τουλάχιστον για τους συναδέλφους και για μένα που είμαστε από αγροτικές περιοχές. Θα έλεγα ότι το νομοσχέδιο είναι εξαιρετικά άρτιο -και πρέπει να το πω αυτό- θα έλεγα εξαιρετικά λεπτομερειακό, θα έλεγα πολυτελώς λεπτομερειακό. Κι αυτό το λέω για να απαντήσω στις αιτιάσεις και του εισηγητού της Νέας Δημοκρατίας, του κ. Φωτιάδη, αλλά και της εισηγήτριας του Συνασπισμού, για ασάφειες. 
Πιστεύω ότι το νομοσχέδιο είναι περισσότερο απ' ό,τι έπρεπε σαφέστατο γι' αυτό και μακροσκελέστατο. Οι σχοινοτενείς διατάξεις για τις αρμοδιότητες, την αντιμισθία, τα καθήκοντα του προέδρου, του γενικού διευθυντού, του ΕΛΓΑ, του "ΟΑΣΙΣ" κλπ., θα μπορούσαν πιστεύω να μην υπάρχουν σ' αυτό το νομοσχέδιο. Και θα έλεγα επίσης ότι η διατύπωση όλων ανεξαιρέτως των διατάξεων είναι εξαιρετικά λεπτομερειακή. 
Και τούτο το λέω, κύριε Πρόεδρε, προς τιμήν του κυρίου Υπουργού δοθέντος ότι στην Αίθουσα αυτή πολλές φορές έχουν βληθεί, δικαιολογημένα θα έλεγα, διατάξεις λόγω της γενικόλογης έκφρασής των, που επιδέχονται πολλαπλές ερμηνείες. Γι' αυτό λοιπόν από άποψη νομοτεχνική το νομοσχέδιο αυτό είναι εξαιρετικά άρτιο. 
Κύριε Πρόεδρε, είναι κοινή η πεποίθηση ότι κανείς δεν μπορεί να θεωρήσει ευτυχή τον εαυτό του για τη λειτουργία του μέχρι σήμερα συστήματος αγροτικής ασφάλισης. ΄Ολες οι πλευρές ανεξαιρέτως έκριναν ότι η λειτουργία του ισχύοντος συστήματος αγροτικής ασφάλισης όλα αυτά τα χρόνια της ζωής του δεν ήταν η πρέπουσα: Συνεχείς γκρίνιες, καθυστερήσεις, αδικίες από τον ΕΛΓΑ, που μας έφερναν όλους ανεξαιρέτως σε δύσκολη θέση. 
Γι' αυτό, λοιπόν, η όποια πρωτοβουλία για τη μεταρρύθμιση αυτού του συστήματος ήταν επιτακτική. 
Η άποψη που εκφράστηκε από τη Νέα Δημοκρατία ήταν ότι θα έπρεπε να παραμείνουμε στο ισχύον σύστημα το οποίο θα πρέπει να βελτιωθεί, να στηριχθεί, να αναδιοργανωθεί χωρίς, όμως, καμία συγκεκριμένη πρόταση. Πώς θα βελτιωθεί, πώς θα αναδιοργανωθεί και πώς θα στηριχθεί; Διότι η οικονομική ενίσχυση από τον κρατικό προϋπολογισμό, αυτό εντάξει, θα λύσει βραχύβια το σύστημα από τα προβλήματα της οικονομικής δυσπραγίας για ένα, δύο χρόνια. Από εκεί και πέρα, όμως, θα έχουμε πάλι τα ίδια προβλήματα. Πώς, λοιπόν, θα βελτιωθεί και θα αναδιοργανωθεί αυτό το σύστημα;
Αυτό δεν μας το είπε καμία πτέρυγα της Βουλής. Ούτε από τη Νέα Δημοκρατία ακούστηκε τίποτα ούτε από το Κομμουνιστικό Κόμμα Ελλάδας ούτε από το Συνασπισμό. Διότι το σύστημα αυτό -θα το πω και αυτό γιατί δεν είμαστε όλοι από παρθενογένεση- με τον τρόπο που λειτούργησε, λειτούργησε και με κυβερνήσεις άλλες εκτός ΠΑΣΟΚ. Και, όμως, δεν λειτούργησε σωστά και αποδοτικά, όπως έπρεπε.
Άρα, λοιπόν, η τομή η οποία γίνεται σήμερα με το συζητούμενο νομοσχέδιο στο σύστημα αγροτικής ασφάλισης, ήταν αναγκαία, επιτακτική και θα έλεγα απολύτως σωστή. 
Και το απολύτως σωστή, κύριε Πρόεδρε, θα το εξάγω διά της ατόπου επαγωγής. Διότι θα μου επιτρέψετε να πω ότι δεν άκουσα αυτήν τη στιγμή να βάλλεται το καινούριο σύστημα για κανένα λόγο, δηλαδή, "είμαστε αντίθετοι γι' αυτό, είμαστε αντίθετοι για εκείνο".
Έρχομαι στον Κοινοβουλευτικό Εκπρόσωπο, τον κ. Μπασιάκο, που προ ολίγου κατέβηκε από το Βήμα. Τα τρία τέταρτα της ομιλίας του ήταν περί γενικής αγροτικής πολιτικής. Μίλησε για τις σωστές ή όχι νομοθετικές πρωτοβουλίες μέχρι τώρα του Υπουργείου Γεωργίας και για το εάν εφηρμόσθησαν οι νόμοι. Μίλησε για τον τρόπο καταβολής των επιδοτήσεων. Μίλησε για την εταιρεία αγροτικής γης, για τις λαθεμένες ρυθμίσεις χρεών στο παρελθόν, για τα καύσιμα, για τον Ειδικό Φόρο Κατανάλωσης των καυσίμων, φθάσαμε και στην αντικαπνιστική εκστρατεία. Για το νομοσχέδιο; Την καρδιά του νομοσχεδίου; Αυτό που συζητάμε σήμερα, τώρα, που αφορά την αλλαγή του συστήματος αγροτικής ασφάλισης; Τίποτα; Περί όλων των θεμάτων πλην αυτών.
Και βεβαίως ο κ. Μπασιάκος, τον οποίο γνωρίζω πολύ καλά και είναι συμπολίτης μου και αξιόλογος και ευφυέστατος συνάδελφος, πιστεύω ότι αυτό το έκανε διότι σεβόμενος τον εαυτό του δεν είχε κάτι σοβαρό να πει κατά του νομοσχεδίου. Και ησχολήθη περί όλων των άλλων θεμάτων πλην του νομοσχεδίου. Και πολύ καλά έπραξε, κατά την άποψή μου, κοινοβουλευτικά υπηρετώντας το συμφέρον του κόμματός του. 
Η μόνη αιτίαση που ακούστηκε κατά του νομοσχεδίου ήταν γιατί θα επιδοτήσει το κράτος τις ασφαλιστικές εταιρείες οι οποίες θα συμμετάσχουν στον αντασφαλιστικό αυτόν οργανισμό. Καμία άλλη αιτίαση. Ούτε καν κάποια διόρθωση κάποιας φράσης σε κάποιο άρθρο από τα 24 άρθρα του νομοσχεδίου που αναφέρονται στο πρώτο κεφάλαιο.
Αυτό, λοιπόν, μου δίνει το δικαίωμα ευπρόσωπα να υποστηρίξω ότι δεν υπάρχουν επικριτές κατά του νομοσχεδίου. Απλούστατα η Νέα Δημοκρατία ακολουθώντας τη συνήθη τακτική "καταψηφίζουμε τα πάντα", καταψηφίζει και αυτό το νομοσχέδιο. Εντάξει. Το ξέραμε. Αν και θα μου επιτρέψτε, είχα κάποιες ψευδαισθήσεις διαβάζοντας τα πρακτικά της επιτροπής προ ολίγου, όπου είδα ότι στην επιτροπή η Νέα Δημοκρατία ακολούθησε μία στάση θα έλεγα διαλλακτική. Ο κ. Φωτιάδης, ο εκλεκτός συνάδελφος, ο εισηγητής της Νέας Δημοκρατίας σήμερα, απ' ό,τι είδα στα πρακτικά της επιτροπής στο τέλος της ομιλίας του είχε πει, "εμείς είμαστε συναινετικοί, θα ψηφίσουμε κάποιες διατάξεις, κάποιες άλλες θα τις καταψηφίσουμε, γιατί κάποιες διατάξεις είναι καλές...". Αυτά περίπου είχε πει.
Σήμερα όμως, όλως παραδόξως, παρουσιάστηκε εξαιρετικά οξύς, εναντίον του νομοσχεδίου, ακολουθώντας ίσως τη νέα γραμμή του κόμματός του και θα έλεγα, η ομιλία του ήταν έντονα χρωματισμένη από ένα αίσθημα καχυποψίας έναντι των πάντων. Φοβάται ότι κάτω από κάθε διάταξη αυτού του νομοσχεδίου κρύβεται κάτι το πολύ πονηρό, εκτός βεβαίως, από αυτό που ανέφερε της εξυπηρέτησης των κομματικών φίλων του ΠΑΣΟΚ ότι κι αυτό το νομοσχέδιο κινείται προς την κατεύθυνση της εξυπηρέτησης των φίλων του ΠΑΣΟΚ. Αλλά όλες τις διατάξεις τις αντιμετώπισε με εξαιρετική καχυποψία και θα έλεγα ότι βρίσκεται σε κάποια αντίφαση με την τακτική που ακολούθησε η Νέα Δημοκρατία στην επιτροπή.
Θα έλεγα επίσης ότι ο κ. Φωτιάδης περιέγραψε κι αυτός με μελανά χρώματα τη λειτουργία του ισχύοντος συστήματος. Δεν έχω καμιά αντίρρηση, θα συμφωνήσω μαζί του, ανεξάρτητα από κάποιες υπερβολές που ελέχθησαν. Αυτό το γεγονός όμως δεν επιβάλλει τη βαθιά τομή που επιχειρείται σήμερα με το παρόν νομοσχέδιο στο σύστημα της αγροτικής ασφάλισης; Δεν καθιστά επιτακτική την ανάγκη αναμόρφωσης νομοθετικά του συστήματος της αγροτικής ασφάλισης; Αυτό πράττει σήμερα η Κυβέρνηση. Εμπρός, λοιπόν, να δούμε ποιο από τα άρθρα αυτά, που φέρνει σήμερα ο Υπουργός Γεωργίας ενώπιόν μας, χρειάζεται κάποια μεταρρύθμιση. Δεν ελέχθη ότι διά της ατόπου επαγωγής ένας που δεν θα έχει διαβάσει το νομοσχέδιο και θα παρακολουθούσε από πάνω τη συζήτηση αυτήν θα έβγαζε το συμπέρασμα ότι το νομοσχέδιο είναι καλό, γιατί η Αντιπολίτευση που για δικούς της λόγους "πρέπει" να μάχεται το κάθε νομοσχέδιο δεν έχει να πει κάτι ουσιαστικό εναντίον αυτού του νομοσχεδίου. 
Θα μου επιτρέψετε να αναφερθώ και στις άλλες πλευρές του. Οι αιτιάσεις του εισηγητή του Κ.Κ.Ε. κατά του νομοσχεδίου ήταν τρεις: Η μια αφορά τους κινδύνους στους οποίους αναφέρεται το άρθρο 3 του ν.1790 και είπε ότι αφαιρείται ο κίνδυνος των αγρίων ζώων. Προστίθεται -απ' ό,τι άκουσα πριν από τον κύριο Υπουργό- και ο κίνδυνος από τις υψηλές θερμοκρασίες, αλλά και ο κίνδυνος από τους σεισμούς. 
Εγώ προσωπικά, διαβάζοντας το άρθρο 3 -διάβασα όλους τους κινδύνους- δεν μπορώ να φανταστώ ποιος άλλος κίνδυνος μπορεί να προστεθεί. Ας μας πει ο κ. Στριφτάρης ποιος άλλος κίνδυνος κατά την άποψή του θα μπορούσε να προστεθεί σ' αυτούς τους δεκατρείς κινδύνους που περιλαμβάνονται στο άρθρο 3 και δεν ξέρω, ο κύριος Υπουργός μπορεί να τον αποδεχθεί. 
Η δεύτερη αιτίαση του κ. Στριφτάρη ήταν ότι καταργείται η αλληλεγγύη μεταξύ των αγροτών -είναι εξαιρετικά θεωρητικό αυτό το σχήμα- λόγω του ότι από μια περιφέρεια θα έχουμε μικρή εισφορά και από άλλη περιφέρεια θα έχουμε μεγαλύτερη, ανάλογα με τη συχνότητα των ζημιών σε κάθε περιφέρεια. Εν πάση περιπτώσει, το σχήμα αυτό αν και θεωρητικό, γιατρεύει μια αδικία. Δεν μπορεί να πληρώνει ο άλλος εφ' όρου ζωής ασφαλιστική εισφορά, χωρίς να υπάρχει περίπτωση να υποστεί ποτέ κανέναν κίνδυνο. Για λόγους αλληλεγγύης συναδελφικής δεν ξέρω αν αυτό και σε άλλα επαγγέλματα πλην των αγροτών θα ίσχυε και θα το επεκαλείτο το Κ.Κ.Ε. 
Η τρίτη αιτίαση του εισηγητή του Κομμουνιστικού Κόμματος Ελλάδας ήταν: Γιατί ο γενικός διευθυντής είναι και μέλος του διοικητικού συμβουλίου των ΕΛΓΑ; Εάν αυτό είναι τόσο σημαντικό, που να οδηγεί στην καταψήφιση του νομοσχεδίου από το Κομμουνιστικό Κόμμα Ελλάδας, θα παρακαλούσα τον κύριο Υπουργό να δεχθεί να μην είναι ο γενικός διευθυντής μέλος του διοικητικού συμβουλίου του ΕΛΓΑ, ούτως ώστε να διευκολυνθεί το Κομμουνιστικό Κόμμα να ψηφίσει και αυτό μαζί μας το νομοσχέδιο. Αλίμονο εάν αυτό είναι λόγος να μην ψηφιστεί το νομοσχέδιο, επειδή ο γενικός διευθυντής θα είναι και μέλος του διοικητικού συμβουλίου του ΕΛΓΑ.
Η εισηγήτρια του Συνασπισμού δεν πρότεινε τίποτα. Τα ίδια. Να μείνει το ισχύον σύστημα και να μελετήσουμε τους τρόπους με τους οποίους θα ενδυναμωθεί ο ΕΛΓΑ, θα βοηθηθεί, θα στηριχθεί και να ενισχυθεί. Να τους μελετήσουμε. Αυτές είναι οι προτάσεις και η αντίκρουση στην ουσιαστική, πραγματικά επαναστατική τομή, που κάνει σήμερα το νομοσχέδιο του Υπουργείου Γεωργίας.
Νομίζω ότι πρέπει να τελειώσω. Προσπάθησα να συγκεράσω και να κάνω μια κριτική όλων των απόψεων που ελέχθησαν εδώ από όλες τις πτέρυγες της Βουλής. Θέλω να πιστεύω ότι από τις όλες τοποθετήσεις των εκπροσώπων των κομμάτων ενισχύθηκε σημαντικά η άποψη ότι το νομοσχέδιο είναι επιτακτική ανάγκη για τους αγρότες μας να ψηφιστεί.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Νάκος.
ΑΘΑΝΑΣΙΟΣ ΝΑΚΟΣ : Κύριοι συνάδελφοι, είναι πράγματι ένα σημαντικό νομοσχέδιο, γιατί αγγίζει τον καημό και την αγωνία του αγρότη. Εμείς, οι Βουλευτές της επαρχίας, μόνοι μας σχεδόν ακούμε το παράπονό τους, που είναι ότι από τη ζημιά εκείνη -πρέπει να ανατρέξεις στη μνήμη σου για να τη θυμηθείς- την περσινή ή την προπέρσινη ακόμα να πάρουν τα λεφτά ή διηγούνται συνεχώς ιστορίες για τον τρόπο που οι εκτιμητές του ΕΛΓΑ κάνουν τις εκτιμήσεις, για τα ποσοστά των ζημιών που αναγνωρίζουν, για τη μεθοδολογία που ακολουθείται και τον τρόπο που είναι διαβλητός, μια που ο γνωστός ή ο κομματικός φίλος έχει πρόσβαση στον εκτιμητή του ΕΛΓΑ. 
Εάν δεν βιώνετε, κύριοι συνάδελφοι του ΠΑΣΟΚ, αυτήν την πραγματικότητα, ή δεν πηγαίνετε στα χωριά ή δεν αποκαλύπτετε την αλήθεια.
Δεν αποζημιώνονται για όλα αυτά τα οποία υφίστανται οι αγρότες. Ο τρόπος εκτίμησης των ζημιών δεν είναι αντικειμενικός, υποβαθμίζεται κάθε φορά επίτηδες η ζημιά, γίνεται υποεκτίμηση της ζημιάς. Υπάρχει και η συναλλαγή και η καχυποψία και η κομματική εξυπηρέτηση σε καθημερινή βάση. Η καθυστέρηση σε μερικές περιπτώσεις είναι τρομακτική, παρ' ότι το προϊόν της αποζημίωσης δεν είναι εκ του πλεονάσματος αλλά είναι το βασικό για την επιβίωση του αγρότη.
Από την άλλη πλευρά 3% της φυτικής παραγωγής και 0,5% της ζωικής παραγωγής είναι τα ασφάλιστρα που σε ευρωπαϊκό επίπεδο θεωρούνται ιδιαίτερα υψηλά. 
Πού πάνε αυτά τα χρήματα; Είπε ο κ. Ακριβάκης προηγουμένως: "Τι λέει η Νέα Δημοκρατία για εξορθολογισμό των δαπανών του ΕΛΓΑ ή αναδιάρθρωση του ΕΛΓΑ;"
Υπάρχει αλήθεια , κύριε Υπουργέ, άλλος οργανισμός στην Ευρώπη που να έχει 50% γενικά έξοδα; Υπάρχει κάποιος που διαχειρίζεται στην πραγματικότητα χρήματα και παρακρατά τα μισά για τη διαχείριση, αντί το συντριπτικά μεγάλο ποσοστό να είναι αυτό που επιτελεί το κύριο έργο, το οποίο είναι η αποζημίωση των αγροτών;
Αντίστοιχοι ευρωπαϊκοί οργανισμοί δεν έχουν γενικά έξοδα περισσότερο από το 15%. Να ένας τρόπος οικονομίας, να ένα πεδίο δόξης λαμπρό που θα ανέμενε έναν Υπουργό Γεωργίας. Δηλαδή να μπορέσει σ΄ αυτόν το μηχανισμό να του μειώσει τα γενικά έξοδα, να μειώσει τις εισφορές ή να αυξήσει τις παροχές προς τον ΄Ελληνα αγρότη. Διόρθωση έπρεπε να γίνει, εξυγίανση, εκπαίδευση προσωπικού, αντικειμενικά κριτήρια προσδιορισμού της ζημιάς, αποφυγή εντολών για υποεκτίμηση των ζημιών που γίνεται, μία που τα οικονομικά περιθώρια, όπως φαίνεται από τον οικονομικό απολογισμό, δεν είναι εκείνα που θα έπρεπε να είναι για το δίκαιο ύψος των αποζημιώσεων. 
Να γίνει η άμεση προκαταβολή έναντι των αποζημιώσεων με την εκτίμηση που γίνεται εκείνην τη στιγμή. Η εκκαθάριση θα μπορούσε να γίνει μετά από κάποιο χρονικό διάστημα. Αντί γι' αυτό ο ΕΛΓΑ βρίσκεται υπό διάλυση και υπερχρέωση απόδειξη, ή δαπάνη τριαντατριών δισεκατομμυρίων που δεν έχει καλυφθεί. 
Είναι προφανές ότι για να αποσείσει η Κυβέρνηση τις ευθύνες της θέλει να μεταφέρει αυτό το βάρος στις ασφαλιστικές εταιρείες. Όμως εδώ δεν έχουμε την ασφάλιση ενός οποιουδήποτε άλλου αγαθού. Η αγροτική παραγωγή δεν είναι ασφάλιση αυτοκινήτων ή ασφάλιση έναντι πυρός, όπου κάποια απροσεξία του χρήστη ή κάποιο έκτακτο γεγονός που είναι ασφαλιστικά μετρήσιμο επέρχεται και τότε έχουμε ασφάλιση μέσα από ένα πλέγμα ασφαλιστικών εταιρειών που λειτουργούν όπως λειτουργούν. Το μαγαζί του αγρότη είναι ξεσκέπαστο. Είναι το μόνο απροστάτευτο μαγαζί. Εκεί δεν μπορεί να προσδιοριστεί ούτε η θεομηνία ούτε η έντασή της ούτε η παραγωγή, διότι επηρεάζεται από πολλούς αστάθμητους παράγοντες. Γι' αυτό υπάρχει η ιδιαίτερη μεταχείριση προς τον αγροτικό κόσμο. Γι' αυτό δεν είναι δυνατόν το κουστούμι της οποιασδήποτε ασφάλισης να ταιριάξει στην αγροτική παραγωγή. Είναι ασφάλιση του βασικού μεροκάματου, είναι ασφάλιση της επιβίωσης και εξαρτάται από απροσδιόριστους παράγοντες. 
Ακόμη, για ποια στήριξη μιλάμε του ΄Ελληνα αγρότη, όταν συζητάμε χωρίς να ντρεπόμαστε για επιδότηση του ΕΛΓΑ με ποσά των είκοσι ή των τριάντα δισεκατομμυρίων; Και παζαρεύουμε τέτοια ποσά για την ασφάλιση της αγροτικής παραγωγής. Πόσα είναι αυτά σε σχέση με τα συσσωρευθέντα χρέη της Ολυμπιακής; Πόσες ζημιές ασφάλισης του ΕΛΓΑ είναι οι συσσωρευθείσες ζημίες των Ναυπηγείων Σκαραμαγκά. Θα έφθαναν για πάρα πολλές χρονιές ασφάλισης της αγροτικής παραγωγής. Πολύ φειδωλή έγινε η Κυβέρνηση ξαφνικά όταν έχει χαρίσει εκατοντάδες δισεκατομμύρια δραχμές σε ΔΕΚΟ, οι οποίες εξακολουθούν να φορτώνουν καινούρια χρέη στις πλάτες του ελληνικού λαού. Ξαφνικά τα είκοσι δισεκατομμύρια γίνονται ένα τεράστιο ποσό που δεν μπορεί να το αντέξει ο κρατικός προϋπολογισμός, παρ' ότι αφορά τον ιδρώτα του 15% του ελληνικού λαού και όχι μία δράκα κομματικών εγκάθετων που βρίσκεται στις ΔΕΚΟ και είναι μέλη της Κεντρικής Επιτροπής του κυβερνώντος κόμματος.
Αντί για στήριξη θα έχουμε νέα επιβάρυνση. Αντί για εξωρθολογισμό, εκσυγχρονισμό, αντικειμενικοποίηση του συστήματος, θα έχουμε νέα συμβούλια, νέα γενικά έξοδα, λες και δεν ξέρουμε τι σημαίνουν οι νέοι διευθύνοντες σύμβουλοι, οι γενικοί διευθυντές και οι παραδιευθυντές και όλη αυτή η στρατιά η οποία μεγαλώνει το δημόσιο τομέα και ζει στην πραγματικότητα σε βάρος του ελληνικού λαού.
Για μας -και να το ακούσει ο κ. Ακριβάκης, ο οποίος διερωτάται ποια είναι η θέση της Νέας Δημοκρατίας και να την επαναλάβω, παρ' ότι με πολλή ευκρίνεια τόσο ο κ. Φωτιάδης όσο και ο κ. Μπασιάκος την είπαν- ήταν να θεραπευθεί πρώτα ο άρρωστος, ο ΕΛΓΑ να εκσυγχρονιστεί, να γίνει έτσι ο μηχανισμός, ούτως ώστε να μπορέσει να επιτελέσει το ρόλο του. Το σύστημα της ασφάλισης της αγροτικής παραγωγής το έφερε η παράταξη της Νέας Δημοκρατίας ενδιαφερόμενη για τον Έλληνα αγρότη. Εάν στρεβλώθηκε, εάν πήρε άλλη μορφή και δεν εξυπηρετεί τις σημερινές ανάγκες, τότε υποχρέωση της Κυβέρνησης είναι να εκσυγχρονίσει το θεσμό, να τον κάνει αποτελεσματικό.
Εκείνο που έχει σημασία είναι ότι οι υπουργικές αποφάσεις αλλοιώνουν το περιεχόμενο του νομοσχεδίου και η πρακτική εφαρμογή το στρεβλώνει και το κάνει αγνώριστο από αυτό που υποτίθεται ότι θα θεράπευε η νομοθετική εργασία ή αυτά που αναγράφονται στην εισηγητική έκθεση.
Μας είπε ο κύριος Υπουργός για το "ΔΗΜΗΤΡΑ". ΄Εχει πάρει κάτι ο αγρότης από το "ΔΗΜΗΤΡΑ"; Τρία χρόνια είναι που έχει γίνει ο ΟΠΕΚΕΠΕ. Από 1ης Ιουλίου υποτίθεται ότι έχει αντικαταστήσει τον Οργανισμό Βάμβακος. Οι νομαρχίες αδυνατούν να στηρίξουν το βασικότατο αυτό προϊόν της αγροτικής γης. Τι κάνατε για να προετοιμάσατε όλη αυτήν τη μετάβαση από το ένα καθεστώς στο άλλο; Επαίρεστε ότι καταργείτε με αυτόν τον τρόπο την παρακράτηση των επιδοτήσεων που ήταν παράνομη. ΄Εχουν γίνει δεκάδες δικαστήρια, έχουν γίνει δικαστήρια μεταξύ συναδέλφων αγροτών. Δηλαδή, έχουμε παραγωγούς εναντίον ενώσεων και ενώσεις εναντίον παραγωγών. ΄Εχουν κατατεθεί αγωγές για επιστροφή ως αχρεωστήτως καταβληθέντων ποσών, τα οποία παρακρατήθηκαν για τον ΕΛΓΑ από τις κοινοτικές επιδοτήσεις. Αυτό που είχατε υποχρέωση να κάνετε από χρόνια μας το σερβίρετε σήμερα ως μεγάλο κατόρθωμα και περιμένετε να σας πούμε μπράβο.
Τέλος, πιστεύετε ότι θα λειτουργήσει η Τράπεζα Γης και θέλετε να τη χειροκροτήσουμε; Δώστε φορολογικά κίνητρα, δώστε ελαφρύνσεις, να μπορεί να πάρει ο αγρότης. Όμως, όχι με ένα γραφειοκρατικό σύστημα που έχουμε την υπόνοια ότι μπορεί να λειτουργήσει και με άλλους τρόπους και να ξαναμπεί ο κομματισμός, το ρουσφέτι, η διαφθορά, όλα αυτά που είναι στην καθημερινή μας ζωή. Εάν αυτά επικρατήσουν και εκεί, ο άμοιρος αγρότης στην πραγματικότητα θα δει την περιουσία του να μειούται για τον απλούστατο λόγο, γιατί δεν θα μπορεί ελεύθερα να πουλήσει αυτό που θέλει να πουλήσει, την περιουσία του, για να κάνει μία άλλη δραστηριότητα ή να αντιμετωπίσει μία έκτακτη ανάγκη. Η συμπεριφορά μέχρι τώρα καινοτομιών και πραγμάτων τα οποία εξωραΐζετε όπως και τα προηγούμενα νομοσχέδια, μας έδειξαν ότι κανένα κακό δεν θεραπεύουν, αντίθετα, αυτά που είναι κύρια χαρακτηριστικά της συναλλαγής και της διαφθοράς, μεγαλώνουν καθημερινά ολοένα και περισσότερο. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζαμτζής.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο δεν δίνει λύση στα προβλήματα ασφάλισης της αγροτικής παραγωγής και δεν στηρίζει τον ΄Ελληνα αγρότη. Απόδειξη αυτού του γεγονότος είναι οι αντιδράσεις ακόμη και συναδέλφων Βουλευτών του ΠΑΣΟΚ κατά τις συνεδριάσεις της επιτροπής, όπως η περίπτωση του κ. Γικόνογλου, ο οποίος δήλωσε ότι θα τον βρείτε αντίθετο και δεν θα ψηφίσει το νομοσχέδιο. 
Τα σοβαρά θέματα αυτού του νομοσχεδίου ρυθμίζονται από είκοσι έξι υπουργικές αποφάσεις. Ποια είναι όμως σήμερα η κατάσταση των αγροτών;
Εσείς, κύριε Υπουργέ, είπατε στην επιτροπή ότι η Κυβέρνηση προστατεύει και αυξάνει το εισόδημα των αγροτών. Ισχυριστήκατε ότι το εισόδημα στηρίζεται πρώτα απ΄ όλα από τις επιδοτήσεις οι οποίες αποτελούν και το 40% έως 45% του εισοδήματος των αγροτών. Και μόνο αυτό το γεγονός δεν σας τιμά. Διότι επιπλέον έχουμε χάσει όλες τις μάχες στην Ευρωπαϊκή Ένωση, μάχες για τον καπνό, μάχες για το βαμβάκι, για τα οπωροκηπευτικά, για τα ροδάκινα. Μειώθηκαν ουσιαστικά οι επιδοτήσεις. 
Αναφερθήκατε στη συμπίεση του κόστους παραγωγής. Στο σπίτι του κρεμασμένου, κύριε Υπουργέ, δεν μιλάνε για σκοινί. Τι κάνατε για το αγροτικό ρεύμα; Τι κάνατε για τα πετρέλαια; Εσείς έχετε οδηγήσει σήμερα τον Έλληνα αγρότη να παρανομεί και να βάζει κόκκινο πετρέλαιο στα τρακτέρ. Δεν είμαστε ανταγωνιστικοί. Στην Ισπανία το πετρέλαιο έχει εκατόν δεκαοκτώ πεσέτες. Το αγροτικό πετρέλαιο είναι στη μισή τιμή. Έχουμε το Φ.Π.Α. στα αγροτικά μηχανήματα που είναι 18%. Έχουμε υπερβολικές φορολογίες στη μεταβίβαση των κτημάτων. Από τη μεταβίβαση των κτημάτων από τον παππού στον εγγονό αγοράζουν οι αγρότες ξανά τα κτήματά τους. 
Μήπως όμως υπάρχουν επιδοτήσεις σε φάρμακα; Μήπως υπάρχουν σε λιπάσματα; Σε σπόρους; Σε λοιπό εξοπλισμό;
Αναφερθήκατε ακόμη, κύριε Υπουργέ, στην εμπορική τιμή και είπατε ότι μπορούμε μόνο να στηρίξουμε τα αγροτικά προϊόντα. Πώς, κύριε Υπουργέ; Υπάρχει μήπως ενιαίος φορέας εξαγωγών; Υπάρχει μήπως διασφάλιση συναλλάγματος; Υπάρχει επιδότηση μεταφορικών; Υπάρχει μήπως μητρώο εμπόρων και εξαγωγέων; Κάθε απατεώνας έχει τη δυνατότητα να κλέψει τον Έλληνα αγρότη δίχως κανένα απολύτως πρόβλημα. 
Σήμερα το 50% των αγροτών είναι πάνω από σαράντα πέντε ετών. Οι αγρότες μας είναι καταχρεωμένοι στην Αγροτική Τράπεζα. Ζουν κάτω από τα όρια της φτώχειας. Τους κόβουν το ρεύμα και το τηλέφωνο. Έχουμε υπερχρεωμένους συνεταιρισμούς, διότι εσείς καταργήσατε την εποπτεία της Αγροτικής Τράπεζας. Η αγροτική σας πολιτική συντάσσεται στο πόδι.
Αναφέρθηκε ακόμη ο κύριος Υπουργός στη διασφάλιση του εισοδήματος από τις καταστροφές. Ας δούμε όμως ποια είναι η πορεία του ΕΛΓΑ, του Οργανισμού Ασφάλισης της αγροτικής παραγωγής σήμερα. Ελλείψεις και κενά στη νομοθεσία. Ελλείμματα τριάντα τριών δισεκατομμυρίων (33.000.000.000) δραχμών έχει ο ΕΛΓΑ. Ο Πρωθυπουργός υποσχέθηκε το 1998 ότι θα δώσει είκοσι δισεκατομμύρια (20.000.000.000) δραχμές και δεν υλοποίησε την υπόσχεσή του. Δεν δώσατε ως Κυβέρνηση μέχρι σήμερα ούτε μία δραχμή. Οδηγήσατε τον ΕΛΓΑ στην απαξίωση, επειδή σχεδιάζατε την είσοδο των ιδιωτικών εταιρειών διά μέσου του φορέα αντασφάλισης, του "ΟΑΣΙΣ", τον οποίον και θέλετε να επιδοτείτε. Χρησιμοποιήσατε μέχρι σήμερα τον ΕΛΓΑ ως μηχανισμό αρπαγής ψήφων. Παραμονές των εκλογών του 2000 δίνατε προκαταβολές 20% και 30% στους πορτοκαλοπαραγωγούς. Φέτος γιατί δεν το κάνατε; Γιατί φέτος δεν έχει εκλογές. Καταντήσατε τον ΕΛΓΑ αντιπαθητικό στους αγρότες. Οι εκτιμήσεις των γεωπόνων εκτιμητών ήταν κακές και τα χρήματα καταβάλλονταν καθυστερημένα. 
Όλα αυτά βέβαια σας βοηθούν να βάλετε στο παιχνίδι τις ασφαλιστικές εταιρείες. Οι αγρότες ζητούσαμε και ζητούμε σωστές εκτιμήσεις της ζημιάς και όχι αλχημείες. Όχι ποσοστιαίες μειώσεις της ζημιάς. Όχι επιλεκτικές εκτιμήσεις σε κομματικούς φίλους και καταγραφές του ίδιου κτήματος σε δύο ονόματα. Μέσα σε αυτήν την Αίθουσα, κύριε Υπουργέ, έχω καταγγείλει τέτοια φαινόμενα πολλές φορές. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ).
Ζητούμε τη συμμετοχή εκπροσώπου των αγροτών στην επιτροπή εκτίμησης. Εδώ μέσα στη Βουλή λέγατε, θα το πραγματοποιήσουμε. Σήμερα όμως δεν το βλέπουμε αυτό να το εφαρμόζετε. Ζητούμε έγκαιρη καταβολή των αποζημιώσεων και όχι μετά από οκτώ, δέκα μήνες ή μετά από ένα χρόνο. Μετά από τρεις μήνες οι αποζημιώσεις να καταβάλλονται έντοκα. 
Πριν από λίγες ημέρες ανακοινώσατε τις καταβολές χρημάτων για τις ζημιές του 2000. Μη μας λέτε ότι καταβάλλετε τα χρήματα σε τρεις, τέσσερις ή σε πέντε μήνες. Ο ΕΛΓΑ πρέπει να καλύπτει όλες τις ζημιές. Πρέπει να υπάρχει κάλυψη των ζημιών στο προανθικό στάδιο και στο στάδιο της ανθοφορίας, διότι τα έξοδα του αγρότη γίνονται. Σήμερα λέμε, όχι στην ανθοφορία, λέμε ναι στο καρπίδιο, λες και υπάρχει διαφορά. Είναι υπόθεση ολίγων ημερών αυτό το πράγμα. 
Φέτος στην Πέλλα είχαμε δυσμενείς καιρικές συνθήκες. Ο ΕΛΓΑ είπε ότι πάνω από τα εννιακόσια μέτρα θα αποζημιώσουμε, γιατί είχαμε παγετό, κάτω από τα εννιακόσια μέτρα έχουμε ακαρπία, λες και ο παγετός είναι κάτι που σταματάει και βάζει φρένο στα εννιακόσια μέτρα. 
Κύριε Υπουργέ, εμείς λέμε όχι στα παιχνίδια που θέλετε να παίξετε στις πλάτες των αγροτών. Νομίζετε μήπως ότι οι αγρότες είναι πλούσιοι και μπορούν να πληρώνουν αυξημένα ασφάλιστρα; Εσείς επιδοτείτε τον ασφαλιστικό οργανισμό, δηλαδή τις εταιρείες και δεν επιδοτείτε τον ΕΛΓΑ. Αφήνετε τους αγρότες να πληρώνουν υψηλά ασφάλιστρα και τις εταιρείες να κερδοσκοπούν. Αυτή η αγροτική σας πολιτική έχει γίνει εφιάλτης για τους αγρότες. Κάνετε πολιτική για τις εταιρείες και όχι για τον ΄Ελληνα αγρότη. 
Προγραμματική θέση της Νέας Δημοκρατίας είναι να λειτουργεί ο ΕΛΓΑ ως κρατικός οργανισμός κοινωνικής ασφάλισης, κοινωνικής αλληλεγγύης, ο οποίος πρέπει να εκσυγχρονιστεί και να στηριχθεί οικονομικά, ώστε να μπορέσει να στηρίξει τον αγρότη.
Η Νέα Δημοκρατία δεσμεύεται να καλύψει άμεσα το χρέος των 33 δισεκατομμυρίων δραχμών του ΕΛΓΑ από τον προϋπολογισμό του κράτους.
Δεσμεύεται να καλύπτει ο κρατικός προϋπολογισμός το ποσό των δαπανών του ΕΛΓΑ που δεν καλύπτουν οι ασφαλιστικές εισφορές των αγροτών.
Δεσμεύεται να νοικοκυρέψει τον ΕΛΓΑ και να σταματήσει τις σπατάλες, τους παχυλούς μισθούς των νέων διοικητικών συμβουλίων και το βόλεμα των υμετέρων στελεχών σας. Τα λειτουργικά έξοδα του ΕΛΓΑ φθάνουν σήμερα το 60% του προϋπολογισμού και μένει ένα υπόλοιπο 40% για τις ασφαλίσεις και τις αποζημιώσεις.
Δεσμεύεται η Νέα Δημοκρατία να αντιμετωπίσει την εισφοροδιαφυγή. Σήμερα ο ΕΛΓΑ συγκεντρώνει περίπου το 50% των εισφορών. Δεσμεύεται, τέλος, να επεκταθεί η ασφαλιστική κάλυψη του ΕΛΓΑ και σε νέους κινδύνους. 
Μιλάτε για περιοχές υψηλού κινδύνου. ΄Ομως, κύριε Υπουργέ, πρέπει να ξεκαθαρίσουμε κάτι, η αποζημίωση είναι κοινωνικός πόρος και αν υπάρξει διαφορετικό ασφάλιστρο, θα χαθεί ουσιαστικά η κοινωνική αλληλεγγύη μεταξύ των αγροτών. 
Στο τέλος-τέλος μιλούμε για περιοχές υψηλού κινδύνου όταν το Υπουργείο δεν μπόρεσε να εφαρμόσει αντιχαλαζιακή προστασία στις περιοχές τις βορείου Ελλάδος. Υπήρξε όντως πρόβλημα χαλαζοπτώσεων. 
Κυρίες και κύριοι συνάδελφοι, στο νομοσχέδιο γίνεται αναφορά στους φορείς που έχουν συσταθεί εδώ και χρόνια και ακόμα δεν λειτουργούν ουσιαστικά όπως ο ΟΠΕΚΕΠΕ, η ΑΓΡΟΓΗ, ο ΟΠΕΓΕΠ, το ΕΘΙΑΓΕ και ο Οργανισμός "ΔΗΜΗΤΡΑ". Υπάρχουν διατάξεις για την πρόωρη σύνταξη, τα επενδυτικά προγράμματα των αγροτών, τις ζωοτροφές, τη σύνταξη του αλιευτικού κώδικα και επιπλέον υπάρχουν διατάξεις για νέες θέσεις εργασίας και τη σύνταξη δασικού κτηματολογίου όπου θα γίνει πρόσληψη επτακοσίων και πλέον ατόμων για να μπορέσει να στελεχωθεί ο οργανισμός αυτός. 
Τι έχετε όμως να μας πείτε πλέον, κύριε Υπουργέ, για τη διαχείριση των χρημάτων του Ταμείου ΦΕΟΓΚΑ; ΄Ηδη η Ευρωπαϊκή ΄Ενωση μας ζητά πλέον τριάντα δισεκατομμύρια δραχμές να επιστραφούν και επιπλέον μας ζητά άλλα διακόσια εξήντα δισεκατομμύρια, τα οποία βρίσκονται στα δικαστήρια. Επιχειρείτε με τους νέους φορείς βόλεμα ημετέρων με παχυλούς μισθούς. 
Κυρίες και κύριοι συνάδελφοι, βασικό χαρακτηριστικό αυτού του νομοσχεδίου είναι η συρραφή διαφόρων διατάξεων που δεν δίνουν λύσεις και φαίνεται ξεκάθαρα ότι το νομοσχέδιο αυτό έχει συνταχθεί με προχειρότητα. Το νομοσχέδιο αυτό δεν στηρίζει και δεν δίνει λύσεις στα προβλήματα των αγροτών, γι' αυτό και το καταψηφίζω. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κύριοι συνάδελφοι, θα έλεγα ότι νομοτεχνικά κατ' αρχήν ότι για άλλη μια φορά επιβεβαιώνεται ότι πάσχει το συγκεκριμένο νομοσχέδιο. Και είναι μια γενική προτροπή από μέρους μου ταπεινή. Πάσχει υπό την εξής έννοια. Ότι ένα νομοθέτημα είναι πλήρες, όταν βεβαίως έχει κατευθυντήρια αρχή και οι διατάξεις οδηγούν αναμφισβήτητα στην εκπλήρωση-υλοποίηση αυτής της κατευθυντήριας αρχής και όχι όταν σε όλα του τα σημεία παρέχει νομοθετικές εξουσιοδοτήσεις για έκδοση υπουργικών αποφάσεων. Το συγκεκριμένο, λοιπόν, νομοσχέδιο αριθμητικά οδηγεί, για την πληρότητα εκπλήρωσης των όσων τουλάχιστον στοχεύει, σε ύπαρξη αναγκαιότητας ογδόντα τεσσάρων υπουργικών αποφάσεων. Και ποιο είναι το πρόβλημα σε αυτή την περίπτωση, το διαχρονικό σε όλα τα νομοθετήματα και στο συγκεκριμένο: Ότι οι ρυθμίσεις που γίνονται δι' υπουργικών αποφάσεων αίρουν τελικώς το γράμμα και τη σκοπιμότητα, αν θέλετε, των συγκεκριμένων διατάξεων που ψηφίζουμε. Και αντιλαμβάνεσθε ότι αυτό αν μη τι άλλο είναι μία νόθευση λειτουργίας κοινοβουλευτικής. 
Από εκεί και πέρα, για τον άμεσο λόγο μου: Είπε ο κ. Νάκος ότι είναι η "διοχέτευση" χρημάτων, κονδυλίων υπέρογκων πολλές φορές αδικαιολόγητων σε φορείς ζημιογόνους του δημοσίου τεραστίου ύψους. Και τι αντιλαμβανόμαστε; Ότι για ένα καίριας σημασίας πρόβλημα που είναι ο ΕΛΓΑ, με την έννοια κυρίως των αποζημιώσεων, διαχρονικά δεν εκδηλώνει η πολιτεία, υπό την κυβερνητική της έκφανση, την αναμφισβήτητη πρόθεση στις συγκεκριμένες ζημιές που προκύπτουν -και στατιστικά μπορούμε να τις υπολογίσουμε ανά έτος- ότι θα τις πληρώνει σε συγκεκριμένο χρονικό διάστημα. Τι υποδηλώνει δηλαδή η συγκεκριμένη κυβερνητική πλειοψηφία με το συγκεκριμένο νομοσχέδιο; Υποδηλώνει για άλλη μια φορά την έλλειψη διάθεσης, σοβαρής διάθεσης να δώσει τα απαραίτητα εκείνα κονδύλια, που αν θέλετε, υπολογιζόμενα στο συνολικό κρατικό προϋπολογισμό, είναι τέτοιας αξίας που πολλές φορές -και ειπώθηκε από προηγούμενους συναδέλφους- μας κάνει όλους να λυπόμαστε, γιατί μιλούμε κατά το συγκεκριμένο τρόπο που δεν πρέπει να ομιλούμε. 
Στατιστικά τι αποδεικνύεται; Ότι οι ζημιές του ΕΛΓΑ ετησίως είναι περίπου στα εξήντα δισεκατομμύρια δραχμές και τα έσοδα είναι περίπου στα είκοσι πέντε δισεκατομμύρια δραχμές. Εσείς επειδή δεν μπορείτε να καλύψετε αυτές τις ζημιές, τι κάνετε; Ατύπως σας το λέω. Δίνετε την εντολή στις περιφερειακές υπηρεσίες, πάτε και κάνετε έλεγχο μετά πάροδο χρόνου που να μην μπορείτε να κάνετε επιτόπια αυθεντική εξέταση της ζημιάς, και αν πράγματι βάσει κάποιων κριτηρίων πιθανολογήσετε ότι υπήρχε και μεγάλη ζημιά, βάζετε μικρότερη ζημιά για να μειώσουμε το κόστος. Η συνέπεια: Η πλήρης αναξιοπιστία του συστήματος. Δεν μπορείτε πραγματικά να καλύψετε τις ζημιές και έρχεσθε, επαναλαμβάνω, σήμερα με αυτό το νομοσχέδιο να υποδηλώσετε πανηγυρικά πάλι αυτήν την αναποφασιστικότητα που έχετε για να αντιμετωπίσετε το πρόβλημα. 
Και τι άλλο κάνετε σ' αυτό το πρόβλημα διαχρονικά. Όπως το έχετε κάνει και σε άλλους "ασφαλιστικούς" φορείς, λέτε ότι θα κάνετε επιχορήγηση. Η επιχορήγηση ως υπόσχεση δίνεται όμως σε "ύποπτες" περιόδους που έχουν εκλογική, αν θέλετε, στόχευση και σκοπιμότητα. Είκοσι δισεκατομμύρια δραχμές λόγω των προκυψάντων ελλειμμάτων υπεσχέθη ο Πρωθυπουργός από το 1998 ότι θα δώσει για την ομαλή, εύρυθμη λειτουργία του ΕΛΓΑ κάτι το οποίο δεν έχει μέχρι σήμερα γίνει. Δεν θέλω να παραπέμψω ότι έχει γίνει για το ΙΚΑ για ένα τρισεκατομμύριο και πλέον δραχμές οφειλόμενο λόγω συγκεκριμένης αν θέλετε "πελατειακής" πολιτικής, που κάνει κατά καιρούς το ΠΑΣΟΚ.
Θέλω να καταλήξω με βάση κυρίως την επιγραφή του συγκεκριμένου νομοσχεδίου και όλες τις άλλες φρασεολογίες που ακούστηκαν και όχι μόνο από τους Κοινοβουλευτικούς Εκπροσώπους, κύριε Υπουργέ, αλλά ακούστηκαν και από σας και έχουν την έννοια των βαρύγδουπων δηλώσεων. Επιγραφή, λοιπόν, του συγκερκιμένου συζητούμενου νομοσχεδίου: "Εθνικό Σύστημα Προστασίας της Αγροτικής Δραστηριότητας και συναφείς διατάξεις". 
Και επακολουθήσασα εκφράζει έπαρση τέτοια η κυβερνητική Πλειοψηφία ότι σήμερα έρχεται να κάνει παρεμβάσεις σε σημαντικά θεσμικά προβλήματα του αγρότη, διότι αναγνωρίζει τη συμβολή του στην παραγωγική διαδικασία και στη διαχρονική προοπτική του τόπου. Έρχεται, λοιπόν, σήμερα η κυβερνητική Πλειοψηφία να κάνει αυτές της ύψιστης αξίας θεσμικές παρεμβάσεις. Αυτή είναι η εντύπωση που μένει με βάση τη συγκεκριμένη φρασεολογία που χρησιμοποιήσατε.
Λέω εγώ τώρα να κάνουμε μία αντιστοίχιση, κύριε Υπουργέ, μαζί με βάση κοινές, φαντάζομαι, παραδοχές, να έχουμε μία κοινή αφετηρία για να συζητήσουμε. Να κάνουμε, λοιπόν, μία αντιστοίχιση αυτών που θεωρητικά λέτε με τη συγκεκριμένη -χρόνια τώρα- βιούμενη και δυστυχώς καθολικά φθίνουσα πορεία από πλευράς των αγροτών.
Είναι βέβαιο ότι ο αγροτικός πληθυσμός αριθμούσε στην Ελλάδα ένα συγκεκριμένο ποσοστό. Επίσης είναι βέβαιο ότι ουδέποτε υπήρξε συμβατική ευρωπαϊκή υποχρέωση για μείωση του αγροτικού πληθυσμού. Εκείνο το οποίο διαχρονικά εκπέμπετε είναι ότι υπάρχουν τέτοιες δεσμεύσεις και άρα σε συγκεκριμένα σημεία εμείς δεν μπορούμε να εκδηλώσουμε θετική κυβερνητική συμπεριφορά. Οδηγούμεθα, λοιπόν, σε αυτήν την περίσφιξη του αγρότη και συνακόλουθα σε αυτήν τη φυγή του αγρότη από την περιφέρεια και την απερήμωση της υπαίθρου. Αυτό υπονοείτε κατά καιρούς, δεν το λέτε όμως ευθέως φραστικά.
Έρχεσθε να μας πείτε σήμερα ότι παίρνετε μέτρα, με αυτήν την αντιστοίχιση με το παρελθόν της υπάρξεως ευρέως σώματος του πληθυσμού ως αγροτικού, ο οποίος, αν θέλετε, σε εκείνες τις χρονικές περιόδους συγκρινόμενος με τα άλλα τμήματα του πληθυσμού, προσπαθούσε να έχει έναν ανάλογο βηματισμό από πλευράς ποιοτικής, βιοτικής λειτουργίας. Έρχεσθε, λοιπόν, να μας πείτε τώρα, που έχει καταστεί η απερήμωση της υπαίθρου αναμφισβήτητο γεγονός ότι εσείς παίρνετε μέτρα θεσμικά για να κρατήσετε τον αγρότη στην αγροτική περιφέρεια και ότι αναβαθμίζετε τον τρόπο ζωής του.
Δεν νομίζω, κύριε Υπουργέ, ότι σε αυτό το σημείο έχουμε κοινή αφετηρία για συζήτηση και ότι η αντιστοίχιση αυτή -δυστυχώς- οδηγεί σε συμπέρασμα εντελώς αντίθετο των όσων είπατε. 
Γιατί γίνεται αυτό; Να το εξειδικεύσουμε, για να δούμε αν έχουμε κι εδώ κοινή αφετηρία. Ποια είναι τα διαχρονικά θεσμικά προβλήματα του αγρότη; Δανεισμός από την Αγροτική Τράπεζα. Τι έχετε κάνει με τους δανεισμούς; Ενώ έχουν υπάρξει δικαστικές αποφάσεις σε επίπεδο ανώτατου δικαστηρίου, εσείς παλινδρομείτε πολλές φορές και δεν έχετε το θάρρος να φέρετε μία ρύθμιση. Κατά καιρούς φέρνετε ρυθμίσεις και ύστερα από λίγο καιρό τις αλλάζετε. Δεν έχετε το σθένος να φέρετε μία ρύθμιση στα πλαίσια των όσων πρότεινε η Νέα Δημοκρατία ότι δεν θα υπερβαίνει, οποτεδήποτε λαμβάνεται ένα χρηματικό ποσό ως δάνειο, το τριπλάσιο του αρχικού κεφαλαίου.
Δεν έρχεσθε να κάνετε αυτήν τη ρύθμιση και κατά καιρούς σέρνετε τους αγρότες στην Αγροτική Τράπεζα να κάνουν ρυθμίσεις, να μην ξέρουν καν το ύψος των οφειλών, να μην έχουν δικαίωμα δι' αιτήσεως να μάθουν ποιο είναι ακριβώς το ύψος των οφειλών και βεβαίως δεν μπορείτε να τους δημιουργήσετε μία σαφήνεια για το τι τους συμβαίνει και αν τους συμφέρει να το κάνουν.
Άλλα ζητήματα:
Δεν μπορείτε σίγουρα να παρέμβετε στις τιμές. Στο ζήτημα της αναδιάρθρωσης των καλλιεργειών, πότε επεδείχθη από πλευράς κυβερνητικής εξουσίας ένας στρατηγικός σχεδιασμός, ώστε με τις αρμόδιες υπηρεσίες να υπάρξει συγκεκριμένη κατεύθυνση στους αγρότες προς τα πού πρέπει να κινηθούν; Δεν είναι αυτό ένα σημαντικό πρόβλημα; 
Κύριε Υπουργέ, μου δίνετε την εντύπωση ότι δεν με παρακολουθείτε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σας παρακολουθώ.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Εγώ θα έλεγα και τυπικώς να με παρακολουθείτε, όχι μόνο να το λέτε. Εγώ δέχομαι ότι ουσιαστικά με παρακολουθείτε, αλλά να με παρακολουθείτε και τυπικώς.
Στο ζήτημα της αναδιάρθρωσης των καλλιεργειών, τι έχετε κάνει μέχρι τώρα; Στα ζητήματα της πρόωρης συνταξιοδότησης, ένα θεσμικό ζήτημα, που έχει την σημαντική υποβοήθηση της Ευρωπαϊκής Ένωσης; Και πού καταλήγουμε; Το πρόγραμμα για την πρόωρη συνταξιοδότηση είναι για το 2000 - 2006 και προ ενός μηνός, αν δεν κάνω λάθος, στείλατε τις εγκυκλίους, επειδή ο φορέας εκτέλεσης και υλοποίησης αυτού του συγκεκριμένου "έργου" είναι η ΑΤΕ, για να υποβληθούν δικαιολογητικά. Η πρόωρη συνταξιοδότηση δεν θα οδηγήσει σε ανανέωση του αγροτικού πληθυσμού; Δεν είναι αυτό ένα σημαντικό ζήτημα για την αγροτική ύπαιθρο; 
Να προχωρήσουμε, λοιπόν, σε αυτό το ζήτημα, που τίθεται ως κυρίαρχο στο νομοθέτημα: τις αγροτικές αποζημιώσεις. Το ζητούμενο είναι να υπάρχει ένα καταληκτικό όριο μέσα στο οποίο θα καταβάλλονται οι αποζημιώσεις, το Σώμα των Ελεγκτών - Εκτιμητών να έχει και γνώση και να πηγαίνει σε συγκεκριμένα χρονικά διαστήματα και να μπορεί να ανταποκρίνεται και με βάση το μέγεθος των αναφυομένων κινδύνων και γενικά να προσδώσετε την αναμφισβήτητη εντύπωση στον αγρότη ότι θα παίρνει τα λεφτά του στο πρέπον ύψος στο συγκεκριμένο χρονικό διάστημα.
Τι κάνει το συγκεκριμένο νομοσχέδιο, κύριε Υπουργέ; Επ' αυτού υπάρχει συγκεκριμένη τοποθέτηση, συγκεκριμένη δέσμευση; Φοβάμαι ότι για άλλη μια φορά αυτή η διάσταση λόγων και έργων θα αποδειχθεί. 
Να προχωρήσουμε στα άλλα ζητήματα του Ο.Π.Ε.Κ.Ε.Π.Ε. 
Έχετε διαμορφώσει έναν οργανισμό από ετών, όπως και την αγροτική γη. Με το νομοσχέδιο αυτό κάνετε διόρθωση ημαρτημένων, λανθασμένων δηλαδή επιλογών που έρχεστε κάθε τόσο να τις διορθώσετε, αλλά στην πράξη, δυστυχώς, αναφύονται άλλα προβλήματα και στο μέλλον πάλι θα έλθετε να διορθώσετε και λέτε ότι με τον Ο.Π.Ε.Κ.Ε.Π.Ε θα διασφαλίσετε τις μη παρακρατήσεις των κοινοτικών ενισχύσεων, κάτι που ισχύει χρόνια τώρα. Και με την απειλή προστίμων αναγκάζεστε αυτήν τη στιγμή να δημοσιοποιήσετε ότι θα επιτελέσετε, ότι θα κάνετε μηχανογραφικές ή λογισμικές παρεμβάσεις, λέτε και το προηγούμενο σύστημα δεν εξασφάλιζε κάτι τέτοιο, εάν είχατε την πρόθεση, και καταργείτε τους οργανισμούς βάμβακος, καπνού, ελαιολάδου, τη ΔΙΔΑΓΕΠ, οι οποίοι, πέραν των άλλων, παρείχαν και μία γεωτεχνική υποστήριξη στον Έλληνα αγρότη. 
Τι κάνετε με την αγροτική γη: επανάληψη της διόρθωσης, αυτής δηλαδή της συνήθους τακτικής σας, των ημαρτημένων. Διότι σε μία δημοκρατική πολιτεία, κύριε Υπουργέ -και θέλω να το πάρετε ως έρεισμα, για διαλογική συζήτηση- σε καμία περίπτωση προϋπόθεση του παραδεκτού συμβολαίων για αγοραπωλησία δεν μπορεί να τίθεται η διαμεσολάβηση αυτού του θεσμού της αγροτικής γης. Αυτό που είπε η Νέα Δημοκρατία επισήμως και διά στόματος του Κοινοβουλευτικού Εκπροσώπου είναι ότι μπορείτε να εξασφαλίσετε κίνητρα δανειακά άλλης φύσεως, ώστε ο Έλληνας αγρότης προ οιασδήποτε συμφωνίας σε οποιοδήποτε τίμημα με έναν τρίτο ιδιώτη να οδηγείται σε διαμεσολάβηση αυτού του θεσμού της αγροτικής γης, που εάν διαπιστώσει υπό συγκεκριμένες προϋποθέσεις ότι τον συμφέρει, να προχωρήσει σε τέτοια αναγκαία σύμπραξη.
Πρέπει να ξέρετε, κύριε Υπουργέ, ότι αυτά τα δύο δισεκατομμύρια που θέλετε να δώσετε γι' αυτόν το θεσμό της αγροτικής γης, όπως πολύ σωστά ελέχθη από την πλευρά του κ. Μπασιάκου, δεν αρκούν, έστω και υπό τις προϋποθέσεις τις λανθασμένες, τις ελλειμματικές που σεις δρομολογείτε, για να αγοράζονται ετησίως διακόσια στρέμματα. 
Καταλήγω. Σας τα λέμε με ιδιαίτερο σθένος, με ιδιαίτερη ένταση και επιμονή. Εμείς υποστηρίξαμε τον αγρότη διαχρονικά. Εάν κάνουμε μία αναδρομή από το 1961, επί αείμνηστου Κωνσταντίνου Καραμανλή, θα διαπιστώσετε ποιους θεσμούς δρομολόγησε αυτή η παράταξη, που κατά καιρούς έρχεστε να την ελέγξετε και πάλι αβάσιμα και παραπλανητικά. Η Νέα Δημοκρατία έχει διαχρονικά και υπό την ιστορική της διαδρομή συνεισφέρει τα μέγιστα στον αγροτικό κόσμο και πονά γι' αυτά τα οποία συμβαίνουν, κύριε Υπουργέ και κύριε Υφυπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γι' αυτό έγιναν όλοι μετανάστες!
ΚΩΝΣΤΑΝΤΙΝΟΣ ΤΣΙΠΛΑΚΗΣ: Στον πολιτικό μου έλεγχο δείχνετε ευαισθησία και στα συγκεκριμένα νομοτεχνικά ζητήματα που έθεσα δεν δείξατε.
Πονάει και φωνάζει και λέει ότι πρέπει εμπράκτως να υποστηρίξετε τον Έλληνα αγρότη, τον οποίο προκαλείτε με αυτά που κατά καιρούς λέτε και δεν κάνετε και προκαλείτε ευρύτερα τον λαό, γιατί δεν έχετε ιεραρχήσει ουδέποτε προτεραιότητες και να αντιστοιχήσετε ύστερα συγκεκριμένες συμπεριφορές για να αποδειχθείτε αξιόπιστοι. Και εμείς δεν θέλουμε να δεχθούμε την αναξιοπιστία που προκύπτει από αυτήν τη διαχρονική διάσταση λόγων και έργων της Κυβέρνησης. Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Οι κανόνες στην αγροτική οικονομία, στην ευρωπαϊκή και στην παγκόσμια άλλαξαν άρδην την τελευταία δεκαετία. Η ελληνική αγροτική οικονομία, η ελληνική γεωργία και η ελληνική κτηνοτροφία διέρχονται ένα μεταβατικό στάδιο από μία κατάσταση πλήρους κρατικού προστατευτισμού και στις τιμές και στην εμπορία και στις παρεμβάσεις, σε μια κατάσταση που τη διέπουν τώρα οι κανόνες του παγκόσμιου οργανισμού εμπορίου και βεβαίως της κοινής αγροτικής πολιτικής, ενός πολύ σημαντικού εργαλείου που διαμορφώνεται μέσα και από δική μας παρέμβαση, της ελληνικής Κυβερνήσεως, πολύ πετυχημένα τις περισσότερες φορές και με πάρα πολλές δυσκολίες άλλες φορές, όταν διαμορφώνονται τεράστιες πλειοψηφίες κόντρα στα δικά μας προϊόντα και στις δικές μας πολιτικές. 
Βεβαίως σήμερα έχουμε ένα πολύ σημαντικό εργαλείο, το είπε ο κύριος Υπουργός, ένα ποσό περίπου δεσμευμένο έντεκα τρισεκατομμυρίων, εκ των οποίων τα επτά τρισεκατομμύρια είναι επιδοτήσεις για τα επόμενα έξι έως οκτώ -γιατί μερικά έργα θα πάνε και μέχρι το 2008- χρόνια, για να μπορέσουμε να μεταβάλουμε τους κανόνες, τη δομή της ελληνικής αγροτικής οικονομίας, έτσι ώστε να προσαρμοστεί στις νέες συνθήκες. 
Και αυτό είναι πάρα πολύ δύσκολο, παρ' όλο που γίνεται μια πολύ σημαντική προσπάθεια. Και είναι πάρα πολύ δύσκολο, γιατί και αντικειμενικά προβλήματα αντιμετωπίζουμε: μικρό κλήρο, πολυδιασπασμένο κλήρο, έλλειψη πολύ μεγάλη έργων υποδομής, αλλά και νοοτροπίας και ο πληθυσμός μας είναι κυρίως γηρασμένος και λόγω του μικρού κλήρου και των συνεταιριστικών οργανώσεων, των εργαλείων δηλαδή και των ενώσεων των αγροτών, όπως λειτουργούν, να δημιουργούνται δυσκολίες στο να κατανοήσουμε την καινούρια εξέλιξη.
Και βέβαια σ' αυτήν την καινούρια εξέλιξη και ο ρόλος του κράτους άλλαξε. Αναλαμβάνει ευθύνη για να κάνει τους κανόνες, τα έργα υποδομής, να ενημερώνει, να παρεμβαίνει και να βοηθάει. Δεν είναι ο ρόλος που προστατεύει, με την έννοια που γινόταν παλιά και βεβαίως που διαμορφώνει τις τιμές. Είναι ο ρόλος όμως που μπορεί διά των εμμέσων παρεμβάσεών του να παρέμβει ακόμη περισσότερο και στο κόστος και στην ενημέρωση και στην εξυγίανση των συνεταιρισμών.
Κύριε Υπουργέ, τα τελευταία χρόνια έγινε ένα μεγάλο νομοθετικό έργο και συμπληρώνεται. Θα έρθω στο σημερινό σχέδιο νόμου. Βέβαια πολλά από αυτά τα πολύ σημαντικά νομοθετήματα πρέπει όλοι μαζί με ένταση, με επιμονή, να παρέμβουμε στον αγροτικό κόσμο για να γίνουν πράξη. Γιατί καλός ο νόμος, αλλά η πράξη είναι αυτή που θα δώσει τις δυνατότητες στον αγροτικό μας πληθυσμό. 
Στα πλαίσια αυτά, λοιπόν, των έργων υποδομής, των αναδασμών, είναι και το σημερινό νομοσχέδιο και έρχεται να συμπληρώσει το νομοσχέδιο για τους νέους συνεταιρισμούς, για τις διεπαγγελματικές ενώσεις, για την πιστοποίηση, για την ενημέρωση, για το σύστημα πληροφορικής. Και βεβαίως το κύριο θέμα του νομοσχεδίου είναι οι γεωργικές ασφαλίσεις, η δημιουργία δηλαδή ενός συστήματος γεωργικών ασφαλίσεων, που να είναι σύγχρονο, να έρθει να καλύψει το παλιό σύστημα - θα μείνω σ' αυτό αρκετά- αλλά να έχει και τη δυνατότητα προσαρμογής και στις νέες συνθήκες που διαμορφώνονται χρόνο με το χρόνο και μέσα και από τις συζητήσεις για αναθεώρηση της Κοινής Αγροτικής Πολιτικής στην Ευρώπη. Και βεβαίως έχει και άλλα πάρα πολλά και σημαντικά θέματα, μερικά από τα οποία και μόνα τους θα μπορούσαν να απασχολήσουν μία συνεδρίαση, όπως είναι: η κυκλοφορία των γεωργικών φαρμάκων, η οργάνωση και λειτουργία του Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης, του "ΔΗΜΗΤΡΑ", και πώς πρέπει να αναμορφωθεί, να συμπληρωθεί και να προχωρήσει, όπως είναι ο Ο.Π.Ε.Κ.Ε.Π.Ε, δηλαδή ο Οργανισμός Πληρωμών και Ελέγχου των Κοινοτικών Ενισχύσεων Προσανατολισμού και Εγγυήσεων, και πώς πρέπει να βελτιωθεί για να ξεπεράσει τις σημερινές δυσκολίες, όπως είναι η Εταιρεία Αξιοποίησης της Αγροτικής Γης -κυρίαρχο και πολύ σημαντικό θέμα- ή η πολιτική μας στα άλση, στα πάρκα, στις δεντροστοιχίες και η παραχώρηση αυτών στους Ο.Τ.Α πολλές προγραμματικές συμβάσεις των οποίων ήδη έχουν υπογραφεί και στο νομό μου, στη Λάρισα. 
Βεβαίως θα έπρεπε να μιλήσουμε και θα μιλήσουμε στα άρθρα, για το καθένα απ' αυτά αρκετά, αλλά και για το ΕΘΙΑΓΕ και να επισημάνουμε και σημαντικές αδυναμίες και βελτιώσεις που γίνονται με το καινούριο νομοσχέδιο, αλλά και συμπληρώσεις στη διατύπωση που έχετε κάνει εσείς, κύριε Υπουργέ, στο καινούριο νομοσχέδιο.
Ας έλθουμε όμως να δούμε σήμερα επί της αρχής αυτές τις δράσεις που προβλέπει το υπό συζήτηση νομοσχέδιο και το οποίο διαμορφώνει τη δική μας παρέμβαση στην αγροτική οικονομία σήμερα. Θα ήθελα να πω εδώ ότι δεν μπορώ να καταλάβω πώς καταψηφίζουν τα κόμματα της Αντιπολίτευσης επί της αρχής το Εθνικό Σύστημα Προστασίας της Αγροτικής Δραστηριότητας. Και το καταψηφίζουν, κύριε Υπουργέ, υπεραμυνόμενοι του ΕΛΓΑ τον οποίο φυσικά δεν εψήφισαν όταν ήλθε και ο οποίος ΕΛΓΑ μέσα σ' αυτά τα δεκατρία χρόνια έδωσε σημαντική βοήθεια στους αγρότες, αποζημίωσε αρκετά και στο βαθμό του δυνατού πολλές τάξεις που πραγματικά έπαθαν πολύ μεγάλη ζημιά και βεβαίως είχε πολύ μεγάλες αδυναμίες -τις οποίες εμείς που προερχόμαστε από αγροτικές περιοχές τις αντιμετωπίζουμε κάθε φορά- και στον τρόπο που γίνεται η εκτίμηση, πολλές φορές και στο χρόνο. Δεν είναι αλήθεια ότι η εκτίμηση πρέπει να γίνει αμέσως όταν γίνει η ζημιά, αλλά πολλές φορές πρέπει να γίνει και αμέσως μόλις γίνει η ζημιά και πολλές φορές πρέπει να γίνει όταν θα δούμε τι καρπό θα κάνουν τα δέντρα και βεβαίως και πόσο γρήγορα δίνονται οι αποζημιώσεις, που πράγματι τον τελευταίο καιρό ήλθαν σε ένα λογικότερο χρονικό διάστημα, των επτά ή οκτώ μηνών από τους δώδεκα, δεκατέσσερις και δεκαέξι μήνες που είχαμε παλαιότερα.
Υπεραμύνονται, λοιπόν, του ΕΛΓΑ -δεν λένε πως θα το αλλάξουν, αλλά μιλάνε μόνο για εκσυγχρονισμό- και υπεραμύνονται ως εκ τούτου και της προνοιακής μόνο παρέμβασης σε αυτόν το χώρο της ασφάλισης, ενώ είναι γεγονός ότι πρέπει το προνοιακό στοιχείο να παραμείνει -και θα τοποθετηθώ σε λίγο σε αυτό- αλλά και πρέπει να ενισχυθεί το ανταποδοτικό στοιχείο και πρέπει να επεκταθεί η ασφαλιστική κάλυψη και για άλλους κινδύνους και πρέπει να δοθεί η δυνατότητα και προαιρετικής, περαιτέρω κάλυψης, εάν οι αγρότες θέλουν μέσα όμως από το σύστημα που θα ελέγχεται. Και φυσικά πρέπει να μείνει το καινούριο πρόγραμμα που κάνετε, το ΗΣΙΟΔΟΣ στο δημόσιο. Με καμία άλλη παρέμβαση εκτός δημοσίου, με καμία ιδιωτικοποίηση, όπως ακριβώς προβλέπει το νομοσχέδιο.
Και βέβαια θα έχουμε την προσπάθεια για ανταγωνιστική γεωργία, για τη νέα γεωργία, για τη γεωργία του 2006 και μετά, που θα είναι υπό νέες συνθήκες, τη γεωργία δηλαδή που, απορροφώντας μέχρι τότε τα κονδύλια, θα έχουν γίνει οι παρεμβάσεις οι νομοθετικές, αλλά και οι επί της ουσίας. Θα μπορεί να είναι ανταγωνιστική χωρίς να στηρίζεται στο ίδιο ποσοστό σε επιδοτήσεις, αλλά σε πολύ μικρότερο ποσοστό. Και βέβαια η μάχη αυτή θα γίνει και μέσα από βιώσιμες καλλιέργειες και με τη μάχη της ποιότητας, με τη μάχη της τυποποίησης και με τη μάχη της εξυγίανσης των συνεταιρισμών, των εργαλείων, δηλαδή που θα παλέψουμε. 
Ο "ΗΣΙΟΔΟΣ", λοιπόν, δίνει τη δυνατότητα να έχουμε βελτίωση στη μεγιστοποίηση της ασφαλιστικής κάλυψης. Πρέπει να έχουμε βελτίωση στην ανταποδοτικότητα και βεβαίως την παραμονή του κοινωνικού χαρακτήρα. Οπωσδήποτε πρέπει να έχουμε οικονομική ευρωστία και ορθή διαχείριση, σίγουρα όμως εκσυγχρονισμό των οργανώσεων που υπάρχουν. Και στον ΗΣΙΟΔΟ -τα είπατε, κύριε Υπουργέ- συμπεριλαμβάνεται ο ΕΛΓΑ, όπως τροποποιείται και εκσυγχρονίζεται, συμπεριλαμβάνονται τα ΠΣΕΑ και βεβαίως μπαίνει ο νέος φορέας ΟΑΣΙΣ, Οργανισμός Αντασφάλισης και Συντονισμού όλου του προγράμματος, του ΗΣΙΟΔΟΣ. 
Δεκατρία χρόνια τώρα ο ΕΛΓΑ απέδωσε. Έχουμε τις αδυναμίες, έχουμε και τα θετικά. Κρατάμε τα θετικά και προσαρμόζουμε τις διατάξεις σε σχέση με εκείνα που είχαμε αδυναμίες. Κάνουμε την τομή και συμπληρώνουμε. Φτιάχνουμε κάτι καινούριο, το οποίο σίγουρα δεν μπορεί να λύσει τελείως όλα τα ασφαλιστικά θέματα για μία επιχείρηση αγροτική, η οποία είναι εκτεθειμένη στις καιρικές συνθήκες ανά πάσα στιγμή, αλλά βελτιώνει τεράστια σε σχέση με την προηγούμενη κατάσταση. Στην κατ' άρθρο συζήτηση θα κάνουμε προτάσεις για να αλλάξουμε κάποιες διατυπώσεις που θα το βελτιώσουν. 
Να κάνω όμως μία παρατήρηση που με θλίψη άκουσα σ' αυτήν την Αίθουσα. Και αν την έκανε ο οποιοσδήποτε Βουλευτής της Νέας Δημοκρατίας -πρόκειται δηλαδή για μία τοποθέτηση του κόμματος της Νέας Δημοκρατίας- θα ένιωθα ότι εντάξει λέει τις απόψεις του. Όταν την κάνει όμως ο Κοινοβουλευτικός Εκπρόσωπος θεωρώ ότι εκφράζει το κόμμα, εκτός εάν δεν το εκφράζει. Αλλά φαντάζομαι ότι τα κόκαλα του μακαρίτη του Δοξιάδη θα τρίζουν. Μιλάω για το ότι δεν έπρεπε να εγκριθεί η αντικαπνιστική εκστρατεία. Μα, αν έπρεπε η Αντιπολίτευση να ελέγξει την Κυβέρνηση είναι γιατί δεν έκανε σωστά αντικαπνιστική εκστρατεία. Η παγκόσμια Οργάνωση Υγείας, όλος ο πολιτισμένος κόσμος δεν κάνει τίποτε άλλο παρά τη μεγάλη προσπάθεια ούτως ώστε τα παιδιά μας, τα παιδιά του ελληνικού λαού να μην μπαίνουν στο κάπνισμα, όπως συνηθίζουν να μπαίνουν και τώρα δυστυχώς.
ΕΥΑΓΓΕΛΟΣ ΜΠΑΣΙΑΚΟΣ: Κύριε συνάδελφε, τι αντιστάθμισμα πήραμε, αυτό είπα εγώ. Και να πεινάει ο καπνοπαραγωγός....
ΕΚΤΟΡΑΣ ΝΑΣΙΩΚΑΣ: Δεν είναι το θέμα της αντιστάθμισης. Δεν πουλιούνται, κύριε συνάδελφε και δεν αγοράζονται όλα. Αν έχετε τη λογική ότι όλα πουλιούνται και όλα αγοράζονται κάνετε λάθος. Και αν νομίζετε ότι μιλάτε στα παιδιά των αγροτών έτσι και κερδίζετε πάλι κάνετε λάθος. Και βεβαίως τα αντισταθμίσματα τα παίρνουμε και παλεύουμε στην Ευρωπαϊκή Ένωση, αφού ξέρετε ότι είναι στα προϊόντα που έχουν επιδοτήσεις και δεν είναι κατ' επιλογήν τα καλύτερα στην Ευρωπαϊκή 'Ενωση και σε όλο τον κόσμο. Και πρέπει να δούμε τις εναλλακτικές λύσεις για τους αγρότες. Αλλά μπορούμε να λέμε σήμερα ότι το ελάχιστο που κάναμε, που γράψαμε ότι "το κάπνισμα βλάπτει σοβαρά την υγεία", είναι το μεγάλο αμάρτηρα και όχι όλων και του Προέδρου πριν λίγο της Βουλής, τότε Υπουργού Υγείας, που και μόνο από τη θέση αυτή είχε υποχρέωση να κηρύξει όλα τα νοσοκομεία, τη Βουλή των Ελλήνων, όλα τα δημόσια κτίρια ως χώρους που δεν θα καπνίζει κανένας όπως συμβαίνει ακριβώς τώρα σε όλα τα προηγμένα κράτη του κόσμου και αλίμονο εάν εμείς εδώ, κόμματα εξουσίας, όπως είναι το κόμμα της Αξιωματικής Αντιπολίτευσης, εκφραζόμαστε με αυτόν τον τρόπο για ένα τόσο σημαντικό θέμα. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Μετά την αντικαπνιστική καμπάνια του κ. Νασιώκα ο κ. Κοντός έχει το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, εγώ πολλά θα είχα να πω για τον καπνό, όμως δεν νομίζω ότι σήμερα είναι αυτό το θέμα μας. 
Η κατάσταση της γεωργίας στη χώρα μας, δυστυχώς πηγαίνει από το κακό στο χειρότερο. Χρόνο με το χρόνο η θέση των αγροτών μας γίνεται δυσμενέστερη. Το κόστος παραγωγής των αγροτικών προϊόντων αυξάνεται συνεχώς, ενώ οι ονομαστικές τιμές του παραγωγού, είναι σήμερα σε πολλά βασικά αγροτικά προϊόντα χαμηλότερες από εκείνες του 1993. Το έλλειμμα του γεωργικού ισοζυγίου ολοένα και διευρύνεται, με συνέπεια τη συνεχή απώλεια παραδοσιακών αγορών και το σταδιακό εκτοπισμό των προϊόντων μας, από την εσωτερική αγορά. 
Είστε υπερήφανοι, κύριοι της Κυβέρνησης, για την υφιστάμενη τραγική κατάσταση του αγροτικού τομέα; Υπάρχει έστω και ένας Έλληνας που να μην αντιλαμβάνεται ότι παρά την κοινοτική ενίσχυση και τα τεράστια ευρωπαϊκά κονδύλια έχετε επιδείξει εγκληματική αδιαφορία απέναντι στον αγροτικό κόσμο; 
Τα αποτελέσματα, οφείλετε να τα γνωρίζετε καλύτερα από τον κάθε άλλο. Όμως και τα αγνοείτε, αλλά κυρίως παραπληροφορείτε το λαό ότι δήθεν η αγροτική οικονομία δεν αντιμετωπίζει προβλήματα. Τα τελευταία στοιχεία της ΕUROSTAT δείχνουν ότι ο αγροτικός πληθυσμός μειώνεται κάθε χρόνο κατά 8%, ενώ πάνω από το 50% των αγροτών μας βρίσκεται σε ηλικία συνταξιοδότησης.
Από την άλλη πλευρά, οι νέοι εγκαταλείπουν την ύπαιθρο εξαιτίας της ραγδαίας μείωσης των αγροτικών εισοδημάτων και εξαιτίας του ότι η πολιτική σας δεν τους δίνει πια όραμα και προοπτική για την ενασχόλησή τους με τη γη. 
Η κατάσταση επιδεινώνεται συνεχώς εξαιτίας των κακών χειρισμών σας, αφού τόσο εσείς, κύριε Υπουργέ, όσο και οι προκάτοχοί σας, είστε πρωταγωνιστές σ' ένα χορό χαμένων ευκαιριών για τα αγροτικά προϊόντα, με επίκεντρο τις Βρυξέλλες. Δυστυχώς όσες μάχες έχουν δοθεί μέχρι σήμερα σε κοινοτικό επίπεδο, όλες ήταν ολέθριες για τα προϊόντα μας. Χάσαμε τη μάχη για το βαμβάκι, για το ελαιόλαδο, για τη ζάχαρη. 
Πέραν αυτών όμως, ποιος δεν γνωρίζει ότι ο αγρότης παράγει, κάτω από αβέβαιες και συχνά σκληρές συνθήκες, ενώ ταυτόχρονα απολαμβάνει και τη μικρότερη ασφάλεια. Και όμως, αποδεικνύεται από το συζητούμενο σχέδιο νόμου ότι οι κυβερνήσεις που αυτοπροβάλλονται σαν εκσυγχρονιστικές, αγνοούν ακόμα και τις στοιχειώδεις ανάγκες των ανθρώπων της υπαίθρου.
Το σχέδιο νόμου για την προστασία της αγροτικής δραστηριότητας, φοβάμαι ότι όχι μόνο δεν θα προστατεύσει τελικά τον παραγωγό, αλλά αντιθέτως θα δημιουργήσει τον κίνδυνο, με πρόσθετες επιβαρύνσεις των αγροτών, να έχουμε μικρότερες καλύψεις για την αγροτική μας παραγωγή.
Αυτό το σχέδιο νόμου βρίσκει στα περισσότερά του σημεία αντίθετες και τις τριτοβάθμιες συνδικαλιστικές οργανώσεις των αγροτών, οι οποίες με κοινό κείμενό τους -και αυτό είναι πολύ σημαντικό για το συνεταιριστικό κίνημα- τάσσονται, στις σημαντικότερες διατάξεις του σχεδίου νόμου, εναντίον του και βέβαια, ο λόγος είναι σαφής, αφού το σχέδιο νόμου, αποτελεί μια συρραφή αοριστολογιών και ασαφών διατάξεων. Ακολουθεί τη γνωστή τακτική των Υπουργών της Κυβέρνησης να μη δίνονται ξεκάθαρες λύσεις μέσα από τις διατάξεις των νομοσχεδίων που συζητούνται στη Βουλή, αλλά όλα τα σοβαρά θέματα να παραπέμπονται σε μετέπειτα υπουργικές αποφάσεις και προεδρικά διατάγματα.
Ειδικότερα όσον αφορά τον ΕΛΓΑ, βασικά σημεία του σχεδίου νόμου, όπως είναι η κρατική συμμετοχή στις δαπάνες του Οργανισμού που υπερβαίνουν τις εισπράξεις από τις εισφορές των αγροτών, το ύψος της εισφοράς, η περιγραφή των καταστροφικών κινδύνων, ο καθορισμός των όρων και των προϋποθέσεων συμμετοχής ιδιωτικών ασφαλιστικών εταιρειών στην ασφάλεια της αγροτικής παραγωγής, αλλά και η ασαφής προσπάθεια πάταξης της εισφοροδιαφυγής, είναι θέματα που δεν διευκρινίζονται μέσα από τις διατάξεις του σχεδίου νόμου.
Πέρα απ' αυτά, κατά την άποψή μας, θα έπρεπε να υπάρχει και μια λεπτομερής αναφορά σε μια ουσιαστική προσπάθεια περιστολής των μεγάλων λειτουργικών δαπανών του ΕΛΓΑ και νοικοκυρέματος των οικονομικών του. Είναι γνωστό ότι από την περίοδο κυρίως του 1996-1997 έχουν συσσωρευτεί στον ΕΛΓΑ ελλείμματα περίπου τριάντα τριών δισεκατομμυρίων δραχμών.
Και βέβαια το σχέδιο νόμου δεν αναφέρει τίποτα για το πώς θα καλυφθούν αυτά. Η δε δημιουργία του αντασφαλιστικού οργανισμού με την επωνυμία ΟΑΣΙΣ, το μόνο τελικά που θα επιτύχει θα είναι πέρα από την τακτοποίηση και άλλων κομματικά υμετέρων την περαιτέρω αύξηση του λειτουργικού κόστους του ΕΛΓΑ, που βέβαια θα επιβαρυνθούν οι αγρότες και αυτό γιατί όσον αφορά το νέο οργανισμό δεν ξεκαθαρίζεται ούτε με τι κεφάλαια θα επιτελεί τις αντασφαλιστικές του δραστηριότητες ούτε με τι ακριβώς θα ασχολείται σε σχέση με τον ΕΛΓΑ.
Άποψή μας είναι ότι περιπλέκοντας τα ζητήματα που αφορούν τις γεωργικές ασφαλίσεις, η Κυβέρνηση στοχεύει στην κάλυψη των ελλειμμάτων του ΕΛΓΑ σε βάρος των αγροτών και θέση μας είναι ότι ο ΕΛΓΑ σαν κρατικός οργανισμός αγροτικής ασφάλισης, κοινωνικής αλληλεγγύης πρέπει να στηριχθεί οικονομικά, να εκσυγχρονιστεί και να αποτελέσει ένα αξιόπιστο στήριγμα του αγρότη στην αντιμετώπιση των ζημιών της αγροτικής τους δραστηριότητας. Έτσι, λοιπόν, προτείνουμε ο κρατικός προϋπολογισμός να καλύπτει το αναγκαίο ποσό των δαπανών του ΕΛΓΑ που δεν καλύπτουν οι αγροτικές ασφαλιστικές εισφορές, ώστε αυτός να έχει κάθε χρόνο ισοσκελισμένο απολογισμό.
Να περικοπούν τα υπέρογκα σήμερα λειτουργικά έξοδα του ΕΛΓΑ και οι κάθε λογής σπατάλες, πρόσθετα διοικητικά συμβούλια, χορηγήσεις, αδικαιολόγητα εκτός έδρας των μελών του διοικητικού συμβουλίου και βέβαια εκδόσεις πολυτελείας, οι οποίες δεν μπορούμε να φανταστούμε σε τι εξυπηρετούν τον αγρότη και να αντιμετωπιστεί η εισφοροδιαφυγή, ώστε να εξυγιανθεί οικονομικά ο οργανισμός.
Να καλυφθεί άμεσα το χρέος του ΕΛΓΑ των τριάντα τριών δισεκατομμυρίων από τον κρατικό προϋπολογισμό, γιατί δεν νοείται χρεωμένος ΕΛΓΑ. Να επεκταθεί η ασφαλιστική κάλυψη του ΕΛΓΑ, ώστε και με την περιφερειοποίησή του να καταστεί αποτελεσματικός και να είναι δίπλα στον αγρότη.
Οι ιδιωτικές ασφαλιστικές εταιρείες μπορούν να δραστηριοποιούνται επικουρικά και συμπληρωματικά με προαιρετική μόνο ασφάλιση των αγροτών, χωρίς κρατική επιχορήγηση, αλλά με φορολογικά κίνητρα στους αγρότες. Και βέβαια να υπάρξει μια ουσιαστική μείωση της εισφοράς για τους αγρότες που δραστηριοποιούνται σε ορεινές μειονεκτικές και παραμεθόριες περιοχές.
Όσον αφορά δε τον ΟΠΕΚΕΠΕ και την κατάργηση των οργανισμών καπνού, βάμβακος, ελαιολάδου και γάλακτος, είναι γνωστό ότι το κόμμα μας το 1997 κατεψήφισε το σχετικό νομοσχέδιο που προέβλεπε τη δημιουργία ενός νομικού προσώπου ιδιωτικού δικαίου -κι εδώ υπάρχει το ερωτηματικό, γιατί νομικό πρόσωπο ιδιωτικού και όχι δημοσίου δικαίου- το οποίο θα έχει σαν στόχο την καταβολή των επιδοτήσεων. Διότι υπάρχει άμεσα ο κίνδυνος να έχουμε σοβαρές καθυστερήσεις στην καταβολή των κοινοτικών επιδοτήσεων στους αγρότες και κατά συνέπεια περαιτέρω επιδείνωση της ήδη δεινής οικονομικής θέσης τους.
Πέραν αυτού, όμως, θα υπάρξει σοβαρό πρόβλημα και στη διαμόρφωση πολιτικής για τα βασικά προϊόντα, όπως είναι το λάδι, ο καπνός, το βαμβάκι και το γάλα, αφού οι καταργούμενοι οργανισμοί είναι γνωστό ότι και πολιτική διαμόρφωναν, αλλά και τα προϊόντα αυτά στήριζαν αποτελεσματικά.
Όσον αφορά το ΕΘΙΑΓΕ είναι γνωστό ότι τόσο εμείς όσο και ο Σύλλογος των Ερευνητών του ΕΘΙΑΓΕ, είμαστε κάθετα αντίθετοι με τις προωθούμενες αλλαγές, επισημαίνοντας με στοιχεία ότι δεν θα βοηθηθεί η αγροτική έρευνα, αλλά αντίθετα θεσμοθετείται ένα γραφειοκρατικό σύστημα, που και τη δυσκολία της δράσης του ιδρύματος θα επιφέρει, αλλά και θα οδηγήσει σε έλλειψη επαφής της έρευνας με την παραγωγή των αγροτικών μας προϊόντων που θα πρέπει να είναι και ο τελικός στόχος της προσπάθειας αυτής.
Όσον αφορά τις άλλες διατάξεις του σχεδίου νόμου, όπως είναι οι αναδασμοί με ιδιωτικά συνεργεία, η αγροτική γη, η παραχώρηση των αλσών και των δασών στην Τοπική Αυτοδιοίκηση και άλλες διατάξεις, θα αναφερθώ στην κατ' άρθρον συζήτηση γιατί δεν επαρκεί ο χρόνος.
Κυρίες και κύριοι συνάδελφοι, στην αρχή του 21ου αιώνα παρουσιάζεται ξανά η ανάγκη για τη χώρα να επουλώσει τις πληγές της τελευταίας εικοσαετίας. Να ανασυγκροτήσει το αγροτικό παραγωγικό δυναμικό και να δημιουργήσει τις βάσεις για μια ισχυρή οικονομία και κοινωνία στα πλαίσια στης ευρωπαϊκής οικογένειας. Η Ελλάδα έχει όλες τις προϋποθέσεις για την ανάπτυξη του αγροτικού τομέα, ιδιαίτερα σήμερα που ο καταναλωτής προτιμά τα ποιοτικά και παραδοσιακά προϊόντα. Χρειάζονται όμως επενδύσεις για τη δημιουργία υποδομών αφ' ενός, βελτίωση της ποιότητας ζωής στην ύπαιθρο και αφ' ετέρου βελτίωση των συνθηκών παραγωγής μεταποίησης, διακίνησης και εμπορίας των αγροτικών προϊόντων. Κυρίως όμως απαιτείται παροχή γενναίων κινήτρων για την επαγγελματική κατάρτιση και ηλικιακή ανανέωση του ανθρώπινου δυναμικού.
Πιστεύουμε ότι η ελληνική γεωργία έχει όλες τις δυνατότητες να αναπτυχθεί και να συμβάλει στην ανάπτυξη της υπαίθρου.
Δυστυχώς, όμως, την επιτακτική ανάγκη για τη ριζική αλλαγή της δομής της ελληνικής γεωργίας, δεν την αντιλαμβάνεστε, κύριε Υπουργέ και αυτό αποδεικνύεται από το συζητούμενο σχέδιο νόμου, το οποίο είναι βέβαιο ότι με τις αοριστολογίες, τις ασάφειες και τις σοβαρές αδυναμίες του, μόνο οπισθοδρόμηση και περαιτέρω επιδείνωση της ήδη πολύ δύσκολης θέσης των αγροτών μας θα επιφέρει.
( Χειροκροτήματα από την πτέρυγα της Νέας Δημοκρατίας )
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θα πρέπει να γνωρίζουμε πώς θα συζητηθούν οι ενότητες.
ΠΡΟΕΔΡΕΥΩΝ (Κωνσταντίνος Βρεττός): Αύριο, κύριε Μπασιάκο, όχι τώρα.
Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κύριοι συνάδελφοι, απευθυνόμενος κατά ιδιαίτερο τρόπο στον κύριο Υπουργό, θα ήθελα να ξεκινήσω από το τέλος της ομιλίας του. Πιστεύω ότι αντιλαμβανόμενος τη διαχειριστική νοοτροπία αυτού του νομοσχεδίου, θέλησε να κλείσει, προσπαθώντας να γιατρέψει την αγωνία που υπάρχει σήμερα στην ερημωμένη ύπαιθρο και εν γένει περιφέρεια. Είπε ότι αυτή η Κυβέρνηση θέλει και ίσως θα προσπαθήσει να ξαναζωντανέψει αυτήν την ερημωμένη ύπαιθρο. 
Κύριε Υπουργέ, φέρνετε αυτό το νομοσχέδιο και δεν νομίζω ότι έχετε την αυταπάτη ότι έχει κάτι το οραματικό ή κάτι από προσανατολισμό ή κάτι από υπόβαθρο για την ύπαιθρο και την περιφέρεια. Πρώτον, το φέρνετε αποσπασματικά σ' ένα θερινό Τμήμα της Βουλής. Άραγε τι να θυμηθεί κανένας; Την παντελή έλλειψη εδώ και δύο χρόνια περίπου των προγραμμάτων βελτίωσης και των νέων αγροτών, που περιφερόμενοι και ως αντιπολιτευόμενοι ακόμη Βουλευτές στα χωριά μας, δεχόμαστε την μήνιν, την οργή των αγροτών και που επικαλούνται την οικονομική καταστροφή τους κάποιοι που ανοίχτηκαν πριν δύο χρόνια κατά το κοινώς λεγόμενο, και βρίσκονται σήμερα εκτεθειμένοι; Να θυμηθεί κανείς τα φαινόμενα λειψυδρίας, τα φράγματα που δεν έγιναν που από μικρά παιδιά ακούμε, οι αναδασώσεις που καθυστερούν, η κτηνοτροφία των ορεινών περιοχών που πράγματι δεν είδαμε τίποτα το θετικό και τίποτα προς τα καλώς νοούμενα και ευνομούμενα κράτη που λειτουργούν μ' αυτές τις διαδικασίες;
Εγώ θα προσπαθήσω σήμερα στο λίγο χρόνο που έχω, ασχέτως αν αυτό το νομοσχέδιο ούτε στην εισηγητική του έκθεση το επιτρέπει, να σταθώ στο ιδεολογικό πολιτικό υπόβαθρο αυτού του νομοσχεδίου και πολύ απλά, υπερασπιζόμενος τις θέσεις της παρατάξεως και του κόμματός μου, να σας θυμίσω ότι οι δικές μας θέσεις της Νέας Δημοκρατίας, είναι ανάλογες και αντίστοιχες του πολιτικού μας υποβάθρου, του πατριωτικού, του λαϊκού και του φιλελεύθερου. 
Και γίνομαι πιο σαφής και πολύ συγκεκριμένος. Διαπίστωση καθολική. Η ύπαιθρος εδώ και τουλάχιστον είκοσι χρόνια ερημώνεται. Η διαπίστωση γίνεται απ' όλες τις πτέρυγες των πολιτικών κομμάτων. Φέρνετε ένα νομοσχέδιο και αντί το κυρίαρχο στοιχείο που μας απασχόλησε σήμερα ο ΕΛΓΑ, αυτός ο ασφαλιστικός φορέας που κατ' επέκταση του ΟΓΑ ήλθε να καλύψει την ομολογουμένη αδυναμία του αγρότη να υπερασπιστεί το μόχθο του και την παραγωγή του, έναντι των καιρικών φαινομένων, είναι μοναδική παραγωγική τάξη με αυτήν την έκθεση, αντί να γίνει μοχλός αναγεννήσεως, έρχεστε και εισάγετε αυτήν τη διαχειριστική, την νεοφανή, την νεωτερίστικη άποψη ότι όλα μπορεί να τα σώσει ο ιδιώτης που θα έλθει πλέον να συμπληρώσει το κενό που άφησε ο ΕΛΓΑ. Και εξαρχής θέλησα να μιλήσω για την παράταξή μου, γιατί γίνεται μια σύγχυση, ότι όταν η Νέα Δημοκρατία έρχεται και ομιλεί για το λαϊκό δίκαιο, για το δίκαιο των παραγωγικών τάξεων και ιδιαίτερα των αγροτών, που είναι ο κορμός της, ως άνθρωποι που στήριξαν και υποστήριξαν τη Νέα Δημοκρατία, ακούγεται το εύκολο επιχείρημα ότι η Νέα Δημοκρατία ομιλεί από τα αριστερά. Όχι, είναι η ίδια της η ιδεολογική πολιτική έκφραση. Και δεν πρέπει να γίνεται σύγχυση μεταξύ της φιλελεύθερής μας αντιλήψεως και από την άλλη της βασικής κρατικής λειτουργίας να καλύψει το μόχθο τον απολύτως εκτεθειμένο του αγρότη.
Υπάρχει τεράστια διαφορά γύρω από αυτά που ακούγονται. Να μην ξεχάσετε ότι αυτή η ερήμωση της υπαίθρου, κύριε Υπουργέ, δεν έγινε διά μαγείας. Έγινε διότι κάποιοι τους εγκατέλειψαν. Κάποιοι μείωσαν το βιοτικό τους εισόδημα. Αντίστροφα θα σας υπενθυμίσω όταν κάποιοι σε όποιο κόμμα και αν ανήκαν από το 1950, είχαν την εθνική συνισταμένη, δημιούργησαν τον ΟΓΑ με συνεισφορά όλων των Ελλήνων πολιτών, γιατί ήταν το ζητούμενο, ήταν το κυρίαρχο στοιχείο σε όποιο κόμμα και αν ανήκει ένας πολιτικός. Σήμερα έρχεται ο ΕΛΓΑ και αντί πολύ απλά ή έστω να μας το αιτιολογήσετε εσείς με τη δική σας ιδεολογική και πολιτική έκφραση ότι είναι ανάγκη το κράτος απολύτως να καλύπτει γιατί δεν υπάρχει καμιά άλλη παραγωγική τάξη σ' αυτόν τον τόπο που να έχει ανάγκη απόλυτης καλύψεως ότι πρέπει να καλύψει απολύτως τις ζημίες από τις θεομηνίες που έχουν υποστεί ή θα υποστούν στο μέλλον οι αγρότες.
Και έρχεσθε κατά ένα αποσπασματικό τρόπο βεβαίως έχοντας τις ενοχές της ακολουθουμένης πολιτικής επί τόσα έτη με το έλλειμμα που δημιουργήσατε άνω των τριάντα δισεκατομμυρίων και όλα τα συναφή, με όλες αυτές τις κακοτεχνίες, θα τολμούσα να πω που έχουμε ζήσει όλοι μας στον ΕΛΓΑ, με τις καθυστερήσεις με τους ανειδίκευτους, με τις καθυστερήσεις πληρωμών, και έρχεσθε συμπληρωματικά να πείτε στον Έλληνα αγρότη, ποιον, που αυξήθηκε το εισόδημά του και δεν το κατάλαβε κανένας μας, να του πείτε ότι έχετε το δικαίωμα να κάνετε και συμπληρωματική αντασφάλιση. Μέσα στην ξεραΐλα βάζετε το όνομα ΟΑΣΙΣ και νομίζετε ότι καλύπτεσθε ως πολιτική ηγεσία αυτού του Υπουργείου; Πρέπει να συναισθανθούμε εάν πράγματι συμφωνούμε σε κάτι ότι ο αγρότης έχει την ανάγκη σε όποιον κομματικό φορέα και αν ανήκουμε, της καθολικής μας υποστηρίξεως στην στήριξη του εισοδήματός του. Ειδάλλως θα είναι γράμμα κενό να μιλάμε όλοι μας για ερημωμένη ύπαιθρο, για περιφέρεια και να μην προχωρούμε σε τέτοιου είδους διαδικασίες. Χρειάζεται όραμα, το επικαλούνται πάρα πολλοί στην πολιτική. Δυστυχώς έχουν εξαπατήσει τον ελληνικό λαό και δεν βλέπω τίποτε συγκεκριμένο. Αλλά να πάω και στα συγκεκριμένα, στα διαχειριστικά που αναφέρετε και να πω τι γίνεται και στην Ευρωπαϊκή ΄Ενωση μια και είσθε κοινωνός εσείς. Καταργείτε και δημιουργείτε τον οργανισμό πληρωμών ελέγχου, τον ΟΠΕΚΕΠΕ που υπάρχει βέβαια. Ο οργανισμός εκπαίδευσης, δημιουργείτε το επονομαζόμενο σύστημα ΔΗΜΗΤΡΑ, μετατρέπετε τον ΕΘΙΑΓΕ και αντί νομίζω να ακολουθήσετε την πεπατημένη, που γνωρίζω τουλάχιστον εγώ από τη μικρή μου εμπειρία, που ακολουθούν καλώς νοούμενες και αναπτυσσόμενες αγροτικές οικονομίες, να δείτε δηλαδή την ανάγκη ότι χρειάζεται η κλαδική ανάπτυξη. Ο κλάδος του καπνού, ο κλάδος του βάμβακος, ναι να έχουν και τη διαδικασία πληρωμής και γιατί όχι και τη διαδικασία έρευνας και γιατί όχι και τη διαδικασία της εκπαιδεύσεως. Εκεί ομογενοποιείται αν το θέλετε, η παραγωγική διαδικασία στον αγροτικό κλάδο και έχουμε ένα κλάδο καπνού, που γνωρίζει το αντικείμενο. Σήμερα γνωρίζω πάρα πολλές περιπτώσεις βιομηχανιών, αν το θέλετε αλλά και συντεχνιών και συνεταιρισμών οι οποίοι επιζητούν εξειδικευμένους ανθρώπους γυρω από αυτά τα αντικείμενα και δεν τους βρίσκουν είτε πρόκειται περί γάλακτος είτε πρόκειται περί βάμβακος, είτε πρόκειται περί καπνού. Αυτή είναι η θέση μου.
Στο τέλος καταλήγετε και συμφωνούμε και εμείς να δώσετε τα δάση τα περιαστικά στους δήμους. 
Και αν υπάρχει όραμα, κύριε Υπουργέ, για να ξανααναζωογονηθεί η ύπαιθρος συμπληρωματικά, δώστε -σας θέτω εγώ το θέμα σήμερα εδώ για να μην γίνει υπό μορφή ερωτήσεως ή επερωτήσεως- δώστε τη δυνατότητα στα ερημωμένα αυτά χωριά της υπαίθρου που τα ζούμε, οι δήμοι -αυτοί οι νεοσυσταθέντες δήμοι του νόμου "ΚΑΠΟΔΙΣΤΡΙΑ" που έγιναν κακήν κακώς- να παραχωρήσουν τα οικόπεδα και να δώσουν τη δυνατότητα να κτίσουν οι νέοι αγρότες και αν το θέλετε συμπληρωματικά, αυτοί που θέλουν να κατοικήσουν στην ύπαιθρο. 
Δώστε το επιτέλους αυτό το δικαίωμα, διότι, να γνωρίζετε, είναι ένα πάγιο αίτημα των πολιτών το οποίο ζούμε διαρκώς. Πιστεύω ότι το νομοσχέδιο εάν ήθελε να υπηρετήσει αυτό που επικαλεσθήκατε, κύριε Υπουργέ, αν ήθελε να υπηρετήσει την αναγέννηση της υπαίθρου, έπρεπε να είναι πολύ πιο τολμηρό, πολύ πιο γενναίο, πολύ πιο ολοκληρωμένο.
Νομίζω ότι βαδίζουμε και πάλι την πεπατημένη της διαχειρίσεως και ειλικρινά λυπούμαι πολύ. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Φλώρος Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε. 
Κύριε Πρόεδρε, δεν συμμετέχω σ' αυτό το Τμήμα, αλλά επειδή η πρωτοβουλία αυτή της Κυβέρνησης και συγκεκριμένα του Υπουργείου Γεωργίας είναι σημαντική ήρθα από τη Δράμα για να πάρω το λόγο όχι για να επαναλάβω αυτό που όλοι οι Βουλευτές του ΠΑΣΟΚ με ευχαρίστηση λέμε, ότι στηρίζουμε την Κυβέρνηση και το νομοσχέδιο που φέρνει το Υπουργείο Γεωργίας, πράγμα εν πολλοίς αυτονόητο όχι όμως πάρα πολλές φορές δεδομένο, αλλά ήρθα για να κάνω και ορισμένες παρατηρήσεις σ' αυτό το σχέδιο νόμου ελπίζοντας ότι η ηγεσία του Υπουργείου Γεωργίας με την ευαισθησία που έχει, παράλληλα με τις ρυθμίσεις που προωθεί, θα δεχθεί και κάποιες ακόμα βελτιώσεις, όπως άλλωστε νομίζω πάντοτε το επιδεικνύει η Κυβέρνηση. 
Ένιωσα όμως, κύριε Πρόεδρε, έκπληξη διότι αυτό το νομοσχέδιο περιλαμβάνει πράγματι -και απ' αυτήν την άποψη θα μπορούσε κάποιος να το χαρακτηρίσει και ως μειονέκτημα, ενώ δεν είναι- πάρα πολλά θέματα: Άλλα καθυστερημένα, άλλα που έπρεπε να πάρουν ένα νέο τρόπο οργάνωσης, άλλα όπου οι παλαιότερες ρυθμίσεις δεν ανταποκρίνονται στη σύγχρονη εποχή, άλλα -γιατί όχι- και λάθη που έπρεπε να διορθωθούν κλπ. Και περίμενα ότι αυτό θα έδινε την ευκαιρία σήμερα στη Βουλή ενός γόνιμου διαλόγου. 
Δεν σας κρύβω, κύριε Πρόεδρε, ότι περίμενα ιδιαίτερα το κόμμα της Αξιωματικής Αντιπολίτευσης να έχει μία πλήρη άποψη για τον αγροτικό τομέα και να την καταθέσει. Τι καλύτερη ευκαιρία από τη σημερινή, όταν τόσα πράγματα, τόσα θέματα πραγματεύεται αυτό το νομοσχέδιο, για τη Νέα Δημοκρατία να αποδείξει αυτά που στις τηλεοράσεις ισχυρίζεται, αλλά εδώ σιωπά, ότι δηλαδή η Κυβέρνηση δεν έχει πολιτική στον αγροτικό τομέα, ότι αυτό που ασκεί, το όποιο κατά την κρίση του λάθος, θα μπορούσαν εδώ να το αποδείξουν και να αντιπαραθέσει η Νέα Δημοκρατία επί της αρχής του νομοσχεδίου τη δική της πολιτική άποψη; Υπάρχει άραγε καλύτερη ευκαιρία, προσφορότερη από τη σημερινή; 
Με έκπληξη, λοιπόν, διαπίστωσα ότι ο Κοινοβουλευτικός Εκπρόσωπος της Νέας Δημοκρατίας δεν είπε τίποτα εδώ. Και δεν αναφέρομαι στον αγαπητό σε όλους μας συνάδελφο, εισηγητή της Νέας Δημοκρατίας, τον κ. Φωτιάδη, ο οποίος πράγματι έκανε μία προσπάθεια να βρει αιτία για να διαφωνήσει με το νομοσχέδιο. Βεβαίως είναι κατανοητή αυτή η προσπάθειά του, αλλά δεν πείθει. Εν πάση περιπτώσει, ο Κοινοβουλευτικός Εκπρόσωπος της Νέας Δημοκρατίας δεν μας παρουσίασε καμία πολιτική θέση. 
Σημειώνω, κύριε Πρόεδρε, ότι αυτό δεν είναι καλό δείγμα πορείας και για τον αγροτικό τομέα διότι όταν και η Κυβέρνηση δεν έχει μια σοβαρή "Αντιπολίτευση" -δεν θέλω να παρεξηγηθούν γι' αυτό βάλτε τη λέξη σε εισαγωγικά, δεν το λέω με διάθεση ψόγου- όταν εν πάση περιπτώσει η "Αντιπολίτευση" δεν έχει θέσεις, δεν έχει πρόγραμμα, αυτό δεν βοηθάει και την Κυβέρνηση, δεν βοηθάει δηλαδή και την πλειοψηφία.
Γι' αυτό, κύριε Πρόεδρε, κι εγώ θα προτείνω αυτά που άλλοι έπρεπε να προτείνουν σ' αυτήν την Αίθουσα για τη βελτίωση του νομοσχεδίου. 
Σε ό,τι αφορά στα πρώτα άρθρα όπου νομίζω ότι όλοι συμφωνούμε, ακόμα και η Νέα Δημοκρατία που δεν είπε τίποτα -αναφέρομαι στον ΕΛΓΑ, στην αναδιάρθρωση, στο ΟΑΣΙΣ, μέχρι το άρθρο 21- το μόνο που θα ήθελα να πω συμφωνώντας πλήρως με τις προσπάθειες της Κυβέρνησης είναι ότι δεν θα έπρεπε να παραλείψουμε να συμπεριλάβουμε και την προαιρετική ασφάλιση έναντι οποιουδήποτε κινδύνου που οι αγρότες κρίνουν ότι πρέπει να ασφαλιστούν. Την προαιρετική ασφάλιση, έναντι οιουδήποτε κινδύνου ζημιών.
Αυτά όμως που ήθελα να πω είναι περισσότερο για τα υπόλοιπα άρθρα και ιδίως για τα άρθρα μετά το 25, 26, που αφορούν στην αναδιάρθρωση του ΕΘΙΑΓΕ.
Και θέλω να σας εκφράσω ένα παράπονο, κύριε Υπουργέ -και θα σας τα πω και σε επόμενα άρθρα- διότι όταν λέμε ορισμένες απόψεις στην επιτροπή -εγώ τουλάχιστον αντιλαμβάνομαι το ρόλο του Βουλευτή να συμμετέχει, λέει σκέψεις, λέει ιδέες, καταθέτει τροπολογίες- αυτές θα πρέπει να μελετώνται.
Θα πω, όμως, για ποιες τροπολογίες, που δεν αναφέρθηκαν μέχρι τώρα, αναφέρομαι εγώ.
Σε ό,τι αφορά, λοιπόν, την έρευνα, από την ώρα που το 1989 με τον 1845 έγινε μία προσπάθεια οργάνωσης της αγροτικής έρευνας, ουσιαστικά τα πράγματα δεν έχουν προχωρήσει με τέτοιο βήμα όσο οι απαιτήσεις και ο νέος αιώνας απαιτεί. Δεν ξέρω εάν αυτές οι ρυθμίσεις για το Επιστημονικό Συμβούλιο, το Γενικό Διευθυντή, το Διοικητικό Συμβούλιο, όλα αυτά που κάνετε, την περιφερειακή διάρθρωση, αποδώσουν. Εύχομαι να αποδώσουν.
Κατ' εμέ, όμως, το πρώτο πρόβλημα που έχει η αγροτική έρευνα είναι η διάχυση της έρευνας στους αγρότες. Αν παραμείνουμε σε μεγάλο βαθμό η έρευνα για την έρευνα, οι ερευνητές για τους ερευνητές και κάποιοι να τσακώνονται μεταξύ τους για το ποιος είναι ο καλύτερος από αυτούς, δεν κάνουμε τίποτα. Ενδεχομένως μόνο κάποιοι που έχουν μεράκι να κάνουν έρευνα. Ο αγρότης, όμως, δεν ωφελείται από αυτό. Ούτε είναι η AGROTICA ο χώρος στον οποίο θα πάει ο αγρότης να ψάξει την έρευνα.
Σας είπα και στην επιτροπή -θέλω να το επαναλάβω και εδώ- ότι πρέπει να κάνετε μία ανώνυμη ειδική εταιρεία διάχυσης της αγροτικής έρευνας, στην οποία θα συμμετέχει το ΕΘΙΑΓΕ -και όχι μόνο αυτό- αλλά και ιδιώτες με αντικείμενο ο αγρότης ό,τι παράγει ως έρευνα ή ό,τι θέλει να βρει ως έρευνα, να το βρει μέσα από τα σύγχρονα συστήματα που υπάρχουν ώστε να πληροφορείται, αλλά και να πληροφορεί για το ό,τι αυτός ενδεχομένως έχει κάνει. Και υπάρχουν πάρα πολλοί τέτοιοι, κύριε Υπουργέ.
Εγώ θα σας πω για τη Δράμα μόνο, απ' όπου κατάγομαι. Άνθρωποι που κάνουν παραγωγή, ευρεσιτεχνίες και δεν μπορούν να τη διαθέσουν στην αγορά γιατί δεν έχουν τρόπο να φθάσουν σε άλλους συναδέλφους τους σε όλη την Ελλάδα. Αναγκαστικά το κόστος τους είναι υψηλό, δεν μπορούν να ανταγωνιστούν και σταματούν. Ενώ ξεκινούν με ενθουσιασμό, κανείς δεν τους χρηματοδοτεί, κανείς δεν είναι δίπλα τους.
Πρέπει, λοιπόν, να προχωρήσετε και να κάνετε αμέσως ανώνυμη εταιρεία.
Το δεύτερο θέμα στο οποίο θέλω να σας πω μία άποψη, είναι το θέμα που προωθείτε και πάλι σωστά, την πρόωρη συνταξιοδότηση. Αυτός ο θεσμός κακώς γίνεται αντιληπτός από κάποιους, αν γίνεται σαν θεσμός που παίρνει κάποιος σύνταξη. Είναι θεσμός που βάζει νέους στο αγροτικό επάγγελμα για να είναι παραγωγικοί, ανταγωνιστικοί.
Η πρόταση μου, κύριε Υπουργέ, είναι ότι η πρόωρη σύνταξη πρέπει να αυξηθεί. Κι αν δεν μπορείτε να το κάνετε για όλη την Ελλάδα θα πρέπει οπωσδήποτε να γίνει για τις παραμεθόριες και ακριτικές περιοχές, όχι με τις κατ' ανώτατον εκατόν είκοσι πέντε (125.000) που είναι σήμερα. Για τα είκοσι χιλιόμετρα από τα σύνορα η αμοιβή αυτού που μένει στον αγροτικό τομέα πρέπει να είναι πολύ μεγαλύτερη. Αλλά για να μη θεωρηθεί ότι ζητώ πολλά -και αναφέρομαι στο "πολύ μεγαλύτερη"- πάντως πρέπει να είναι μεγαλύτερη των εκατόν είκοσι πέντε (125.000).
Το τρίτο θέμα που θέλω να σας θέσω είναι τα μέτρα που εκσυγχρονίζετε με τα άρθρα 35, 36 για τη συσκευασία, λιπάσματα κλπ. 
Είχα την τιμή, κύριε Υπουργέ, να υπηρετήσω κι εγώ στο Υπουργείο Γεωργίας την περίοδο 1993-1995. Κι είχα την τιμή να καταθέσω στην Ε.Ο.Κ. ειδικό φάκελο. Διότι όταν έφυγε η Νέα Δημοκρατία από την κυβέρνηση το 1993, παρ' όλο που ο κανονισμός ίσχυε από το 1991, μέχρι το 1993 δεν έκαναν τίποτα. Τα Χριστούγεννα του 1993 και στις αρχές του Ιανουαρίου του 1994 -η προθεσμία έληγε στις 24 Ιανουαρίου 1994- κατοχύρωσα στην Ευρωπαϊκή Ένωση περίπου εκατόν πενήντα προϊόντα ονομασίας προέλευσης και προϊόντα γεωγραφικής ένδειξης. 
Ζητώ, κύριε Υπουργέ, κανένα απ' αυτά τα προϊόντα να μην κυκλοφορεί αν δεν είναι συσκευασμένο. Οι ίδιες προϋποθέσεις, καθώς και οι διοικητικές κυρώσεις που βάζετε για τα λιπάσματα, να ισχύσουν γι' αυτά τα προϊόντα. Κανένα απ' αυτά τα εκατόν πενήντα προϊόντα να μην κυκλοφορεί στην αγορά εάν δεν έχει συσκευασία.
Γνωρίζω ότι παρά τις προσπάθειες επι δεκαετίες δεν μπορείτε να επιβάλλετε το λάδι για παράδειγμα να πουλιέται συσκευασμένο και όλοι γνωρίζουμε τι γίνεται. Και πώς πουλιέται και ποίοι το αγοράζουν και πόσο μας το πουλάνε μετά συσκευασμένο οι Ιταλοί. Τουλάχιστον για τα προϊόντα γεωγραφικής ένδειξης και ονομασίας προέλευσης με διοικητικές κυρώσεις, να το επιβάλετε. 
Ένα προτελευταίο στοιχείο, κύριε Υπουργέ, είναι ότι στην επιτροπή, όχι μόνο οι Βουλευτές του ΠΑΣΟΚ, αλλά και της Νέας Δημοκρατίας και του Συνασπισμού, νομίζω και του Κ.Κ.Ε., κάναμε κάποιες τροπολογίες. Έχετε υποχρέωση αυτήν τη συμμετοχή των Βουλευτών να τη μετουσιώνετε σε πολιτική έκφραση, σε πολιτική πράξη όταν συμφωνούμε όλοι. Τι θα γίνει δηλαδή με τους απολυμένους της ΣΥΝΕΛ, από τον ΚΣΟΣ, από τη ΣΚΟΠ; Γιατί δεν λύνουμε αυτό το πρόβλημα και το διαιωνίζουμε; Εν πάση περιπτώσει εάν δεν θέλετε να το κάνετε πείτε στους ανθρώπους ότι δεν θα γίνει. Την πρόταση όμως όλων των Βουλευτών δεν μπορείτε να την αγνοείτε έτσι.
Επίσης όσον αφορά το θέμα -το έχει καταθέσει ένας συνάδελφος, αλλά ήταν και δική μου σκέψη- ανθρώπων που αποκαταστάθηκαν που πήραν οικόπεδο ή κλήρο και που τότε οι επιτροπές αποκατάστασης τους όρισαν το τίμημα σε μεταλλικές δραχμές θέλω να πω το εξής. Στη δεκαετία του 1950 η μεταλλική δραχμή ήταν ίση με τη δραχμή. Σήμερα δεν ξέρω εάν μία μεταλλική δραχμή ξεπέρασε τις είκοσι πέντε χιλιάδες δραχμές. Λύστε το θέμα. Δώστε τη δυνατότητα να μην είναι οι άνθρωποι αφερέγγυοι απέναντι στο κράτος. Είπαμε να το λύσουμε. Γιατί να αφήνουμε τα προβλήματα να διαιωνίζονται. 
Επιτρέψτε μου μία τελευταία αναφορά, κύριε Πρόεδρε, εάν και υπερέβην το χρόνο. Δεν αφορά το Υπουργείο Γεωργίας αλλά άπτεται της αρμοδιότητάς του και θα παρακαλούσα να το δείτε. Έχει σχέση με τον ΟΓΑ, δεν έχει σχέση με τον ΕΛΓΑ τον οποίο ρυθμίζεται σωστά. Το θέμα της σύνταξης του ΟΓΑ άρχισε να γίνεται βραχνάς. Είχαμε φθάσει στο σημείο να δίνουμε τις συντάξεις του ΟΓΑ σε επτά και οκτώ μήνες. Ξαναπήγαμε στους δεκαπέντε, δεκαέξι και δεκαοκτώ μήνες. Εάν μάλιστα κάποιος αγρότης είχε την "ατυχία" να έχει πάει στη Γερμανία ή στο εξωτερικό, πάνω από τρία ή τέσσερα χρόνια κάνει να πάρει τη σύνταξη. Γνωρίζω ότι δεν είναι αρμοδιότητας του Υπουργείου Γεωργίας και όλοι το γνωρίζουν, αλλά νομίζω ότι πρέπει να συμβάλετε να βρεθεί τρόπος και νομίζω ότι υπάρχει τρόπος και εάν θέλετε μπορούμε να το συζητήσουμε να λυθεί αυτό το πρόβλημα που τελικά φθάνει να γίνεται βραχνάς για όλη την ύπαιθρο. 
Ευχαριστώ για την ανοχή, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Καρασμάνης έχει το λόγο. 
ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, θα ξεκινήσω με αυτό που είπε ο κ. Κωνσταντίνου για τη μεταλλική δραχμή. Είναι ένα αίτημα των αγροτών, το έχουμε συζητήσει κατ' επανάληψη, από το 1996 συνεχώς μιλάμε για τη μεταλλική δραχμή και συνεχώς υπάρχει υπόσχεση από πλευράς του Υπουργείου ότι θα το καταργήσει. Πάμε στο ευρώ και ακόμα έχουμε μεταλλική δραχμή. Πραγματικά οι ακτήμονες που παίρνουν τίτλους ιδιοκτησίας πληρώνουν ακριβό τίμημα. Κτήμα των πενήντα χιλιάδων φθάνει με τη μεταλλική δραχμή να πληρώνεται τριακόσιες χιλιάδες ή τετρακόσιες χιλιάδες. Κύριε Υπουργέ, αυτό θα πρέπει να το προσέξετε. 
Κύριε Πρόεδρε, σας έχω καταθέσει κατ' επανάληψη απόψεις, θέσεις, προτάσεις για το σύστημα της ασφάλισης της αγροτικής παραγωγής. Και πρόσφατα στη συζήτηση στη Διαρκή Επιτροπή. Κατά τη συζήτηση στα άρθρα θα καταθέσω τις προτάσεις μου. Θέλω όμως να δώσω κάποιες απαντήσεις στον κύριο Υπουργό, ο οποίος υπερηφανεύθηκε για την αγροτική πολιτική. Θα επαναλάβω αυτό που σας έχω πει κατ' επανάληψη, κύριε Ανωμερίτη, ότι η πολιτική σας διακρίνεται από το τρίπτυχο ανυπαρξίας στόχων, διαπραγματευτική ανικανότητα, παντελής αδιαφορία για τα αγροτικά προβλήματα. 
Είπατε ότι θα κατατίθενται οι επιδοτήσεις των αγροτών σε κάποιο λογαριασμό και ότι απαγορεύεται η παρακράτηση. Αυτό το έχετε πει κατ' επανάληψη. Εγώ κρατώ στα χέρια μου επιταγές -και θα τις καταθέσω για τα Πρακτικά- καπνοπαραγωγού αξίας δεκατεσσάρων (14.000.000) εκατομμυρίων. Εδώ και δύο χρόνια ταλαιπωρείται. Ακόμη δεν έχει μπορέσει να τις εισπράξει. Ασχολούμαι εδώ και αρκετό χρονικό διάστημα με την Αγροτική Τράπεζα, η οποία με παραπέμπει από τον Άννα στον Καϊάφα. Κρατάω τον παραγωγό να μην κάνει καταγγελία στην Ευρωπαϊκή Ένωση. Αντιλαμβάνεστε ότι θα πέσει πρόστιμο. Μάλιστα έχω πει κατ' επανάληψη στην Αγροτική Τράπεζα τη δέσμευσή σας και η απάντηση που παίρνω είναι "ο Υπουργός πρέπει να ασχολείται με το Υπουργείο του και όχι με την Αγροτική Τράπεζα". 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όλες καπνά είναι;
ΓΕΩΡΓΙΟΣ ΚΑΡΑΣΜΑΝΗΣ: Ναι.
Είπατε ότι δεν υπάρχει καμία καθυστέρηση στις επιδοτήσεις. Κύριε Υπουργέ, από τον κοινοβουλευτικό έλεγχο που έχω ασκήσει έχω πάρει και απάντηση. Υπάρχει μεγάλη καθυστέρηση στις επιδοτήσεις, στα προγράμματα αναδάσωσης ακακίας και λεύκας και μάλιστα σε περιοχές παραμεθόριες. Εδώ και ένα χρόνο έχουν να εισπράξουν οι παραγωγοί τις επιδοτήσεις τους. Και η απάντηση που δίνεται είναι ότι υπάρχει έλλειψη προσωπικού και γι' αυτό υπάρχουν αυτές οι καθυστερήσεις. Μάλιστα επισημαίνεται ότι το προσωπικό ασκεί παράλληλα κα άλλα καθήκοντα μέσα στα πλαίσια της δασικής υπηρεσίας και γι' αυτό υπάρχει καθυστέρηση ενός έτους. Προσέξτε το και αυτό.
Θα ήθελα να επισημάνω ότι δεν υπάρχει σήμερα τάξη επαγγελματική και κοινωνική που να μην πλήττεται από τη βαθιά κρίση, η οποία υφίσταται τα τελευταία χρόνια. Επίσης δεν υπάρχει άλλη επαγγελματική τάξη που να μην πληρώνει αυτήν την κρίση τόσο ακριβά όσο η μεγαλύτερη και παραγωγικότερη τάξη του τόπου μας που είναι ο αγροτικός κόσμος. Τα συναισθήματα που επικρατούν σήμερα στον αγροτικό κόσμο είναι η απόγνωση, η αγωνία, η αβεβαιότητα για το αύριο καθώς έχει γίνει πλέον εξόφθαλμη η ανικανότητα της Κυβέρνησης να υπερασπιστεί στοιχειωδώς τα συμφέροντά του στα κοινοτικά όργανα, εκεί που καθορίζεται το μέλλον και η τύχη του. Στις Βρυξέλλες είμαστε απλοί θεατές των διαπραγματεύσεων. Χάνουμε τη μία μάχη μετά την άλλη. Να σας θυμίσω, κύριε Υπουργέ, τον τελευταίο κανονισμό που υπογράψατε για το βαμβάκι, εκείνες τις παλινωδίες; Εάν ισχύσει και φέτος η περσινή παραγωγή, το λιγότερο που θα πληρώσει ο παραγωγός θα είναι πάνω από σαράντα δραχμές επιπλέον συνυπευθυνότητα. Να σας θυμίσω τον κανονισμό που υπογράψατε το Δεκέμβριο του 2000 για τα οπωροκηπευτικά και ειδικότερα για το ροδάκινο; Το θεωρήσατε εθνική επιτυχία. Θεωρείτε εθνική επιτυχία το γεγονός ότι μας έχουν "φορέσει" τριακόσιες χιλιάδες τόνους πλαφόν εθνική ποσόστωση, όταν ξέρετε ότι η παραγωγή στο ροδάκινο είναι πάνω από πεντακόσιες χιλιάδες τόνους; Θεωρείτε εθνική επιτυχία ότι δεν έχουν συμπεριληφθεί μέσα στην εθνική ποσόστωση τα ροδάκινα που πάνε για χυμοποίηση και τα ροδάκινα που πάνε στη βαθιά κατάψυξη που είναι το μέλλον της ροδακινοπαραγωγής; Θεωρείτε εθνική επιτυχία το γεγονός ότι θα παίρνει ο παραγωγός δεκαέξι (16) δραχμές και αν τις παίρνει αυτές, ως επιδότηση, χωρίς καμία ιδιαίτερη αντιστάθμευση; Να σας θυμίσω ότι έχουν βαλτώσει τα προγράμματα και τα σχέδια βελτίωσης και οι πρόωρες συνταξιοδοτήσεις; Απ' αυτό το Βήμα ως εισηγητής του προϋπολογισμού το 2000 στις 18.12.1999 σας είχα επισημάνει ότι θα υπάρξουν μεγάλες καθυστερήσεις γιατί δεν είχαμε πάρει την έγκριση από την Ευρωπαϊκή Ένωση αλλά το σημαντικότερο και το κυριότερο είναι ότι δεν είχαμε βάλει το κονδύλι του 25% στον προϋπολογισμό. Αυτό είχε ως αποτέλεσμα να χάσουμε το 75%. Πάμε στα δύο χρόνια και ακόμα δεν έχουν προχωρήσει τα προγράμματα και τα σχέδια βελτίωσης παρά το γεγονός ότι κάθε μήνα το εξαγγέλλετε. 
Κυρίες και κύριοι συνάδελφοι, η χώρα μας δοκιμάζεται τα τελευταία χρόνια από θεομηνίες πρωτοφανής σε ένταση και σε διάρκεια. Οι καταστροφές είναι χωρίς προηγούμενο και οι πληγέντες παραγωγοί γίνονται αντικείμενο ενός εμπαιγμού που ξεπερνά ακόμη και τα όρια της αναλγησίας. 
Ακούμε τους αρμόδιους του Υπουργείου να ομολογούν ότι οι καταστροφές είναι βιβλικές και ολοκληρωτικές και να δημιουργούν ελπίδες ότι η πολιτεία επιτέλους θα σταθεί αρωγός στο πλευρό τους. Όταν έρχεται η ώρα της αποζημίωσης, επιστρατεύονται παντός είδους τεχνάσματα, ταχυδακτυλουργίες, για να υποβαθμίσει την έκταση της καταστροφής και να πληρωθούν οι αγρότες αποζημιώσεις-κοροϊδία.
Εμείς, κύριε Υπουργέ, ξέρουμε τι συμβαίνει, όπως το ξέρετε και εσείς, όπως το ξέρουν και οι κατεστραμμένοι παραγωγοί: Δεν υπάρχουν χρήματα στον ΕΛΓΑ. Το ταμείο είναι αρνητικό. Χρωστά σήμερα πάνω από σαράντα δισεκατομμύρια (40.000.000.000). Σας έχω πει κατ' επανάληψη ότι χωρίς ισχυρό ταμείο δεν μπορούμε να μιλάμε για δίκαιες, αντικειμενικές εκτιμήσεις και αποζημιώσεις. 
΄Ετσι, λοιπόν, ο ΕΛΓΑ αντί να είναι ένας οργανισμός αρωγής και προστασίας του αγροτικού εισοδήματος, έχει εξελιχθεί σ' ένα φορέα εξαπάτησης και εμπαιγμού των πληγέντων παραγωγών. Το ζουν στο πετσί του οι εκατοντάδες χιλιάδες παραγωγοί της Μακεδονίας, του Έβρου, των νησιών, της Πελοποννήσου, της Θεσσαλίας, της Ηπείρου, καθώς βλέπουν κάθε φορά τις σοδειές τους να παρασύρονται, να χάνονται μέσα στις πλημμύρες, στους παγετούς, στις ανεμοθύελλες, στις ξηρασίες, στις φωτιές, στις υπερβολικές βροχοπτώσεις, στους μελιταίους και αφθώδεις πυρετούς. Όταν έρχεται η ώρα να αποζημιωθούν, βρίσκονται μπροστά σε ένα κράτος ανάλγητο, σε ένα σύστημα αναγχρονιστικό, απαρχαιωμένο, αναποτελεσματικό και κυρίως άδικο. 
Χρόνια τώρα, ιδιαίτερα μετά την έναρξη, την έξαρση και τη μεγάλη συχνότητα της εμφάνισης των ακραίων καιρικών φαινομένων, επισημαίνεται σχεδόν από όλες τις πλευρές η επιτακτική ανάγκη να προχωρήσουμε επιτέλους στην αναμόρφωση, με στόχο την αποτελεσματική ασφάλιση της αγροτικής παραγωγής, αλλά και του αγροτικού εισοδήματος. Στα δεκατρία χρόνια λειτουργίας δεν έχει γίνει κανένα βήμα εκσυγχρονισμού.
Αντίθετα αυξήσατε τις εισφορές των αγροτών το 1998 κατά 100% για την κτηνοτροφική παραγωγή και κατά 50% για τη φυτική παραγωγή, επιβάλατε δηλαδή ένα επιπλέον "χαράτσι" στους Έλληνες αγρότες, αφού η αύξηση αυτή ούτε μεγαλύτερη ανταποδοτικότητα είχε ούτε καν τις οφειλόμενες υπηρεσίες προς τον αγροτικό κόσμο αναβάθμιζε. Πληρώνουν δηλαδή σήμερα οι αγρότες διπλάσιες εισφορές, αλλά όταν έρχεται η ώρα της καταστροφής βρίσκονται μπροστά σε ένα κράτος που εκτιμά το ύψος των ζημιών πολύ μικρότερο από το πραγματικό, που καταφεύγει σε τεχνάσματα και αλχημείες για να πληρώσει μικρότερες αποζημιώσεις, που καθορίζει αυθαίρετες τιμές, εξευτελιστικές για τα προϊόντα που καταστράφηκαν, που με χρονοβόρες διαδικασίες και καθυστερήσεις εξαναγκάζει τους πληγέντες να αποδέχονται τις αποφάσεις και να μην προχωρούν σε ενστάσεις και που εξακολουθεί να αφήνει έξω από οποιαδήποτε ασφαλιστική κάλυψη πολλές ζημιές ή απώλειες του ζωϊκού κεφαλαίου. 
Υπερχρεώσατε τον αγροτικό τομέα, κύριοι της Κυβέρνησης, καθιστώντας τον έτσι ακόμα πιο προβληματικό και πιο αδύναμο να ανταποκριθεί στην αποστολή του. 
Τίθεται όμως εδώ το μείζον και καυτό ερώτημα, εάν δηλαδή ο απώτερος στόχος ήταν η πλήρης αποδυνάμωση του οργανισμού. 
Το λέμε αυτό, κύριε Υπουργέ, γιατί το νεφελώδες νομοσχέδιο αναμόρφωσης του συστήματος ασφάλισης της αγροτικής παραγωγής που συζητάμε απόψε, ανοίγει ουσιαστικά διάπλατα τις πόρτες για την είσοδο των ιδιωτικών ασφαλιστικών εταιρειών. 
Αναρωτιόμαστε και παρακαλούμε να μας φωτίσετε πειστικά πάνω σ' αυτό, κύριε Υπουργέ, μήπως η αποδυνάμωση του ΕΛΓΑ αποτελεί το πρώτο και καθοριστικό βήμα για την ευχερέστερη παράδοση των αγροτών μας και την παραγωγή τους στην ιδιωτική ασφάλιση. Δικαιολογημένα οι ΄Ελληνες αγρότες αντιμετωπίζουν με επιφύλαξη και καχυποψίες τις νέες κορώνες του νομοσχεδίου για επικείμενες αλλαγές, αφού εκτός από το δαιδαλώδες και αναποτελεσματικό. γραφειοκρατικό σύστημα που εγκαθιστά, καταργεί την ασφαλιστική αγροτική κοινωνική αλληλεγγύη .
Κύριε Πρόεδρε, κύριοι συνάδελφοι, το πρόβλημα της επαρκούς και αποτελεσματικής ασφάλισης της αγροτικής μας παραγωγής και του αγροτικού εισοδήματος ήταν πάντα θέμα ύψιστης σπουδαιότητας. Καθίσταται ακόμα σοβαρότερο από τα δυσοίωνα προβλήματα, που αφορούν στις ραγδαίες κλιματολογικές αλλαγές και στις δραματικές επιπτώσεις που, όπως φαίνεται, έχουν αρχίσει να επιδρούν στον τόπο μας. Δεν πρόκειται ούτε για αυθαίρετες ούτε για ανεύθυνες εκτιμήσεις. Προέρχονται από στοιχεία μεγάλης έρευνας, από μεγάλες επιστημονικές ομάδες. 
Σύμφωνα, λοιπόν, με τα στοιχεία αυτά αναμένεται επιδείνωση των κλιματολογικών συνθηκών σε ολόκληρο τον πλανήτη που θα επηρεάσουν άμεσα και σοβαρότατα τη χώρα μας. 
Ακόμα, σύμφωνα με τις προβλέψεις, αναμένονται μέσα στα επόμενα χρόνια κλιματολογικές αλλαγές, που θα εκδηλωθούν με ακραία και εναλλασσόμενα καιρικά φαινόμενα όπως: μεγάλη αύξηση της θερμοκρασίας, υπερβολικές βροχοπτώσεις, μακρές περιόδους ανομβρίας και ξηρασίας. 
Σε ό,τι αφορά στη χώρα μας, τα φαινόμενα αυτά θα πλήξουν σε πρώτο στάδιο κυρίως τη βόρειο Ελλάδα, τη Θεσσαλία και τις νησιωτικές περιοχές και θα έχουν αλυσιδωτές επιπτώσεις άμεσα με καταστροφές στην αγροτική και κτηνοτροφική παραγωγή, μεσοπρόθεσμα με δραματική μείωση στην απόδοση των αγαθών, κατακόρυφη πτώση της συνολικής αγροτικής παραγωγής.
(Στο σημείο αυτό ο Βουλευτής κ. Γεώργιος Καρασμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Φοβάμαι, κύριε Υπουργέ, ότι οι προβλέψεις των επιστημόνων δυστυχώς έχουν αρχίσει να επαληθεύονται νωρίτερα απ' όσο έχουν υπολογίσει. Αυτό δείχνουν οι πρωτόγνωρες για την εποχή θεομηνίες που εκδηλώνονται στις διάφορες περιοχές της χώρας. Και μη μας λέτε, κύριε Υπουργέ, ότι έχει δοθεί εντολή για άμεσες εκτιμήσεις από τον ΕΛΓΑ για να αποζημιωθούν οι πληγέντες παραγωγοί. Το ερώτημα είναι τι εκτιμήσεις θα γίνουν, τι αποζημιώσεις θα δοθούν και πότε. Επιπλέον αν αυτός ο οργανισμός είναι σε θέση να ανταποκριθεί στις υποχρεώσεις του.
Επειδή ακριβώς αυτό το νομοσχέδιο δεν δίνει λύση σ' αυτό το μεγάλο πρόβλημα γι' αυτό δεν δίνω θετική ψήφο επί της αρχής.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, είναι βαρύγδουπος και ψευδεπίγραφος ο τίτλος του νομοσχεδίου: Εθνικό Σύστημα για την προστασία της αγροτικής δραστηριότητας και δεν έχει καμία αντιστοιχία με το περιεχόμενό του. Είναι ζήτημα ότι δεν υπάρχει αγροτική πολιτική από την Κυβέρνηση, για να παραμείνει ο αγρότης στον τόπο της δουλειάς του. Αν υπήρχε μια τέτοια πολιτική θα είχαμε κάθε λόγο να βοηθήσουμε με την τοποθέτησή μας σ' αυτό το νομοσχέδιο, την Κυβέρνηση. Δυστυχώς η Κυβέρνηση μας έχει συνηθίσει πάντα σε μεγάλα λόγια και σε εξαγγελίες, που δεν συμβαδίζουν ποτέ με τα έργα και τις αποφάσεις της.
Σήμερα η ύπαιθρος ερημώνεται. Ο αγρότης εγκαταλείπει τα χωριά. Η εικόνα της περιφέρειας σήμερα είναι τραγική. Αυτό οφείλεται στην πολιτική που έχετε ακολουθήσει μέχρι σήμερα. Η Κυβέρνηση δεν ήθελε να δημιουργήσει μια πολιτική στήριξης του αγροτικού πληθυσμού. Είχαμε αύξηση του κόστους της γεωργικής παραγωγής και παράλληλη μείωση της τιμής των αγροτικών προϊόντων και έλλειψη κάθε ενδιαφέροντος από πλευράς Κυβέρνησης για τον αγρότη. Δεν υπάρχει πουθενά στην ύπαιθρο γεωπόνος ούτε κτηνίατρος ούτε γεωτεχνικός. Ο αγρότης είναι απροστάτευτος έρημος και μόνος του χωρίς συμπαράσταση από την πλευρά του κράτους. 
Θα ήθελα με την ευκαιρία της συζήτησης αυτού του νομοσχεδίου να κάνω μια αναφορά στην πολιτική που ακολούθησε η παράταξή μας απέναντι στον αγροτικό πληθυσμό της χώρας με την πραγματική στήριξη που παρείχε στον αγρότη, με αποτέλεσμα ο αγρότης να παραμείνει στο χωριό του να δουλεύει την περιουσία του και να αποζεί απ' αυτή με αποτέλεσμα η ύπαιθρος να παρουσιάζει ζωντάνια που σήμερα, δυστυχώς, λείπει. 
Ήμουν Βουλευτής πριν από πολλά χρόνια όταν ψηφίστηκε ο νόμος για την ασφάλιση των αγροτών και της αγροτικής παραγωγής, ο νόμος για τον ΟΓΑ. Πιστεύω ότι αυτός ο νόμος ήταν μια από τις μεγαλύτερες κοινωνικές μεταρρυθμίσεις, που έγιναν ποτέ στη χώρα μας, διότι σε μια δεδομένη στιγμή ασφαλίστηκαν περίπου τεσσεράμισι εκατομμύρια ΄Ελληνες αγρότες. 
Και δεν ασφαλίστηκαν μόνο οι αγρότες, αλλά και η γεωργική τους παραγωγή και ύστερα από τόσα χρόνια έρχεστε εσείς με την πολιτική σας να αποδειχθεί ότι καμία ουσιαστική ασφάλιση δεν υπάρχει για τη γεωργική παραγωγή αντιθέτως προσπαθείτε να μεταθέσετε το βάρος αυτό στους αγρότες. 
Θα υπενθυμίσω στη Βουλή την πολιτική που ακολούθησαν οι δικές μας κυβερνήσεις για τη στήριξη των αγροτικών προϊόντων. Εμείς είχαμε πάντα τιμή στήριξης των αγροτικών προϊόντων, επενέβαινε το κράτος και προστάτευε τον αγρότη καθορίζοντας τιμή ασφαλείας και αναλαμβάνοντας τη συγκέντρωση των αγροτικών προϊόντων. Και το αποκορύφωμα για τη στήριξη του αγροτικού πληθυσμού ήταν, όταν η παράταξή μας πέτυχε την ένταξη της χώρας στην Ευρωπαϊκή Ένωση παρά τις έντονες αντιδράσεις της παράταξής σας. 
Έτσι ανοίγεται για τον αγροτικό πληθυσμό της χώρας μας μία νέα εποχή, μία νέα λαμπρή περίοδος που θα έπρεπε σήμερα οι αγρότες μας να είναι σε προνομιούχο θέση, να μην αντιμετωπίζουν προβλήματα επιβίωσης, να μπορούν να ζουν από την παραγωγή τους και να παραμένουν στα χωριά τους. ΄Εναντι αυτών εσείς τι κάνατε; Απολύτως τίποτε. Θέλω ακόμη να συμπληρώσω για την αγροτική πολιτική που ακολουθήσαμε εμείς, ενώ εσείς δεν έχετε. Αναφέρομαι στους αναδασμούς, τα εγγειοβελτιωκά έργα, τα μεγάλα υδροηλεκτρικά. Θυμάμαι όταν ήμουν νέος Βουλευτής και ο τότε Πρωθυπουργός Καραμανλής έδινε τη δυνατότητα στους νέους Βουλευτές να περιοδεύουν την επαρχία για να τη γνωρίσουν. Θυμάμαι ότι κατά την επίσκεψή μας στην Καρδίτσα ο εργολάβος μας έβαλε σε ένα τζίπ και γυρίσαμε την περιοχή που εγίνετο το μεγάλο υδροηλεκτρικό έργο του Μέγδοβα. Νέος και άπειρος ήταν αδύνατον να φανταστώ πώς αυτή η τεράστια έκταση θα μπορούσε να γεμίσει με νερό και όχι μόνο να δώσει ηλεκτρισμό στην περιοχή, αλλά να χρησιμοποιηθεί το νερό και για την άρδευση του θεσσαλικού κάμπου. 
Αυτά ήταν τα έργα που εμείς τότε σαν κυβέρνηση στηρίξαμε τον αγροτικό κόσμο, την περιφέρεια και επαρχία και θα ήθελα σε αυτό το νομοσχέδιο που συζητούμε να μου πείτε ένα σημείο που θα μπορούσε κανείς να σταθεί για να πει ότι έχετε πρόθεση να προσφέρετε στήριγμα στον αγροτικό πληθυσμό. 
Κύριε Υπουργέ, οι εκτιμήσεις σε φυσικές καταστροφές γίνονται με τεράστια καθυστέρηση και ύστερα από μήνες που γίνονται θα ήθελα να ξέρω ποια εκτίμηση μπορεί να έχει αξιοπιστία. Μετά τις καταστροφές στη γεωργική παραγωγή ακολουθούν οι εξαγγελίες της Κυβέρνησης ότι θα τύχουν άμεσης βοήθειας οι πληγέντες. Όμως τα πράγματα ακολουθούν άλλη πορεία.
Έχουμε τεράστια καθυστέρηση στην καταβολή των αποζημιώσεων. Βαρέθηκα ειλικρινά, όταν είμαι στην περιφέρειά μου να μου διαμαρτύρονται οι αγρότες για την καθυστέρηση καταβολής των αποζημιώσεων, αλλά και των επιδοτήσεων. 
Με το νομοσχέδιο που συζητούμε ζητάτε εξουσιοδότηση από τη Βουλή ώστε να ρυθμίσετε σειρά προβλημάτων με υπουργικές αποφάσεις από το γραφείο σας και όχι ύστερα από συζήτηση στη Βουλή. Δεν συνηθίζεται να δίνει η Βουλή αυτές τις εξουσιοδοτήσεις. Είκοσι έξι υπουργικές αποφάσεις και πόσα προεδρικά διατάγματα δεν ξέρω για να ρυθμίζετε θέματα έξω από την Αίθουσα της Βουλής όπου έπρεπε όλα αυτά τα θέματα να συζητηθούν. Κακώς η Πλειοψηφία της Βουλής θα δώσει μια τέτοια εξουσιοδότηση σε σας, κύριε Υπουργέ και κακώς τη ζητάτε. Διότι τις οποιεσδήποτε ρυθμίσεις θέλετε να κάνετε πάνω στο αντικείμενο που φέρνετε σήμερα στη Βουλή, θα έπρεπε να έχει τη δυνατότητα η Βουλή να τις συζητήσει. 
Όσον αφορά ΕΛΓΑ, η ασφάλιση της γεωργικής παραγωγής στηρίζεται ουσιαστικά στην καταβολή των αγροτών. Πού είναι η συμμετοχή του κράτους, κύριε Υπουργέ; Είναι δυνατόν η Βουλή των Ελλήνων να ψηφίζει νομοσχέδιο για την ασφάλιση της γεωργικής παραγωγής χωρίς τη συμμετοχή του κράτους; Πώς είναι δυνατόν οι Βουλευτές κυρίως της περιφέρειας να δεχτούν να ψηφίσουν αυτό το νομοσχέδιο και πώς θα εμφανιστούν στις επαρχίες τις δικές τους; Με τη μη οικονομική στήριξη του κράτους στον οργανισμό αυτόν της γεωργικής ασφάλισης. ουσιαστικά τον έχετε οδηγήσει σε χρεοκοπία. Χρωστάει τριάντα τρία δισεκατομμύρια (33.000.000.000) δραχμές. Ποια είναι η θέση σας; Κάνετε προσπάθεια εξυγίανσης αυτού του οργανισμού; Ποιες είναι οι προθέσεις και τα σχέδια σας; Το νομοσχέδιο δεν αναφέρει τίποτε στον τομέα αυτό.
Αναφέρετε στο νομοσχέδιο ότι θα έλθουν οι ιδιωτικές ασφαλιστικές εταιρείες να αναλάβουν μέρος του έργου για την ασφάλιση της γεωργικής παραγωγής και ότι θα επιδοτήσετε τις ιδιωτικές αυτές ασφαλιστικές εταιρείες. Όμως δεν κάνετε το ίδιο για τον κρατικό ασφαλιστικό οργανισμό τον ΕΛΓΑ. Μήπως θέλετε, κύριε Υπουργέ, να μεταβιβάσετε την ευθύνη της ασφάλισης της γεωργικής παραγωγής στον ιδιωτικό τομέα; Γιατί το ίδιο περίπου κάνατε και με το ΕΣΥ, για να καταπολεμήσετε δήθεν τον ιδιωτικό τομέα. Παραδώσατε στην ιδιωτική πρωτοβουλία μεγάλο μέρος του ευαίσθητου τομέα της δημόσιας υγείας.
Αν είναι στις προθέσεις να παραδώσετε την ασφάλιση της γεωργικής παραγωγής στους ιδιώτες, είναι τραγικό λάθος Εμείς, σαν Νέα Δημοκρατία, δηλώνουμε ότι θα εξυγιάνουμε τον ΕΛΓΑ. Και θα τον απαλλάξουμε από τα χρέη που εσείς αρνείσθε να καλύψετε ενώ καλύπτετε ελλείματα άλλων δημοσίων οργανισμών.
Το πιο εντυπωσιακό παράδειγμα τα εννιακόσια ογδόντα δισεκατομμύρια (980.000.000.000) που αναγνωρίσατε ως δημόσιο χρέος που είχαν γίνει στις αστικές συγκοινωνίες. Αρνείσθε, λοιπόν, τριάντα τρία δισεκατομμύρια (33.000.000.000) δραχμές για να εξυγιάνετετε τον ΕΛΓΑ ενώ άνετα χαρίζετε περίπου ένα τρις δραχμών στις αστικές συγκοινωνίες.
Θα ήθελα, τελειώνοντας να επανλαλάβω ότι εμείς, σαν Νέα Δημοκρατία, θα επιδοτούμε τον ΕΛΓΑ από τον κρατικό προϋπολογισμό και θα επεκτείνουμε την ασφάλιση της φυτικής και ζωικής παραγωγής και σε άλλους καταστροφικούς φυσικούς κινδύνους για να μπορέσει να αισθάνεται ασφάλεια και σιγουριά ο αγρότης. Και με το αγροτικό πρόγραμμα της Νέας Δημοκρατίας, όταν θα αναγγελθεί, πιστεύω ότι ο αγροτικός ελληνικός πληθυσμός θα νοιώσει μια σιγουριά και μία ασφάλεια και η κυβέρνησή μας, που θα διαδεχθεί τη δική σας Κυβέρνηση σύντομα, θα μπορέσει να δώσει τη δυνατότητα στον Έλληνα αγρότη να δουλέψει στο χωράφι του και να ζήσει από το αγροτικό προϊόν του κόπου και της παραγωγής του. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, κύριε Υπουργέ, κύριοι συνάδελφοι, κλείνουμε τη συζήτηση επί της αρχής στο σχέδιο νόμου που φέρει το βαρύγδουπο τίτλο: Εθνικό σύστημα προστασίας της αγροτικής δραστηριότητος και άλλες διατάξεις αρμοδιότητος Υπουργείου Γεωργίας.
Φοβάμαι ότι και το εθνικό σύστημα προστασίας της αγροτικής δραστηριότητος θα έχει την τύχη του Εθνικού Συστήματος Υγείας. Είναι γνωστό ότι η αγροτική τάξη στην Ελλάδα είναι η πιο αδικημένη, η πιο παραμελημένη τάξη πολιτών. Επί ημερών δε της Κυβερνήσεως του ΠΑΣΟΚ γνωρίζει διαρκή μείωση των εισοδημάτων της. Και αντί η Κυβέρνηση να σκύψει πάνω στα υπαρκτά προβλήματα με το παρόν νομοσχέδιο όχι μόνο δεν δίνει λύσεις, αλλά τα περιπλέκει ακόμη περισσότερο.
Το μόνο καινούριο στοιχείο είναι ότι οι ιδιωτικές ασφαλιστικές εταιρείες θα ασφαλίζουν τη γεωργική παραγωγή και μάλιστα με κρατική επιχορήγηση. Επιπλέον είναι η ίδρυση νέων ινστιτούτων μελέτης της γεωργίας, αλλά τα ινστιτούτα απλά θα βολέψουν κάποιους κομματικούς "ημέτερους". Φαίνεται ότι, αφού αποτυγχάνει η ιδιωτικοποίηση στους γνωστούς τομείς Δ.Ε.Η., Ολυμπιακή κλπ., το ΠΑΣΟΚ ιδιωτικοποιεί την ασφάλιση της γεωργικής παραγωγής.
Κύριε Υπουργέ, το νομοσχέδιο είναι σε λάθος δρόμο. Εκπροσωπώ νομό κατά βάση αγροτικό και μεταφέρω τη φωνή διαμαρτυρίας των αγροτών της Αργολίδας, που νομίζω ότι είναι και φωνή διαμαρτυρίας των αγροτών όλης της Ελλάδας. Έτσι το μεγάλο αρδευτικό έργο του Ανάβαλου στην Αργολίδα διαρκώς αναβάλλεται. Έχει τεθεί δε σε άμεσο κίνδυνο όχι μόνο η γεωργική παραγωγή, αλλά και η ύπαρξη ακόμα του φυτικού κεφαλαίου.
Οι συνεταιρισμοί, που με τόσες τυμπανοκρουσίες -και πολύ σωστά- δημιουργήθηκαν κάποια εποχή, αντί να λύσουν τα προβλήματα των αγροτών, περιέπλεξαν ακόμα την κατάσταση. Οι περισσότεροι είναι σε πλήρη χρεοκοπία. Φαινόμενα διαφθοράς και κακοδιαχείρισης έχουν αναπτυχθεί στους περισσότερους απ' αυτούς. Και η ευθύνη του Υπουργείου, βέβαια κι εσάς προσωπικά, είναι ότι παραμελήσατε τον επιβαλλόμενο έλεγχο σε βαθμό, ώστε να δώσετε την εντύπωση ότι ανεχθήκατε φαινόμενα διαφθοράς ή μπορεί να πει κανείς σε ορισμένες περιπτώσεις ίσως και να τα συγκαλύψατε.
Θα αναφερθώ μόνο σε ένα παράδειγμα. Ο γαλακτοκομικός συνεταιρισμός της Αργολίδος δεν κατέβαλε τα οφειλόμενα εκατόν πενήντα εκατομμύρια (150.000.000) δραχμές στους δικαιούχους κτηνοτρόφους. Το Υπουργείο δεν ερεύνησε την κατάσταση και οι κτηνοτρόφοι της Αργολίδος υποχρεώθηκαν να οργανώσουν μουσική εκδήλωση προκειμένου να συγκεντρώσουν τα δέκα εκατομμύρια (10.000.0000) δραχμές που χρειάζονται οι ορκωτοί λογιστές προκειμένου να ολοκληρωθεί ο έλεγχος για να προσφύγουν στη δικαιοσύνη και να ζητήσουν τα οφειλόμενα. Το Υπουργείο όμως εκδίδει πολυτελή έντυπα αξίας δεκάδων εκατομμυρίων, αλλά τα δέκα εκατομμύρια (10.000.000) για τους αγρότες δεν υπήρχαν. 
Δαπανάτε δεκάδες δισεκατομμύρια για πολυτελείς εκδόσεις και μάλιστα κατά τρόπο που παραπληροφορείτε και τους αγρότες. Κατηγορίες διατυπώνονται και κατά της ένωσης αγροτικών συνεταιρισμών της Αργολίδος για τη μη καταβολή μεγάλων χρηματικών ποσών στους αγρότες που προήρχοντο από οικονομικές ενισχύσεις της Ευρωπαϊκής Ένωσης. Έχω καταθέσει σχετική ερώτηση και ελπίζω σύντομα να μου δώσετε μία απάντηση. 
Η καταβολή των οφειλομένων επιδοτήσεων για λάδι, καπνό, εσπεριδοειδή καθυστερεί επί μήνες. Για όλα αυτά και για σωρεία άλλων προβλημάτων, δεν ασχολείται το νομοσχέδιο. Ασχολείται με την ιδιωτική ασφάλιση της παραγωγής, αλλά πολύ φοβάμαι ότι με την πολιτική που ακολουθείτε σε λίγο δεν θα υπάρχει παραγωγή, δεν θα υπάρχουν αγρότες. 
Κύριε Υπουργέ, ο αγροτικός κόσμος δεν προσφέρεται για πειραματισμούς. Το νομοσχέδιό σας απλά τακτοποιεί κάποια μικροπροβλήματα κατά τρόπο πρόχειρο και αποσπασματικό. Επιπλέον δημιουργεί κάποιες νέες θέσεις για κάποιους κομματικούς μανδαρίνους που δεν θα βοηθήσουν στη λύση των προβλημάτων των αγροτών. Ο αγροτικός κόσμος βιώνει καθημερινά την εγκατάλειψή του και πιστεύω ότι στις προσεχείς εκλογές θα εκφραστεί αναλόγως. Είναι κρίμα που τα τόσα δισεκατομμύρια, τα τόσα τρισεκατομμύρια των οικονομικών ενισχύσεων της Ευρωπαϊκής Ένωσης τα οποία δόθηκαν για μια ριζική αναδιάρθρωση της ελληνικής γεωργίας κατασπαταλήθηκαν για κομματικούς ή άλλους λόγους και έτσι χάθηκε μία ιστορική ευκαιρία ο αγροτικός κόσμος να γνωρίσει την πραγματική ανάπτυξη, να λύσει τα χρόνια προβλήματά του. Η Κυβέρνηση του ΠΑΣΟΚ είναι αδύνατον να δώσει λύση στα προβλήματα αυτά και πιστεύω πολύ σύντομα η κυβέρνηση της Νέας Δημοκρατίας ως κυβέρνηση υπεύθυνη του τόπου θα χρειαστεί να δώσει λύσεις στα προβλήματα που επί σειρά ετών βασανίζουν την ελληνική ύπαιθρο, τον Έλληνα αγρότη. 
Ευχαριστώ. 
(Χειροκροτήματα από την τπέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Θα προχωρήσουμε τώρα στο στάδιο των δευτερολογιών. 
Ο κ. Στρατάκης, ο εισηγητής της Πλειοψηφίας....
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, να ψηφίσει το Τμήμα το νομοσχέδιο κατά πλειοψηφία επί της αρχής και να αφήσουμε τις δευτερολογίες για αύριο το πρωί. Διότι αύριο το πρωί στις 10.30' πρέπει να είμαστε εδώ. 
ΠΡΟΕΔΡΕΥΩΝ (Κωνσταντίνος Βρεττός): Εάν παραιτηθείτε των δευτερολογιών. 
ΙΩΑΝΝΗΣ ΚΕΦΑΛΟΓΙΑΝΝΗΣ: Όχι, να μην παραιτηθούμε των δευτερολογιών. Μπορούμε να συνεχίσουμε ομαλά αύριο. Δεν νομίζω ότι θα έχει δυσκολία να ψηφιστεί το νομοσχέδιο. Γι' αυτό εάν θέλετε να το ψηφίσουμε κατά πλειοψηφία επί της αρχής και αύριο το πρωί να δευτερολογήσουμε. 
ΠΡΟΕΔΡΕΥΩΝ (Κωνσταντίνος Βρεττός): Να δώσουμε το λόγο τώρα στον κ. Στρατάκη. 
ΙΩΑΝΝΗΣ ΚΕΦΑΛΟΓΙΑΝΝΗΣ: Τότε θα πρέπει να δευτερολογήσουν όλοι οι εισηγητές. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, έχει προσδιοριστεί και ο τρόπος και η διαδικασία. Άλλωστε είναι νωρίς ακόμα, είναι 23.20'. Εάν τώρα ήταν 00.30' θα σας έλεγα ότι συζητιέται το θέμα. 
ΙΩΑΝΝΗΣ ΚΕΦΑΛΟΓΙΑΝΝΗΣ: Αφού έχουμε πει ότι το νομοσχέδιο θα τελειώσει σε τέσσερις μέρες. Και επαναλαμβάνω ότι το πρωί έχουμε συνεδρίαση. Να δευτερολογήσουν μόνο οι εισηγητές και εμείς οι άλλοι αύριο το πρωί. 
ΕΥΑΓΓΕΛΟΣ ΜΠΑΣΙΑΚΟΣ: Η πρόταση του κ. Κεφαλογιάννη είναι πολύ σωστή. 
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, από σεβασμό προς έναν από τους παλαιότερους συναδέλφους μέσα στην Αίθουσα, του δίνουμε το λόγο χωρίς να τηρήσουμε και τον Κανονισμό. Εσείς όμως μην το συνεχίζετε.
ΕΥΑΓΓΕΛΟΣ ΜΠΑΣΙΑΚΟΣ: Πάντως νομίζω ότι είναι σωστή η πρόταση του κ. Κεφαλογιάννη. 
ΠΡΟΕΔΡΕΥΩΝ (Κωνσταντίνος Βρεττός): Δεν είπα εγώ ότι είναι λάθος. 
Ορίστε, κύριε Στρατάκη, έχετε το λόγο. 
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, όταν τελείωσα την πρωτολογία μου, σκεφτόμουνα ότι ίσως δεν θα έπρεπε να δευτερολογήσω. Παρακολουθώντας όμως την όλη συζήτηση στην Αίθουσα του Κοινοβουλίου, διαπίστωσα ότι κάποιες παρατηρήσεις πρέπει να γίνουν.
Διεφάνη με πολύ μεγάλη ακρίβεια και σαφήνεια ότι η πλευρά της Αξιωματικής Αντιπολίτευσης έχει ένα χάρισμα: να συμφωνεί με αυτά που ψηφίζει το ΠΑΣΟΚ μετά από δεκατρία χρόνια. Ψηφίσαμε το νόμο για τον ΕΛΓΑ το 1988 και έρχεται μετά από δεκατρία -και ίσως για ορισμένους ο αριθμός να είναι γρουσούζικος- χρόνια η Νέα Δημοκρατία να συμφωνήσει γι' αυτόν το νόμο που τότε είχε καταψηφίσει. Εύχομαι να χρειαστούν άλλα δεκατρία χρόνια για να συμφωνήσει με αυτόν που ψηφίζουμε σήμερα. Όλες οι τοποθετήσεις που έγιναν αυτό μαρτυρούν.
Όταν στην Αίθουσα ακούγονται απόψεις και φωνές που λένε ότι "εμείς επί των ημερών μας, σε μία εποχή της παγκοσμιοποίησης, είχαμε τις τιμές ασφάλειας και με αυτές αναβαθμίζαμε το εισόδημα του αγρότη", όταν γνωρίζουμε ότι το κράτος πλήρωνε δέκα και ο έμπορος αγόραζε οκτώ από το κράτος, όταν γνωρίζουμε ότι όλη αυτή η πολιτική δημιούργησε μία κατάσταση, που σήμερα έχουμε μπροστά μας, σε αντίθεση με αυτό που έγινε μετά το κραχ του 1929, που η Ολλανδία τήρησε άλλες πολιτικές, ενίσχυσε την έρευνα, έκανε τους συνεταιρισμούς, δημιούργησε άλλες προϋποθέσεις για την ανάπτυξη του αγροτικού τομέα και εμείς προσπαθούσαμε ακόμη και μετά τον πόλεμο να δώσουμε πνοή μέσα από κρατικές ενισχύσεις, χωρίς να λαμβάνουμε άλλα μέτρα ουσιαστικά και να κάνουμε τομές για την προώθηση και την ανάπτυξη του αγροτικού τομέα, σκέφτομαι ότι πράγματι θα πρέπει κανείς να μιλάει για πολλές ώρες μέσα σε αυτήν την Αίθουσα, γιατί πρέπει ο ελληνικός λαός να ενημερώνεται ότι κάποτε -για παράδειγμα- κάηκε τρόπος του λέγειν η Νομαρχία του Ηρακλείου για ένα πενηνταράκι στη σταφίδα. Και πρέπει να πούμε ότι αυτό το πενηνταράκι δεν δόθηκε. Αυτή ήταν η αξιοπιστία των κυβερνήσεων εκείνης της εποχής...
ΙΩΑΝΝΗΣ ΚΕΦΑΛΟΓΙΑΝΝΗΣ: Λυπούμαι γιατί δικαιολογείτε αυτές τις απαράδεκτες πράξεις του κόμματός σας.
ΕΜΜΑΝΟΥΗΛ ΣΤΡΑΤΑΚΗΣ: Δεν δικαιολογώ τίποτα, αλλά θέλω να πω το εξής: Δεν κάηκε τότε, έγινε μεγάλη ιστορία...
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι ντροπή που αναφέρεσθε σε αυτό το θέμα.
ΕΜΜΑΝΟΥΗΛ ΣΤΡΑΤΑΚΗΣ: Θέλω να πω το εξής: Με αυτές τις λογικές νομίζουμε ότι πραγματικά υπηρετούμε τα συμφέροντα του αγροτικού τομέα και του αγρότη.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν προστατεύσαμε τότε με την παρέμβαση την τιμή της σταφίδας;
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, σας παρακαλώ.
ΕΜΜΑΝΟΥΗΛ ΣΤΡΑΤΑΚΗΣ: Έχω τη γνώμη, κύριε Πρόεδρε, ότι θα πρέπει, αν θέλουμε πραγματικά να υπηρετήσουμε το τομέα αυτό που περνάει προβλήματα -και περνάει προβλήματα ιδιαίτερα στη χώρα μας, γιατί αυτής της μορφής οι καταστάσεις τον οδήγησαν εκεί που τον οδήγησαν- θα πρέπει με υπευθυνότητα και σοβαρότητα να σταθούμε -και χωρίς να θέλω να προσβάλλω- πράγματι σήμερα στα προβλήματα που έχει και με εθνική ομοψυχία, με μία ομοψυχία όλων των πτερύγων τις Βουλής, να δούμε πώς αντιμετωπίζονται αυτής της μορφής τα προβλήματα. Η τοποθέτησή μου και η πρωτολογία μου αυτή την έννοια είχε και αυτήν τη διάσταση ήθελε να δώσει στη συζήτηση που θα ακολουθούσε στη Βουλή.
Εξάλλου, προς την ίδια κατεύθυνση και η πολιτική ηγεσία του Υπουργείου Γεωργίας, ο Υπουργός ο ίδιος συγκεκριμένα, και στην επιτροπή έδειξε την πρόθεση να αποδεχτεί όλες εκείνες τις θετικές προτάσεις σε μία κατεύθυνση που βελτιώνουν το νομοσχέδιο, σε μία κατεύθυνση που υπηρετούνται οι στόχοι που τίθενται από αυτό το νομοσχέδιο. Δεν διεπίστωσα όμως -και αυτό είναι κάτι που πρέπει να μας προβληματίσει καλοπροαίρετα- τη βούληση από τις άλλες πτέρυγες ή τουλάχιστον από το σύνολό τους, να συνδράμουν προς αυτήν την κατεύθυνση.
Και βέβαια μπορούμε να πούμε ότι και αυτές οι ρυθμίσεις που γίνονται επιδέχονται τροποποιήσεις. Ίσως πρέπει να δούμε και άλλα πράγματα. Και εγώ ο ίδιος στην πρωτολογία μου μίλησα για κάποια πράγματα που πρέπει να διορθοθούν. Χαίρομαι που ο κύριος Υπουργός είπε ότι κάποια πράγματα θα πρέπει να τα ξαναδούμε.
Κι αυτή είναι η προσπάθεια, αυτή είναι η πραγματική λειτουργία που πρέπει να έχουμε ως Κοινοβούλιο, να συνδράμουμε την πολιτική ηγεσία του Υπουργείου, την Κυβέρνηση, να διαμορφώνει το πλαίσιο εκείνο μέσα από το οποίο πραγματικά θα μπορεί να δώσει το καλύτερο δυνατό αποτέλεσμα στην πράξη.
Γιατί αυτό σε τελευταία ανάλυση ενδιαφέρει τον ελληνικό λαό, αυτό σε τελευταία ανάλυση ενδιαφέρει τον Έλληνα αγρότη. 
Εγώ πιστεύω, κύριε Πρόεδρε και κύριοι συνάδελφοι, ότι αυτήν τη στιγμή, αν θέλουμε πράγματι να σκύψουμε στα προβλήματα, θα πρέπει να δούμε και αυτές τις τομές που έχουν γίνει μέχρι σήμερα και έχουν γίνει αρκετές και πώς τις διαμορφώνουμε και βελτιώνουμε τους όρους και τις προϋποθέσεις να έχουν το καλύτερο δυνατό αποτέλεσμα, αλλά και πώς συνδράμουμε την Κυβέρνηση να πραγματοποιήσει και σε όποιους άλλους τομείς και σε όποιες άλλες περιπτώσεις χρειάζεται, βαθιές τομές, γιατί μόνο με αυτόν τον τρόπο θα επιβιώσει το σύστημα και ο αγροτικός τομέας.
Δεν είναι δυνατόν στις μέρες μας, όταν γνωρίζουμε ότι ο ανταγωνισμός κυριαρχεί παντού, όταν γνωρίζουμε ότι οι αναδιαρθρώσεις πρέπει να προχωρήσουν με γρήγορους ρυθμούς, να βάλουμε εμπόδιο σε αυτό που λέμε τράπεζα γης ή να μη δημιουργούμε τις καλύτερες δυνατές προϋποθέσεις, για να μπορεί πράγματι να μεγεθυνθεί ο αγροτικός κλήρος. Και μιλάμε για την υποβάθμιση και το ότι ερημώνονται τα χωριά. Είναι μια πραγματικότητα, αλλά ξεχνάμε κάτι άλλο που έχει προκύψει αυτήν τη στιγμή και θα πρέπει να μας απασχολήσει πάρα πολύ έντονα. Ναι μεν μπορεί να ερημώνονται τα χωριά από τους Έλληνες αγρότες, αλλά ταυτόχρονα όμως στην πατρίδα μας ασχολούνται πεντακόσιες χιλιάδες περίπου οικονομικοί μετανάστες, κυρίως στον αγροτικό τομέα. Και αυτό είναι ένα πρόβλημα εδώ που έχει άμεση σχέση με αυτό που προωθεί η Κυβέρνηση, που συμβάλλει στην αναβάθμιση του αγροτικού τομέα. Γιατί μόνο με την αναβάθμιση του αγροτικού τομέα είναι γεγονός ότι θα φθάσουμε σε εκείνο το επίπεδο που χρειαζόμαστε, ώστε να ασχοληθεί στον αγροτικό τομέα, όπως τόνισα στην πρωτολογία μου, το εγχώριο αγροτικό δυναμικό.
Αυτά είναι ζητήματα που πράγματι έπρεπε να έχουμε την επιθυμία , θα έλεγε κανείς, για να μην χρησιμοποιήσω άλλη λέξη, να συνδράμουμε όλοι όσο γίνεται περισσότερο, ώστε να γίνουν πράξη , γιατί μόνο με αυτόν τον τρόπο μπορούμε να ξεπεράσουμε τα προβλήματα.
Ακούστηκαν κριτικές ότι ιδιωτικοποιούμε το ασφαλιστικό σύστημα, την ασφάλιση της αγροτικής παραγωγής μέσα από το νομοσχέδιο και προσπαθούμε να παραδώσουμε αυτόν τον επικερδή, τρόπος του λέγειν, τομέα στις ιδιωτικές ασφαλιστικές εταιρείες. Μα, το πεδίο της δόξης είναι και τώρα λαμπρό, δεν αλλάζει κανένα σύστημα. Εκείνο για το οποίο κατηγορούμαστε είναι ότι δεν συμβάλλει ο κρατικός προϋπολογισμός. Προσπαθεί η Κυβέρνηση μέσω του νομοσχεδίου να το κάνει μέσω του αντασφαλιστικού φορέα που δημιουργεί, για να έχει ακριβώς αυτήν τη δυνατότητα. Και εν πάση περιπτώσει η όποια ιδιωτική ασφαλιστική εταιρεία θέλει να μπει στο σύστημα μπορεί να μπει, που δεν μπαίνει. Και βλέπουμε σήμερα ότι καμία δεν προθυμοποιείται να ενταχθεί σε αυτήν τη διαδικασία, στο συνολικό προγραμματισμό του αντασφαλιστικού φορέα του οργανισμού ΟΑΣΙΣ, όπως δημιουργείται, για να μπορεί να συνεισφέρει τις όποιες υπηρεσίες της. Εγώ πιστεύω ότι όλα αυτά είναι λόγια που δεν υπηρετούν καμία άλλη σκοπιμότητα, παρά την υπεκφυγή της συμβολής σε μια προσπάθεια που έπρεπε να καταβάλλεται από όλους μας. Και αυτό είναι ένα ζήτημα που νομίζω ότι το βλέπει ο ελληνικός λαός, μας κρίνει από αυτό και μόνο και πράγματι γι΄αυτόν ακριβώς το λόγο πιστεύω, ότι και οι κυβερνήσεις του ΠΑΣΟΚ θα συνεχίσουν να κυβερνούν για πολλά χρόνια τον τόπο, γιατί είναι ο μόνος χώρος μέσα από τον οποίο προκύπτουν ιδέες, απόψεις, θέσεις, εξέλιξης των πραγμάτων σε μια θετική κατεύθυνση. Αυτό, πιστεύω, το έχει εκτιμήσει ο ελληνικός λαός για αρκετά χρόνια και θα συνεχίσει να το κάνει, γιατί βλέπει ότι δεν μπορεί με απηρχαιωμένα εργαλεία, με απηρχαιωμένες μεθόδους να λύσει τα σύγχρονα μεγάλα προβλήματα, όπως παρουσιάζονται σε παγκόσμιο επίπεδο.
ΙΩΑΝΝΗΣ ΚΕΦΑΛΟΓΙΑΝΝΗΣ : Καθεστώς είστε και προχωράτε. 
ΕΜΜΑΝΟΥΗΛ ΣΤΡΑΤΑΚΗΣ : Εμείς δεν έχουμε ανάγκη να γίνουμε καθεστώς, γιατί δεν έχουμε δογματική αντίληψη ούτε για τα καθεστώτα, ούτε για οτιδήποτε άλλο έχει σχέση με την εξέλιξη του τόπου. Όμως, θα ήθελα να σας παρακαλέσω, κύριε Κεφαλογιάννη, να μην με διακόπτετε, παρ' ότι δεν έχω πρόβλημα με τις διακοπές. 
Θα ήθελα να πω ότι η Νέα Δημοκρατία -και το αποδεικνύετε για άλλη μια φορά- δεν έχει τη δυνατότητα να αντιληφθεί τα πράγματα όπως ακριβώς διαμορφώνονται , δεν έχει τη δυνατότητα να δει τις εξελίξεις και γι' αυτό δεν έχει και τη δυνατότητα να κάνει προτάσεις επί της ουσίας.
Θέλω να πω -για να κλείσω, κύριε Πρόεδρε, και να μην λέμε πολλά- ότι αυτές οι προτάσεις έρχονται μέσω του νομοσχεδίου για να διαμορφώσουν το νέο θεσμικό πλαίσιο για την ασφάλιση της αγροτικής παραγωγής, δημιουργώντας ένα εθνικό σύστημα, που είναι ευχής έργο να έχει την πορεία που είχε για τη χώρα μας και τα οφέλη που προσέφερε στον ελληνικό λαό το Εθνικό Σύστημα Υγείας με το οποίο επιδιώκεται να γίνει αντιπαράθεση. Εμείς μακάρι να μπορέσουμε και αυτό το νέο σύστημα να το οδηγήσουμε στην ίδια πορεία, στην ίδια κατεύθυνση. Θα είμαστε ευτυχείς σε σχέση με την εξέλιξη που μπορούμε να δημιουργήσουμε.
Και βέβαια πρέπει να πω ότι πράγματι μέσα από τις διαδικασίες που προωθούνται και για τα υπόλοιπα ζητήματα που ρυθμίζονται, είτε για την έρευνα είτε για την εκπαίδευση των αγροτών και την επιμόρφωσή τους, διαμορφώνουμε τους όρους και τις προϋποθέσεις και για να αναβαθμιστεί ο αγροτικός τομέας, αλλά και για να προχωρήσει σ' ένα μέλλον που θα είναι μέλλον με προοπτικές, θα είναι μέλλον που θα του δίνει τη δυνατότητα να αναβαθμιστεί και να προχωρήσει περισσότερο. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Ευχαριστώ, κύριε Πρόεδρε.
Κύριε Πρόεδρε, κυρίες και κύριοι συνάδελφοι, στην εισήγησή του ο κύριος Υπουργός ενώπιον της επιτροπής δήλωσε ότι το εισόδημα των αγροτών δημιουργείται: πρώτον, από τις επιδοτήσεις, δεύτερον, από το κόστος παραγωγής τρίτον, από την τιμή της αγοράς και τέταρτον, από τη διασφάλιση αυτού τούτου του εισοδήματος από τις φυσικές καταστροφές. Στις πρώτες τρεις επισημάνσεις σας είτε γιατί δεν σας το επέτρεψαν άλλα συμφέροντα είτε γιατί αμελήσατε, ποτέ δεν δείξατε πραγματικό ενδιαφέρον για τη διαμόρφωση του εισοδήματος των αγροτών.
Οι επιδοτήσεις συνεχώς μειώνονται λόγω διαπραγματευτικής ανυπαρξίας της χώρας μας σε επίπεδο Συμβουλίου Υπουργών Γεωργίας. Σε όλες τις κρίσιμες συνεδριάσεις και διαπραγματεύσεις η Ελλάδα ήταν ουσιαστικά απούσα, αν και τυπικά υπήρχε στην καρέκλα ένας Υπουργός.
Με τη στάση σας αυτή πείσατε τους πάντες πλέον ότι δεν είσθε σε θέση όχι να προωθήσετε τα συμφέροντα, αλλά ούτε καν να διατηρήσετε τα κεκτημένα των Ελλήνων αγροτών. Απόδειξη αυτού είναι ότι ενώ με το Β' Κοινοτικό Πλαίσιο Στήριξης, παραδείγματος χάρη, δώσατε στο Νομό Ηρακλείου για σχέδια βελτίωσης και για το ΠΕΠ έξι δισεκατομμύρια, με το Γ' Κοινοτικό Πλαίσιο Στήριξης τους δίνετε μόνο ένα δισεκατομμύριο. 
ΕΜΜΑΝΟΥΗΛ ΣΤΡΑΤΑΚΗΣ: Θα δώσουμε τα διπλά.
ΗΛΙΑΣ ΦΩΤΙΑΔΗΣ: Γελάτε, κύριε συνάδελφε. Δεν είναι αιχμή για σας, για όνομα του Θεού!
Το θεωρείτε αυτό, κύριε Υπουργέ, διασφάλιση των επιδοτήσεων, όπως μας είπατε στην εισήγησή σας ενώπιον τηςε; Οι τιμές στα περισσότερα προϊόντα είναι σήμερα πολύ χαμηλότερες από αυτές που ήταν το 1993 και πολλές φορές δεν καλύπτουν ούτε καν το κόστος της καλλιέργειας. Για ποιο προϊόν να μιλήσουμε; Για το βαμβάκι; Για τον καπνό; Για το λάδι; Για τα σιτηρά; 'Η για τα οπωροκηπευτικά, που ήταν και το πρώτο θύμα των τραγικών διαπραγματευτικών χειρισμών σας; 
Θα σας θυμίσω -και είναι γνωστό σε όλους- ότι το τρίγωνο Βέροια-Νάουσα-Σκύδρα στους Νομούς Ημαθίας και Πέλλας προ είκοσι και είκοσι πέντε ετών ήταν το πρώτο εξαγωγικό κέντρο νωπών οπωροκηπευτικών και μεταποιημένων φρούτων. Εννοώ τις κομπόστες. Εξήγοντο σε ολόκληρη σχεδόν την Ευρώπη ροδάκινα, μήλα, κεράσια, αχλάδια και ακτινίδια ακόμη. Των Νομών Ημαθίας, Πέλλας, Πιερίας. Παράλληλα όμως εξήγοντο και είδη παραγόμενα σε άλλες περιοχές: Τα βερίκοκα της Κορίνθου, τα σταφύλια της Καβάλας, οι πατάτες της Αχαΐας και από τις Λιβανάτες, εσπεριδοειδή από την Άρτα και την Πελοπόννησο. Σχεδόν όλη η Ελλάδα έστελνε μέσω των κέντρων αυτών τα προϊόντα αυτά σε όλη την Ευρώπη και το 50% του συναλλάγματος, αν θυμάσθε καλά, στην Ελλάδα ερχόταν από αυτά.
Σήμερα ελάτε στο Νομό Ημαθίας να μιλήσετε για την πρόοδο. Την έχετε κατατάξει σε φθίνουσα περιοχή. Είναι το μεγαλύτερο έγκλημα που θα μπορούσε να δημιουργηθεί, να φθάσει σ' αυτό το σημείο ένας νομός τον οποίο πριν από εικοσιπέντε-τριάντα χρόνια τον θεωρούσαν "Καλιφόρνια" της Ελλάδος. 'Ετσι ελέγετο ο Νομός Ημαθίας, "Καλιφόρνια", με τα ροδάκινα, με τα μήλα, με τα κεράσια. Σήμερα φθάσαμε με τα ΠΣΕΑ -και θα αναφερθώ αύριο στην κατ' άρθρον συζήτηση, κύριε Υπουργέ- όσον αφορά τα κεράσια της Νάουσας και της Πέλλας, των ορεινών περιοχών, με την ακαρπία στην οποία δεν δώσατε καμία σημασία, σε μείωση κατά 60% και χάθηκε όλο το εισόδημα αυτών των παραγωγών.
Και ξέρετε τι συμβαίνει; Δεν είναι ότι χάνουν μόνο οι παραγωγοί, χάνουν και όλοι οι υπόλοιποι, οι μεταποιητές, οι μεταφορείς, η αγορά. Ελάτε κάποια στιγμή να τα δείτε. Αποτέλεσμα βέβαια όλων αυτών ήταν να μειωθεί το αγροτικό εισόδημα κατά 8% τουλάχιστον την τελευταία τριετία και ένα στα τρία αγροτικά νοικοκυριά να ζει κάτω από το όριο της φτώχειας. 
Μιλήσατε προηγουμένως και είπατε για τις ορεινές περιοχές. Θα σας πω κάτι, κύριε Υπουργέ, επειδή η δουλειά μου είναι αυτή -το ξέρετε- και θα με συγχωρήσετε γιατί κάποια στιγμή και ο τόνος καμιά φορά της φωνής ανεβαίνει όχι μόνο από αντιπολιτευτική επιθυμία ή διάθεση εν πάση περιπτώσει, αλλά εξαιτίας δυστυχώς των προβλημάτων τα οποία ζούμε. Ξέρετε ότι έρχονταν και με έβρισκαν οι παραγωγοί στο δρόμο, τις ημέρες που ήμουν εκεί, γιατί, όπως ξέρετε, τρεις εβδομάδες "φάγαμε" στην Αθήνα επιπλέον γιατί το πολυνομοσχέδιο αυτό ξεκίνησε από το πρώτο θερινό Τμήμα, δεν συζητήθηκε στο δεύτερο και ήρθε τώρα στο τρίτο. Τι πρέπει να πω, ότι είμαι ευτυχής που είμαι γεωπόνος και είμαι εισηγητής; 
Εν πάση περιπτώσει, με βρίσκουν στο δρόμο οι άνθρωποι και μου λένε: "Τι θα γίνει; Πες στους Υπουργούς -τέλος πάντων, γεωπόνος είσαι- πες τους μία κουβέντα τι θα γίνει με τα σχέδια βελτίωσης, τι θα γίνει με τις επιδοτήσεις". Εν πάση περιπτώσει, συνεχίζω και να με συμπαθάτε. 
Δεν πήρατε όμως και δραστικά μέτρα για να μειώσετε άμεσα το κόστος παραγωγής των αγροτικών προϊόντων, όπως μείωση της τιμής των καυσίμων και του ηλεκτρικού ρεύματος για τους αγρότες και μείωση του ΦΠΑ για τα αγροτικά μηχανήματα. 
Η Κυβέρνησή σας αποδείχθηκε ανεπαρκής ακόμα και σε απορρόφηση κοινωνικών πόρων για την άρδευση. Η ανεπάρκεια νερού θα αποτελέσει ένα από τα μεγαλύτερα προβλήματα τα προσεχή χρόνια και το ξέρετε πάρα πολύ καλά και θα έχει επιπτώσεις όχι μόνο στη συνέχιση των καλλιεργειών, αλλά και θα οδηγήσει σε αφανισμό ολόκληρες περιοχές και ιδιαίτερα στη Θεσσαλία. Είναι γνωστά τα προβλήματα, γι' αυτό επιμένουμε στη δημιουργία οργανισμού διαχείρισης υδατίνων πόρων με σκοπό την ορθολογική χρήση του νερού και την επέκταση των αρδευόμενων εκτάσεων. 
Στην τελευταία όμως επισήμανσή σας για τη διασφάλιση του εισοδήματος των αγροτών από τις φυσικές καταστροφές, που είναι και αποκλειστική σας ευθύνη, δηλώσατε ότι για πρώτη φορά εισάγεται η κρατική δαπάνη. Σας γνωρίζουμε ότι αυτό δεν είναι κάτι πρωτοποριακό, αλλά προϋπήρχε και στον ιδρυτικό νόμο του ΕΛΓΑ. Είναι γνωστό -να μην το επαναλάβω- ότι από το 1998 εκκρεμεί η υπόσχεση του Πρωθυπουργού για τα είκοσι δισεκατομμύρια δραχμές. 
Μας δηλώσατε με έμφαση ότι στο παρόν νομοσχέδιο θα ισχύει ο κανόνας της ανταποδοτικότητας. Δηλαδή, ανάλογα με την επικινδυνότητα κάθε περιοχής θα ορίζεται τόσο το ασφάλιστρο που θα εισπράττουν οι ασφαλιστικές επιχειρήσεις, όσο και η ειδική ασφαλιστική εισφορά που καταβάλλουν οι αγρότες στον ΕΛΓΑ.
Διαφωνούμε ριζικά για τη ρύθμιση αυτή ως προς την ειδική ασφαλιστική εισφορά που έχει κοινωνικό χαρακτήρα διότι πιστεύουμε ότι ο ΕΛΓΑ θα πρέπει να παραμείνει ένας προνοιακός οργανισμός. 
Πάνω σ' αυτό, κύριε Υπουργέ, σας καταθέτω την προσωπική μου εμπειρία. Τα τέσσερα τελευταία χρόνια συνέβησαν δύο σοβαροί πράγματι παγετοί στην περιφέρειά μου, εννοώ το Νομό Ημαθίας και Πέλλας και ο ΕΛΓΑ κατέβαλε πράγματι μεγάλα ποσά για αποζημιώσεις. Εάν υποθέσουμε όμως ότι τα επόμενα δέκα, είκοσι χρόνια, όπως προηγήθηκαν τα είκοσι προηγούμενα, δεν θα συμβούν αυτές οι ζημιές, αλλά λόγω του προηγουμένου ιστορικού η περιοχή έχει χαρακτηριστεί υψηλής επικινδυνότητας, όπως λέτε εσείς τουλάχιστον -και εμείς δεν το δεχόμαστε- σκέπτεστε το ύψος των εισφορών που θα πληρώσουν επί μία δεκαετία, εικοσαετία οι αγρότες του Νομού Ημαθίας και Πέλλας; 
Είναι τραγικό λάθος, κατά τη άποψή μας η διαφοροποίηση της ειδικής ασφαλιστικής εισφοράς κατά περιοχές, αφού ο χαρακτήρας της είναι κοινωνικός. Σκεφθείτε κάτι αντίστοιχο να εφαρμοζόταν στην ασφάλιση του ΙΚΑ για παράδειγμα, και να απαιτούντο υψηλότερες εισφορές στις περιοχές με ηυξημένη νοσηρότητα. Υπάρχουν περιοχές στην Ελλάδα που έχουν ηυξημένη νοσηρότητα. Σκεφθείτε εάν αυτό το εφαρμόζατε στο ΙΚΑ. 
Αλλά δεν πειράζει, ο αγρότης είναι αυτός που τα υπομένει όλα. Μέχρι πότε όμως; Θυμηθείτε ότι κάποτε έρχονται και εκλογές και θα ανταποδώσει τα αντίστοιχα και ανάλογα.
Ένα άλλο σημαντικό θέμα είναι το ότι δεν έχει εκδοθεί ο νέος κανονισμός ασφαλίσεως του ΕΛΓΑ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Με συγχωρείτε, κύριε Πρόεδρε, θα κάνω μία κατάχρηση της γεωπονικής μου μόνο ιδιότητας, όχι της βουλευτικής.
Διερωτώμαι αν ο νέος κανονισμός ασφαλίσεων του ΕΛΓΑ θα χωλαίνει και αυτός, όπως και ο ισχύων, ως προς τον τρόπο εκτίμησης των ζημιών της γεωργικής παραγωγής. Θα φέρω ως παράδειγμα μια βαμβακοφυτεία που κτυπήθηκε από χαλάζι -και είχε παραδεχθεί ο κύριος διοικητής ότι ήταν πραγματικά λάθος και είναι λάθος- στις αρχές Ιουλίου. Έχω εδώ τη φωτογραφία, κύριοι Υπουργοί, από τον βαμβακοχώραφο αυτό που πήγα και επισκέφθηκα στις αρχές Ιουλίου, στο οποίο έχουν μείνει μόνο τα κοτσάνια. Έχω εδώ την φωτογραφία από την εφημερίδα της περιοχής του Δήμου Πλατέως. Οι κάτοικοι εκφράζουν φόβους για τις εκτιμήσεις του ΕΛΓΑ. Έχουμε ολική καταστροφή καλλιεργειών. Το ίδιο συνέβη και με το καλαμπόκι, με τη ντομάτα και με όλα τα προϊόντα που καλλιεργούν στην περιοχή.
Σας ερωτώ λοιπόν εγώ το εξής. Όταν θα γίνει μέχρι το τέλος Δεκεμβρίου η παραγωγή της απόδοσης 20% με 25%, πώς θα πληρωθεί; 
Άλλο ένα σημαντικό σημείο ήταν η ακαρπία, την οποία συζητήσαμε .
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν θέλω να σας κουράσω, κύριε Πρόεδρε. Σας παρακαλώ να μου δώσετε δύο λεπτά για να έχω την ευκαιρία να κλείσω τουλάχιστον. 
Νομίζω ότι υπάρχουν, κύριε Υπουργέ, μεγάλες ασάφειες τις οποίες συζητήσαμε. Να μην τις επαναλάβω. Υπάρχουν στοιχεία, τα οποία δυστυχώς ο χρόνος δεν μας επιτρέπει να επαναλάβουμε. Αναφέρομαι στην διαφοροποίηση των ελάχιστων ορίων χαρακτηρισμένων ζημιών από τον ΕΛΓΑ,. Για τα ΠΣΕΑ μας είπατε κάτι. Πρέπει να ξεκαθαρίσετε τι ακριβώς θα συμβεί. Το κόστος είσπραξης της ειδικής ασφαλιστικής εισφοράς που καταβάλλουν οι αγρότες στον ΕΛΓΑ και είναι 8%, το οποίο εισπράτει το Υπουργείο Οικονομικών και η ΑΤΕ, 1,5% για τις συνδικαλιστικές οργανώσεις και αν προστεθεί και το 8% ως προμήθεια του "ΟΑΣΙΣ" και τα αντασφάλιστρα, λειτουργικά έξοδα γύρω στο 40%, και μένει ένα 58% από το 42% που μπορούν να δώσουν οι ΕΛΓΑ.
Κυρίες και κύριοι συνάδελφοι, είναι κοινή διαπίστωση ότι σήμερα ο αγροτικός τομέας βρίσκεται σε μια κρίσιμη καμπή. Το σχέδιο της Νέας Δημοκρατίας για ένταξη στην Ευρωπαϊκή Ένωση παρέμεινε αναξιοποίητο. Αντίθετα οι κυβερνήσεις του ΠΑΣΟΚ από το 1981 και μετά αποτελμάτωσαν τον ήδη μαστιζόμενο τομέα. 
Χάθηκαν πάνω από δέκα πολύτιμα χρόνια, κυρίες και κύριοι συνάδελφοι, στα οποία θα μπορούσε να εκσυγχρονιστεί η γεωργία μας και να αυξηθεί η ανταγωνιστικότητά της. Δεν είναι ώρα για πειραματισμούς και ακροβασίες. Η αγροτική κοινωνία φθίνει και μετατρέπεται σε αστική. Ο μέσος όρος ηλικίας των αγροτών μας διαρκώς αυξάνεται . Τα παιδιά των αγροτικών οικογενειών αφήνουν τα χωράφια και έρχονται στις πόλεις, με την αμφίβολη ελπίδα μιας καλύτερης τύχης που σπάνια επιβεβαιώνεται.
Κύριε Υπουργέ, πρέπει να αποσύρετε το νομοσχέδιο, να το μελετήσετε καλύτερα, διότι με την εφαρμογή του οι αγρότες θα πληρώνουν περισσότερα ασφάλιστρα και θα παίρνουν χαμηλότερες αποζημιώσεις. Διαφορετικά θα σκεφθούμε ότι φέρνετε το νομοσχέδιο, όχι για να διασφαλίσετε το εισόδημα των αγροτών, αλλά για να αποδώσετε την αιτία των ελλειμμάτων στην κακή δομή του ΕΛΓΑ και για να δημιουργήσετε θέσεις αργομισθίας με υψηλές αποδοχές σε υμετέρους, αφού η πλήρης λειτουργία του ασφαλιστικού συστήματος που προτείνεται απαιτεί μια τετραετία για την ουσιαστική εφαρμογή του. 
Θυμηθείτε τον Απόστολο των Εθνών Παύλο που προς την Τιμόθεο δευτέρα επιστολή του έγραψε: "Τον κοπιώντα γεωργόν δει πρώτον των καρπών αυτού μεταλαμβάνειν" που σημαίνει ότι ο γεωργός που κοπιάζει πρέπει να απολαμβάνει πρώτος το αποτέλεσμα των κόπων του. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, άκουσα με προσοχή τον κύριο Υπουργό και φυσικά τον Κοινοβουλευτικό Εκπρόσωπο του ΠΑΣΟΚ, ο οποίος πραγματικά μου θύμισε την λαϊκή παροιμία που λέει "όποιος θέλει ακούει, όσα θέλει ακούει και όσα θέλει βλέπει".
Μια αλεπού την έπιασαν μια φορά στο δόκανο και της έκοψαν την ουρά. Όταν πήγε λοιπόν στις άλλες αλεπούδες τους έλεγε "τι ωραία που είναι η ουρά μου". Και επειδή το ΠΑΣΟΚ ουσιαστικά έχει προτάσεις, αλλά είναι προς το χειρότερο απ' αυτές που υπήρχαν, λέει για τους άλλους ότι δεν έχουν προτάσεις.
Πρώτη πρόταση. Ο ΕΛΓΑ ασφαλίζει την αγροτική παραγωγή σε όλα τα στάδιά της. Δεν μπορεί παραδείγματος χάρη να την ασφαλίζουμε στο καρπίδιο και μετά στην ανθοφορία να μην την ασφαλίζουμε, γιατί λέει ότι είναι εκτός ασφαλιστικής περιόδου. Πρώτη πρόταση, λοιπόν, είναι ότι ο ΕΛΓΑ ασφαλίζει την αγροτική παραγωγή σε όλα της τα στάδια είτε είναι ανθοφορία είτε μη ανθοφορία. Αν πάθει ζημιά έτσι και αλλιώς πρέπει να αποζημιωθεί. 
Δεύτερη πρόταση. Ασφαλίζονται στον ΕΛΓΑ με μια εισφορά οι αγρότες, όπου δεν ξέρουμε αν θα αφήσουμε αυτή ή κάποια άλλη, μπορούμε να το συζητήσουμε, αλλά δεν νομίζουμε ότι χρειάζεται αύξηση της εισφοράς των αγροτών. Αρκετή είναι αυτή που πληρώνουν. Το κράτος επιχορηγεί τον ΕΛΓΑ με όσα ελλείμματα παρουσιάζει το χρόνο, ώστε αν σε μια χρονιά ο ΕΛΓΑ καλύψει από τα δικά του και έχει και περίσσευμα, να του αφαιρείται η κρατική επιχορήγηση. Αυτό άλλωστε προτείνει και η ΠΑΣΕΓΕΣ που έκανε μια σωστή πρόταση.
Προτάσεις, λοιπόν, υπάρχουν πολλές. Τι εμπόδιζε τις ιδιωτικές εταιρείες να ασφαλίσουν την αγροτική παραγωγή; Δεν είναι επικερδές, είναι επικίνδυνο να ασφαλίσεις την αγροτική παραγωγή. Και ασφαλώς, για να μπορούν να βγάλουν οι ασφαλιστικές εταιρείες και από τη ζημιά του αγρότη, επιδοτούν το ασφάλιστρο. Αντί να επιδοτήσουν πραγματικά τον ΕΛΓΑ και αν θέλουν οι αγρότες, ας πάνε στις ιδιωτικές ασφαλιστικές εταιρείες, κανένας δεν τους απαγορεύει να πάνε να ασφαλιστούν σε όποια ασφαλιστική εταιρεία θέλουν, αλλά δεν το θέλουν οι ασφαλιστικές εταιρείες, γιατί είναι πραγματικά ασύμφορη η ασφάλιση της αγροτικής παραγωγής.
Τώρα, εμείς τους δίνουμε την ευκαιρία και ακριβώς εδώ είναι που η Νέα Δημοκρατία ποιεί την νήσσα. Η Ευρωπαϊκή Ένωση επιβάλλει αυτήν τη μετατροπή βεβαίως, γιατί θεωρείται μονοπώλιο ο ΕΛΓΑ στις αγροτικές ασφαλίσεις, ενώ δεν είναι. Δεν απαγορεύεται να ασφαλίσουν οι ιδιωτικές εταιρείες οποιαδήποτε εφαρμογή θέλουν.
Ήθελα να πω και ένα άλλο. Έχει εξαγγελθεί η ασφάλιση για τους σεισμούς. Ποιο πτηνοτροφείο θα πάει να ασφαλιστεί για το σεισμό παραδείγματος χάρη σε άλλο ασφαλιστικό φορέα που είναι για τους σεισμούς; Προς τι, λοιπόν, αυτή η διάκριση; Και λέει εδώ για τις επιδοτήσεις από την Ευρωπαϊκή Ένωση. Δεν κατάλαβα, οι άλλες επιδοτήσεις εκτός του ελαιολάδου, θα παρακρατούνται; Γιατί ονομαστική αναφορά έχει μόνο στο ελαιόλαδο. Του ελαιολάδου δεν θα κρατούνται λέει, αλλά αυτά θα τα συζητήσουμε και κατ' άρθρον.
Η Κυβέρνηση, πρέπει να παραδεχθεί ένα πράγμα, ότι είναι πραγματικά η πολιτική που εφαρμόζει σε σχέση με το να δώσει το καλό πακέτο και τα κέρδη, αν θέλετε, η ιδιωτική ασφαλιστική εταιρεία, και να κρατήσει ο ΕΛΓΑ τα πιο επιζήμια. Φυσικά, ο ΕΛΓΑ δεν θα έχει αντασφάλιση και αυτό σημαίνει ότι ουσιαστικά το καλό μερίδιο, αυτό που δεν είναι τόσο επιζήμιο θα το πάρουν οι ιδιωτικές εταιρείες και ο ΕΛΓΑ θα ασκεί το δύσκολο έργο. Είναι δύσκολο έργο από τη στιγμή που δεν θα μπορεί να ανταποκριθεί και είναι καθαρό γιατί δεν θα μπορεί να ανταποκριθεί. Έχει και τα τριάντα τρία δισεκατομμύρια (33.000.000.000) στην πλάτη του, όπου ένα μεγάλο μέρος εξ αυτών, είναι οι τόκοι που έχουν επιβληθεί, γιατί δεν μπορεί να ξεπληρώσει κανονικά τις δόσεις του. Μπορεί να είναι με εγγύηση του δημοσίου, κύριε Υπουργέ, αλλά πρέπει να τα δώσει. Θα μου πείτε ότι και αν δεν τα δώσει, θα τα δώσει το δημόσιο. Βεβαίως, αλλά γιατί να φτάσουμε σ' αυτό το σημείο; Αν επιχορηγούσαμε τον ΕΛΓΑ με λίγα ποσά κάθε χρόνο, στα δεκατρία χρόνια ζωής που είχε, θα μπορούσε σήμερα να μην έχει χρέη.
Είναι πολλά που μπορεί να πει κάποιος γι' αυτό το νομοσχέδιο, όμως, η αγροτική παραγωγή δεν μπορεί να προστατευθεί με τέτοιους όρους κατά την άποψή μας.
Όπως και το άλλο νομοσχέδιο για την ασφάλιση των αγροτών, θα ξέρετε, κύριε συνάδελφε, ότι από του χρόνου, το 53% που θα γίνει από 1η Ιανουαρίου, θα αφαιρεθεί το 4%. Και με το καινούριο πεντοχίλιαρο που θα δώσουν παραμονές των άλλων εκλογών, ουσιαστικά η σύνταξη θα αρχίζει να μειώνεται. Η κατώτερη, που δεν υπάρχει στον θεσμό κατώτερη σύνταξη, αυτό το προνοιακό επίδομα που παίρνουν οι αγρότες που βγήκαν και βγαίνουν στη σύνταξη και δεν δικαιούνται, αν θέλετε, από το νέο ταμείο, θα μειώνεται κατά 4% το χρόνο.
Και μετά λέτε, το πρωτοποριακό και το προνοιακό επίδομα θα μειώνεται μέχρι να φτάσουμε στο είκοσι επτά και θα μηδενιστεί. Και τότε θα είναι καθαρά ανταποδοτικό. Ξέρετε τι σημαίνει αυτό; Ένα χρόνο ασφάλισης για τις τιμές του 1998 που ψηφίστηκε το νομοσχέδιο, είναι χίλιες εννιακόσιες (1.900) δραχμές σύνταξη. Τίποτε άλλο. Και το λέτε και αυτό πρωτοποριακό. Πέραν του ότι σε πέντε, δέκα χρόνια θα είναι ήδη προβληματικό και θα χρειάζεται αναδιάρθρωση, το ίδιο ακριβώς συμβαίνει και τώρα. Θα επιβαρυνθούν πολύ οι αγρότες με τις ασφαλιστικές εισφορές. Εδώ είμαστε, θα βγει η πρώτη υπουργική που θα κανονίζει αυτό το πράγμα και θα δείτε ότι η φυτική παραγωγή για ορισμένες περιοχές θα πάει και πάνω από 5% και η ζωϊκή παραγωγή φυσικά θα είναι μεγαλύτερη τουλάχιστον από ό,τι είναι σήμερα.
Εμείς δεν έχουμε ψευδαισθήσεις ότι όταν θα κάνουμε κάποια πρόταση θα την πάρει υπόψη του ο κύριος Υπουργός και θα αλλάξει το νομοσχέδιο. Δεν αλλάζει τίποτε, είναι απαράδεκτο στην κατεύθυνση που είναι και γι' αυτό δεν το ψηφίζουμε. Όσες προτάσεις θέλετε μπορούμε να κάνουμε.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, παρακολούθησα και εγώ την ομιλία του κυρίου Υπουργού και πραγματικά, ενώ θα περίμενε κανείς στο εισαγωγικό τουλάχιστον μέρος της ομιλίας του να αναφερθεί σε ουσιαστικά θέματα για την αγροτική πολιτική της Κυβέρνησης ή αυτό το οποίο ζητάμε όλοι εδώ και στο οποίο βέβαια σημαντικά συμμετέχει ο τρόπος της ασφάλισης, της εκπαίδευσης και όλα τα άλλα θέματα που θέτει αυτό το νομοσχέδιο, ο κύριος Υπουργός ακολούθησε τη μέθοδο που ακολουθεί τους τελευταίους μήνες η Κυβέρνηση. Μία εξωραϊστική πολιτική, η οποία όμως δεν έχει επιχειρήματα και δεν μπορεί να κρύψει τα μεγάλα κοινωνικά ελλείμματα, τις μεγάλες καθυστερήσεις στη λεγόμενη κοινωνική σύγκλιση την οποία θα πρέπει να έχει η χώρα μας. Μάλιστα αναφέρθηκε ότι αυτήν τη στιγμή και με αυτό το νομοσχέδιο εισάγουμε την ελληνική γεωργία όπως έχουμε κάνει και με άλλα νομοσχέδια στο σύγχρονο ευρωπαϊκό και παγκόσμιο περιβάλλον.
Αυτήν τη στιγμή, κύριε Υπουργέ, οι δείκτες της EUROSTATE μας λένε ότι όχι μόνο δεν εισάγουμε την Ελλάδα εκεί, αλλά οι δείκτες της κοινωνικής σύγκλισης και της ανάπτυξης της χώρας μας βρίσκονται στα κατώτερα σημεία. Πρέπει, λοιπόν, να σταματήσουμε αυτές τις αναφορές, τα νούμερα είναι τρομερά, ιδιαίτερα τα νούμερα που αφορούν την αγροτική ανάπτυξη είναι ακόμη χειρότερα. Κανείς δεν επιβάλλει από το ευρωπαϊκό περιβάλλον και το παγκόσμιο να οδηγηθούμε σε άρον-άρον σύστημα ιδιωτικής ασφάλισης στα θέματα της αγροτικής ασφάλισης. Και κανείς δεν σας εμποδίζει να πείτε εδώ καθαρά πόσο θα είναι τέλος πάντων αυτό το οποίο θα καλύπτει ο ΕΛΓΑ για τον οποίον λέτε ότι διατηρεί το δημόσιο χαρακτήρα. Μπορεί να διατηρεί το δημόσιο χαρακτήρα του, αλλά αν στο τέλος περιθωριοποιηθεί και υπερισχύσουν κάποιοι άλλοι παράγοντες, τι να τον κάνει το δημόσιο χαρακτήρα του; Αυτό δεν διασφαλίζεται εδώ. Σας είπαν και οι άλλοι συνάδελφοι ότι τουλάχιστον θα πρέπει στην κατ' άρθρον συζήτηση να σημειώσουμε ότι ο ΕΛΓΑ κάθε φορά θα καλύπτει τις απώλειες που τυχόν θα δημιουργούνται από τον τακτικό προϋπολογισμό. Δεν αναφέρατε πουθενά τι θα γίνει με το χρέος που έχει ο ΕΛΓΑ. Είπατε εδώ ότι ο ΕΛΓΑ δεν είναι χρεωμένος, διότι εμείς κατηγορήσαμε ότι είναι υπερχρεωμένος. Μα, δεν έχει αυτήν τη στιγμή χρέη ο ΕΛΓΑ; Έχει κάνει έντοκα δάνεια. 
Αναβαθμίζεται, λοιπόν, ο ΕΛΓΑ και διατηρείται ο δημόσιος χαρακτήρας εφόσον θα διασφαλίσετε μέσα από αυτό το νομοσχέδιο και θα δεχθείτε κάποιες ρυθμίσεις και κάποιες προτάσεις μας, ότι ο ΕΛΓΑ δεν θα χάσει τον καθοριστικό του ρόλο και δεν θα καταντήσει ένα συμπλήρωμα και θα είναι ένας ανταγωνιστής του νέου συστήματος της ιδιωτικής ασφάλισης το οποίο εισάγεται.
Σ' αυτά δεν μας δώσατε ουσιαστικές απαντήσεις, τελικά μας είπατε ούτε λίγο ούτε πολύ ότι εσείς βάζοντας τώρα αυστηρές προϋποθέσεις στο μεικτό αυτό σύστημα ασφάλισης και στις ιδιωτικές εταιρείες, ότι κλείνετε ακόμη περισσότερο την πόρτα στις ιδιωτικές εταιρείες. Μα, αν είναι δυνατόν! Τις ιδιωτικές εταιρείες τις εισάγετε μέσα και λέτε ότι υποχρεώνεστε από την Ευρωπαϊκή Ένωση για να μοιράσετε την πίτα των επιδοτήσεων που έχουμε από την Ευρωπαϊκή Ένωση. Είναι γεγονός αυτό. Αν θεωρείτε ότι είναι κάτι άλλο, πείτε το με σαφήνεια στις διατάξεις του νομοσχεδίου που μας φέρνετε σήμερα προς ψήφιση. Εδώ δεν αναφέρεσθε με σαφήνεια στις ιδιωτικές εταιρείες. Και αυτό που είπατε ότι θα βάλετε δύσκολες προϋποθέσεις, ούτε αυτό το κάνετε μέσα από τα άρθρα σας. Πού φαίνονται δηλαδή στο νομοσχέδιο οι δυσκολίες ή οι υποχρεώσεις που θα έχουν οι ιδιωτικές εταιρείες; Αυτό δεν φαίνεται πουθενά. Δεν τους καθορίζετε ούτε όρια για τις αποζημιώσεις, δεν τους καθορίζετε άλλα πράγματα, τα οποία τα κάνετε για τον ΕΛΓΑ και τα καθορίζετε. Ήταν πολύ καλή η τοποθέτησή σας για τα θέματα των χρήσεων γης. Και εμείς μαζί είμαστε σ΄ αυτό. Αλλά είσθε μέλος της Κυβέρνησης. Δεν βλέπετε τι γίνεται;
Πριν από λιγες ημέρες ψηφίστηκαν εδώ θέματα του Υπουργείου Ανάπτυξης, τα οποία τη δημόσια γη την ιδιωτικοποιούν κατά το χειρότερο τρόπο. Μεθαύριο έρχεται το νομοσχέδιο για τα ολυμπιακά έργα που άρον άρον εν ονόματι των ολυμπιακών έργων εκχωρούνται τα πάντα. Δεν σας απασχόλησε ποτέ η περιοχή των Σπάτων και εν πάση περιπτώσει έγινε ένα έργο ανάπτυξης σημαντικό αλλά τι φθορές επέφερε στα θέματα της αγροτικής γης και της αγροτικής ανάπτυξης της περιοχής της Αττικής. Λοιπόν, εδώ ο καθένας θα πρέπει να μιλάει ως ένα μέρος ενός συνόλου, μιας συνολικής πολιτικής η οποία γίνεται. 
Τελικά εμείς τι θα κάνουμε; Θα αποδεχθούμε ένα γραφειοκρατικό οργανισμό που έχετε δημιουργήσει αυτήν τη στιγμή με τα θέματα της αγροτικής γης, της διαχείρισής της, που να αποδυναμώσει ακόμη περισσότερο ό,τι καλό έβαζε αυτό το νομοσχέδιό σας και το παλαιότερο και αυτό το οποίο λέτε για τη διαχείριση και τη διασφάλιση της αγροτικής γης και κυρίως της αγροτικής γης υψηλής παραγωγικότητος; Είναι πολύ σημαντικά θέματα αυτά, τα οποία με ευχολόγια και μεμονωμένες διακηρύξεις δεν μπορούν να εφαρμοσθούν. 
Οι ορεινές περιοχές, οι μειονεκτικές περιοχές θα ερημώνουν ακόμη περισσότερο. Η δημόσια γη και κυρίως η αγροτική γη θα καταστρατηγείται ακόμη περισσότερο, όσο βέβαια δεν υπάρχει και καμία καταγραφή και όσο το Εθνικό Κτηματολόγιο και τα άλλα κτηματολόγια και τα άλλα μητρώα παραπέμπονται στις καλένδες, και όπως σας είπα πριν, δυστυχώς και στις εισαγγελικές αρχές. Η κατάσταση είναι πάρα πολύ δύσκολη και για τους αγρότες και για την αγροτική γη και γενικότερα γι' αυτήν τη δημόσια γη της Ελλάδας μας γι' αυτό το μεγάλο εθνικό πόρο. Τουλάχιστον εδώ ας σταθούμε με μία σύνεση, ας βρούμε ένα τρόπο, ας βρούμε ένα σύστημα να διαφυλάξουμε αυτά τα αγαθά και όχι μόνο μέσα από το νομοσχέδιο του Υπουργείου Γεωργίας, αλλά είναι τέτοιες καθοριστικές οι διατάξεις που επιτέλους στα άλλα Υπουργεία να μπορέσουν να επιβάλουν ένα φρένο σ' αυτό πραγματικά το ξέφρενο ξεπούλημα το οποίο γίνεται αυτήν τη στιγμή ακόμη και σ' αυτό το δημόσιο αγαθό που είναι η ελληνική γη.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Γεωργίας κ. Αργύρης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, τι ώρα θα τελειώσουμε;
ΠΡΟΕΔΡΕΥΩΝ (Κωνσταντίνος Βρεττός): Άγνωστον ακόμη. Υπομονή, κύριε Κεφαλογιάννη, θα τελειώσουμε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα προσπαθήσω να μην χρειασθεί όλος ο χρόνος. 
Θα ήθελα κατ' αρχήν, κυρίες και κύριοι συνάδελφοι, να κάνω μία γενική παρατήρηση. Νομίζω ότι κανείς δεν υπερασπίστηκε, πολύ περισσότερο ο Υπουργός, ότι ο αγροτικός τομέας δεν κάνει μια μεγάλη προσπάθεια προσαρμογής στα νέα δεδομένα.
Κάνοντας τη μεγάλη προσπάθεια είναι σίγουρο ότι συναντά στο δρόμο και πολλά προβλήματα. 
Νομίζω, όμως, ότι η υπερβολή πολλές φορές πολλών συναδέλφων, ο μηδενισμός, δεν είναι προσφορά προς τους αγρότες. Αυτός ο ιδιότυπος θα έλεγα λαϊκισμός για τη μεγάλη προσφορά και τις επιδοτήσεις που μπορεί να δίνει το κράτος στην Κυβέρνηση -το έχω πει πάλι εδώ στη Βουλή- προσχωρεί σ' εκείνη την άποψη που με μεγάλη δυναμική πλέον οι Χριστιανοδημοκράτες της Γερμανίας υπερασπίζονται. Ξέρετε όμως πολύ καλά ότι είναι η χώρα εκείνη που συνεισφέρει στους ιδίους και στον προϋπολογισμό της κοινότητας πόρους και θα ήταν γι' αυτούς πολύ εύκολο να επανεθνικοποιθεί η κοινή αγροτική πολιτική. Γιατί θα πρέπει να καταλάβετε ότι είναι πολύ καλό να μιλάμε για ενισχύσεις που μπορεί να δίνει το κράτος, μη συμβατές προς την κοινότητα, αλλά από την άλλη μεριά αυτό θέτει σε κίνδυνο την ίδια την κοινή αγροτική πολιτική, δηλαδή το 50% του εισοδήματος των αγροτών. Ας το λάβουμε αυτό σοβαρά υπόψη μας γιατί, όπως είπα και πριν, είναι πολύ εύκολο καθένας να γίνεται πολύ φιλοαγρότης, αλλά από την άλλη μεριά να ανοίγει εκείνες τις πόρτες που σε καμιά περίπτωση δεν θα μπορεί να συμμαζέψει τίποτα. 
Μια άλλη γενική παρατήρηση που θα ήθελα να κάνω είναι στο θέμα των επιδοτήσεων και στις συγκρίσεις που προσπαθεί να κάνει η Νέα Δημοκρατία. Και το λέω αυτό προς τους συναδέλφους του τριγώνου. Το 1992 επί μία εβδομάδα μαζί με τον αγαπητό κ. Στριφτάρη ήμασταν στο τρίγωνο της Πέλλας και της Ημαθίας. Ήταν αποκλεισμένη η Πέλλα, η Ημαθία και το τρίγωνο με ένα καθολικό αίτημα όχι μόνο των αγροτών, αλλά όλων γιατί είχε παραλύσει η οικονομία της περιοχής, επειδή οι αποζημιώσεις από τον ΕΛΓΑ είχαν ξεπεράσει τους δεκαπέντε με δεκαεπτά μήνες. Και τώρα βλέπω εδώ με μεγάλη σπουδή να λένε οι συνάδελφοι να δοθούν οι αποζημιώσεις από τον ΕΛΓΑ σε τρεις μήνες. Θεωρώ ότι είναι ένα πολύ μεγάλο ψέμα, γιατί ούτως ή άλλως δεν μπορεί να ελαχιστοποιηθεί κάτω από τους τέσσερις μήνες. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είπαμε τρεις μήνες. Είπαμε το συντομότερο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι αυτά είπατε εδώ. Σε τρεις μήνες. Και μάλιστα ξέρετε πολύ καλά ότι αυτό δεν μπορεί σε καμία περίπτωση να γίνει, γιατί χρειάζονται τουλάχιστον τέσσερις μήνες για να μπορέσουν να ολοκληρωθούν όλες αυτές οι διαδικασίες. 
Θα έλεγα ότι επί της καθυστέρησης πάλι των επιδοτήσεων είναι αλήθεια ότι πολλές φορές παίρνονται κάποιες ακραίες περιπτώσεις. Άκουσα τον εισηγητή της Πλειοψηφίας όταν έλεγε γιατί δεν πληρώθηκε το βαμβάκι. Κάναμε συλλαλητήριο -λέει- στην Αλεξάνδρεια για να πληρωθούν οι βαμβακοπαραγωγοί. Δεν συμπλήρωσε, όμως, ότι υπήρξε μια εκκοκκιστική επιχείρηση που δεν πλήρωσε τους παραγωγούς. Και αυτή η εκκοκκιστική επιχείρηση δυστυχώς για όλους μας ήταν και η συνεταιριστική οργάνωση της Αλεξάνδρειας. Δεν είχε να κάνει δηλαδή με την Κυβέρνηση και με όλα τα υπόλοιπα, αλλά πρόκειται για έναν κακοπληρωτή, για έναν επενδυτή, για έναν επιχειρηματία που δεν έκανε πολύ καλά τη δουλειά του. Αν όμως γενικεύουμε αυτά τα πράγματα, καταλαβαίνετε ότι είναι λάθος να το κάνουμε γιατί δεν βοηθάει κανέναν αυτή η υπόθεση.
Επίσης, για τις επιδοτήσεις γίνεται μία μεγάλη συζήτηση και μάλιστα ο αγαπητός φίλος μου, ο Βαγγέλης Μπασιάκος, επικαλέσθηκε το τι έλεγα εγώ για τους οργανισμούς όταν συζητιόταν το νομοσχέδιο. Αυτά που έλεγα εγώ, αυτά εφαρμόζει ο Υπουργός της Γεωργίας και η πολιτική ηγεσία. Τι λέγαμε τότε; Ότι πρέπει να έχουμε καθαρά έναν οργανισμό, ο οποίος θα ασχολείται με το κοινοτικό καθεστώς των επιδοτήσεων. Γιατί πρόκειται για μια λογιστική δουλειά, η οποία πρέπει να γίνεται κάτω από οργανωμένο σύστημα για να αποδίδει κατά τον καλύτερο δυνατό τρόπο, πιο γρήγορα, πιο αποτελεσματικά και πολύ πιο νοικοκυρεμένα. 
Και από την άλλη μεριά να υπάρχει η στήριξη των προϊόντων μέσα από την έρευνα και οποιαδήποτε άλλη τεχνική στήριξη που κάνουν σήμερα αυτοί οι οργανισμοί. Μόνο που δεν λέγεται Οργανισμός Βάμβακος σε ό,τι αφορά στην τεχνική στήριξη του προϊόντος και την επιστημονική στήριξη που γίνεται μέσα από το Ινστιτούτο Βάμβακος και θα είναι κάτω από την ομπρέλα του Ερευνητικού Εθνικού Ιδρύματος, του ΕΘΙΑΓΕ, καθώς επίσης και του Ινστιτούτου Καπνού και ούτω καθεξής.
Άρα, λοιπόν, δεν έχουμε μία αφαίρεση ή μία εγκατάλειψη της στήριξης του προϊόντος. Έχουμε έναν εξορθολογισμό, πράγμα που γίνεται και στον ίδιο τον ΕΛΓΑ. Γι' αυτό βλέπουμε ότι αυτό που επιχειρούμε είναι να βελτιώσουμε ένα σύστημα που λειτούργησε δεκατρία χρόνια. Μετά χαράς ακούσαμε εδώ τον κ. Κεφαλογιάννη να λέει ότι είναι πολύ καλό αυτό που έγινε. Μόνο που αυτό θεσπίστηκε από το ΠΑΣΟΚ, δεν θεσπίστηκε από τη Νέα Δημοκρατία. 
Επίσης θα ήθελα να πω ότι οι αγρότες είχαν, έχουν και θα έχουν προβλήματα. Γιατί είναι ένας τομέας που συνεχώς μεταβάλλεται και η παγκόσμια ευρωπαϊκή συγκυρία θέλει αυτόν τον τομέα συνέχεια να προσαρμόζεται σ' αυτά τα νέα δεδομένα. Αλλά μην κάνετε αυτές τις συγκρίσεις. Μην προκαλείτε τους αγρότες για τη χρυσή καραμανλική εποχή των αγροτών. Γιατί εκείνο που έζησαν οι αγρότες, αν κάποτε ξεκληρίστηκαν κι έφυγαν, ήταν εκείνη την εποχή που έτρεχαν να βρουν οπουδήποτε δουλειά είτε στο εσωτερικό είτε στο εξωτερικό τις χρονιές εκείνες, τις δεκαετίες εκείνες της μεγάλης μετανάστευσης. 
Με αυτά θα χτίσουμε το αύριο; Με αυτά θα χτίσουμε δηλαδή τη νέα γενιά των αγροτών; Αυτά θα τους διδάξουμε; 
Είναι σίγουρο ότι σήμερα γίνεται μια προσπάθεια να δώσουμε και να προβάλουμε μία συγκεκριμένη στρατηγική. Λέτε ότι δεν έχει στρατηγική η πολιτική του Υπουργείου Γεωργίας. Ποια είναι, λοιπόν, η στρατηγική που έχει σήμερα το Υπουργείο Γεωργίας; 
Πρώτον, να περιγράψει με σαφέστατο τρόπο ποιο είναι το περιβάλλον που κινούμεθα. Το περιβάλλον που κινούμεθα προσδιορίζεται στον αγροτικό τομέα από ορισμένες συγκεκριμένες συμφωνίες. Και ευτυχώς, στις περισσότερες περιπτώσεις η χώρα μας είναι συμμέτοχος σε αυτές τις συμφωνίες. Είναι η κοινή αγροτική πολιτική, που καθορίζεται με συγκεκριμένο τρόπο, αλλά είναι και οι διεθνείς δεσμεύσεις που έρχονται μέσα από τον Παγκόσμιο Οργανισμό Εμπορίου που καθορίζει βασικούς κανόνες. Και εδώ πέρα μπορούμε να συζητήσουμε. Είναι τραγικό, όμως, να μην συμφωνούμε και σε αυτά τα βασικά πράγματα. 
Άκουσα σήμερα εδώ με πολλή ευκολία να λένε συνάδελφοι, το 50% των εσόδων του ΕΛ.Γ.Α. πηγαίνει για λειτουργικά έξοδα. Είναι ένα μεγάλο ψέμα. 
ΕΥΑΓΓΕΛΟΣ ΜΠΑΣΙΑΚΟΣ: Πόσο είναι;
ΙΩΑΝΝΗΣ ΚΕΦΑΛΟΓΙΑΝΝΗΣ: Πόσο είναι;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα σας πω ακριβώς πόσο είναι, κύριοι συνάδελφοι. Όταν πρόκειται να ειπωθούν τα νούμερα, τα οποία σας διαψεύδουν, έχετε τη συνήθη πρακτική να διακόπτετε. Εάν, όμως, περιμένετε λίγο θα ακούσετε πόσο είναι. 
Θα πρέπει να πω, λοιπόν, ότι ο ΕΛ.Γ.Α. έχει έσοδα κατ' έτος σαράντα δισεκατομμύρια (40.000.000.000). Τα λειτουργικά έξοδά του είναι 4,5 δισεκατομμύρια (4.500.000.000). Υπάρχουν δύο δισεκατομμύρια (2.000.000.000) που εισπράττουν οι οργανώσεις και είναι χρήματα των αγροτών, υπάρχουν -εισπράττουν αυτά τα χρήματα...
ΣΠΥΡΙΔΩΝ ΣΤΡΙΦΤΑΡΗΣ: Να τα καταργήσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εάν εδώ οι αγαπητοί συνάδελφοι κάνουν πρόταση να καταργηθούν χρήματα τα οποία έχουν αποφασίσει οι ίδιοι οι αγρότες για τις ίδιες τις οργανώσεις των αγροτών, αυτό νομίζω ότι είναι ένα ζήτημα που έχει καθοριστεί με τη σύμφωνη γνώμη όλων των πλευρών της Βουλής όταν συζητήθηκε αυτός ο τρόπος καταβολής των χρημάτων. Ουσιαστικά είναι χρήματα των ίδιων των αγροτών. Και υπάρχει και ενάμισι δισεκατομμύριο (1.500.000.000) για την ενεργειακή προστασία.
Από την άλλη πλευρά υπάρχει το άλλο ψέμα, ότι το κράτος δεν κάνει τίποτα. Θα πρέπει να σας πω ότι μέχρι το 1997 δεν υπήρχε καμία κρατική επιχορήγηση. Από το 1997 και μετά υπάρχουν δυόμισι δισεκατομμύρια (2.5000.000.000) κρατική ενίσχυση προς τον ΕΛ.Γ.Α. 
Και από την άλλη μεριά ακούστηκε εδώ...
ΙΩΑΝΝΗΣ ΚΕΦΑΛΟΓΙΑΝΝΗΣ: Σπουδαίο το ποσό.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν είναι μόνο αυτό, αγαπητέ συνάδελφε. Είναι ότι αυτήν τη στιγμή παρ' ότι φαίνεται πως ο ΕΛ.Γ.Α. έχει δανεισμό τριάντα τρία δισεκατομμύρια (33.000.000.000), δεν έχουν μείνει απλήρωτοι οι παραγωγοί από τα χρήματα τα οποία έπρεπε να πάρουν από τις επιδοτήσεις. Με δανεισμό, με εγγύηση του δημοσίου, τα χρήματα αυτά έχουν αποδοθεί στους αγρότες. Ο νόμος όριζε...
ΙΩΑΝΝΗΣ ΚΕΦΑΛΟΓΙΑΝΝΗΣ: Γράφεται στον προϋπολογισμό το ποσό που χρηματοδοτείται ο ΕΛ.Γ.Α.; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σαφές. 
ΙΩΑΝΝΗΣ ΚΕΦΑΛΟΓΙΑΝΝΗΣ: Ποτέ! Ποτέ δεν έχει γραφεί, ούτε μία φορά ούτε μία δραχμή υπέρ του ΕΛ.Γ.Α. από τον κρατικό προϋπολογισμό.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σαφέστατα υπάρχει η επιχορήγηση των δυόμισι δισεκατομμυρίων (2.500.000.000) από το 1997 μέχρι σήμερα. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν γράφεται στον προϋπολογισμό. Δεν ξέρω που το γράφετε εσείς και πώς τα δίνετε τα λεφτά αυτά στον ΕΛ.Γ.Α. Ο κρατικός προϋπολογισμός δεν έχει κονδύλι για τον ΕΛ.Γ.Α.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Φαντάζομαι, λοιπόν, ότι τα δυόμισι δισεκατομμύρια δεν έρχονται από πουθενά αλλού. Δίνονται επιχορήγηση από το Υπουργείο Οικονομικών. Είναι ενίσχυση κρατική. 
Γίνεται μεγάλη συζήτηση γιατί ο ΕΛ.Γ.Α. θέλει να κάνει διαφοροποίηση του ασφαλίστρου. Είναι αλήθεια ότι ο ΕΛ.Γ.Α. είναι ένας οργανισμός που στηρίζεται στην αλληλεγγύη. Δεν είναι άδικο, όμως, αγαπητέ συνάδελφε της Ημαθίας, να δημιουργείται αυτή η καμπύλη; Δεν είναι άδικο δηλαδή η Ημαθία και η Πέλλα του αγαπητού φίλου Τζαμτζή να είναι εδώ πάνω και τα Χανιά και το Ρέθυμνο του κ. Κεφαλογιάννη και του κ. Μητσοτάκη, που μίλησε, να είναι εδώ ή και τα Γιάννενα να είναι ακόμα δίπλα εκεί τόσο χαμηλά; Δεν είναι άδικο, λοιπόν, να πληρώνουν τόσο πολύ μεγάλη διαφορά; Δεν είναι άδικο αυτό; Γιατί μιλάμε όλοι για αλληλεγγύη. Η αλληλεγγύη δεν στηρίζεται στο ο ένας να πληρώνει και ο άλλος να παίρνει. Αλληλεγγύη σημαίνει ότι στο σύστημα συνεισφέρουμε όλοι ανάλογα με τις αποδόσεις τις οποίες πρέπει να έχει το σύστημα. 
Γι' αυτό, λοιπόν, όταν παραβιάζουμε αυτά τα πράγματα, θα πρέπει να είμαστε πάρα πολύ προσεκτικοί. Υπάρχει και κάτι που είναι σαφές. Υπήρχε ένα πάγιο αίτημα ότι ο ΕΛΓΑ θα πρέπει να δει και την επέκταση των ασφαλιστικών ζημιών και αυτό κάνει. Ειπώθηκε πριν από τον αγαπητό συνάδελφο κ. Στριφτάρη να μπει μια γενική διάταξη, ώστε να ασφαλίζεται η παραγωγή σε όλα της τα στάδια. Ακούγεται πολύ καλά αλλά αυτό έχει ένα συγκεκριμένο κόστος. Εκτός αν πούμε ότι ο προϋπολογισμός θα καλύψει εκατό δισεκατομμύρια (100.000.000.000) οπότε τότε δεν χρειάζεται να κάνουμε καλλιέργεια γιατί θα παίρνουμε τα μισά από τον ΕΛΓΑ τα άλλα μισά από τις επιδοτήσεις και τότε θα ήταν πολύ καλό το σύστημα. Όμως δεν υπάρχει δυνατότητα να γίνει κάτι τέτοιο.
Γίνεται πολύ μεγάλη προσπάθεια και είδα παράλληλα να γίνεται μία σύγχυση. Όταν εδώ συζητάμε ένα τόσο σοβαρό νομοσχέδιο, αυτά που λένε οι συνάδελφοι της Βουλής μου θυμίζουν, με τη μικρή κυβερνητική εμπειρία που έχω, ότι είναι σαν μία γενικευμένη επερώτηση και όχι η συμβολή και οι παρατηρήσεις πάνω σ' ένα νομοσχέδιο. Νομίζω ότι το Υπουργείο Γεωργίας και ο καθ' ύλην αρμόδιος Υπουργός έχει δείξει και στην επιτροπή ...
ΙΩΑΝΝΗΣ ΚΕΦΑΛΟΓΙΑΝΝΗΣ: Επί της αρχής μιλάμε, κύριε συνάδελφε. Στην κατ' άρθρο συζήτηση θα κάνουμε αυτές τις παρατηρήσεις. Είσαστε άπειρος κοινοβουλευτικός για να κάνετε τέτοιες παρατηρήσεις τώρα. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είμαστε εδώ για να δεχθούμε όλες εκείνες τις παρατηρήσεις που θα βελτιώσουν το νομοσχέδιο, γιατί θεωρούμε ότι πραγματικά η γεωργία είναι ένας τομέας, ο οποίος τελευταία δέχεται πάρα πολλούς φυσικούς κινδύνους τους οποίους προσπαθούμε να εξαλείψουμε μέσα απ' αυτό τον συγκεκριμένο οργανισμό, βελτιώνοντάς τον λειτουργικά γιατί μιλάμε και για την επέκταση ακόμα των περιφερειακών γραφείων και με τα γραφεία που γίνονται στη Βέροια και στη Λαμία ολοκληρώνουμε σχεδόν την περιφερειακή συγκρότηση του ΕΛΓΑ.
Θα πω μια κουβέντα μόνο για όλες τις άλλες επισημάνσεις που κάνει το νομοσχέδιο. Έγινε πολύ μεγάλη κριτική και ειπώθηκε ότι η νομοθετική μας εργασία είναι πρόχειρη και αυτό φάνηκε από όλη τη διαδικασία για τον ΟΠΕΚΕΠΕ. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Τι πιο υπεύθυνο από αυτό που συνέβη στο στήσιμο ενός οργανισμού ο οποίος το 2003 θα δίνει περίπου ένα τρισεκατομμύριο (1.000.000.000.000) επιδοτήσεις να μη στηθεί σε ορθολογική βάση και να πέσει η γέφυρα από το παλιό καθεστώς στο καινούριο μη παραβιάζοντας και μη ξαφνιάζοντας ούτε τους εργαζόμενους γιατί καλούνται να αλλάξουν εργασιακό χώρο ή χωρίς να θιχτούν τα εργασιακά τους δικαιώματα αλλά και από την άλλη μεριά όλη η δομή ενός τέτοιου οργανισμού θα έπρεπε να στηθεί σ' αυτήν τη βάση για να μην υπάρχουν προβλήματα που μπορεί να προκύψουν στη συνέχεια από μία γρήγορη και πρόχειρη συγκρότηση αυτού του οργανισμού.
Δύο κουβέντες για το βαμβάκι. Στη Βουλή συζητήσαμε κατά καιρούς για τη δυνατότητα που μπορεί να υπάρξει αν πράγματι συνεννοηθούμε τι ακριβώς πρέπει να κάνουμε με το βαμβάκι. Είχαμε πει από πέρυσι ότι υπάρχουν συγκεκριμένες δυνατότητες. Οι δυνατότητες αυτές βρίσκονται μέσα στη βελτίωση της ποιότητας αυτού του προϊόντος και δεύτερον στον εξορθολογισμό γύρω από το θέμα της σωστής καλλιέργειας και η απόδοσή της με τον καλύτερο τρόπο. Όταν πέρυσι κάναμε αυτό και αποδόθηκε μία συγκεκριμένη τιμή που στην αρχή κανείς δεν την πίστευε είχαμε το αποτέλεσμα που είχαμε. Όταν δώσαμε την εκτιμούμενη ποσότητα για φέτος, προχθές την Παρασκευή στην Ευρωπαϊκή Ένωση πρώτοι έτρεξαν να καταγγείλουν ότι είναι υποτιμημένη η ποσότητα για φέτος. Όταν κάποια στιγμή όλοι έλεγαν ότι η ελάχιστη προκαταβολή θα είναι εκατόν εξήντα (160) δραχμές και όταν η ελάχιστη προκαταβολή είναι 193,5 δραχμές τότε προσπαθούμε με κάποιο τρόπο να διαψεύσουμε επίσημα στοιχεία της Κυβέρνησης. Με αυτόν τον τρόπο αγαπητοί συνάδελφοι, δεν βοηθάτε τον αγροτικό τομέα και αυτά τα δάκρυα που πολλές φορές χύνετε σ' αυτό το μικρόφωνο είναι κροκοδείλια.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): O κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, παρά το προχωρημένο της ώρας και την πολύ μικρή συμμετοχή των συναδέλφων, εγώ δράττομαι της ευκαιρίας να αναφερθώ σε ορισμένα από τα σημεία που έμειναν αναπάντητα από τον κύριο Υφυπουργό, σε σχέση με ζητήματα που του τέθηκαν από συναδέλφους μετά την πρωτολογία του κυρίου Υπουργού. 
Ο κ. Αργύρης μας προκάλεσε. Ξεκίνησε την ομιλία του επικαλούμενος τι είχε πει στις 30.4.98. Τα Πρακτικά είναι μπροστά μας και τον διαψεύδουν, διότι επανήλθε σε ένα ζήτημα στο οποίο είχε τελείως διαφορετική άποψη σήμερα, από εκείνη που είχε τότε. Εγώ θέτω υπό την κρίση του Tμήματος τα Πρακτικά της επιτροπής όπου επεξεργαζόταν το σχετικό νομοσχέδιο με το οποίο συστάθηκε ο ΟΠΕΚΕΠΕ. 
'Ελεγε ο κ. Αργύρης τότε: "Ονομάζουμε τον Οργανισμό Βάμβακος, Καπνού και Ελαιολάδου και τελευταία και του Γάλακτος, οι οποίοι αυτοί οι τρεις οργανισμοί έχουν μεγάλη σημασία. Είναι οργανισμοί που έπαιξαν τεράστιο ρόλο στην ανάπτυξη αυτών των προϊόντων. Θεωρώ ότι εδώ παρά την πρόθεση του Υπουργείου και την αναφορά που κάνει ότι θα μεταφερθούν στη νέα δομή του ΕΘΙΑΓΕ, νομίζω θα χαθεί πολύτιμος χρόνος από τη συσσωρευμένη εμπειρία η οποία υπάρχει σ' αυτούς τους οργανισμούς. Δεν καταγράφεται με ειλικρινή τρόπο τι ακριβώς θα γίνει με αυτήν τη συσσωρευμένη εμπειρία για την ποιότητα και την παρακολούθηση. Γίνεται μία αναφορά ότι θα μεταφερθούν κατά οργανισμό σε αντίστοιχα ινστιτούτα, τα οποία είναι και αυτά σε νηπιακή ηλικία και δεν νομίζω ότι είναι αυτά που σήμερα προσφέρουν τις μεγάλες υπηρεσίες". Αυτά λέγατε τότε και προσθέτατε: "Δεν είναι όμως ευκρινώς κατανοητό και πολλοί δεν είναι πεπεισμένοι ότι ο οργανισμός -αναφέρεστε στον ΟΠΕΚΕΠΕ και όχι στην κατάργηση του Οργανισμού Βάμβακος- όπως γίνεται θα είναι αυτός που θα φέρει την καλύτερη λειτουργία. Είμαι λίγο διστακτικός για τη λειτουργία ενός οργανισμού. Εδώ υπάρχει μία νοοτροπία συγκέντρωσης κάποιων πραγμάτων. Ο κύριος Υπουργός θεωρώ πολλές φορές διακατέχεται από το σύνδρομο ότι παντού υπάρχουν κλέφτες, λωποδύτες". Τότε αναφερόταν στον κ. Τζουμάκα. "Εμείς αφού τους ανακαλύψαμε ή αφού κλείνουμε και ορισμένα εκκοκκιστήρια, λύσαμε το πρόβλημα της κακοδιαχείρισης. Είναι μια λαθεμένη αντίληψη. Πρέπει να δούμε αυτό το θέμα γιατί θεωρώ ότι πολλές φορές δημιουργούμε άλλοθι". Και προσθέτει αγαπητοί συνάδελφοι: "Τι θα γίνει με αυτόν τον οργανισμό, τον ΟΠΕΚΕΠΕ, ο οποίος θα ξεπερνάει τα χίλια άτομα; Πώς θα διοικείται; Δηλαδή, το νέο διοικητικό συμβούλιο θα μπορέσει να βάλει σε τάξη αυτόν τον οργανισμό; Εγώ σ' αυτό είμαι επιφυλακτικός". Αυτά τα λέει ο κ. Αργύρης το 1998. Είναι ο κύριος Υφυπουργός ο οποίος σήμερα στηρίζει τη λειτουργία του ΟΠΕΚΕΠΕ, σήμερα στηρίζει την κατάρρευση του Οργανισμού Βάμβακος και κατηγορεί τη Νέα Δημοκρατία που επισημαίνει αυτά που όλοι μαζί τότε καλόπιστα του είχαμε επισημάνει. Τα θέτω στην κρίση του Τμήματος. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επιτρέπετε μία διακοπή; 
ΕΥΑΓΓΕΛΟΣ ΜΠΑΣΙΑΚΟΣ: Και λυπάμαι γιατί ο κύριος Υφυπουργός, ο φίλος κατά τα άλλα και εκλεκτός εκπρόσωπος σε άλλες εποχές των αγροτών...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επιτρέπετε μία διακοπή;
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, απ' ό,τι φαίνεται δεν θέλει διακοπή. 
ΕΥΑΓΓΕΛΟΣ ΜΠΑΣΙΑΚΟΣ: Λυπάμαι που ο κύριος Υφυπουργός επανέρχεται σ' ένα θέμα που αναδεικνύει την αντίφαση λόγων τότε και έργων σήμερα. 
'Οσον αφορά τα άλλα που είπατε, κατ' αρχήν εγώ επανέρχομαι στο θέμα του καπνού επειδή προκλήθηκα και από τον κ. Γείτονα, ο οποίος δεν μου έδωσε τη δυνατότητα να απαντήσω σ' εκείνο το οποίο είπε. Εγώ, λοιπόν, δεν κατηγόρησα τον κ. Γείτονα μόνο γιατί η ψήφος του ήταν η όγδοη η κρίσιμη στις δεκαπέντε ψήφους με βάση την οποία εκρίθη η αντικαπνιστική εκστρατεία στην Ευρωπαϊκή 'Ενωση. Εγώ τον κατηγόρησα γιατί η ελληνική Κυβέρνηση συνολικά και όπως ομολογήθηκε από τον κ. Γείτονα σήμερα με τη συμφωνία και του Υπουργού Γεωργίας τότε, δεν εξασφάλισε καμία αντιστάθμιση. Είναι άλλο η αντικαπνιστική εκστρατεία και άλλο η μείωση των επιδοτήσεων χωρίς η Ελλάδα να πάρει καμία αντιστάθμιση για την απώλεια εισοδήματος και να κινδυνεύουν πολλές περιοχές της χώρας μας, προβληματικές κατά τα άλλα, από τη συρρίκνωση του εισοδήματός τους και την απερήμωση. Και σήμερα έρχεται η Κυβέρνηση και λέει "ναι, καλή ήταν αυτή η προσπάθεια και πρέπει να έχουμε αντικαπνιστική εκστρατεία". Και ο συνάδελφος από τη Λάρισα ο οποίος ακολούθησε στο Βήμα μας κατηγόρησε ότι είμαστε υπέρ του καπνίσματος ή δεν ξέρω τι άλλο.
Πρέπει να καταλάβει αυτά τα οποία υπάρχουν ως στοιχεία, δηλαδή ότι μόνο το 6% του συνόλου της επεξεργασμένης ποσότητας καπνού παράγεται στην Ευρωπαϊκή Ένωση.
Άρα, είτε περιορίσουμε είτε όχι τον καπνό στη χώρα μας, ο καπνός θα παράγεται σε άλλες χώρες. Η Ελλάδα θα ζημιώνεται, η οποία είναι από τις κατ' εξοχήν καπνοπαραγωγικές περιοχές, γιατί η Κυβέρνηση του ΠΑΣΟΚ δεν εξασφάλισε καμία αντιστάθμιση στην απώλεια εισοδήματος, λόγω μείωσης των επιδοτήσεων, που προέρχονται από την αντικαπνιστική εκστρατεία με την κρίσιμη όγδοη καθοριστική ψήφο του έλληνα Υπουργού Υγείας, του κ. Γείτονα. Αυτό είναι το θέμα. 
'Όταν προκάλεσα με κάποια ανακοίνωση τον κ. Αργύρη, ο κ. Αργύρης το απέκρυψε αυτό, δεν το σχολίασε. Σχολιάζετε ό,τι νομίζετε ότι σας συμφέρει, αλλά και αυτά που σχολιάζετε και αυτά δεν είναι επιχειρήματα, τα οποία πείθουν την κοινή γνώμη. Σας επανέλαβα -δεν το σχολιάσατε δυστυχώς σήμερα που είμαστε ενώπιος ενωπίω- ότι με τα στοιχεία σας το εισόδημα των καπνοπαραγωγών παρέμεινε σταθερό δραχμικά από το 1996. Τα στοιχεία σας το λένε αυτό. Επικαλεστήκατε ένα συνολικό εισόδημα από τον καπνό και ομολογείτε ο ίδιος, παρά τη βαρύγδουπη αρχική δήλωση ότι πρόκειται για αύξηση του εισοδήματος των καπνοπαραγωγών, ότι μεταξύ 1996 και 2001 είναι σταθερό το εισόδημα, χωρίς αποπληθωρισμό. 
Άρα, μιλάμε για ραγδαία μείωση, η οποία θα εξακολουθήσει να υπάρχει και να γίνεται πολύ μεγαλύτερη, όσο θα εφαρμοστούν αυτά που ο κ. Φίσλερ σας ανακοίνωσε και για τα οποία πανηγυρίσατε. 
Αυτήν την τακτική ακολουθείτε. Πανηγυρίζετε για οτιδήποτε σας λένε, με αποτέλεσμα να μην μπορείτε να διαπραγματευθείτε, διότι έρχεται η επιτροπή ή οποιοσδήποτε άλλος με τον οποίο διαπραγματεύεσθε και σας λέει "Μα, εσείς δεν δηλώσατε ότι είναι πολύ καλές οι ρυθμίσεις;". Αυτό το λάθος τακτικής κάνετε, το οποίο το έκανε κατά κόρον ο κ. Τζουμάκας, ο οποίος δεν έλυνε θέματα στο εσωτερικό, αλλά κατηγορούσε τους Έλληνες παραγωγούς ή άλλους παράγοντες μόνο στις Βρυξέλλες για λόγους εσωκομματικής σκοπιμότητας. 
Όσον αφορά τώρα στα άλλα στοιχεία, εμείς επιμένουμε ότι το βασικό μέλημα της Κυβέρνησης και το βασικό αίτημα του αγροτικού κόσμου και πιστεύω όλων των πτερύγων της Βουλής είναι η στήριξη από τον κρατικό προϋπολογισμό του ΕΛΓΑ. Δεν νοείται ΕΛΓΑ υπερχρεωμένος με τριάντα τρία δισεκατομμύρια (33.000.000.000) δραχμές. Ένα το κρατούμενο. 
Η επιχορήγηση που είπατε από τον κρατικό προϋπολογισμό είναι δυόμισι δισεκατομμύρια (2.500.000.000) δραχμές. Το είπατε και εσείς. Οι σπατάλες που γίνονται στον οργανισμό αυτό είναι οι λειτουργικές -είπατε τέσσερα δισεκατομμύρια (4.000.000.000), είναι πολύ περισσότερα- είναι τα φυλλάδια, είναι οι ημερίδες, είναι τα ταξίδια του διοικητικού συμβουλίου, είναι οι προμήθειες για την είσπραξη των ασφαλιστικών εισφορών, μέσω του Υπουργείου Οικονομικών και της Αγροτικής Τράπεζας, που είναι 8%, το οποίο δεν το είπατε και είναι και ένα πρόσθετο 8% για τα αντασφάλιστρα. Όλα αυτά είναι πάνω από 50% και διαψεύστε μας. Τι στοίχισαν οι διαφημιστικές εκστρατείες για έναν οργανισμό που είναι μονοπωλιακός ουσιαστικά; Ποιον ανταγωνιστή έχετε στην Ελλάδα για να κάνει τη διαφήμιση με τα φυλλάδιά σας; Σε αυτά αναφερόμαστε και σε αυτά βέβαια δεν τολμάτε να απαντήσετε, γιατί δεν έχετε στοιχεία.
Επιμένουμε ότι σε καμία περίπτωση δεν πρέπει να μπει ιδιωτική ασφάλιση, τουλάχιστον με τον τρόπο που την βάζετε, με επιδοτήσεις. Αφήστε εάν θέλει να μπει, αλλά χωρίς επιδότηση, χωρίς κρατική ενίσχυση. Κάλλιστα θα μπορεί να μπει ο οποιοσδήποτε, αλλά θα πρέπει να προηγηθεί η επέκταση της κάλυψης σε νέους ασφαλιστικούς κινδύνους από τον ΕΛΓΑ ως κρατικό οργανισμό κοινωνικής αλληλεγγύης, ο οποίος είναι τελείως απαραίτητος, ειδικά σήμερα που ο αγροτικός τομέας αντιμετωπίζει τη μεγαλύτερη κρίση του. Δεν μας απαντήσατε.
Μας είπατε, κύριε Υπουργέ, ορισμένα πράγματα σε σχέση με τις καθυστερήσεις. Και βέβαια υπάρχουν καθυστερήσεις. Τολμάτε να βγείτε και να πείτε δημόσια ότι δεν υπάρχουν καθυστερήσεις στις επιδοτήσεις και στις αποζημιώσεις; Τολμάτε να το πείτε αυτό; Όλοι οι συνάδελφοι, οι παριστάμενοι από αγροτικές περιοχές, έχουμε να διηγηθούμε ένα πρόσφατο παράδειγμα καθυστερημένης καταβολής επιδοτήσεων. Και στη Βοιωτία έχουμε πολλά παραδείγματα καθυστερήσεων και σε άλλες περιοχές -ακούστηκε εδώ κατά κόρον- και στις επιδοτήσεις και στις αποζημιώσεις. Ακούστηκαν αυτά. Μη μας λέτε, λοιπόν, ότι καταβάλλονται έγκαιρα.
Εν πάση περιπτώσει, δεν μας δώσατε μια εξήγηση για ποιο λόγο αλλάζετε όλο το σύστημα και δεν βελτιώνετε και δεν εκσυγχρονίζετε το υφιστάμενο, για να μην έχετε και την αναταραχή αυτή των τελευταίων τριών ετών ή των άλλων δύο χρόνων, που δοκιμαστικά θα εφαρμοστεί το νέο σας σύστημα, όταν μάλιστα οι Νομαρχιακές Αυτοδιοικήσεις ευθαρσώς δήλωσαν ότι είναι απροετοίμαστες να εφαρμόσουν το νέο σύστημα. Άρα, το αλαλούμ θα εξακολουθήσει για ένα ή δύο χρόνια το λιγότερο ότι και να κάνετε.
Δεν μας είπατε βέβαια τι σχέση μπορεί να έχει η καταβολή με τραπεζικούς λογαριασμούς ή η απευθείας καταβολή στους αγρότες ή η μη παρακράτηση με το νομοσχέδιο σας. Τι σχέση έχουν αυτά με το νομοσχέδιο; Αυτά ήταν δεσμεύσεις ή δυνατότητες, που θα μπορούσατε να τις έχετε υλοποιήσει πολύ νωρίτερα, χωρίς να ανακατεύετε εκ βάθρων όλο το σύστημα και να προκαλείτε αυτήν την τεράστια αναταραχή και αβεβαιότητα, που υπάρχει.
Μετά, δεν μας ξεκαθαρίσατε τα κριτήρια. Είναι ασταθή και αβέβαια τα κριτήρια με τα οποία επιδοτείτε το ασφάλιστρο, επιλέγετε τις τιμές αποζημιώσεων, βάζετε το ποσοστό κάλυψης στις ιδιωτικές ασφαλιστικές εταιρείες. Δεν μας εξηγήσατε τι θα γίνει με το κενό στην ασφάλιση. Κάποιες ιδιωτικές ασφαλιστικές εταιρείες, μπορεί να μην ασχοληθούν με τους κινδύνους και να πάρουν το φιλέτο, το χαλάζι ή κάτι άλλο. Θα υπάρξουν κάποιοι κίνδυνοι που δεν θα τύχουν του ενδιαφέροντος των ασφαλιστικών εταιρειών. Δεν προβλέπεται όμως ότι ο ΕΛΓΑ θα καλύψει αυτό το κενό. Και εκεί που ο ΕΛΓΑ κάλυπτε κατά τρόπο έστω ημιτελή πολλούς κινδύνους ασφαλιστικούς, τώρα θα καλύπτει ακόμα λιγότερους. Τι σας εμποδίζει να επεκτείνετε την κάλυψη του ΕΛΓΑ και να τον ενισχύσετε; 
Σας δόθηκαν στοιχεία από τους συναδέλφους για σπατάλη σε άλλους κρατικούς οργανισμούς και για αναιτιολόγητες δαπάνες από πλευράς δημοσίου. Έμμεσα, σας δόθηκε η ευκαιρία να βρείτε τους πόρους ώστε να βρείτε το μικρό ποσό που χρειάζονται η ΠΑΣΕΓΕΣ και οι άλλες συνεταιριστικές οργανώσεις. Ζητούν το 50% των εισφορών να καταβάλλεται από τον προϋπολογισμό και απολογιστικά να καλύπτεται η διαφορά. Βρέστε μια αντίστοιχη φόρμουλα, να καλύπτει ο προϋπολογισμός ό,τι λείπει μετά την είσπραξη των εισφορών των αγροτών, για να καλύψει τις ανάγκες. 
Δεν υπήρξε απάντηση επίσης για την αγροτική γη, το θεσμό που παρεμποδίζει τις αγοραπωλησίες και δημιουργεί σοβαρά προβλήματα στο δικαίωμα που έχει ο κάθε αγρότης, αυτό το μικρό χωράφι που έχει κάποια στιγμή να το εκποιήσει γιατί έχει μεγάλη ανάγκη. Δεν μας είπατε γιατί δεν λειτούργησε. Βέβαια, καλώς δεν λειτούργησε. 
Η Νέα Δημοκρατία καταψηφίζει τις διατάξεις του νομοσχεδίου σας και ζητά έστω εκ των υστέρων να αποσύρετε ορισμένα κρίσιμα σημεία, τα οποία δυσχεραίνουν και παρεμποδίζουν την αγροτική ανάπτυξη στην περιφέρεια επί ζημία των αγροτών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζαμτζής έχει ζητήσει το λόγο για να δευτερολογήσει.
Ορίστε, κύριε Τζαμτζή, έχετε το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, έχω στα χέρια μου τα Πρακτικά από τις συνεδριάσεις της Διαρκούς Επιτροπής. Δεν συμμετείχα στο Α' Θερινό Τμήμα και δεν ήμουν παρών. Διαβάζω λοιπόν: "Το νομοσχέδιο λειτουργεί προς μια θετική κατεύθυνση, χωρίς βεβαίως να πω ότι λύνει όλα τα προβλήματα". Και παρακάτω "το νομοσχέδιο αυτό δεν εφαρμόζει τίποτα επί της ουσίας, αφού τα πάντα καθορίζονται και υλοποιούνται με κανονισμούς και υπουργικές αποφάσεις". Αυτά τα δύο σημεία, δεν είναι αναφορές συναδέλφων της Νέας Δημοκρατίας. Η πρώτη φράση είναι του κ. Στρατάκη και η δεύτερη του κ. Γικόνογλου. Ο δε κ. Γικόνογλου, κλείνοντας την τοποθέτησή του, είπε "κύριε Πρόεδρε, μ' ένα τέτοιο νομοσχέδιο τα πάντα καθορίζονται από κανονισμούς. Μην περιμένετε ψήφο από μένα". 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το ψήφισε όμως.
ΙΟΡΔΑΝΗΣ ΤΖΑΜΤΖΗΣ: Δεν είναι σήμερα παρών, για να ξέρουμε αν θα δώσει θετική ψήφο, κύριε Υπουργέ.
Πριν λοιπόν ξεκινήσετε να μιλήσετε για την περίοδο της Νέας Δημοκρατίας και για την προσφορά της στον τόπο και ιδιαίτερα για τους αγρότες, πρώτα απ' όλα θα πρέπει να αναφέρεσθε στον αείμνηστο εθνάρχη Κωνσταντίνο Καραμανλή, ο οποίος έβαλε την Ελλάδα στην ΕΟΚ. Έτσι σήμερα δεν πεινούν οι αγρότες. Αυτό πρέπει να το τονίσετε πρώτα απ' όλα. Το λέω αυτό, διότι το 1981, κυριολεκτικά βρήκατε ένα στρωμένο τραπέζι, μια Ελλάδα στην ΕΟΚ, βρήκατε κονδύλια από την Ευρώπη τα οποία σπαταλήσατε. Και βεβαίως, βρήκατε χρήματα και επιδοτήσεις για τους αγρότες.
Θα πρέπει, λοιπόν, να λέτε ότι η Νέα Δημοκρατία ήταν αυτή που έβαλε την Ελλάδα στην Ευρωπαϊκή Ένωση και εξαιτίας αυτής ο αγρότης απολαμβάνει όλα αυτά τα πράγματα. 
Έγινε πριν αναφορά ότι δώσατε δυόμισι δισεκατομμύρια τη στιγμή που χαρίζετε τα χρέη των ΠΑΕ, τη στιγμή που ρυθμίζετε χρέη σε αμαρτωλούς συνεταιρισμούς. Να το κάνετε μία φορά δεν θα έλεγε κανείς τίποτα, αλλά το δις εξαμαρτείν ουκ ανδρός σοφού. Υπάρχουν συνεταιρισμοί που έχουν ρυθμίσει τα χρέη τους δύο και τρεις φορές. 
Κύριε Υφυπουργέ, προηγουμένως προσπαθήσατε να αποπροσανατολίσετε τη συζήτηση ρίχνοντας το θέμα στις περιοχές υψηλού κινδύνου και κάνοντας μια γενικότερη αναφορά. Όλα αυτά που είπατε τα άκουσα με προσοχή, αλλά πρέπει να σας πω ότι είναι η σάλτσα, για το ψητό δεν μιλήσατε καν. Δεν είπατε για ποιο λόγο θέλετε να βάλετε τις ιδιωτικές εταιρείες στην αγροτική ασφάλιση και για ποιο λόγο δεν επιδοτείτε τον ΕΛΓΑ για να συνεχίσει το έργο του. Με τον αντασφαλιστικό οργανισμό "ΟΑΣΙΣ" προσπαθείτε να βάλετε στο παιχνίδι και να πάρουν το φιλέτο της υπόθεσης οι ιδιωτικές εταιρείες. 
Θα μπορούσατε να δώσετε χρήματα στον ΕΛΓΑ για να επιτελέσει το έργο του. Δεν έχετε δώσει δραχμή, δεν τον στηρίξατε. Τον έχετε απαξιώσει στα μάτια των αγροτών και όλα αυτά για να μπορέσετε να πετύχετε την είσοδο στην αγροτική ασφάλιση των ιδιωτικών εταιρειών. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 
ΓΕΩΡΓΙΟΣ ΚΑΡΑΣΜΑΝΗΣ: Είναι γεγονός ότι στα δεκατρία χρόνια λειτουργίας του ΕΛΓΑ έχει δημιουργηθεί μια βαθιά κρίση αξιοπιστίας και ο αγρότης δεν πιστεύει στον ΕΛΓΑ. Τα εκτιμητήρια τα λέει μηδενιστήρια και το μόνο που καταφέρατε είναι να διπλασιάσετε τις εισφορές, να μειώσετε το συντελεστή κάλυψης από το 75% στο 62%, δεκατρείς μονάδες κάτω και να αυξήσετε του ανασφάλιστο ποσοστό από 20% στο 30% με το επιχείρημα ότι ενώσατε τα δύο στάδια, το καρπίδιο με την ανθοφορία, με αποτέλεσμα οι καλλιεργητές που έχουν πληγεί από παγετό στο διάστημα αυτό να μην αποζημιώνονται. Έτσι υπάρχει διαμαρτυρία από πλευράς των κερασοπαραγωγών και μηλοπαραγωγών γιατί τους έχετε εκτός ασφαλιστικής κάλυψης επειδή ο παγετός έγινε στο προανθικό στάδιο. 
Επιτέλους ξεκαθαρίστε γιατί ο κύριος Υπουργός στην επιτροπή είχε πει ότι δεν επιτρέπει το νομοθετικό πλαίσιο του νόμου 1790 την επιχορήγηση του ΕΛΓΑ και γι' αυτό δεν μπορούσαμε να τον επιχορηγήσουμε. Στο νέο νομοσχέδιο προβλέπεται. Σας είχαμε πει ότι προβλέπεται στο άρθρο 5 η επιχορήγησή του. Και μάλιστα ο Πρωθυπουργός το 1998,είναι καταγεγραμμένο στα Πρακτικά της Βουλής, είχε υποσχεθεί ότι θα επιχορηγήσει τον ΕΛΓΑ με είκοσι δισεκατομμύρια. Αυτά τα χρήματα δεν έχουν εγγραφεί σε κανέναν προϋπολογισμό. Τι έγινε, λοιπόν, αυτή η υπόσχεση του Πρωθυπουργού; Στην Αίθουσα αυτή θα πρέπει να μετράμε την αξιοπιστία της κυβερνητικής πολιτικής και πόση σημασία πρέπει να δίνουμε στα πρωθυπουργικά λόγια και εμείς, αλλά και οι αγρότες. 
Τελικά, τα δυόμισι δισεκατομμύρια, κύριε Υφυπουργέ, είναι σταγόνα στον ωκεανό και καταφέρατε τα δεκατρία αυτά χρόνια με τους δανεισμούς να υπερχρεώσετε τον ΕΛΓΑ, να δημιουργηθεί το αρνητικό ταμείο και έτσι να γίνονται οι αλχημείες προκειμένου να υποβαθμίζουν τις πραγματικές ζημιές και να μοιράζονται ψίχουλα. Όμως είμαστε στο Σεπτέμβριο μήνα και είχαμε παγετούς στην Ημαθία και στην Πέλλα, ακόμα χαλαζοπτώσεις και ανεμοθύελλες. Μέχρι στιγμής δεν έχουν εκδοθεί τα εκτιμητήρια. Οι αγρότες όμως που θα έχουν αδικηθεί και θέλουν να κάνουν ενστάσεις, πότε θα τις υποβάλουν και βάσει ποιων στοιχείων θα γίνουν οι πραγματικές εκτιμήσεις όταν αυτά τα στοιχεία θα έχουν χαθεί; Βέβαια ξέρουν ότι οι επανεκτιμήσεις θα είναι στα ίδια επίπεδα και θα υπάρχουν μεγάλες καθυστερήσεις στις πληρωμές. Δώστε, λοιπόν, το 50% που είναι αίτημα των αγροτών ως προκαταβολή της πρώτης εκτίμησης και θα δείτε αν θα είναι 3% ή 5%. Θα είναι 75% οι ενστάσεις. Επαναλαμβάνετε συνεχώς ότι αυτοί οι δύο νομοί είναι οι μόνοι που παίρνουν τις αποζημιώσεις από τον ΕΛΓΑ. Υπήρξαν κάποιες κακές χρονιές, όπως το 1997 και 1998 και οι αποζημιώσεις που πήραν ήταν ψίχουλα. Ξεχνάτε ότι αυτοί οι νομοί έχουν συμβάλει τα προηγούμενα χρόνια στο ταμείο του ΕΛΓΑ με χρήματα και από τα δέντρα, αλλά και από τις άλλες παραγωγές και εντάσσετε αυτούς τους νομούς σε περιοχές επικινδυνότητας. Θα αυξήσετε τις εισφορές και θα πάρετε τριακόσια και πεντακόσια εκατομμύρια και μ' αυτά θα λύσετε το αποθεματικό του ταμείου; 
Το αίτημα έχει υποβληθεί από όλες τις πτέρυγες των συνδικαλιστικών οργάνων, κρατική επιχορήγηση στο 50% των εισφορών που πληρώνει ο αγρότης. Κάντε το και εμείς θα το ψηφίσουμε. Δυστυχώς, όμως, όλα αυτά που λέτε είναι στάχτη στα μάτια των αφελών. Το νομοσχέδιο δεν καλύπτει όλες τις ζημιές και δεν αναβαθμίζει τις υπηρεσίες του ΕΛΓΑ. Ο μηχανισμός εξαπάτησης με τις αλχημείες θα συνεχιστεί γι' αυτό, καταψηφίζω το νομοσχέδιο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, τόσο ο εισηγητής της Πλειοψηφίας όσο και ο κύριος Υπουργός διαστρεβλώνουν την πραγματικότητα αλλά και την ιστορία. Βέβαια είναι δύσκολο να σταθούν οι απόψεις τους στην Αίθουσα και ο καθένας μας αναλαμβάνει την ευθύνη των όσων λέγει. Πάντως, γεγονός είναι ότι το 60% του αγροτικού εισοδήματος στηρίζεται στις επιδοτήσεις και χωρίς αυτές πιστεύω ότι δεν θα υπήρχε αγροτικός πληθυσμός στη χώρα μας σήμερα. Και πρέπει να πούμε ότι αυτήν τη μεγάλη εθνική επιλογή της ένταξης της χώρας στην Ευρωπαϊκή Κοινότητα την έχει η παράταξή μας και ο ιδρυτής της ο Κωνσταντίνος Καραμανλής. 
Παραβλέπετε αυτά τα ιστορικά δεδομένα; 'Η παραβλέπετε το γεγονός ότι τότε υπήρξατε πολέμιοι αυτής της πολιτικής; Γιατί ασφαλώς θυμάστε τι υποστήριζε ο τότε Αρχηγός σας ότι εκτός των τιμών και των επιδοτήσεων των Βρυξελλών υπάρχουν και οι τιμές των Αθηνών. Πότε εφαρμόσατε μια τέτοια πολιτική; Για όσα λέγατε είστε υπόλογοι απέναντι στον αγροτικό πληθυσμό της χώρας. 
Θα έλθω και στο παρελθόν, όταν δεν υπήρχε η Ευρώπη και η ΕΟΚ, κύριε συνάδελφε εξ Ηρακλείου και κύριε Υφυπουργέ. Υπήρχε μια υπεύθυνη κυβέρνηση, η οποία προστάτευε τον αγρότη, προστάτευε το αγροτικό προϊόν με την τιμή παρέμβασης στα αγροτικά προϊόντα. Και η Κυβέρνηση όχι μόνο έκανε παρέμβαση αλλά συγκέντρωνε ολόκληρο το αγροτικό προϊόν, το οποίο προστάτευε. Και προστάτευε τότε, κύριε συνάδελφε εξ Ηρακλείου, πράγματι τους αγρότες από τους εμπόρους και την εκμετάλλευση.
Για ένα πενηνταράκι κάψατε τη νομαρχία και επαίρεστε γι' αυτό σαν παράταξη; Όταν, σας επαναλαμβάνω, τότε η παρέμβαση και η στήριξη από πλευράς Κυβέρνησης της τιμής της σταφίδας ήταν σε επίπεδα πέραν πάσης προσδοκίας από την τιμή που είχε η σταφίδα στη διεθνή αγορά; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Κεφαλογιάννη...
ΙΩΑΝΝΗΣ ΚΕΦΑΛΟΓΙΑΝΝΗΣ: Εσείς, κύριοι της Κυβέρνησης, καλά θα κάνετε, όταν διακόπτετε να έχετε και ένα επιχείρημα το οποίο να στηρίζει την πολιτική τη δική σας. Τι θέλετε να μου πείτε; Είστε ανίκανοι και απαράδεκτοι για τον εξής απλούστατο λόγο, δεν παρήγαγε κανένα κράτος στην Ευρώπη σταφίδα παρά μόνο η Ελλάδα. Και αποδεικτήκατε ανίκανοι να δημιουργήσετε και να προκαλέσετε έναν κανονισμό προστασίας της σταφίδας. Σε τι τιμές πωλείται σήμερα η σταφίδα; Σε ποιες τιμές πωλείται σήμερα το λάδι; Πρέπει να ντρέπεστε για το κατάντημα στο οποίο έχετε φέρει και τους σταφιδοπαραγωγούς και τους ελαιοπαραγωγούς! Και επαίρεστε ότι εφαρμόζετε πολιτική αγροτική; Τα ψέματα τελείωσαν και δεν μπορείτε να κοροϊδέψετε άλλο τον ελληνικό λαό. 
Έρχεστε σήμερα με ένα νομοσχέδιο ψευδεπίγραφο με βαρύγδουπους τίτλους εθνικής προστασίας των προϊόντων και μας λέτε τι; 'Οτι ο ΕΛΓΑ έγινε από το 1988. Ναι, βέβαια. Αλλά γιατί ξεχνάτε και ο εισηγητής και ο κύριος Υφυπουργός το γεγονός, ότι ο ιδρυτικός νόμος για τον Οργανισμό των Γεωργικών Ασφαλίσεων εκάλυπτε δύο προϋποθέσεις, πρώτον την ασφάλιση του αγρότη και δεύτερον την αγροτική του παραγωγή. Ξεχωρίσατε το 1988 την ασφάλιση της γεωργικής παραγωγής από τον αρχικό ιδρυτικό νόμο του ΟΓΑ και τι κάνετε; Μια τρύπα στο νερό. Γιατί; Λέτε ότι έχει δημόσιο χαρακτήρα ο ΕΛΓΑ χωρίς να συμμετέχει το δημόσιο στη λειτουργία αυτού του οργανισμού και ουσιαστικά οι αγρότες έχουν αναλάβει με την είσπραξη που παίρνετε από τις εισφορές κατά την πώληση των αγροτικών τους προϊόντων την ασφάλιση της γεωργικής τους παραγωγής. Είναι δυνατόν να υπάρχει οργανισμός γεωργικής ασφάλισης χωρίς τη συμμετοχή του κράτους, όταν με τόση ευκολία σπαταλάτε δισεκατομμύρια και τρισεκατομμύρια σε απίθανες περιπτώσεις; Και σας είπα προ ολίγου ότι αποτέλεσε ντροπή για την Ελληνική Βουλή ο νόμος που ψήφισε στο τέλος του 1999, για τα εννιακόσια ογδόντα δισεκατομμύρια (980.000.000.000), δηλαδή ένα τρισεκατομμύριο (1.000.000.000.000) δραχμές και καλύψατε όλη την ανώμαλη διαχείριση και όλες τις δαπάνες που έγιναν από τις αστικές συγκοινωνίες. Πόσα λεφτά έχετε δώσει στην Ολυμπιακή Αεροπορία; Πόσα λεφτά έχετε δώσει σε όλους τους δημόσιους οργανισμούς;
Γι' αυτούς τους δημόσιους κομματικούς οργανισμούς υπάρχουν πάντα χρήματα.
Δεν υπάρχουν όμως τριάντα τρία δισεκατομμύρια (33.000.000.000) δραχμές για να καλύψετε το έλλειμμα που έχει ο ΕΛΓΑ. Αυτή είναι η φιλοαγροτική πολιτική η δική σας; Και δεν ντρέπεστε να την υποστηρίζετε εδώ; Και τι χειρότερο κάνετε; Δεν έχει ξαναγίνει αυτό το πράγμα. Δίνετε τη δυνατότητα στον ΕΛΓΑ να δανείζετε εντόκως από τις τράπεζες για να καλύψει τις ανάγκες του. Είναι δυνατόν; Και ισχυρίζεστε μετά ότι έχει φιλοαγροτική πολιτική; 
ΠΡΟΕΔΡΕΥΩΝ (Παναγιώτης Σγουρίδης): Τελειώστε, παρακαλώ, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε.
Τα λέμε αυτά όχι για κανένα άλλο λόγο, αλλά διότι θέλουμε προς τη σωστή κατεύθυνση να σας πάμε. Και δηλώνουμε σε αυτήν την Αίθουσα ότι πράγματι εμείς θα επιβεβαιώσουμε το δημόσιο χαρακτήρα του ΕΛΓΑ, θα επιδοτούμε με όλο εκείνο το ποσό που απαιτείται από τον κρατικό προϋπολογισμό για να διασφαλίσουμε τη γεωργική παραγωγή για να προστατεύσουμε τους αγρότες. Και βεβαίως, θα εξυγιάνουμε τον Οργανισμό αυτό για να είναι ένα στήριγμα για τον αγροτικό πληθυσμό της χώρας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντός έχει το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, εάν σήμερα μας άκουγαν οι αγρότες θα απορούσαν. Θα απορούσαν γιατί όλες οι πτέρυγες της Βουλής δεν καταλήγουμε σε κάποια βασικά θέματα που αφορούν την ασφάλιση της αγροτικής παραγωγής έτσι ώστε να υπάρχει μία πραγματική προστασία της αγροτικής δραστηριότητας. Και βέβαια, μου έκανε εντύπωση ακούγοντας τον εισηγητή της Πλειοψηφίας να λέει ότι δεν έχουμε θέσεις. Μα και θέσεις έχουμε και ξεκάθαρα τις έχουμε πει. Και βέβαια, θα μπορούσαμε, ξεκάθαρα και εσείς να συμφωνήσετε μαζί μας, στο να εγγράφεται ένα ποσό κατ' έτος στον κρατικό προϋπολογισμό έτσι ώστε να καλύπτονται οι δαπάνες που πρέπει να κάνει ο ΕΛΓΑ, για την κάλυψη της αγροτικής παραγωγής και που δεν καλύπτονται από τις εισφορές. Ελάτε να υιοθετήσουμε την κοινή πρόταση της ΠΑΣΕΓΕΣ, της ΓΕΣΑΣΕ και της ΣΥΔΑΣΕ που λέει τι; Να εγγράφεται στον κρατικό προϋπολογισμό κατ' έτος το 50% των προϋπολογιζομένων εσόδων του ΕΛΓΑ και βέβαια απολογιστικά αν υπάρχουν κάποιες αποκλίσεις να καλύπτονται. Και βέβαια, δεν μπορούμε να καταλάβουμε γιατί δεν συμφωνείτε με τις προτάσεις αυτές.
Και επειδή ο κύριος Υφυπουργός άφησε και κάποιους υπαινιγμούς ότι οι ενισχύσεις δεν είναι πολλές φορές συμβατές με το Κοινοτικό Δίκαιο πρέπει να ξεκαθαρίσουμε ότι δεν υπάρχει ενιαία ευρωπαϊκή ασφαλιστική πολιτική όσον αφορά την κάλυψη της αγροτικής παραγωγής. Κατά συνέπεια, δεν υπάρχει κανονισμός της Ευρωπαϊκής Ένωσης που να λέει ότι δεν μπορείτε με κονδύλια του κρατικού προϋπολογισμού να καλύψετε τις δαπάνες για την αγροτική παραγωγή.
Όσον αφορά αυτό που είπαμε για το θέμα της εισφοράς θα έπρεπε κανονικά να υπάρχει μία σωστή αναλογιστική μελέτη να ξέρουμε τελικά ποια θα πρέπει να είναι η εισφορά. Εκείνο που μας κάνει εντύπωση είναι ότι όλα τα σοβαρά θέματα που αφορούν το νομοσχέδιο αυτό να τα παραπέμπετε σε μετέπειτα υπουργικές αποφάσεις και δεν τα φέρνετε εδώ να τα συζητήσουμε και να αποφασίσει η Βουλή.
Όσον αφορά τον ΟΠΕΚΕΠΕ θα ήθελα να συμφωνήσω -και χαίρομαι που ο Υπουργός είπε αυτά το 1997- με αυτά που είπατε τότε γιατί αντιλαμβάνομαι την αγωνία που έχετε από τη λειτουργία του νέου οργανισμού και από τη διάλυση των τεσσάρων οργανισμών οι οποίοι όπως και εσείς είπατε, έπαιξαν ένα σημαντικό ρόλο στη στήριξη βασικών αγροτικών προϊόντων, όπως είναι το γάλα, όπως είναι το λάδι, όπως είναι ο καπνός και το βαμβάκι. Και βέβαια, πέρα από τη στήριξη που δεν θα υπάρχει πια και πέρα από την αδυναμία να διαμορφώσουμε μία σαφή και ξεκάθαρη πολιτική για τα προϊόντα αυτά, φανταστείτε τι θα συμβεί αν έχουμε δυσλειτουργία στον ΟΠΕΚΕΠΕ κάτι που φοβόμαστε και κρούομε και τον κώδωνα του κινδύνου εάν έχουμε καθυστέρηση στην καταβολή των ενισχύσεων.
Και κάτι ακόμη, κάτι το οποίο δεν καταλάβαμε είναι γιατί από το 1997 που δημιουργήθηκε ο oργανισμός δεν λειτούργησε; Φθάσαμε να λειτουργήσει σήμερα μετά από πίεση που ασκήσαμε εμείς. Και ξέρετε πολύ καλά ότι ένας από τους λόγους που δεν λειτούργησε ήταν ότι οι ίδιοι άνθρωποι ήταν στα διοικητικά συμβούλια και οι ίδιοι άνθρωποι στους οργανισμούς και είχαν και υψηλές αποδοχές. Μετά από τέσσερα χρόνια ερχόμαστε να λειτουργήσουμε κάτι που πολύ φοβόμαστε ότι δεν θα λειτουργήσει σωστά.
Όσον αφορά εκείνο που είπατε για τη στρατηγική για την γεωργία, εδώ μας βρίσκετε κάθετα αντίθετους. Δυστυχώς για τον αγροτικό τομέα, κύριοι της Κυβέρνησης, στρατηγική δεν υπάρχει! Και αυτό φαίνεται από τα αρνητικά στοιχεία που υπάρχουν σε όλους τους τομείς της αγροτικής μας παραγωγής.
Είπατε ότι υπήρξε μετανάστευση τη δεκαετία του 1950. Εμείς σας μιλάμε για σήμερα που η ύπαιθρος πραγματικά ερημώνει. Οι νέοι άνθρωποι εγκαταλείπουν την ύπαιθρο, διότι το αγροτικό εισόδημα διαρκώς μειώνεται, διότι δεν υπάρχουν κίνητρα για να μείνουν, διότι δεν γίνονται επενδύσεις στις υποδομές, διότι χάνονται συνεχώς μάχες στην Ευρωπαϊκή Ένωση.
Δεν μπορείτε να μας πείσετε ότι η μάχη για το βαμβάκι κερδίθηκε. Ήταν μία καταστροφή, ήταν μία πολύ μεγάλη ζημιά σε βάρος των βαμβακοπαραγωγών. Το παραδεχθήκατε και εσείς. Οι συνεταιριστικές οργανώσεις και όλοι οι συνεταιρισμοί της χώρας μας έβαλαν εναντίον σας. Θα φανεί το αποτέλεσμα των λανθασμένων χειρισμών που κάνατε και για το βαμβάκι και για το λάδι και πολύ φοβούμαι ότι θα υπάρχουν προβλήματα και για τον καπνό στο αμέσως προσεχές διάστημα.
Τελειώνοντας θέλω να πω ότι δυστυχώς, ενώ είχατε τη δυνατότητα με το σχέδιο νόμου που συζητούμε να δώσετε λύσεις σε αρκετά θέματα που αφορούν την ασφάλιση της αγροτικής μας παραγωγής, είμαστε στο σημείο μηδέν, πάμε πίσω μάλλον, δεν προχωρούμε. Και βέβαια αυτό θα έχει δυσμενέστατες επιπτώσεις και στην αγροτική παραγωγή και στους αγρότες μας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, η Κυβέρνηση έφερε ένα νομοσχέδιο με πολλές πράγματι διατάξεις -σημαντικότερη σίγουρα η καθιέρωση του εθνικού συστήματος της ασφάλισης της αγροτικής παραγωγής- αλλά όταν συζητάμε επί της αρχής, εννοείται ότι ψηφίζουμε για το σύνολο των διατάξεων, άρα και των τομών και των αλλαγών που επιφέρει αυτό το νομοσχέδιο στον αγροτικό τομέα της οικονομίας.
Αυτό το νομοσχέδιο, αποτέλεσμα μιας πολύχρονης εμπειρίας, αλλά ταυτόχρονα και διαλόγου με την Ευρωπαϊκή Επιτροπή και με όλους τους φορείς του αγροτικού κόσμου, όπου μέσα από πολύμηνες διαδικασίες κατατέθηκαν απόψεις και συζητήθηκαν εξαντλητικά, δεν μπορεί να αντιμετωπίζεται σαν -θα έλεγα σε πολλές περιπτώσεις που η όλη συζήτηση διεξάγεται γενικευμένα- να συζητάμε μία επερώτηση για τα θέματα και τα προβλήματα του αγροτικού τομέα.
Εμείς φέραμε ένα σχέδιο νόμου, αφού ακούσαμε την εμπειρία, αφού πήραμε τις προτάσεις των ειδικών επιστημόνων που μας υπέδειξαν τον τρόπο συνέχισης. Γιατί κάνατε ένα λάθος: Μιλάμε για τη συνέχιση ενός συστήματος μέσα στα νέα δεδομένα. Εμείς δεν ερχόμαστε ξαφνικά να ανακαλύψουμε μία πάγια αρχή για το ασφαλιστικό σύστημα και να εισάγουμε ξαφνικά τον οργανισμό "ΟΑΣΙΣ" ως αντασφαλιστικό οργανισμό του συστήματος.
Και ενώ μέχρι την ημέρα που φέραμε το νομοσχέδιο στη Βουλή όλοι λέγατε και όλες οι εφημερίδες έγραφαν ότι ιδιωτικοποιούμε το σύστημα, ότι κάνουμε ανώνυμη εταιρεία και ότι δίνουμε στους ιδιώτες τον ΕΛΓΑ, αποδείξαμε ότι και σε αυτό το θέμα εμείς διατηρούμε το δημόσιο χαρακτήρα και τον προνοιακό χαρακτήρα του ΕΛΓΑ. Δεν αλλάζουμε τον ΕΛΓΑ, αντίθετα βελτιώνουμε όλες εκείνες τις θέσεις και διαδικασίες που θα εξυπηρετήσουν ακόμα καλύτερα τον αγρότη. Και τίθεται συνέχεια το θέμα από την πλευρά της Αξιωματικής Αντιπολίτευσης της κρατικής συμμετοχής.
Noμίζω ότι δεν έχετε διαβάσει καλά το νομοσχέδιο. Η άμεση κρατική συμμετοχή που είναι ένα αμφισβητούμενο -θα σας δώσω τις γνωμοδοτήσεις να τις διαβάσετε- θέμα από πλευράς χαρακτήρα του ΕΛΓΑ, γιατί ο ΕΛΓΑ σήμερα είναι κρατικό μονοπώλιο και πρέπει να περάσουμε σ' ένα άλλο σύστημα, εμείς μέσα απ' αυτό το σύστημα της αντασφάλισης μιλάμε για την έμμεση χρηματοδότηση του συστήματος και γι' αυτό κάνουμε τον αντασφαλιστικό οργανισμό μέχρι και 80%. Αυτό πρέπει να το κατανοήσουμε, αν θέλουμε να δούμε τι πραγματικά φτιάχνουμε σήμερα. 
Παρ' όλα αυτά όμως, χωρίς να μπω στις άλλου είδους πολιτικές αντιπαραθέσεις, δεν νομίζω ότι θα κάνουμε τώρα γενικευμένο πολιτικό διάλογο για όλο το παρελθόν, όταν είναι γνωστό ότι ναι μεν η απόφαση του 1981 ήταν μία πολύ σωστή πολιτική απόφαση να μπούμε στην τότε Ε.Ο.Κ., αλλά ξέρουμε ότι τα χρήματα ήρθαν με την προσπάθεια του Ανδρέα Παπανδρέου και του ΠΑΣΟΚ μετά το 1984. Και θα σας φέρω αύριο τον πίνακα όλων των εισροών στην Ελλάδα, οι οποίες ξεκινούν από το 1984. Και θα δείτε σε ποσοστό του ΑΕΠ πόσα χρήματα πήραμε μέσα από τα κοινοτικά πλαίσια στήριξης. 
ΕΥΑΓΓΕΛΟΣ ΜΠΑΣΙΑΚΟΣ: Τώρα, γιατί μας προκαλείτε;
ΙΩΑΝΝΗΣ ΚΕΦΑΛΟΓΙΑΝΝΗΣ: Οι Ισπανοί και οι Ιταλοί αγρότες δεν επιδοτούνται;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ δεν διέκοψα κανέναν και παρακαλώ να μη με διακόπτει κανένας όταν εκφράζω ιδιαίτερα τις πολιτικές μου απόψεις.
ΠΡΟΕΔΡΕΥΩΝ (Παναγιώτης Σγουρίδης): Θα ήθελα να παρακαλέσω τους συναδέλφους να αφήσουν τον κύριο Υπουργό να εκφράσει τις απόψεις του. 
ΙΩΑΝΝΗΣ ΚΕΦΑΛΟΓΙΑΝΝΗΣ: Οι Γάλλοι, οι Πορτογάλοι αγρότες δεν επιδοτούνται; Επιδοτούνται. Γιατί αυτό είναι η αγροτική πολιτική της Ε.Ε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στη Βουλή είμαστε, αγαπητέ κύριε Κεφαλογιάννη, να λέμε τις διαφορετικές μας απόψεις και τις ιστορικές μας εκτιμήσεις. Τα θέματα δεν είναι όλα "συν" ή "πλην". Είναι κρίμα που σ' αυτήν την Αίθουσα έγινε αναπαραγωγή της ίδιας μίζερης εικόνας. Έτσι έκλεισα κι έτσι θα κλείσω. Μέσα από πραγματικά γεγονότα και προσεγγίσεις, ξεπερνώντας μύθους, γιατί καλλιεργούμε πολλούς μύθους, αλλά με αυτούς τους μύθους δεν πλησιάζουμε τον πολίτη, ούτε τον αγρότη. Και μ' αυτούς τους μύθους και με τα ίδια πράγματα που ακούω τα τελευταία χρόνια πήγαμε πριν ένα χρόνο σε εκλογές. Και το ΠΑΣΟΚ ήρθε πρώτο στα αγροτικά εκλογικά τμήματα, δεύτερο στα αστικά και τρίτο στα ημιαστικά. Αυτό θα πρέπει να το γνωρίζετε. Κι αν δεν το γνωρίζετε, το γνωρίζουμε εμείς. Και μας κάνει να αισθανόμαστε βαριά την ευθύνη απέναντι στον αγροτικό κόσμο.
ΕΥΑΓΓΕΛΟΣ ΜΠΑΣΙΑΚΟΣ: Πού τα βρήκατε αυτά;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα σας δώσω στοιχεία σε πίνακα και θα έχετε διαπιστώσει από τη δική μου συμπεριφορά μέσα στη Βουλή ότι μιλάω με συγκεκριμένα στοιχεία και ποτέ, όσο κι αν εξυπηρετεί το κόμμα μου, δεν πάω πέρα απ' αυτά τα στοιχεία. Θα πρέπει να σας πω ότι με την καταψήφιση επί της αρχής του συγκεκριμένου νομοσχεδίου στην ουσία ψηφίζετε μείωση του αγροτικού εισοδήματος. Στην ουσία δεν θέλετε την ασφάλιση του αγροτικού κόπου και μόχθου, δεν θέλετε την αναπλήρωση του χαμένου εισοδήματος από τις δύσκολες στιγμές που περνά ο αγρότης και αυτό είναι κρίμα. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας". 
Ερωτάται το Τμήμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία. 
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Γεωργίας "Εθνικό σύστημα προστασίας της αγροτικής δραστηριότητας 
και άλλες ρυθμίσεις θεμάτων αρμοδιότητας του Υπουργείου Γεωργίας" έγινε δεκτό επί της αρχής κατά πλειοψηφία. 
Έχω την τιμή να ανακοινώσω στο Τμήμα ότι οι Υπουργοί Εθνικής Οικονομίας και Οικονομικών, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης και Μεταφορών και Επικοινωνιών, κατέθεσαν σχέδιο νόμου: "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγή του ευρώ, Αμοιβαία κεφάλαια, Συμπλήρωση Χρηματιστηριακής Νομοθεσίας και άλλες διατάξεις". 
Παραπέμπεται στην αρμόδια Διαρκή Επιτροπή.
Έχουν διανεμηθεί τα Πρακτικά της Τετάρτης 22 Αυγούστου 2001 και της Πέμπτης 23 Αυγούστου 2001 και ερωτάται το Τμήμα αν επικυρούνται. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 22 Αυγούστου 2001 και της Πέμπτης 23 Αυγούστου 2001 επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 1.00' λύεται η συνεδρίαση για σήμερα ημέρα Τετάρτη 5 Σεπτεμβρίου 2001 και ώρα 10.30', με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



