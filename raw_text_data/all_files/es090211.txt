(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΠΕ’

Τετάρτη 11 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το ιδιωτικό Γενικό Λύκειο Ελληνογαλλικής Σχολής «’Αγιος Ιωσήφ Πεύκης», το 5ο Γυμνάσιο Πετρούπολης, το 17ο Δημοτικό Σχολείο Γαλατσίου, το 3ο Επαγγελματικό Λύκειο Καρδίτσας, το 2ο Γενικό Λύκειο Καρδίτσας, το 7ο Γυμνάσιο Βόλου και το 10ο Γενικό Λύκειο Πάτρας, σελ.
3. Επί διαδικαστικού θέματος, σελ.
4. Επί προσωπικού θέματος, σελ.
5. Ευχές για ανάληψη Κυβερνητικών καθηκόντων, σελ.

Β. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις», σελ.

ΟΜΙΛΗΤΕΣ
Α. Επί διαδικαστικού  θέματος:
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΝΙΚΟΛΑ’Ι’ΔΟΥ Β., σελ.
ΣΟΥΡΛΑΣ Γ., σελ.
Β. Επί προσωπικού θέματος:
ΠΑΓΚΑΛΟΣ Θ., σελ.
ΡΟΥΣΟΠΟΥΛΟΣ Θ., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
Α’Ι’ΒΑΛΙΩΤΗΣ Κ., σελ.
ΒΕΝΙΖΕΛΟΣ Ε., σελ.
ΒΟΛΟΥΔΑΚΗΣ Μ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΡΑΟΓΛΟΥ Θ., σελ.
ΚΑΡΤΑΛΗΣ Κ., σελ.
ΚΕΓΚΕΡΟΓΛΟΥ Β., σελ.
ΚΕΦΑΛΟΓΙΑΝΝΗ Ο., σελ.
ΚΟΥΤΜΕΡΙΔΗΣ Ε., σελ.
ΛΑΦΑΖΑΝΗΣ Π., σελ.
ΜΑΓΚΡΙΩΤΗΣ Ι., σελ.
ΜΠΟΥΡΑΣ Α., σελ.
ΝΙΚΗΤΙΑΔΗΣ Γ., σελ.
ΝΙΚΗΦΟΡΑΚΗΣ Σ., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΥΛΙΔΗΣ Α., σελ.
ΡΗΓΑΣ Π., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΑΚΗΣ Π., σελ.
ΣΚΟΥΛΑΚΗΣ Ε., σελ.
ΣΠΗΛΙΟΠΟΥΛΟΣ Κ., σελ.
ΦΙΛΙΝΗ Α, σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΕ΄
      Τετάρτη 11 Φεβρουαρίου 2009
      Αθήνα, σήμερα στις 11 Φεβρουαρίου 2009, ημέρα Τετάρτη και ώρα 10.08΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10 Φεβρουαρίου 2009 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΠΔ΄ συνεδριάσεώς του, της Τρίτης 10 Φεβρουαρίου 2009, σε ό,τι αφορά στην ψήφιση στο σύνολο των σχεδίων νόμων: 
      1. «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις».
      2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού.».
      3. «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας».)
      Εισερχόμεθα στην ημερήσια διάταξη  της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις». 
      Στη χθεσινή συνεδρίαση ψηφίστηκε το νομοσχέδιο επί της αρχής.
      Στη σημερινή συνεδρίαση θα συζητηθούν τα άρθρα του νομοσχεδίου ως μία ενότητα και την Παρασκευή θα συζητηθούν οι τροπολογίες. Η διαδικασία είναι γνωστή. Θα μιλήσουν οι εισηγητές και οι ειδικοί αγορητές επί των άρθρων. Θα ακολουθήσουν οι εναπομείναντες ομιλητές επί της αρχής και επί των άρθρων και τέλος θα μιλήσουν όσοι Βουλευτές τυχόν εγγραφούν σήμερα.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το άρθρο 3 είναι σχεδόν ένα νομοσχέδιο. Θα θέλαμε να συζητηθεί ξεχωριστά, γιατί μέσα στο χρόνο που δίνετε, οκτώ άρθρα σε οκτώ λεπτά, δεν είναι δυνατόν να έχουμε και ένα άρθρο που είναι ένα ολόκληρο νομοσχέδιο. Να μπορέσουμε να τοποθετηθούμε τουλάχιστον οι εισηγητές. 
      ΠΡΟΕΔΡΕΥΩΝ (Γεώργιος Σούρλας):  Θα έχετε το χρόνο που απαιτείται, κύριε Γκατζή. Χωριστά δεν μπορεί να συζητηθεί. Είναι μία ενότητα. Θα έχετε, όμως, άνεση χρόνου.
      ΝΙΚΟΛΑΟΣ ΓΚΑΤΖΗΣ: Θα φύγετε εσείς, κύριε Πρόεδρε, θα έρθει κάποιος άλλος συνάδελφός σας και θα μας πει «ναι, θα έχετε άνεση χρόνου, αλλά πάρτε δυο λεπτά». Αυτό γίνεται συνήθως. Μας δίνουν δύο λεπτά παραπάνω.
      ΠΡΟΕΔΡΕΥΩΝ (Γεώργιος Σούρλας):  Θα είμαι δύο ώρες εδώ, αλλά και άλλος να έρθει, θα τον ενημερώσω για ό,τι αποφασίσαμε και δεσμεύεται και εκείνος να σας δώσει άνεση χρόνου. Θα έχετε όλοι, κύριε Γκατζή, άνεση χρόνου.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και όλοι οι Βουλευτές να έχουν άνεση χρόνου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Βεβαίως, κύριε Γείτονα, αλίμονο! Οι Βουλευτές είναι κατώτεροι των περιστάσεων δηλαδή; Αν είναι δυνατόν! 
      Ο κ. Καράογλου έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Καλημέρα, κύριε Πρόεδρε, κύριε Υπουργέ και αγαπητοί συνάδελφοι.
      Πραγματικά με περιέργεια άκουγα χθες τις πρωτομιλίες των συναδέλφων της Αντιπολίτευσης και ειδικότερα της Αξιωματικής Αντιπολίτευσης. Μιλούσαν επί παντός επιστητού -γενικώς και αορίστως- για την οικονομία και σπάνια, παρεμπιπτόντως θα έλεγα, αναφέρονταν και στο συζητούμενο νομοσχέδιο και τις διατάξεις του. Βεβαίως, όπως λέει ο σοφός ελληνικός λαός, «απορία ψάλτου βηξ».
      Αν δεν κάνω λάθος, χθες, σήμερα και την Παρασκευή, συζητάμε στην Εθνική Αντιπροσωπεία ένα συγκεκριμένο νομοσχέδιο, το νομοσχέδιο για τις τροποποιήσεις επενδυτικών νόμων και άλλες διατάξεις και δεν έχουμε μια γενικότερη συζήτηση για την οικονομία. Άλλωστε, αύριο το πρωί θα έχουμε τη δυνατότητα, μια που γίνεται προ ημερήσιας διάταξης συζήτηση σε επίπεδο πολιτικών Αρχηγών ακριβώς για θέματα οικονομίας, να ακούσουμε τους πολιτικούς Αρχηγούς, τον Υπουργό Οικονομίας και Οικονομικών και άλλους βεβαίως εκπροσώπους των κοινοβουλευτικών κομμάτων γενικότερα για τα θέματα της οικονομίας.
      Και βεβαίως, αγαπητοί συνάδελφοι, θα είχαν πολύ μεγάλο ενδιαφέρον οι απόψεις σας, οι προτάσεις σας, αν έχετε, η κριτική σας, αν ήταν καλοπροαίρετη, για τα γενικότερα θέματα της οικονομίας, αν όμως, όπως προανέφερα, ήταν καλοπροαίρετη, αντικειμενική, τεκμηριωμένη κριτική, αν έχετε προτάσεις να καταθέσετε για το ξεπέρασμα της οικονομικής κρίσης σ’ αυτό το τραπέζι του διαλόγου.
      Τίποτα, όμως, από τα παραπάνω, καμμιά από τις προαναφερθείσες προϋποθέσεις δεν ισχύει, γιατί ούτε προτάσεις έχετε να κάνετε ούτε καλοπροαίρετα, αντικειμενικά, τεκμηριωμένα κάνετε την κριτική σας. 
      Αντίθετα, κάνετε μια αφοριστική, μια μηδενιστική, μια άδικη κριτική. Όλα τα βλέπετε «μαύρα και άραχνα». Όλα τα βλέπετε σκοτεινά. Συνεχώς, σαν νέες Κασσάνδρες προβλέπετε την καταστροφή της ελληνικής οικονομίας. Ελπίζω και εύχομαι ολόψυχα  -και το λέω ειλικρινά μέσα από την καρδιά μου αυτό- να μην εύχεστε και να μην ελπίζετε αυτήν την καταστροφή της ελληνικής οικονομίας, γιατί πραγματικά δεν μπορώ να φανταστώ ότι υπάρχει ελληνικό κόμμα ή ελληνικός φορέας ή Έλληνας πολίτης που να εύχεται κάτι τέτοιο. 
      Όμως, αγαπητοί συνάδελφοι, δεν θα αντισταθώ στον πειρασμό να μη σταθώ σε δυο-τρία σημεία της άδικης αυτής κριτικής σας για τα γενικότερα θέματα της ελληνικής οικονομίας, γιατί νομίζω ότι κάπου-κάπου, πρέπει να σας δίνουμε κάποιες απαντήσεις για όλες τις υπερβολές ή και τα ψέματα που πολλές φορές ακούγονται εδώ μέσα, γιατί διαφορετικά κινδυνεύει ο ελληνικός λαός από την επανάληψη των υπερβολών και των ψεμάτων σας να πέσει θύμα παραπληροφόρησης, κάτι που είναι υποχρέωσή μας να φροντίσουμε να μη συμβεί ποτέ, γιατί εκτιμούμε και πιστεύουμε ότι χρήσιμος πολίτης είναι ο σωστά ενημερωμένος πολίτης.
      Πρώτη υπερβολή, πρόβλεψη, προφητεία θα έλεγα: Δεν θα μπορέσει να βρει δανεικά η Ελλάδα. 
      Αγαπητές συναδέλφισσες και αγαπητοί συνάδελφοι, μέχρι τώρα, στον ενάμιση μήνα περίπου του νέου έτους, τρεις προσπάθειες έγιναν από την ελληνική Κυβέρνηση για άντληση δανεικών και ήταν και οι τρεις άκρως επιτυχημένες. Θυμίζω ότι στις 13 Ιανουαρίου ζητήσαμε 2.000.000.000 ευρώ και τελικά πετύχαμε να έχουμε προσφορές 6,5 δισεκατομμυρίων ευρώ. Θυμίζω ότι στις 20 Ιανουαρίου ζητήσαμε 3.000.000.000 ευρώ και τελικά πετύχαμε να έχουμε 7.000.000.000 ευρώ προσφορές για τα πενταετή ομόλογα που βγάλαμε. Και μόλις χθες, τα 7.000.000.000 ευρώ που ζητούσαμε να καλύψουμε, τα καλύψαμε εξ ολοκλήρου και μάλιστα με οριακά μεγαλύτερο επιτόκιο σε σχέση με αυτό με το οποίο είχαμε δανειστεί πριν από μερικούς μήνες. 
      Δεύτερη προφητεία: Η Ελλάδα είναι το «μαύρο πρόβατο» της Ευρωπαϊκής Ένωσης και θα αποβληθεί από την Ευρωζώνη. Προφανώς, συνάδελφοι, επιμένετε στα ψέματά σας και στις υπερβολές σας γιατί θεωρείτε ότι «η επανάληψη είναι μήτηρ πάσης μαθήσεως». Σας θυμίζω, όμως, ότι μόλις πριν από μερικές ημέρες, την Τρίτη 20 Ιανουαρίου, ο αρμόδιος Επίτροπος Οικονομικών κ. Χοακίν Αλμούνια αλλά και ο Πρόεδρος του EUROGROUP, ο Λουξεμβουργιανός Ζαν-Κλοντ Γιούνκερ, είπαν ότι η Ελλάδα είναι στο μεσαίο επίπεδο προβλημάτων της οικονομίας και υπάρχουν χώρες που η οικονομία τους είναι πολύ χειρότερη. 
      Επιγραμματικά θα αναφέρω τις χώρες όπου οι σοσιαλιστές κυβερνούν και στην κυριολεξία έχουν οδηγήσει την οικονομία στην καταστροφή. Αναφέρω τη Μεγάλη Βρετανία όπου η ανεργία καλπάζει, με τη στερλίνα, τη λίρα της Μεγάλης Βρετανίας να κατρακυλά, την Ισπανία όπου οι άνεργοι έχουν φτάσει στο 18%, την Ιρλανδία όπου το έλλειμμα έχει ξεπεράσει το 11%, την Ιρλανδία επίσης όπου η ανάπτυξη προβλέπεται για το 2009 να είναι μείον 5%. 
      Τρίτο ψέμα που συνειδητά εκτοξεύεται από πάρα πολλούς: «Δεν υπάρχει εθνικό σχέδιο για την αντιμετώπιση της οικονομικής κρίσης». Αφού, κατ’ αρχάς, οι συνάδελφοι του ΠΑΣΟΚ δέχτηκαν ότι υπάρχει παγκόσμια οικονομική κρίση –και αυτό με καθυστέρηση αρκετών μηνών, γιατί θυμίζω ότι μέχρι πριν από δυο-τρεις μήνες δέχονταν και ισχυρίζονταν ότι δεν υπάρχει παγκόσμια οικονομική κρίση, υπάρχει μόνο στην Ελλάδα οικονομική κρίση και αυτό είναι αποτέλεσμα της πολιτικής της Κυβέρνησής μας- στη συνέχεια άρχισαν να επαναλαμβάνουν μονότονα το ίδιο ψέμα, ότι δηλαδή δεν υπάρχει εθνικό σχέδιο για την αντιμετώπιση αυτής της κρίσης. 
      Μεγάλο ψέμα! Το εθνικό σχέδιο υπάρχει, καταρτίστηκε έγκαιρα, έγκυρα, υπεύθυνα και συνετά και ήδη είναι σε εφαρμογή. Προβλέπει δράσεις σε δυο επίπεδα. Πρώτα-πρώτα, σε επίπεδο στήριξης της αγοράς και των μικρομεσαίων επιχειρήσεων με τη χρηματοδότηση με άτοκα δάνεια μέσω του ΤΕΜΠΜΕ των μικρομεσαίων επιχειρήσεων, την τόνωση της ρευστότητας της αγοράς με τα 28.000.000.000 ευρώ που μέσω εγγυήσεων πήραν οι ελληνικές τράπεζες για να έχει η αγορά φθηνό και ζεστό χρήμα και βέβαια με ιδιαίτερα μέτρα για τις ευπαθείς κοινωνικές ομάδες, τους χαμηλόμισθους, τους χαμηλοσυνταξιούχους, τους ανέργους, τις οικογένειες που έχουν προβλήματα με άτομα με ειδικές ανάγκες στο σπίτι τους, τις μονογονεϊκές οικογένειες. 
      Θυμίζω μια σειρά τέτοιων μέτρων: Τα 500 ευρώ ως επιδότηση του στεγαστικού δανείου για όσες οικογένειες έχουν τέτοιο δάνειο, το επίδομα θέρμανσης που ξεκινά τις αμέσως επόμενες ημέρες να καταβάλλεται, το διπλό δώρο Χριστουγέννων για τις κατηγορίες των ανέργων και μια σειρά ακόμα μέτρων που σταδιακά ανακοινώνονται και υλοποιούνται. 
      Άλλο είναι το ζητούμενο, αγαπητοί συνάδελφοι. Εθνικό σχέδιο υπήρχε, υπάρχει και εφαρμόζεται. Το ζητούμενο είναι η εθνική συναίνεση. Βρισκόμαστε μπροστά σε μια πρωτοφανή παγκόσμια οικονομική κρίση, όπου κανείς δεν περισσεύει και όλοι μας θα πρέπει να συνενώσουμε τις δυνάμεις μας και τις προσπάθειές μας για να μπορέσουμε στην κυριολεξία να ξεπεράσουμε αυτό το μεγάλο πρόβλημα, αυτήν την κρίση που τέτοια δεν έχει ξαναδεί ο κόσμος, για να μπορέσει να ορθοποδήσει η ελληνική και η παγκόσμια οικονομία, για να μπορέσει να τραβήξει μπροστά, προς όφελος της χώρας, προς όφελος των Ελλήνων πολιτών. 
      Αυτά, αγαπητοί συνάδελφοι, είναι μια μεγάλη παρένθεση για τα γενικόλογα που είπατε χθες όλοι εσείς.
      Και έρχομαι τώρα στο νομοσχέδιο και τα άρθρα του. Από την πρώτη στιγμή ξεκαθαρίσαμε ότι το συγκεκριμένο νομοσχέδιο δεν διεκδικεί τον τίτλο ενός νομοσχεδίου μεταρρυθμιστικού, ενός νομοσχεδίου που επιφέρει τομές, ρήξεις, αλλαγές, μεταρρυθμίσεις ή οτιδήποτε άλλο. Είναι ένα σεμνό και ταπεινό νομοσχέδιο -θα έλεγα, ένα νομοσχέδιο, όμως, χρήσιμο και παραγωγικό, που λύνει πρακτικά ζητήματα ανάπτυξης φορέων, πολιτών, που τροποποιεί, διορθώνει, συμπληρώνει ό,τι χρειάζεται, το ν. 3614/2007, το νόμο που αναφέρεται στο Εθνικό Στρατηγικό Πλαίσιο Αναφοράς, το ν. 3299/2004, τον αναπτυξιακό νόμο, τροποποιεί και συμπληρώνει διατάξεις που αφορούν τους Οργανισμούς Ανάπτυξης Ανατολικής και Δυτικής Κρήτης, που εισάγει ένα νέο αναπτυξιακό εργαλείο για τη Νομαρχιακή Αυτοδιοίκηση, τη «ΝΟΜΟΣ ΑΕ».
      Είναι ένα νομοσχέδιο που -πρέπει να επισημάνουμε- χαιρέτησαν όλοι οι φορείς που τους ενδιαφέρει άμεσα. Να σας θυμίσω ότι στην επιτροπή που συζητούσαμε το συγκεκριμένο νομοσχέδιο, ζητήσατε και δεχθήκαμε και εκλήθησαν ομόφωνα πάρα πάρα πολλοί φορείς. Θυμίζω την ΚΕΔΚΕ, την ΕΝΑΕ, το Ξενοδοχειακό Επιμελητήριο, την Πανελλήνια Ομοσπονδία Ξενοδόχων, το Σύνδεσμο Ελληνικών Τουριστικών Επιχειρήσεων, τον Οργανισμό Ανάπτυξης Ανατολικής Κρήτης, τον Οργανισμό Ανάπτυξης Δυτικής Κρήτης, το Σύλλογο Εργαζομένων της ΜΟΔ. Εκεί ακούσαμε ότι σχεδόν όλοι οι φορείς, είχαν ομόφωνες αποφάσεις με τις οποίες χαιρέτιζαν τις τροποποιήσεις του συγκεκριμένου νομοσχεδίου. Και αποδείχθηκε ότι το νομοσχέδιο αυτό είναι προϊόν διαλόγου με όλους αυτούς τους φορείς και γι’ αυτό το λόγο το χαιρέτισαν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παράλληλα και στο πλαίσιο της επιτροπής όπου το συζητούσαμε, αλλά και στο πλαίσιο της Ολομέλειας, ο αρμόδιος Υφυπουργός, ο κ. Μπούρας, αλλά και οι εκλεκτοί συνεργάτες του έδειξαν και απέδειξαν εκ των πραγμάτων, ένα πνεύμα καλής συνεργασίας που είναι απαραίτητο για την καλή λειτουργία των οργάνων του Κοινοβουλίου και των επιτροπών. Με προσοχή άκουσαν τους πάντες, δέχθηκαν τις προτάσεις τους, διόρθωσαν, τροποποίησαν το νομοσχέδιο όπου ήταν απαραίτητο και είμαι βέβαιος με το ίδιο πνεύμα καλής θέλησης, όπως έκαναν μέχρι τώρα, έτσι θα συνεχίσουν και στο μέλλον.
      Φαίνεται, όμως, ότι αυτό, αγαπητοί συνάδελφοι, είναι κάτι που σας στεναχωρεί, είναι κάτι που σας ενοχλεί. Δεν χαιρετίσατε τη θετική στάση των φορέων, δεν χαιρετίσατε τη θετική στάση του Υπουργού, τις αλλαγές, τις διορθώσεις, τις βελτιώσεις που έκανε, σύμφωνα με τις προτάσεις που ακούστηκαν. Αντίθετα, μεμψιμοιρείτε, αντίθετα, γκρινιάζετε, αδικείτε συνειδητά το νομοσχέδιο, αδικείτε συνειδητά τον παριστάμενο Υφυπουργό, στο πλαίσιο μιας κακώς εννοούμενης αντιπολίτευσης. Αντιπολίτευση για την αντιπολίτευση.
      Δεν πειράζει, όμως. Ο ελληνικός λαός μας βλέπει, μας ακούει, καταλαβαίνει. Ξέρει ο ελληνικός λαός ποιος έχει άποψη, ποιος έχει θέσεις, ποιος παράγει έργο, ποιος συνειδητά ψεύδεται, ποιος μιλάει την ψεύτικη, την ξύλινη, πολιτικάντικη γλώσσα, ποιος χρησιμοποιεί διγλωσσία.
      Γιατί, τι άλλο παρά κλασικό παράδειγμα διγλωσσίας είναι αυτό που κάνατε, αγαπητοί συνάδελφοι, εδώ στην Ολομέλεια, αυτό που κάνατε την προηγούμενη εβδομάδα στην επιτροπή και αυτό που κάνετε στα θεσμικά όργανα, όπου εκπροσωπείτε το κόμμα σας, σε άλλα όργανα; Αναφέρω χαρακτηριστικά: Στην Ένωση Νομαρχιακών Αυτοδιοικήσεων ομόφωνα όλες οι παρατάξεις και η παράταξη του ΠΑΣΟΚ ψήφισε και ζήτησε να συσταθεί αυτό το αναπτυξιακό εργαλείο της Νομαρχιακής Αυτοδιοίκησης που λέγεται «ΝΟΜΟΣ ΑΕ». Και έρχεστε εδώ και διαφοροποιείστε και το κριτικάρετε.
      ΝΙΚΟΛΑΟΣ ΓΚΑΤΖΗΣ: Όχι όλοι.
      ΘΕΟΔΩΡΟΣ ΚΑΡΑΟΓΛΟΥ: Είπα για την Αξιωματική Αντιπολίτευση.
      ΝΙΚΟΛΑΟΣ ΓΚΑΤΖΗΣ: Είπατε ομόφωνα.
      ΘΕΟΔΩΡΟΣ ΚΑΡΑΟΓΛΟΥ: Για την Αξιωματική Αντιπολίτευση, κύριε Γκατζή.
      Σε επίπεδο Κρήτης ΟΑΔΥΚ, ΟΑΝΑΚ. Με ομόφωνες αποφάσεις των οργανισμών αυτών ζητήθηκαν κάποιες συγκεκριμένες τροποποιήσεις. Ήρθαμε στην επιτροπή, ακούσαμε τους φορείς, τους προέδρους του ΟΑΔΥΚ και του ΟΑΝΑΚ. Εκεί δεν κάνατε καμμία κριτική. Και έρχεστε χθες και μάλιστα, αργά το βράδυ και βάζετε ζητήματα για το πώς λειτουργούν και αν είναι διαφανείς οι διαδικασίες αυτές.
      Νομίζω ότι με αυτόν τον τρόπο προσβάλλετε τους Κρητικούς. Νομίζω ότι με αυτόν τον τρόπο προσβάλλετε τις διαδικασίες που ακολουθούνται, που πιστεύω ότι είναι διάφανες και ξεκάθαρες και νομίζω ότι αυτό είναι κάτι που δεν πρέπει να γίνεται, γιατί τους αδικεί.
      Τώρα, ως προς το νομοσχέδιο, θέλω να πω ότι είναι ένα νομοσχέδιο διαρθρωμένο σε τρία κεφάλαια και περιλαμβάνει εννέα άρθρα, από τα οποία το Α΄ Κεφάλαιο και το άρθρο 1 στις τρεις πρώτες παραγράφους του αναφέρεται σε λειτουργικές βελτιώσεις του ν. 3614/2007, του νόμου που αφορά την υλοποίηση του ΕΣΠΑ, όπου υπάρχουν διάφορα διαδικαστικά ζητήματα τα οποία αντιμετωπίζονται με τις συγκεκριμένες αλλαγές.
      Στις υπόλοιπες παραγράφους του άρθρου 1, δηλαδή από την παράγραφο 4 έως και την παράγραφο 8 του άρθρου 1, επιλύονται θέματα που έχουν σχέση με τη λειτουργία της «ΜΟΔ ΑE». 
      Συγκεκριμένα προβλέπεται η δυνατότητα μετάταξης των υπαλλήλων αυτών που είναι αποσπασμένοι τουλάχιστον για ένα χρόνο στις υπηρεσίες των περιφερειών. Για καλύτερη λειτουργία του ΕΣΠΑ η «ΜΟΔ ΑΕ» ανήκει πλέον στο δημόσιο. 
      Σε ό,τι αφορά διαδικασίες που προβλέπονταν, δηλαδή η απαγόρευση άλλης παράλληλης επαγγελματικής δραστηριότητας από τους εργαζόμενους στη «ΜΟΔ ΑΕ», σας θυμίζω ότι αυτή η παράγραφος αποσύρθηκε μετά από αίτημα και του συλλόγου εργαζομένων της «ΜΟΔ ΑΕ». 
      Επίσης, αποσύρθηκε η παράγραφος 9, η οποία αφορούσε ένα λειτουργικό θέμα της «ΔΗΜΟΣ ΑΕ», κατόπιν σύμφωνης γνώμης της ΚΕΔΚΕ. 
      Με το άρθρο 2 ιδρύεται η «ΝΟΜΟΣ ΑΕ», που είναι μια ανώνυμη εταιρεία μη κερδοσκοπικού χαρακτήρα, η οποία λειτουργεί χάριν του δημοσίου συμφέροντος κατά τους κανόνες της ιδιωτικής οικονομίας. Τα έσοδα προέρχονται από ανταποδοτικούς κυρίως πόρους και θα εποπτεύεται από τους Υπουργούς Δημόσιας Διοίκησης Αποκέντρωσης και Οικονομίας και Οικονομικών. Την επιχείρηση αυτή τη δημιουργούμε μετά από ομόφωνη απόφαση του Διοικητικού Συμβουλίου της ΕΝΑΕ, γιατί υπάρχει ανάγκη να υποστηριχθούν οι νομαρχιακές αυτοδιοικήσεις στην προετοιμασία της ένταξης των έργων τους σε συγχρηματοδοτούμενα ή εθνικά προγράμματα, καθώς επίσης και στη διαδικασία ωρίμανσης και υλοποίησης των έργων αυτών, για να υποστηριχθεί ο αναπτυξιακός σχεδιασμός των περιφερειών. Είναι δηλαδή ένα αναπτυξιακό εργαλείο της Νομαρχιακής Αυτοδιοίκησης. 
      Ιδιαιτέρως ενδιαφέρον είναι το άρθρο 3. Αυτό έχει αρκετές παραγράφους, που λύνουν μια σειρά ζητημάτων. Αναφέρω επιγραμματικά τις αλλαγές που επέρχονται με το άρθρο 3. 
      Στην παράγραφο 1, κατ’ αρχάς, εξομοιώνονται τα φορολογικά με τα επενδυτικά κίνητρα, τα οποία δίνονται από τον αναπτυξιακό νόμο 3299/2004 και αυτό γίνεται για πρακτικούς και παράλληλα πολύ ουσιαστικούς λόγους. Όπως είναι γνωστό, η φορολογική απαλλαγή δίνεται και είναι μια μορφή ενίσχυσης στις επιχειρήσεις που υλοποιούν επενδυτικά σχέδια του ν. 3299/2004. Η λογική αυτή του επενδυτικού νόμου συνίσταται στο δικαίωμα που αποκτά ο φορέας της επένδυσης να μην καταβάλει φόρο για τα κέρδη της επιχείρησής του που δεν θα τα διανείμει, σχηματίζοντας με τον τρόπο αυτόν αφορολόγητο αποθεματικό.
      Με την προτεινόμενη τροποποίηση αλλάζει η μέθοδος υπολογισμού του κινήτρου της φορολογικής απαλλαγής, δημιουργώντας ένα σημαντικό κίνητρο για τις επιχειρήσεις, για να χρησιμοποιούν τη φοροαπαλλαγή γρήγορα και χωρίς γραφειοκρατία αντί για τη διαδικασία της επιχορήγησης. 
      Με την παράγραφο 2 αντιμετωπίζεται μια σειρά ζητημάτων. Η περίπτωση α΄ ορίζει ότι με την προτεινόμενη ρύθμιση τα επενδυτικά σχέδια που αφορούν στην αξιοποίηση της ηλιακής ενέργειας, αφορούν επενδύσεις σε ηλιακή ενέργεια, ισχύος μέχρι 2 MW και αυτό γίνεται, γιατί υπάρχουν αντικειμενικές εκτιμήσεις που λένε ότι επενδύσεις έως 2 MW έχουν ανάγκη του αναπτυξιακού νόμου, έχουν ανάγκη της επιχορήγησης, της στήριξης, γιατί διαφορετικά θα έχουν πρόβλημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε λίγο, κύριε Πρόεδρε. 
      Με την περίπτωση β΄ δίνεται η δυνατότητα να ενισχύονται οι διαδικασίες των επενδυτικών σχεδίων για την αφαλάτωση νερού, όχι μόνο για την παραγωγή πόσιμου ύδατος, όπως ήταν μέχρι τώρα, αλλά και για μια σειρά άλλες χρήσεις, κάτι που χαιρέτισαν ομόφωνα –θα έλεγα- όλοι οι φορείς τους οποίους είχαμε τη δυνατότητα να ακούσουμε στο πλαίσιο της επιτροπής. Θεωρώ ότι είναι πάρα πολύ σημαντικό. 
      Με την περίπτωση γ΄ δίνεται η δυνατότητα να περιλαμβάνονται τα επενδυτικά σχέδια τυποποίησης, συσκευασίας ή συντήρησης γεωργικών ή κτηνοτροφικών προϊόντων ή προϊόντων αλιείας και ιχθυοτροφίας μη προερχομένων από μεταποιητική δραστηριότητα. 
      Με τις περιπτώσεις δ΄, ε΄, στ΄, ια΄ και ιβ΄ προβλέπεται ότι τα κίνητρα των επενδύσεων για την ένταξη ξενοδοχειακών μονάδων στο ν. 3299/2004 αφορούν περιπτώσεις επενδύσεων για ξενοδοχειακές μονάδες. Το «τουλάχιστον τεσσάρων αστέρων», που ήταν στο αρχικό νομοσχέδιο, μετά από πρόταση των φορέων των ξενοδοχείων, του Συνδέσμου Ελληνικών Τουριστικών Επιχειρήσεων, του Ξενοδοχειακού Επιμελητηρίου, της Πανελλήνιας Ομοσπονδίας Ξενοδόχων πήγε στα τρία αστέρια. 
      Ακόμη, η περίπτωση η΄ είναι ένα σοβαρό θέμα, που ενδιαφέρει και τους Οργανισμούς Τοπικής Αυτοδιοίκησης πρώτου και δεύτερου βαθμού. Δηλαδή δίνεται η δυνατότητα να ενισχύονται τα υπόγεια πάρκινγκ, δηλαδή οι δημόσιοι χώροι κλειστών σταθμών αυτοκινήτων, όταν αφορούν τουλάχιστον τη δημιουργία σαράντα θέσεων. 
      Παράλληλα, στην περίπτωση η΄ του συγκεκριμένου άρθρου προβλέπεται η δυνατότητα να ενισχύονται και οι Οργανισμοί Τοπικής Αυτοδιοίκησης, κάτι που στο παρελθόν είχε αποσυρθεί. 
      Θα  κλείσω λέγοντας ότι το συγκεκριμένο συζητούμενο νομοσχέδιο είναι ένα πολύ χρήσιμο, ένα πρακτικό νομοσχέδιο, που επιλύει μια σειρά προβλημάτων και θεμάτων που απασχολούν διάφορους φορείς και διάφορους πολίτες. 
      Θα υπενθυμίσω τη θετική ανταπόκριση που έτυχε το νομοσχέδιο στην ακρόαση φορέων που είχαμε στην επιτροπή, αλλά και γενικότερα από την κοινωνία. Είναι ένα νομοσχέδιο πρακτικό και χρήσιμο, ένα νομοσχέδιο που αντιμετωπίζει πραγματικά πολύ σημαντικά προβλήματα. Γι’ αυτόν το λόγο, σας καλώ να το υπερψηφίσουμε. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καράογλου. 
      Κύριοι συνάδελφοι, ο Λαϊκός Ορθόδοξος Συναγερμός ορίζει ως ειδικό αγορητή κατά τη σημερινή συζήτηση τον Βουλευτή κ. Κωνσταντίνο Αϊβαλιώτη. 
      Το λόγο έχει ο εισηγητής της Μειοψηφίας κ. Κωνσταντίνος Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ο συνάδελφος εισηγητής του κόμματος της Νέας Δημοκρατίας πριν από λίγο έκανε μια γενική αναφορά στα γενικότερα προβλήματα της ελληνικής οικονομίας, αλλά και σε αυτά τα σημεία, τα οποία επισημάναμε χθες κατά τη συζήτηση του νομοσχεδίου επί της αρχής. Είπε, λοιπόν, ότι τα πράγματα δεν είναι καθόλου έτσι, όπως εμείς ισχυριστήκαμε. Είπε ότι πραγματικά η χώρα μας δεν έχει κανένα πρόβλημα στο να εξεύρει τα χρήματα που χρειάζονται για το δανεισμό και ότι οι πρώτες δημοπρασίες που έγιναν ήταν επιτυχείς. 
      Πράγματι, έτσι είναι. Αλλά το θέμα είναι ότι τα χρήματα, τα οποία δανείστηκε η χώρα μας, τα δανείστηκε με το μεγαλύτερο επιτόκιο, δηλαδή με το μεγαλύτερο κόστος, από κάθε άλλη χώρα: με διπλάσιο επιτόκιο απ’ ό,τι δανειζόταν πριν από μερικούς μήνες. Και αυτό είναι αποτέλεσμα της απώλειας της εμπιστοσύνης, την οποία είχε κατακτήσει η χώρα μας τα προηγούμενα χρόνια. Αυτή είναι μια πολύ δυσμενής εξέλιξη. Και θα είναι δυσμενής εξέλιξη φαντάζομαι και τον επόμενο καιρό που θα χρειαστούν πολύ περισσότερα χρήματα για να δανειστεί η χώρα μας.
      Είπαμε στη συζήτηση επί της αρχής ότι δεν υπάρχει ένα συγκεκριμένο σχέδιο, ένα σχέδιο που να δίνει τη δυνατότητα στη χώρα μας να βγει από αυτή τη μεγάλη κρίση. Και είχαμε δίκιο. Αμφισβητήθηκε αυτή η τοποθέτησή μας και οι συνάδελφοι από τη Νέα Δημοκρατία είπαν ότι κινδυνολογούμε. Σήμερα όμως διαβάζουμε στον Τύπο από τις συζητήσεις που έγιναν χθες στην Ευρωπαϊκή Ένωση στο πλαίσιο των συζητήσεων για το πρόγραμμα σταθερότητας και ανάπτυξης, αυτό το οποίο υπέβαλε η χώρα μας, ότι αμφισβητείται εντονότατα πλέον αυτό το αναθεωρημένο πρόγραμμα σταθερότητας και ανάπτυξης. Η Ευρωπαϊκή Ένωση ζητάει μέσα στο 2010 το έλλειμμα να φτάσει κάτω από το 3%, κάτι το οποίο φαίνεται πως η Κυβέρνηση δεν μπορεί να πετύχει, γιατί έχει ζητήσει αυτό να γίνει δυνατό μετά το 2011. Η Ευρωπαϊκή Ένωση όμως πιέζει αυτό να γίνει μέσα στο 2010. Αυτό βεβαίως φέρνει σε πάρα πολύ δύσκολη θέση την Κυβέρνηση.
      Υπάρχει όμως κι ένα δεύτερο θέμα: Μέσα στο 2009, το φθινόπωρο, θα πρέπει να συνταχθεί, όπως γίνεται κάθε χρόνο, ο προϋπολογισμός του 2010. Άρα, λοιπόν, εκεί θα πρέπει να οριοθετηθούν οι πολιτικές που θα εφαρμόσουμε το 2010. Και πρέπει όλα αυτά τα στοιχεία όσον αφορά το έλλειμμα, αλλά και τα υπόλοιπα, κυρίως όμως το έλλειμμα, να είναι μέσα στα περιθώρια που δίνει η Ευρωπαϊκή Ένωση. Αυτό, λοιπόν, δημιουργεί έναν ασφυκτικό κλοιό, ένα πλαίσιο ασφυκτικό για την Κυβέρνηση. 
      Υπάρχει όμως κι ένα άλλο ζήτημα: Διαχέεται από την Ευρωπαϊκή Ένωση ότι υπάρχει μεγάλη δυσφορία -στην Ευρωπαϊκή Ένωση- σε σχέση με την απότομη  στροφή που έκανε η ελληνική Κυβέρνηση στην οικονομική πολιτική που εφάρμοζε μέχρι σήμερα και για την οποία στροφή δεν είχε καμμία ενημέρωση η Ευρωπαϊκή Ένωση. Γιατί έτσι δημιουργούνται δεδομένα και ανατροπές σε μια συγκεκριμένη πολιτική, την οποία είχε ακολουθήσει τα προηγούμενα χρόνια. Φαίνεται, λοιπόν, ότι αυτό το σχέδιο που συνέταξε η Κυβέρνηση δεν είναι ένα σχέδιο που θα μας βγάλει από τα αδιέξοδα, δεν είναι ένα σχέδιο που θα οδηγήσει τη χώρα στο να προχωρήσει και να λύσει τα προβλήματα που έχουν δημιουργηθεί από τη μεγάλη παγκόσμια κρίση. 
      Έρχομαι τώρα στα ζητήματα του νόμου.
      Πράγματι, όπως αναφέρθηκε πολλές φορές και χθες και από τον Υφυπουργό, οι τροποποιήσεις σε σχέση με το ΕΣΠΑ είναι πάρα πολύ μικρές. Πράγματι είναι μικρές. Η σημασία όμως του νομοσχεδίου για τη διαχείριση του ΕΣΠΑ είναι πάρα πολύ μεγάλη. Και είναι πάρα πολύ μεγάλη γιατί το ΕΣΠΑ είναι μαζί με την ολοκλήρωση του Γ΄ Κοινοτικού Πλαισίου Στήριξης τα μόνα εργαλεία που έχει η χώρα μας, τα μόνα ίσως που της απέμειναν, για να δημιουργήσει προϋποθέσεις ανάπτυξης. Το ΕΣΠΑ όμως, παρ’ ότι βρισκόμαστε στον τρίτο χρόνο, δεν έχει ξεκινήσει. Το είπαμε και χθες: Περιμέναμε βελτιώσεις, περιμέναμε αλλαγές, περιμέναμε τροποποιήσεις τέτοιες που θα δώσουν τη δυνατότητα να ξεκινήσει επιτέλους το πρόγραμμα αυτό. Είμαστε στον τρίτο χρόνο. Μας είπε ο Υφυπουργός χθες ότι υπάρχουν ήδη προκηρύξεις. Προκηρύξεις έργων ή προκηρύξεις εκδήλωσης ενδιαφέροντος για να υποβληθούν προτάσεις; Γιατί κάτι τέτοιο έχει γίνει. Όχι προκηρύξεις έργων.
      Κανένα έργο δεν έχει προκηρυχτεί από το ΕΣΠΑ 2007-2013 και αν υπάρχουν έργα να μας τα πείτε, ποια έχουν προκηρυχθεί. Περιμένουμε μια απάντηση. Προκηρύξεις για προτάσεις έχουν γίνει. Αλλά το πότε οι προτάσεις αυτές θα ωριμάσουν, πότε θα δημοπρατηθούν τα έργα, πότε θα ξεκινήσουν τα έργα δεν μας το λέει κανένας γι’ αυτό θέλουμε απάντηση. 
      Όσον αφορά όμως, το Γ΄ Κοινοτικό Πλαίσιο Στήριξης, γιατί ακούσαμε πολλά και χθες, η χώρα μας πήρε μια παράταση για ένα χρόνο ακόμα, για τις πυρόπληκτες περιοχές, για τις πυρόπληκτες περιφέρειες  και πήρε και για ορισμένα τομεακά προγράμματα επίσης, αυτή την παράταση,  μέχρι το τέλος του 2009. Πήρε επίσης  μια παράταση μέχρι τον Ιούνιο για όλο το πρόγραμμα του Γ΄ Κοινοτικού Πλαισίου Στήριξης. Και πήρε αυτή την παράταση πράγματι γιατί η Ευρωπαϊκή Ένωση αναγνωρίζει τα προβλήματα που έχουμε στην απορρόφηση αλλά αναγνωρίζει και κάτι άλλο. Είναι  σε μια δύσκολη η παγκόσμια οικονομία και θεωρεί ότι πρέπει να χαλαρώσουν τα κριτήρια, τα χρονοδιαγράμματα για να απορροφήσουν όσο το δυνατόν περισσότερα χρήματα οι χώρες. Και είναι σωστό αυτό και έτσι πρέπει να γίνει. Αλίμονο αν δεν γινόταν αυτό. Θα χάναμε ήδη 3.000.000.000 ευρώ γιατί είμαστε στο τέλος και ήδη έχουμε χάσει και άλλα λόγω των αναθεωρήσεων. Το ξεχνάτε αυτό, κύριε Υφυπουργέ. 
      Στις αναθεωρήσεις που έχουν γίνει μέχρι σήμερα έχουν απενταχθεί έργα και έχουν γίνει έργα γέφυρες, που σημαίνει ότι έργα έφυγαν από το Γ΄ Κοινοτικό Πλαίσιο Στήριξης και δεσμεύουν πόρους από το μελλοντικό ΕΣΠΑ. 
      Το πρόβλημα όμως είναι μεγάλο, τεράστιο, όσον αφορά το Ταμείο Συνοχής, που είναι  ένα πολύ σημαντικό πρόγραμμα και αφορά τα έργα περιβάλλοντος και έργα σιδηροδρόμων και μεταφορών γενικότερα. Βρίσκεται σε πολύ χαμηλό επίπεδο η απορροφητικότητά του, στο 46%. Έχουμε συγκεκριμένη απάντηση από την κ. Χούμπνερ την αρμόδια Επίτροπο σε συνάδελφο Ευρωβουλευτή του ΠΑΣΟΚ. Αυτό λέει.  Και μάλιστα εδώ το τόνισα ξανά, μιλάει για μηδενική απορρόφηση σε μια σειρά τεράστια σημασίας έργων και ανέφερα και προχθές –θα το ξαναπώ- ορισμένα, όπως για παράδειγμα αποχετευτικά δίκτυα για τα απόβλητα, για τα απορρίμματα της Αττικής, για το δάσος Σέιχ Σου Θεσσαλονίκης, για τα έργα ξήρανσης στη διαχείριση των αποβλήτων Θεσσαλονίκης. Εκατοντάδες εκατομμύρια ευρώ είναι σε μηδενικό σημείο, τα έργα του Ταμείου Συνοχής. Υπάρχει τεράστιο πρόβλημα το τονίσαμε και πάλι και γι’ αυτό πρέπει να δείξετε μια ιδιαίτερη προσοχή, σε συνεργασία βεβαίως με τα άλλα Υπουργεία, και κυρίως με το Υπουργείο Χωροταξίας και Περιβάλλοντος. 
      Μπορεί ο κ. Σουφλιάς να είναι ο «αντιπρόεδρος» της Κυβέρνησης, μπορεί να ασχολείται με τα γενικότερα θέματα της οικονομίας, αλλά πρέπει να ασχοληθεί και με τα ειδικότερα προβλήματα του Υπουργείου του και με τα προβλήματα του περιβάλλοντος για τα οποία είναι καθ’ ύλην αρμόδιος. 
      Έρχομαι τώρα στα υπόλοιπα ζητήματα του κεφαλαίου αυτού, κύριε Πρόεδρε. 
      Γίνονται κάποιες τροποποιήσεις σε σχέση με τους υπαλλήλους που είναι στη διαχείριση των προγραμμάτων αυτών, στις ΜΟΔ. Φαίνεται ότι υπάρχει μια κατεύθυνση. Θέλετε να υπάρξει ο αυστηρός έλεγχος, η αυστηρή επιτήρηση όλων αυτών των υπαλλήλων και όλων αυτών των διαδικασιών, γιατί έχετε ένα μόνο στόχο, το στόχο του απόλυτου ελέγχου της επιλογής και της διαχείρισης των έργων του ΕΣΠΑ. Γι’ αυτό θέλετε να τα έχετε  όλα υπό τον απόλυτο έλεγχο. Έτσι όμως δυσκολεύετε το πρόγραμμα, δημιουργείτε πρόβλημα. 
      Να μην έχουν τον έλεγχο γιατί είναι υποτίθεται ανεξάρτητες αυτές οι αρχές. Η Τοπική Αυτοδιοίκηση δεν πρέπει να έχει ανεξαρτησία;  Οι περιφέρειες δεν πρέπει να έχουν ανεξαρτησία; Πρέπει να τα ελέγχει  όλα το Υπουργείο Οικονομίας και Οικονομικών; Βεβαίως πρέπει να έχει την εποπτεία, αλλά όχι την επιλογή και τη διαχείριση των έργων. Είναι λάθος και γι’ αυτό έχουν βραχυκυκλώσει τα προγράμματα. Είμαστε στον τρίτο χρόνο. Μην το ξεχνάτε. 
      ΑΡΙΣΤΟΤΕΛΗΣ ΠΑΥΛΙΔΗΣ: Είναι μια άποψη. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έρχομαι τώρα στο δεύτερο μεγάλο κεφάλαιο, στο κεφάλαιο της τροποποίησης του αναπτυξιακού νόμου, του ν. 3299/2004. 
      Το είπαμε και χθες, οι αλλαγές που γίνονται έχουν μια κατεύθυνση, πώς να ικανοποιήσουν αιτήματα με ρουσφετολογικά κριτήρια, χωρίς καμμία στόχευση, χωρίς κανένα συγκεκριμένο σχέδιο, και βεβαίως, χωρίς να έχουμε δει μέχρι σήμερα τι αποτελέσματα είχε, εν πάση περιπτώσει, η εφαρμογή αυτού του νόμου. Υπάρχουν όμως και ορισμένα σωστά πράγματα. 
      Για παράδειγμα, κάνατε δεκτό τα ξενοδοχεία τριών αστέρων να μπορούν και αυτά να ενταχθούν στο νόμο και να γίνουν τεσσάρων αστέρων. Δεν δεχθήκατε όμως και τα άλλα που έχουν ένα και δύο αστέρια να μπορούν και αυτά να ενταχθούν στο νόμο. 
      ΑΡΙΣΤΟΤΕΛΗΣ ΠΑΥΛΙΔΗΣ: Αυτή είναι η τροπολογία; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν λέει αυτό.
      ΑΡΙΣΤΟΤΕΛΗΣ ΠΑΥΛΙΔΗΣ: Τα τρία αστέρια.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τα τρία αστέρια το έκαναν δεκτό. 
      ΑΡΙΣΤΟΤΕΛΗΣ ΠΑΥΛΙΔΗΣ: Τι έκανε; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Να γίνονται τέσσερα. 
      ΑΡΙΣΤΟΤΕΛΗΣ ΠΑΥΛΙΔΗΣ: Δεν μπορούσαν προηγουμένως;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μπορούσαν, αλλά μπορούν όμως τώρα να μπουν και τα τρία και να έχουν εκσυγχρονισμό.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν μπορούσαν προηγουμένως;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν μπορούσαν. Το είπε χθες. Να το ξεκαθαρίσει. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, να σταματήσει ο διάλογος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ζητάμε, λοιπόν, εδώ να μπορούν και τα υπόλοιπα….
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Δεν χρειάζεται τα τρία αστέρια να γίνουν τέσσερα μπορούν να παραμείνουν τρία. Μπορούν να εκσυγχρονιστούν τα δύο αστέρια, αρκεί να γίνουν τέσσερα ή πέντε.
      ΠΡΟΕΔΡΕΥΩΝ (Γεώργιος Σούρλας): Δεν μπορεί έτσι να συνεχιστεί η συζήτηση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και επαναλαμβάνω ότι πολλά απ’ από τα μικρότερα ξενοδοχεία θέλουν να εκσυγχρονιστούν. Δεν μπορούν όμως λόγω των προϋποθέσεων που έχουν, των διαστάσεων των δωματίων, των κοινοχρήστων χώρων κ.λπ. να ενταχθούν. Και είναι πάρα πολλά ξενοδοχεία. Γιατί τα αποκλείετε; Δεν μπαίνουν. Αυτό είναι αίτημα και των ξενοδόχων. Το ζήτησαν τα επιμελητήρια των ξενοδόχων. 
      Έρχομαι τώρα σε μια άλλη ρύθμιση που τη θεωρώ σκανδαλώδη, κύριε Υφυπουργέ, και είναι η ρύθμιση για τα γκαράζ. Μέσα στον αναπτυξιακό νόμο μπορούν να εντάσσονται και ιδιώτες που έχουν υπογράψει σύμβαση με ΟΤΑ πρώτου και δεύτερου βαθμού. Αυτή είναι μια φωτογραφική σκανδαλώδης ρύθμιση, κύριε Υφυπουργέ, και θα σας πω γιατί. Έχω στα χέρια μου την απόφαση του Υπουργού που ’χει υπογραφεί το Νοέμβριο του 2008 -είναι απόφαση του κ. Αλογοσκούφη και του κ. Παπαθανασίου- με την οποία εντάσσεται στον αναπτυξιακό νόμο η εταιρεία «ΔΟΜΟΤΕΚΑ» για την ενίσχυση επενδυτικού σχεδίου για την κατασκευή υπογείων γκαράζ στην περιοχή των οδών Πατησίων και Κύπρου. Είναι το γνωστό θέμα που έχει προκύψει στο Δήμο Αθηναίων και με επιχορήγηση 1.324.000 ευρώ. Αυτή είναι η απόφαση. Φαίνεται όμως ότι δεν ήταν καλά μελετημένη, διότι ο νόμος έτσι όπως ήταν φτιαγμένος, απαγορεύει και δεν προβλέπει καμμία επιδότηση στις συμπράξεις δημόσιου και ιδιωτικού τομέα. Γιατί εδώ πρόκειται περί μιας σύμπραξης του Δήμου Αθηναίων με έναν ιδιώτη, με μια εταιρεία, για να φτιάξει το γκαράζ και ο νόμος το απαγόρευε. Υπέγραψε, λοιπόν, την απόφαση, αυτήν τη σκανδαλώδη απόφαση ο τότε Υπουργός με τον τότε Υφυπουργό και νυν Υπουργό και έρχεστε σήμερα και κάνετε αυτή την αλλαγή, κάνετε αυτή την τροποποίηση του νόμου, για να καλύψετε αυτή τη σκανδαλώδη ρύθμιση που είχατε κάνει και η οποία δεν μπορούσε να περπατήσει. Τι κάνετε όμως επί της ουσίας. Έχει υπογραφεί μια σύμβαση του ιδιώτη με το δήμο, μια ΣΔΙΤ. Ο ιδιώτης, η εταιρεία, θα διαχειριστεί και θα εκμεταλλευθεί το πάρκινγκ και άρα θα βγάλει τα χρήματα που θα διαθέσει για την κατασκευή του πάρκινγκ και θα κερδίσει κιόλας και από τη δεύτερη μεριά, από την πλαϊνή πόρτα, του δίνετε και επιχορήγηση 1.300.000 ευρώ. Είναι σκανδαλώδης ρύθμιση και πρέπει να την αφαιρέσετε αμέσως. Ενώ, αντίθετα, εδώ θα έπρεπε, κύριε Υφυπουργέ, να  εντάξετε  -και θα ήταν σωστό και πρέπει να το κάνετε αυτό, πρέπει να το αλλάξετε τώρα, γιατί διαφορετικά θα ήσαστε εκτεθειμένοι- στα επενδυτικά σχέδια  τους ΟΤΑ Α’ και Β’ βαθμού και τα ΝΠΙΔ αυτών όταν φτιάχνουν γκαράζ. Αυτή είναι η σωστή ρύθμιση. Έτσι, μπορεί πραγματικά  ο δήμος και η νομαρχία να φτιάξουν το γκαράζ και αν θέλουν μετά να το δώσουν για εκμετάλλευση σε έναν ιδιώτη, να το κάνουν. Ξέρω ότι σας έχει ζητήσει και η ΚΕΔΚΕ αυτή τη ρύθμιση, σας έχει στείλει και έγγραφο, να δώσετε τη δυνατότητα να εντάσσονται μέσα σε αυτά τα επενδυτικά σχέδια και οι ΟΤΑ Α’ και Β’ βαθμού και τα ΝΠΙΔ αυτών. Αυτή είναι, νομίζω, η σωστή ρύθμιση και όχι αυτή που έχετε εντάξει μέσα, γιατί αυτή εξυπηρετεί έναν και μόνο συγκεκριμένο στόχο. Εν πάση περιπτώσει, πιστεύω ότι το σύνολο, σχεδόν το σύνολο, των ρυθμίσεων αφορούν μεμονωμένες περιπτώσεις, αιτήματα που, όπως πολύ σωστά είπαν και άλλοι συνάδελφοι, είχαν συσσωρευτεί στο Υπουργείο Οικονομίας και Οικονομικών και σήμερα έρχεστε να τα ικανοποιήσετε με ένα και μόνο στόχο: πώς βεβαίως θα δημιουργήσετε το κατάλληλο κλίμα, την κατάλληλη υποδομή για να προχωρήσετε σε εκλογές. Γιατί αυτός είναι ο στόχος σας και αυτές είναι οι βλέψεις. 
      Κύριε Πρόεδρε, τελειώνω μ’ ένα ζήτημα που θέλω να θέσω για τον ΟΑΝΑΚ και τον ΟΑΔΥΚ. Τα είπαμε και χθες αρκετές φορές. Θεωρούμε ότι οι οργανισμοί αυτοί είναι χρήσιμοι και ότι μπορούν πραγματικά να κινητοποιήσουν τις δημιουργικές δυνάμεις της Κρήτης και να αποδώσουν έργο στην κοινωνία της Κρήτης. Μπορούν να συμβάλουν στο να προχωρήσουν γρηγορότερα τα έργα και τα προγράμματα και κυρίως τα καινοτομικά προγράμματα και τα έργα και μάλιστα μπορούν να φέρουν σε καλύτερη συνεργασία τους Οργανισμούς Τοπικής Αυτοδιοίκησης και βεβαίως μπορούν να ξεπεράσουν τις αγκυλώσεις του δημόσιου τομέα. 
      Επαναλαμβάνω όμως ότι θα πρέπει να είμαστε πάρα πολύ προσεκτικοί. Θα πρέπει όλα τα έργα και οι μελέτες που διαχειρίζονται να είναι βάσει της νομοθεσίας η οποία υφίσταται. Άλλωστε ο νόμος που έχουμε ψηφίσει για τα δημόσια έργα λέει ότι όλα τα δημόσια έργα απ’ όποιον και αν εκτελούνται γίνονται με βάση την υφιστάμενη νομοθεσία, το ν. 3369/2008. Πιστεύω ότι θα πρέπει λοιπόν να συμπληρωθεί το άρθρο 5 παράγραφος 3 με το ότι οι μελέτες που συντάσσονται από τους οργανισμούς γίνονται με βάση το ν. 3316/2005, καθώς επίσης και τα έργα γίνονται με βάση το ν. 3369/2008, δηλαδή με βάση τη νομοθεσία η οποία υφίσταται για τις μελέτες και για τα δημόσια έργα. Αυτό είναι κάτι το οποίο θεωρώ απολύτως σωστό για να μην υπάρχει σύγχυση, γιατί πολλοί λένε ότι αυτοί οι οργανισμοί διαχειρίζονται τα έργα και τις μελέτες με βάση τη νομοθεσία, όμως δεν είναι έτσι. Θα πρέπει να μπει αυτή η ασφαλιστική δικλίδα ούτως ώστε να κλείσει και αυτό το κεφάλαιο.
      Τέλος, κύριε Πρόεδρε, πιστεύω ότι θα πρέπει πλέον να υπάρξει και η κατοχύρωση του ελέγχου από το Δημόσιο όσον αφορά αυτούς τους οργανισμούς. Γιατί το λέω αυτό; Διότι πλέον οι οργανισμοί αυτοί εκτός από τη διαχείριση των προγραμμάτων και των έργων θα έχουν και χρήματα για τα λειτουργικά τους έξοδα από το Πρόγραμμα Δημοσίων Επενδύσεων, άρα λοιπόν θα πρέπει με πολύ μεγάλη προσοχή να διαχειρίζονται και αυτά τα χρήματα όσον αφορά τους διορισμούς και τις προσλήψεις και έτσι να υπάρχει πλήρης διαφάνεια και πλήρης αντικειμενικότητα σ’ αυτά τα ζητήματα.
      Εν πάση περιπτώσει, εμείς αυτό το συγκεκριμένο άρθρο το ψηφίζουμε γιατί πιστεύουμε ότι πραγματικά μπορεί να συμβάλει σημαντικά στην ανάπτυξη της Κρήτης.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο.
      Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, τριάντα τρεις μαθήτριες και μαθητές και δύο συνοδοί καθηγητές από το Ιδιωτικό Γενικό Λύκειο Ελληνογαλλικής Σχολής «Άγιος Ιωσήφ Πεύκης».
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Δυστυχώς και ο εισηγητής της Νέας Δημοκρατίας, ο οποίος έκρινε τους εισηγητές χθες για την τοποθέτησή τους στα γενικότερα προβλήματα της οικονομίας, «έφαγε» το μισό του χρόνο γι’ αυτό το πρόβλημα. Το ίδιο θα έλεγα και για τον εισηγητή του ΠΑΣΟΚ.
      Κύριοι Βουλευτές, δεν μπορώ να μην μπω στον πειρασμό να πω δυο λόγια πάνω σ’ αυτά τα θέματα. Η Κυβέρνηση με τη συνέντευξη που έδωσε ο κύριος Πρωθυπουργός τι ζητούσε; Έλεγε: «Συναίνεση, όλοι μαζί». Το είπε και ο εισηγητής σήμερα. Αν θέλετε, αυτό είναι το σημείο επικέντρωσης που υπάρχει από την Κυβέρνηση και από το ΠΑΣΟΚ, όλοι μαζί να αντιμετωπίσουμε την κρίση, όλοι μαζί να βγούμε απ’ αυτήν την «κατάρα» που επέρχεται στην οικονομία, όλοι μαζί να καθίσουμε κάπου και να «τα βρούμε». 
      Ερωτώ: Τι κοινό οικονομικό συμφέρον μπορεί να έχουν ο εργαζόμενος, ο άνεργος, ο αγρότης, ο αυτοαπασχολούμενος με τις μεγάλες επιχειρήσεις; Τι κοινό μπορεί να έχουν με τον ΣΕΒ; Τι κοινό μπορεί να έχουν τελικά με τις τράπεζες; Τι κοινό μπορεί να έχουν με όλη την άλλη πλουτοκρατία η οποία νέμεται τον πλούτο που παράγει ο εργαζόμενος; Κανένα. Επομένως να καθίσουμε να κουβεντιάσουμε για ποιο θέμα; Τι να πούμε; Έμμεσα με αυτό θέλουν να πουν –και το λένε και στα «πηγαδάκια» και σε συνεντεύξεις το άκουσα- ότι, εν πάση περιπτώσει, σήμερα δεν υπάρχουν ιδεολογίες, ότι όλοι πληττόμεθα, όλοι έτσι, όλοι αλλιώς κ.λπ.. 
      Δεν είναι έτσι, κυρίες και κύριοι συνάδελφοι. Δεν έχει σταματήσει, όπως ισχυρίζονται και ορισμένοι, τελικά η ιδεολογία. Θα σταματήσει τότε μόνο, όταν θα σταματήσει η εκμετάλλευση ανθρώπου από άνθρωπο. Και ο εργαζόμενος πάντοτε θα έχει διεκδικήσεις από τον εργοδότη του. 
      Το ΠΑΣΟΚ λέει ότι δεν υπάρχει σχέδιο. Πώς δεν υπάρχει σχέδιο; Αυτά που ακολουθεί η Νέα Δημοκρατία δεν είναι σχέδιο; Η υλοποίηση των αποφάσεων της Ευρωπαϊκής Ένωσης δεν είναι σχέδιο; Η πολιτική που ακολουθεί και δίνει τα 28.000.000.000 δεν είναι σχέδιο; Αυτά τα φιλόπτωχα, κοινωνικά επιδόματα τελικά που δίνει η Κυβέρνηση και λέει ότι θα δώσει και το ΠΑΣΟΚ δεν είναι σχέδια; Δεν είναι σχέδιο τελικά ότι έχουμε ξανά φορολογική επιδρομή, μέσα στην κρίση, άμεση και έμμεση που γίνεται αλλά και παραπέρα χρηματοδότηση για να ενισχυθεί δήθεν και η ανάπτυξη μέσα από τις επιχειρήσεις; 
      Και, εν πάση περιπτώσει, εμείς λέμε ότι και τα δύο κόμματα με την ίδια συνταγή, που έφερε την κρίση, θέλουν πάλι να λύσουν τα προβλήματα. Άκουσα φυσικά και τον κ. Παπανδρέου που είπε θα λάβουμε σοβαρά υπ’ όψιν τις υποδείξεις και τις σκέψεις που διατύπωσε ο Πρόεδρος του ΣΕΒ κ. Δασκαλόπουλος. Επομένως πρέπει να καταλάβει και ο κόσμος, να βγάλει τα συμπεράσματά του  ότι από τα δυο κόμματα δεν μπορεί να περιμένει τίποτα καλό και ότι θα γίνει μεγάλη προσπάθεια και από τα δύο την κρίση να την πληρώσει ο ελληνικός λαός. Ας τους γυρίσουν λοιπόν την πλάτη. 
      Έρχομαι στο νομοσχέδιο.  
      Κύριοι Βουλευτές, χθες επί της αρχής τοποθετηθήκαμε και για το χαρακτήρα του νομοσχεδίου και για το στόχο που έχει. Και οι τροποποιήσεις που γίνονται στον αναπτυξιακό νόμο 3614 αλλά και οι τροποποιήσεις που γίνονται γενικότερα για την υλοποίηση του ΕΣΠΑ. Κοιτάξτε να δείτε. Εμείς θεωρούμε ότι όλα τα ως τώρα αναπτυξιακά προγράμματα με κοινοτική ή κρατική χρηματοδότηση για την ικανοποίηση δήθεν των μακροχρόνιων κοινωνικών αναγκών και την άμβλυνση των ανισοτήτων, τόσο σε επίπεδο περιφερειών όσο και σε επίπεδο της οικονομικής ανάπτυξης των κρατών –μελών, τη λεγόμενη δηλαδή συνοχή, η Ελλάδα μέσα σ’ αυτό το πλαίσιο μπορεί να αναμορφώθηκε, μπορεί οι επιχειρήσεις να αναπτύχθηκαν, μπορεί τελικά ο μέσος όρος, υποτίθεται, του επιπέδου ζωής να ανέβηκε, αλλά ο ταξικός χαρακτήρας παραμένει και βασιλεύει. 
      Και όταν λέμε, κύριοι Βουλευτές, ότι  ανέβηκε ο μέσος όρος αυτό πάλι σε βάρος των μεσαίων στρωμάτων με την ανάπτυξη των εισοδημάτων της πλουτοκρατίας. Δεν σημαίνει ότι ανέβηκε το βιοτικό επίπεδο των εργαζομένων όταν έχουμε αύξηση της ανεργίας, μείωση τελικά των μισθών, χτύπημα εργασιακών σχέσεων, εμπορευματοποίηση της υγείας, της παιδείας -που σημαίνει οι μισθοί που πρέπει να δαπανούνται γι’ αυτά- και κυρίως το μεγάλο πρόβλημα της ανεργίας και της ημιαπασχόλησης. 
      Όλα αυτά λοιπόν είναι αποτέλεσμα αυτής της πολιτικής και τίποτα δεν έχει αλλάξει με τα προγράμματα αυτά σε σχέση με τη θέση των εργαζομένων. Γιατί ολόκληρη την προηγούμενη περίοδο με τις σχετικές κατευθύνσεις και τα σχετικά αναπτυξιακά εργαλεία, όπως είναι και αυτό, είχαν σαν αποτέλεσμα να βαθύνουν την ταξική και κοινωνική πόλωση. Και θεωρούμε ότι δεν μπορούν να αναιρέσουν τις αρνητικές συνέπειες από την άναρχη δράση του δυτικού κεφαλαίου στην κοινωνική παραγωγή. Πολύ περισσότερο, κύριοι Βουλευτές, όταν αυτά τα κεφάλαια, που έρχονται από την Ευρωπαϊκή Ένωση αλλά και από τις χρηματοδοτήσεις κρατικού προϋπολογισμού, χρησιμοποιούνται ως εργαλεία των αντιδραστικών καπιταλιστικών αναδιαρθρώσεων με τα λεγόμενα προγράμματα μεταρρυθμίσεων σταθερότητας κ.λπ. 
      Τι συμπέρασμα βγήκε; Όλο αυτό το διάστημα προωθούν την απελευθέρωση των αγορών συνολικότερα και τις ιδιωτικοποιήσεις και την είσοδο των ΣΔΙΤ. 
      Να πούμε και για το νομοσχέδιο γενικότερα επί των άρθρων, εκτός απ’ αυτά που είπαμε επί της αρχής και να τονίσουμε ορισμένα θέματα. Με το άρθρο 1 έχουμε για τη «ΜΟΔ ΑΕ» Τίθεται εκτός ΔΕΚΟ. Ένα αυτό. Οι προϊστάμενοι χάνουν την τετραετία. Θα διορίζονται από τους υπεύθυνους, από τη διοίκηση χωρίς ουσιαστικά να ισχύουν εδώ οποιαδήποτε άλλα συμβούλια ισχύουν με τον Κώδικα περί Δημοσίων Υπαλλήλων. 
      Γίνονται δίχρονες συμβάσεις και αν τελικά ο προϊστάμενος της υπηρεσίας που είναι αποσπασμένος δεν το θέλει, τότε είναι πρόβλημα του εργαζόμενου να βρει δουλειά. 
      Δεν δίνει το επίδομα εξισορρόπησης. Δεν έχουν βαθμολογική εξέλιξη και πρέπει να την αποκτήσουν.
      Ερχόμαστε στη «ΝΟΜΟΣ ΑΕ». Τι γίνεται με αυτή και τι επιδιώκει η Κυβέρνηση: 
      Υπάρχουν αυτά τα προγράμματα -το Δ΄ Κοινοτικό Πλαίσιο Στήριξης- που πρέπει να διαχειριστούν και οι Δήμοι για τα δικά τους συμφέροντα, για τη δική τους ανάπτυξη, για τη δική τους υποδομή. Με την τροποποίηση αυτή χειραγωγείται παραπέρα η Τοπική Αυτοδιοίκηση, η οποία μέχρι τώρα ξέρουμε ότι έχει γίνει ένα «γρανάζι» της Δημόσιας Διοίκησης, της δημόσιας μηχανής. Έχασε κάθε αυτοτέλεια, τελικά έχασε κάθε δικαίωμα -και με αυτό ιδιαίτερα το νόμο- να προγραμματίζει ποια έργα θέλει, πού τα θέλει, πότε τα θέλει και για ποιο σκοπό τα θέλει.
      ΑΡΙΣΤΟΤΕΛΗΣ ΠΑΥΛΙΔΗΣ: Το ζήτησαν οι ίδιοι.
      ΝΙΚΟΛΑΟΣ ΓΚΑΤΖΗΣ: Για όλα αυτά έρχεται η «ΝΟΜΟΣ» η οποία θα αποφασίσει ερήμην της Τοπικής Αυτοδιοίκησης. Πρόκειται, δηλαδή, για  μία διορισμένη επιτροπή που θα διαχειρίζεται αυτά τα κονδύλια στην Επικράτεια με την ονομασία «ΝΟΜΟΣ» ή «ΔΗΜΟΣ». Και δεν αναφέρεται πουθενά, «με τη σύμφωνη γνώμη της Τοπικής Αυτοδιοίκησης», «με τη σύμφωνη γνώμη της τάδε νομαρχίας». Ούτε αυτό δεν υπάρχει μέσα. Θα αποφασίζουν ερήμην των αιρετών. Τελικά η Τοπική Αυτοδιοίκηση παύει να έχει και αυτά τα –λιγότερα- προνόμια τα οποία είχε. Αφυδατώθηκε τελείως. Βρίσκεται εκτός σχεδιασμού και εκτέλεσης έργων υποδομής.
      Πέρα από αυτό, η Υπηρεσία αυτή θα λειτουργεί ανταποδοτικά. 
      Κι εδώ εισέρχονται τα ΣΔΙΤ, κύριοι Βουλευτές. Και το μεν ΠΑΣΟΚ επικρίνει την Κυβέρνηση γιατί άργησαν, η δε Νέα Δημοκρατία παραδίδει στοιχεία ότι προχωράνε τα ΣΔΙΤ κ.λπ.. Τι γίνεται, όμως; Τελικά γίνεται μία προσπάθεια να περάσουν όλες οι αρμοδιότητες υποδομής και ανάπτυξης έργων του Δημοσίου -και του στενού και του ευρύτερου- στους ιδιώτες και το ρόλο αυτό να τον αναπτύξουν οι ιδιώτες με την αισχροκέρδεια, η οποία ξέρουμε πώς ακριβώς λειτούργησε, γιατί έχουμε παραδείγματα. Κοιτάξτε την Αττική Οδό, κοιτάξτε τι γίνεται με τους κεντρικούς δρόμους, κοιτάξτε τι γίνεται με τη γέφυρα Ρίου – Αντιρρίου, κοιτάξτε τελικά σε όλα αυτά με τι ποσοστά συμμετέχει το κεφάλαιο, ο ιδιώτης και τι απολαμβάνει όλα αυτά τα χρόνια.
      Εδώ έχουμε και φωτογραφικές διατάξεις. Λέει ότι τελικά θα έχουμε παραπέρα δυνατότητα να φτιάξουμε τριάντα γκαραζ με φορτηγά και με λεωφορεία. Πώς; Κοιτάξτε, κύριοι Βουλευτές: Το οικόπεδο. Τα γήπεδα. Δημοτικά. Μπορεί να είναι και δημόσια και να παραχωρηθούν στο δήμο. Χρηματοδότηση από το Δημόσιο. Εκμετάλλευση για τριάντα ή σαράντα χρόνια. Και ρωτάμε: Τι βάζει ο ιδιώτης; Από πού κι ως πού τελικά δίνετε και αυτές τις χαριστικές συμβάσεις στους ιδιώτες, να εκμεταλλεύονται όλα αυτά για τόσα χρόνια εις βάρος του ελληνικού λαού; Διότι αυτά τα τριάντα, σαράντα χρόνια δεν είναι ότι δεν έβαλε χρήμα, αλλά έχει πληρώσει το Δημόσιο μία με το χρήμα, μία με τα οικόπεδα κ.λπ. και θα πληρώνουν οι χρήστες, θα πληρώνουν, δηλαδή, οι πολίτες της κάθε πόλης, για τριάντα, σαράντα χρόνια. Αυτό σημαίνει ότι θα εισπράξει πέντε και δέκα φορές επιπλέον αυτά τα οποία κόστισε το έργο και όχι αυτά τα οποία έβαλε. 
      Εμείς, λοιπόν, λέμε ότι πρέπει να αποσυρθεί αυτή η διάταξη. Το θέμα της ανάπτυξης των νομών, της υποδομής κ.λπ. θα πρέπει να είναι έργο αποκλειστικά της Τοπικής Αυτοδιοίκησης. 
      Κι εδώ μπαίνουν και οι αναπτυξιακοί της Κρήτης. Εκεί τι γίνεται; Εκεί, κύριοι Βουλευτές –έτσι χαρακτηρίζεται όλη αυτή η αλλαγή η οποία γίνεται- μπάζει τον ιδιώτη μέσα στο Διοικητικό Συμβούλιο, που μέχρι σήμερα δεν υπήρχε. Σιγά-σιγά, δηλαδή, ανοίγει την πόρτα και ο τομέας αυτός να περάσει στα χέρια των ιδιωτών.
      Υπάρχουν και άλλες χαρακτηριστικές διατάξεις –ιδιαίτερα το άρθρο 3- όπου φαίνεται ο ταξικός προσανατολισμός και αυτού του νομοσχεδίου κι ας ισχυρίζεται η Κυβέρνηση ότι όλοι υποφέρουμε και όλοι πρέπει να αντιμετωπίσουμε εξίσου τα προβλήματα. Είναι, όμως, πολύ υπέρ της ενίσχυσης των μεγάλων.
      Ένα ακόμα παράδειγμα: Ενισχύει τις μικρές μονάδες ισχύος μέχρι 2 MW φωτοβολταϊκών συστημάτων. Τι χρηματοδότηση παίρνουν αυτοί; Μέχρι και το 60%. Και όταν έχουμε και τις υπερτιμολογήσεις, καταλαβαίνετε ότι δεν βάζουν δεκάρα. Τι λειτουργικό κόστος έχουν; Μηδέν. Πολύ λίγο. 
      Πόσο το πληρώνει το ρεύμα η ΔΕΗ που το δίνει στους καταναλωτές; Τριπλάσιο από το κόστος που στοιχίζει το ρεύμα στη ΔΕΗ. Είναι χαριστικές αυτές; Και γιατί δεν τις φτιάχνει η ΔΕΗ; 
      Εμείς ξέρετε ήμασταν και ενάντια στην απελευθέρωση της ενέργειας. Μιλάμε για ένα δημόσιο τομέα ενέργειας, ο οποίος θα ξεκινάει από την πρώτη ύλη και θα φθάνει μέχρι τη βιομηχανική ανάπτυξη, έτσι, που να καλύπτει όλες τις ανάγκες της χώρας και των εργαζομένων. Όμως, σε αυτές τις περιπτώσεις, δεν μπορεί να τα κάνει η ΔΕΗ; Θα μου πείτε, πώς να τα κάνει, αφού και το πρόγραμμα που είχε εξαγγείλει πρόσφατα αναβάλλεται σύμφωνα με τις τελευταίες αποφάσεις της Ευρωπαϊκής Ένωσης, που λέει ότι καταργείται τελικά ο λιθάνθρακας.
      Έρχομαι τώρα σε άλλα. Επιδοτεί ακόμα τις επιχειρήσεις με το κόστος εργασίας δύο ετών ανθρώπων, τους οποίους θα προσλαμβάνουν. Θα καλύπτει δηλαδή και τους μισθούς και τα ασφαλιστικά και όλα. Είναι χαριστικό ή δεν είναι; Ή αντιμετωπίζεται έτσι η ανεργία; 
      Άλλο παράδειγμα. Ενισχύει τις εκκλησίες και ας έχουμε πρόσφατα ένα μεγάλο οικονομικό, κοινωνικό, πολιτικό και κυρίως ηθικό σκάνδαλο, που τάραξε αυτό το διάστημα την πολιτική και κοινωνική ζωή της χώρας. Ενισχύει ξανά εκκλησίες και μοναστήρια για να φτιάξουν αναπτυξιακές μονάδες.
      Επίσης, προβλέπει να δώσει την αφαλάτωση στους ιδιώτες. Ανεξάρτητα, όμως από αυτό, η αφαλάτωση που είπε ο κύριος Υφυπουργός χθες ότι ξέρετε, είναι «αλλουνού παπά Ευαγγέλια αυτό». Ναι, είναι αλλουνού παπά Ευαγγέλια για το πώς θα γίνει η μελέτη και πώς θα γίνει η αφαλάτωση, αλλά το δικό σας «ευαγγέλιο που δεν είναι του παπά», είναι το ότι δεν χρηματοδοτείτε αυτές τις περιοχές, οι οποίες έχουν προβλήματα λειψυδρίας, έτσι ώστε με έργα υποδομής να συλλέξουν όλα τα βρόχινα νερά, με ό,τι σημαίνει βροχόπτωση, να εμπλουτιστεί ο υδροφόρος ορίζοντας και στη συνέχεια να γίνει διύλιση με τελικό παραλήπτη τους καταναλωτές. Απλούστατα, εσείς ρίχνετε το κόστος με την αφαλάτωση, που είναι τρομερό κόστος και ξέρουμε όλοι τι γίνεται με τα αλμόλοιπα και τα ισχυρά χημικά, που χρησιμοποιούνται για τη διύλιση. Από την άποψη αυτή, λοιπόν, εμείς είμαστε αντίθετοι σε όλα αυτά τα μέτρα.
      Παραπέρα θα ήθελα να πω, κύριοι Βουλευτές, για τις μεγάλες επιχειρήσεις, το ξέρουμε κι εμείς αλλά κι εσείς, ότι η ποιότητα και οι υψηλές προδιαγραφές τουρισμού είναι ένα κλειστό κύκλωμα, το οποίο δεν αφήνει να πέσει ούτε δραχμή στον τόπο που είναι εγκατεστημένη η μονάδα. Τα πάντα τα χειρίζονται μέσα από το κλειστό κύκλωμα και ξέρουμε όλοι ότι δεν μπορεί να ωφεληθεί κανένας άλλος εκτός από αυτούς. Εκείνο με το οποίο ωφελούνται οι περιοχές είναι η βρώμα που αφήνουν όταν φεύγουν. 
      Ακόμα θα ήθελα να πω ότι δεν συμφωνούμε με το να χρηματοδοτούνται αυτά τα ιδρύματα.
      Συμφωνούμε με το άρθρο 7, που ορίζει ότι αναφορικά με τη ρύθμιση των θεμάτων, πρέπει να έχουν προτεραιότητα, αυτά των εργαζομένων. Βάλαμε ένα ερώτημα στην επιτροπή, τι γίνεται με τους ασφαλισμένους αυτών των εταιρειών, όταν κλείσουν κ.λπ. και περιλαμβάνεται στο άρθρο 8. Συμφωνούμε δε και με την απαλλαγή του ΕΤΑΚ αναφορικά με τις σχολές, ιδρύματα κ.λπ..
      Όπως καταλαβαίνετε, κύριοι συνάδελφοι, καταψηφίζουμε τα περισσότερα άρθρα. Όταν θα έρθει η ώρα της ψήφισης, θα πούμε αυτά τα δύο τα οποία ψηφίζουμε. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή. 
      Δεν έχετε παράπονο, κύριε Γκατζή, σας δόθηκε χρόνος. Όχι επειδή είμαστε συμπολίτες, αλλά επειδή πήραν και οι άλλοι το παραπάνω. 
      ΝΙΚΟΛΑΟΣ ΓΚΑΤΖΗΣ: Κανένα παράπονο, κύριε Πρόεδρε. Είστε ο καλύτερος Πρόεδρος! 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η ειδική αγορήτρια του Συνασπισμού Ριζοσπαστικής Αριστεράς, κ. Φιλίνη. 
      ΑΝΝΑ ΦΙΛΙΝΗ: Κύριε Πρόεδρε, τα θέματα είναι πάρα πολλά και πραγματικά είναι πολύ δύσκολο να τα συνοψίσει κανείς, ιδιαίτερα όταν είχαμε μία συνεδρίαση χθες το βράδυ μέχρι τις δώδεκα η ώρα. 
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου, μην έχετε κανένα άγχος. 
      ΑΝΝΑ ΦΙΛΙΝΗ: Ευχαριστώ πολύ. 
      Κυρίες και κύριοι συνάδελφοι, σήμερα το πρωί είδαμε ότι οι διαπραγματεύσεις που γίνονται από τον κ. Παπαθανασίου, τον Υπουργό Οικονομικών, στην Ευρωπαϊκή Ένωση θα έχουν πραγματικά επιπτώσεις για τη χώρα μας και αυτές οι επιπτώσεις πρέπει να φροντίσουμε να είναι όσο το δυνατόν λιγότερο αρνητικές, γιατί φοβούμαστε ότι με τον τρόπο που διαπραγματεύεται η Κυβέρνηση θα είναι πάλι σε βάρος των εργαζόμενων και ιδιαίτερα φοβούμαστε ότι δεν πρόκειται να αλλάξει με έναν ριζικό τρόπο πορεία η χώρα σε μία κατεύθυνση αναπτυξιακή, σε μία κατεύθυνση αειφόρου ανάπτυξης της χώρας. Ξαναλέμε και εμείς ότι είναι μια στιγμή, μία ευκαιρία, όπου η οικονομική κρίση θα έπρεπε να αλλάξει ριζικά τα μυαλά αυτών που κυβερνούν τον τόπο μας, ώστε να υπάρξει μία νέα σελίδα για τη χώρα -είναι κάτι που είναι δυνατό- και να μην προβάλλουμε διαρκώς ότι μας φταίνε οι άλλοι, γιατί μας επιβάλλουν όρους. Πρέπει και εμείς σαν χώρα να μπορούμε και να διαπραγματευόμαστε και να χαράζουμε νέους δρόμους. 
      Το έλλειμμα είναι μεγάλο -το ξέρουμε- και αυξήθηκε ακόμα περισσότερο. Αυτήν τη στιγμή συζητείται η επιτήρηση της χώρας. Ξέρουμε ότι αναγκαστήκαμε και εμείς να προβούμε μέσα σε δύσκολες συνθήκες σε δανεισμό, όμως και άλλες χώρες προέβησαν σε δανεισμό. Το αρνητικό είναι ότι εμείς αναγκαστήκαμε να έχουμε μέσα στις συγκεκριμένες συνθήκες ένα εξαιρετικά ψηλό επιτόκιο με το οποίο δανείζεται η χώρα μας και αυτό οφείλεται σε πολύ μεγάλο βαθμό και στο γεγονός ότι υπήρξε υποβάθμιση της χρηματοληπτικής ικανότητας της χώρας από διεθνή οικονομικό φορέα και από άλλους ανάλογους φορείς. Θεωρούμε εξαιρετικά αρνητικό ότι υπάρχει αυτή η συνθήκη σε διεθνές πλαίσιο, όπου ιδιωτικοί φορείς βρίσκουν την ευκαιρία μέσα σε στιγμές ακριβώς σαν τις τωρινές, οικονομικής κρίσης, να υποβαθμίζουν ακόμα περισσότερο αδύναμες οικονομικά χώρες, όπως είναι η δική μας χώρα, σε δυσαναλογία ως προς χώρες «οικονομικούς κολοσσούς», που όμως και αυτές έχουν τεράστια δημόσια ελλείμματα, τα οποία μάλιστα αξιοποιούν, όπως η Αμερική, για πολεμικούς σκοπούς. Θεωρούμε ότι αυτό είναι εξαιρετικά άδικο για τη χώρα μας. 
      Αναφέρθηκε ο κύριος Υπουργός στο ΕΣΠΑ. Αναφέρθηκε στο Πρόγραμμα Δημοσίων Επενδύσεων της χώρας, για το οποίο είπαμε ότι είναι το χαμηλότερο που υπήρξε μέχρι σήμερα. Τα 8,8 δισεκατομμύρια με τα οποία κινείται το ΠΔΕ της χώρας μας είναι ένα ποσό εξαιρετικά μικρό. Αναφέραμε και χθες ότι αυτό έχει ιδιαίτερα αρνητικές επιπτώσεις στην περιφερειακή ανάπτυξη, γιατί εκεί που ιδιαιτέρως μείωσε η χώρα τον προϋπολογισμό της είναι ακριβώς στη συμμετοχή στα προγράμματα με τα κοινοτικά κονδύλια και αυτό θα έχει πολύ αρνητικές επιπτώσεις στο ΕΣΠΑ, δηλαδή στο Δ΄ Κοινοτικό Πλαίσιο για την περίοδο 2007-2013. 
      Αυτό ουσιαστικά δεν το αρνήθηκε ο κύριος Υπουργός. Αυτή είναι μία πραγματικότητα που θα έπρεπε να αλλάξει ριζικά, προκειμένου να μπορέσουμε να έχουμε μία άλλη ανάπτυξη στην περιφέρεια. Αντίθετα, επέμενε ο κύριος Υπουργός σε δύο ή τρεις τοποθετήσεις του, ότι έχουμε αυτόν το δοσμένο προϋπολογισμό και ότι δεν αλλάζει τίποτα. Εάν δεν αλλάξει τίποτα και ως προς το ΕΣΠΑ, τότε και δεν θα μπορέσει να γίνει τίποτα, αλλά και η άνιση κατανομή που υπάρχει, όσον αφορά στην περιφέρεια της χώρας, θα συνεχίσει να ισχύει. Ξέρουμε πολύ καλά ότι το μεγάλο κομμάτι του προγράμματος δημοσίων επενδύσεων δίνεται στα μεγάλα οδικά έργα. Έλεος πια! Να γίνουν αυτοκινητόδρομοι, αλλά και ο τρόπος με τον οποίο γίνονται είναι ένας τρόπος που δεν συμφέρει το δημόσιο με τις συμβάσεις παραχώρησης, έτσι όπως έχουν προωθηθεί, αλλά επιπλέον, όλη η ανάπτυξη της χώρας εξαρτάται από αυτούς τους οδικούς άξονες έτσι όπως τους έχει χαράξει το ΥΠΕΧΩΔΕ, ενώ άλλα έργα τα οποία είναι απαραίτητα για την ανάπτυξη της χώρας μένουν πίσω. 
      Είναι πολύ σημαντικό οι υποδομές και οι συγκοινωνίες να μην εξαρτώνται μόνο από αυτά τα οδικά δίκτυα. Πρέπει να αναπτυχθεί ο σιδηρόδρομος και να δοθούν ενισχύσεις στην ακτοπλοΐα και να μην εξαρτάται η ακτοπλοΐα και τα νησιά μας μόνο από αυτές τις ιδιωτικές εταιρείες. Εδώ πρέπει να υπάρξει ένας κρατικός σχεδιασμός. Η Κυβέρνηση επιμένει να μη δίνει μέσα από το ΕΣΠΑ ενισχύσεις προς αυτήν την κατεύθυνση. Γι’ αυτό θεωρούμε ότι αυτό το νομοσχέδιο, το οποίο ιδιαιτέρως αναφέρεται στο ΕΣΠΑ θα έπρεπε να έχει το κουράγιο να αλλάξει βασικά ζητήματα ως προς αυτό το θέμα. 
      Όσον αφορά το ζήτημα της «ΜΟΔ», που και αυτό είναι πολύ σημαντικό στο νομοσχέδιο, είναι θετικό ότι καταργούνται ορισμένες παράγραφοι, οι οποίες ήταν εναντίον της συλλογικής σύμβασης, που ήδη έχουν υπογράψει οι εργαζόμενοι και άρα οι διατάξεις θα ήταν αντισυνταγματικές. Όμως, παραμένει όσον αφορά τη «ΜΟΔ» ένας κεντρικός κορμός, που τον θεωρούμε εξαιρετικά αρνητικό. Καταψηφίζουμε όλο αυτό το άρθρο. Δεν βλέπουμε θετικό μια στιγμή να γίνεται ΔΕΚΟ η «ΜΟΔ» και την άλλη στιγμή να ξαναγυρίζει στην προτέρα κατάσταση. Αυτό δημιουργεί μία ανασφάλεια στους εργαζόμενους. Ιδιαίτερα σε μία στιγμή που η «ΜΟΔ» θα έπρεπε να προσφέρει και να ενισχύει τους οργανισμούς της αυτοδιοίκησης σε όλη τη χώρα, προκειμένου να προωθηθεί το ΕΣΠΑ, δημιουργείται μία υποβάθμιση της «ΜΟΔ», όσον αφορά την ποιότητα και τις υπηρεσίες που παρέχει. 
      Σχετικά με το άρθρο 2 και την ίδρυση της «ΝΟΜΟΣ ΑΕ». Αυτές οι εταιρείες, όπως και η «ΔΗΜΟΣ ΑΕ», είναι εταιρείες που συμπεριλαμβάνουν εκπροσώπους σε ένα ορισμένο αριθμό από την αυτοδιοίκηση, αλλά δεν είναι εταιρείες, οι οποίες κατ’ εξοχήν καθορίζουν τη γραμμή τους από την Τοπική Αυτοδιοίκηση. Γνωρίζουμε ότι και η ΚΕΔΚΕ αρχικά είχε διαφωνήσει με τον τρόπο με τον οποίο επρόκειτο να δημιουργηθεί η «ΔΗΜΟΣ ΑΕ». Αυτό το ξέραμε ήδη από το 2007 όταν ψηφίστηκε ο νόμος για το ΕΣΠΑ, ότι υπήρχε αρχικά μία διαφορετική άποψη της ΚΕΔΚΕ, η οποία κάτω από πιέσεις της Κυβέρνησης άλλαξε άποψη και δέχθηκε τη λογική με την οποία ιδρύθηκε ως ανώνυμη εταιρεία.
      	Το αποτέλεσμα είναι ότι η «ΔΗΜΟΣ ΑΕ» δεν λειτουργεί, ότι δεν έχει φέρει αποτελέσματα, όσον αφορά το ΕΣΠΑ και δεν έχουμε κανένα λόγο να θεωρήσουμε ότι είναι σωστός ο τρόπος με τον οποίο η Κυβέρνηση πάει να ιδρύσει την «ΝΟΜΟΣ ΑΕ», με την ίδια ακριβώς μέθοδο, όπως τη «ΔΗΜΟΣ ΑΕ». Είναι υποβάθμιση της αυτοδιοίκησης και δεν συμφωνούμε με τέτοιου είδους, γραφειοκρατικές τελικά, εταιρείες, οι οποίες όχι μόνο ποιοτικά θα υποβαθμίσουν τις υπηρεσίες που παρέχονται, αλλά ουσιαστικά θα αφήνουν τις οργανώσεις της Τοπικής Αυτοδιοίκησης έξω από κάθε έλεγχο και δυνατότητα δημιουργικής συμβολής στα σχέδια αυτά. 
      Όσον αφορά τώρα το άρθρο 3 με τις πάρα πολλές  παραγράφους. Θα μπορούσε να ήταν ένας αναπτυξιακός νόμος που να βοηθήσει πραγματικά τη χώρα σε μία τέτοια στιγμή. Όμως, βλέπουμε ότι περιλαμβάνει όρους που είναι εξαιρετικά αρνητικοί, ιδιαίτερα για τους μικρούς παραγωγούς και που θα έχει αρνητικές συνέπειες για τη χώρα. 
      Αναφέρω πρώτα, το ζήτημα των γκαράζ, το ζήτημα των χώρων στάθμευσης, οι οποίοι αυτή τη στιγμή θα ενισχύονται με τον όρο ότι οι Οργανισμοί Τοπικής Αυτοδιοίκησης θα είναι αναγκασμένοι να έχουν άμεση συνεργασία, να συμβάλλονται με ιδιωτικούς φορείς. Θεωρούμε πραγματικά ότι πρόκειται για φωτογραφικές ρυθμίσεις, οι οποίες ενισχύουν μεγάλες εταιρείες με τις οποίες ήδη ορισμένοι δήμοι, όπως και ο Δήμος Αθηναίων, έχουν έλθει σε συνεννόηση. Ήδη ο δήμος Αθηναίων έχει κάνει ορισμένες συμβάσεις, οι οποίες είναι παράνομες με τον ισχύοντα νόμο και φέρνετε ορισμένες φωτογραφικές ρυθμίσεις προκειμένου τέτοιου είδους παράνομες ρυθμίσεις να θεωρηθούν εκ των υστέρων νόμιμες. 
      Ξέρουμε πολύ καλά ότι τέτοιου είδους γκαράζ επιβάλλεται, όχι μόνο να έχουν ορισμένες οικονομικές ρυθμίσεις με τους δήμους, αλλά και να εξασφαλίζονται και ορισμένοι όροι περιβαλλοντικοί. Πώς είναι δυνατόν –και το έχουμε δει και από τη μέχρι τώρα πείρα μας- τέτοιοι όροι να επιβάλλονται σ’ αυτές τις ιδιωτικές εταιρείες, εάν δεν έχει η Τοπική Αυτοδιοίκηση έναν πρωτεύοντα λόγο σ’ αυτές τις ρυθμίσεις. Και βλέπουμε στο νομοσχεδίο ότι η Τοπική Αυτοδιοίκηση δεν δικαιούται από μόνη της να προβαίνει σε τέτοιου είδους σχεδιασμούς, αλλά θεωρείται απαραίτητο, προκειμένου να μπει σε τέτοιες ρυθμίσεις, να συνεργάζεται με ιδιωτικούς φορείς. Ξαναλέμε ότι  θεωρούμε αρνητική αυτή την εξέλιξη και την καταψηφίζουμε. Θεωρούμε ότι χαρακτηρίζει μάλιστα όλο αυτό το άρθρο, το οποίο προτείνει η Κυβέρνηση.
      Ορισμένα ζητήματα ακόμη. Σχετικά με τα φωτοβολταϊκά εμείς έχουμε υποστηρίξει την αναγκαιότητα να αναπτυχθεί ηλιακή ενέργεια στη χώρα μας. Δεν βλέπουμε για ποιο λόγο μέσα από τον τρόπο που διατυπώνεται το άρθρο αυτό, να εξαιρείται η ΔΕΗ από τέτοιου είδους ρυθμίσεις.
      Για την αφαλάτωση επίσης, θα ήταν μία θετική εξέλιξη για τα νησιά μας. Θεωρούμε, όμως, ότι πρέπει να μπουν όροι. Είναι σωστό αυτό που λέγεται ότι εάν η αφαλάτωση γίνεται μέσα σε κλειστούς κόλπους, αυτό θα είναι εξαιρετικά αρνητικό και για τις αγροτικές καλλιέργειες, αλλά και για το γόνο και για τον ίδιο το θαλάσσιο πλούτο.
      Θεωρούμε ότι θα έπρεπε τέτοιου είδους ρυθμίσεις αναγκαστικά να γίνονται όχι σε κλειστές περιοχές, αλλά σε ανοικτή θάλασσα, προκειμένου να εξασφαλίζεται και η καλύτερη ποιότητα του νερού, όπως επίσης να εξασφαλίζεται και η ποιότητα του θαλάσσιου ορίζοντα. 
      Όσον αφορά την τυποποίηση των αγροτικών προϊόντων, είναι και αυτό κάτι που έχουμε ανάγκη, το έχει ανάγκη η χώρα μας. Όμως και εδώ βλέπουμε τεράστιες τρύπες, που ανοίγουν δυνατότητες πολύ αρνητικές. Η Βουλευτής μας κ. Αμμανατίδου έκανε, πριν από δύο μέρες νομίζω, μία σχετική ερώτηση αναφορικά με τις ελιές και την τυποποίηση ελιών στη Βόρεια Ελλάδα, όπου είδαμε την περίπτωση να έχουμε εισαγόμενες ελιές οι οποίες μπαίνουν σε διαδικασία τυποποίησης ελληνικών προϊόντων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτό θα έπρεπε με καθαρό τρόπο…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Φιλίνη. 
      ΑΝΝΑ ΦΙΛΙΝΗ: …να αναφέρεται και να μην επιτρέπεται. 
      Επίσης, θα έπρεπε να υπάγονται σ’ αυτές τις ρυθμίσεις οι αγροτικοί συνεταιρισμοί οι οποίοι δεν αναφέρονται. Δεν είναι δυνατόν με τους ίδιους όρους να ρυθμίζονται οι σχέσεις με τα σούπερ-μάρκετ, που και αυτά προωθούν την τυποποίηση, με τις τυποποιήσεις τις οποίες οφείλουν να κάνουν οι αγροτικοί συνεταιρισμοί και που βεβαίως θα παράγουν πολύ καλύτερης ποιότητας προϊόντα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Φιλίνη. Έχετε διπλάσιο χρόνο.  
      ΑΝΝΑ ΦΙΛΙΝΗ: Θα κλείσω, κύριε Πρόεδρε.  
      Αναφέρθηκα ήδη χθες για τις διατάξεις για την Εκκλησία ότι είμαστε κατά.
      Ένα λεπτό μόνο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Έχετε ήδη υπερβεί το διπλάσιο χρόνο. 
      ΑΝΝΑ ΦΙΛΙΝΗ: Για τις τουριστικές υπηρεσίες, θεωρούμε ότι θα έπρεπε να μην εξαιρείται κανένα ξενοδοχείο εφόσον θέλει να καλυτερεύσει τους όρους για τις υπηρεσίες που παρέχει. Το να συνεχίζει η χώρα μας και η Κυβέρνηση να ενισχύει τις μεγάλες τουριστικές επιχειρήσεις και μόνο, σύμφωνα ιδιαίτερα με τις θελήσεις του ΥΠΕΧΩΔΕ, θεωρούμε ότι είναι πάρα πολύ αρνητικό. 
      Τέλος, να πω ότι και εμείς υποστηρίζουμε το άρθρο σχετικά με τους δύο αναπτυξιακούς οργανισμούς της Κρήτης. 
      Σας ευχαριστώ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, εβδομήντα δύο μαθητές και μαθήτριες και τέσσερις συνοδοί καθηγητές από το 5ο Γυμνάσιο Πετρούπολης.
      Η Βουλή τους καλωσορίζει και τους ευχόμαστε καλές σπουδές. 
      (Χειροκροτήματα από όλες τις πτέρυγες της Βουλής)
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, έχουμε ακόμα έναν ειδικό αγορητή και μετά θα πάρετε το λόγο. 
      Ο κ. Αϊβαλιώτης έχει το λόγο. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κυρίες και κύριοι Βουλευτές, άπειροι είναι οι επενδυτικοί νόμοι, φιλολογία για επενδύσεις και προσέλκυση ξένων επενδυτών, οράματα που διαψεύδονται και τελικά ανάπτυξη που δεν έρχεται. 
      Αυτή είναι η ιστορία των χαμένων ευκαιριών από το 1981 και πέρα, με καθοριστική την ευθύνη του ΠΑΣΟΚ για το ότι σταμάτησαν οι επενδύσεις, έκλεισαν οι «ναυαρχίδες» της ελληνικής μεταποίησης, αποβιομηχανοποιήθηκε η χώρα και η ελληνική οικονομία, την ίδια ώρα που εσείς, στη Νέα Δημοκρατία, πελαγοδρομούσατε μεταξύ ριζοσπαστικού φιλελευθερισμού, νεοφιλελευθερισμού, θατσερισμού, κρατισμού και δεν ξέρω τι άλλο.
      Στο δελτίο της Τράπεζας της Ελλάδας με αριθμό 31, το οποίο και θα καταθέσω, αναφέρεται ότι ο βαθμός προσέλκυσης των ξένων άμεσων επενδύσεων εμφανίζεται ιδιαίτερα χαμηλός στην πατρίδα μας, κύριε Υπουργέ, αφού τα αποθέματα ξένων άμεσων επενδύσεων από χώρες της Ευρωζώνης αντιστοιχούσαν μόλις στο 4,3% του ελληνικού ΑΕΠ, ενώ στην υπόλοιπη Ευρωζώνη ήταν επτά φορές μεγαλύτερα. 
      Επίσης να πούμε ότι οι ξένες άμεσες επενδύσεις, σύμφωνα με το δελτίο της Τράπεζας της Ελλάδος, επικεντρώνονται σε επιχειρήσεις χονδρικού εμπορίου. Δεν έχουμε παραγωγικές επενδύσεις στη μεταποίηση. Μιλάμε για επιχειρήσεις χονδρικού εμπορίου. Το καταθέτω, λοιπόν στα Πρακτικά, για να δούμε ότι δεν γίνονται παραγωγικές επενδύσεις σ’ αυτή τη χώρα. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πού βρισκόμαστε σήμερα; Μέσα σε συνθήκες παγκόσμιας κρίσης, λοιπόν, ήρθαν και οι κινητοποιήσεις των «καλομαθημένων», όπως τις αναφέρει ο κ. Τέλλογλου. Τον ξέρετε, κύριε Ρουσόπουλε. Ο κ. Τέλλογλου είναι ένας σοβαρός δημοσιογράφος, ο οποίος έδωσε μία συνέντευξη στο περιοδικό «DOWN TOWN» και είπε ότι ήταν τα επεισόδια των «καλομαθημένων». Έτσι χαρακτήρισε την «εξέγερση» -εντός εισαγωγικών- του Δεκεμβρίου.
      Πόσο μας στοίχισαν, λοιπόν, αυτά τα επεισόδια των «καλομαθημένων»; Οι πληρωμές αποζημιώσεων και οι απώλειες κρατικών εσόδων υπολογίζονται σε 700.000.000 ευρώ. 
      Τώρα τι λένε οι παραγωγικές τάξεις; Θα σας καταθέσω το δελτίο Τύπου του Συνδέσμου Εξαγωγέων Βορείου Ελλάδος. Τι λέει αυτό το δελτίο Τύπου; Λέει πολύ απλά ότι η ένεση ρευστότητας είναι εικονική πραγματικότητα, κύριε Υπουργέ, αφού εμφανίζεται περισσότερο ως λογιστικό μέγεθος και ζητούν τα αυτονόητα. Μιλάμε τώρα για τους εξαγωγείς της Βορείου Ελλάδος. Το καταθέτω.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ζητούν επιτάχυνση του ΕΣΠΑ, ομαλή λειτουργία των λιμανιών, ομαλή οδική μεταφορά των εμπορευμάτων. Δηλαδή, πού να το πεις αυτό και να μη βάλουν τις φωνές στην υπόλοιπη Ευρωπαϊκή Ένωση; Είναι αυτό που λέει ο Χάρρυ Κλιν ότι πραγματικά είμαστε η πιο «προηγμένη αφρικανική χώρα της Ευρώπης». 
      Ζητάνε οι άνθρωποι να έχουν ανοικτά τα λιμάνια και τους δρόμους, για να μεταφέρονται τα εμπορεύματα! Ζητούν επίσης επιτάχυνση του ΕΣΠΑ, το οποίο υποτίθεται ότι εφαρμόζεται για τρίτο χρόνο. 
      Κατ’ αρχάς, να πω, κύριε Υπουργέ –είστε πολύ συμπαθής, ξέρετε πόσο σας σέβομαι και σας αγαπώ- ότι είναι η δεύτερη φορά για ένα νομοσχέδιο που συζητείται από τότε που ανέλαβε ο κ. Παπαθανασίου και στο οποίο ο Υπουργός δεν είναι στην Αίθουσα. Είναι στις Βρυξέλλες. Εντάξει. Και πιο πριν ήταν άλλο νομοσχέδιο, πάλι πέρασε ένα νομοσχέδιο εδώ, πάλι δεν ήταν στην Αίθουσα. 
      Είστε επαρκής και εσείς και ο κ. Λέγκας, εσείς οι δύο που έρχεστε στα δύο νομοσχέδια που θυμάμαι. Όμως, ο Υπουργός Οικονομίας; Πού είναι ο Υπουργός Οικονομίας; Δεν έπρεπε να είναι σε τέτοια νομοσχέδια, δικά του; Δύο είναι. Αυτό είναι το δεύτερο που περνάει. 
      Φέρνετε, λοιπόν, ένα νομοσχέδιο για βελτίωση του ΕΣΠΑ, παρ’ ότι το ΕΣΠΑ δεν έχει ακόμη αρχίσει να «μπουσουλάει». Δεν μπουσουλάει το ΕΣΠΑ. Δεν έχει ξεκινήσει. Το απίστευτο είναι ότι πριν ένα χρόνο, μέσα σ’ αυτήν την Αίθουσα, ψηφίσαμε νόμο για το ΕΣΠΑ. Και τώρα φέρνετε διορθώσεις σε κάτι που δεν έχει αρχίσει να εφαρμόζεται. 
      Τα δύο πρώτα χρόνια θα έπρεπε να έχουμε απορρόφηση 8.000.000.000 ευρώ. Αυτή θα έπρεπε να ήταν η απορρόφηση που έχουμε. Όμως, τώρα εδώ έχουμε προσκλήσεις ενδιαφέροντος για έργα μόλις 3.000.000.000 ευρώ και αυτά είναι έργα-γέφυρες μεταξύ του Γ΄ ΚΠΣ και του ΕΣΠΑ. Είναι έργα-γέφυρες.
      Τώρα, τι άλλο κάνετε; Ιδρύετε τη «ΔΗΜΟΣ ΑΕ» και τη «ΝΟΜΟΣ ΑΕ». Τι σας είπε όμως ο κ. Παυλίδης στην επιτροπή; «Εγώ δεν θα τις ίδρυα. Αριστοτέλης Παυλίδης, Βουλευτής της Νέας Δημοκρατίας.» Το καταθέτω.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τι κάνετε με τα ξενοδοχεία; Σας τα είπε η κ. Κόρκα, Βουλευτής  της Νέας Δημοκρατίας από την Κορινθία. Να διαβάσω το σχετικό απόσπασμα από τα Πρακτικά. «Θα πρέπει, κύριε Υπουργέ, να δούμε και την περίπτωση των μικρότερων ξενοδοχείων, χαμηλότερων προδιαγραφών, που όμως δεν παύουν και αυτά να παρέχουν υπηρεσίες.» Αυτά τα είπε η κ. Κόρκα, Βουλευτής της Νέας Δημοκρατίας του Νομού Κορινθίας. Το καταθέτω για τα Πρακτικά.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, η κ. Μπουζάλη, Βουλευτής της Νέας Δημοκρατίας στην Καστοριά, είπε: «Θα μπορούσαμε να στηρίξουμε και τα ξενοδοχεία των τριών αστέρων χωρίς υποχρεωτικά να πρέπει να αναβαθμιστούν.» Αυτά τα λέει η κ. Μπουζάλη, δεν τα λέει ο λαός. Τα καταθέτω, για να τα ακούσει και ο κόσμος, επειδή βλέπει από την τηλεόραση. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε συνάδελφε, μπήκαν, αλλά δεν διαβάσατε τις προσθήκες. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Εγώ καταθέτω τι σας έλεγαν οι Βουλευτές σας και να τα ακούσει ο κόσμος, γιατί μονίμως λέτε ότι η Αντιπολίτευση σας λέει κάτι και δεν μπορείτε να το κάνετε. Και αφού δεν ακούτε την Αντιπολίτευση, ακούστε τους Βουλευτές σας.
      Θα θέλατε, λοιπόν, να μετατραπούν όλα τα ελληνικά ξενοδοχεία σε τεσσάρων ή πέντε αστέρων. Έγινε ολόκληρη συζήτηση στην επιτροπή. Κοινή Υπουργική Απόφαση. Τι να πω; Τα είπαμε όλα στην επιτροπή. Η Κοινή Υπουργική Απόφαση δεν μπορεί να μπαίνει ανά πάσα στιγμή. Δημιουργεί αίσθημα ανασφάλειας στον επενδυτή. Μέχρι τώρα υπήρχε ένα σύστημα με τις Κοινές Υπουργικές Αποφάσεις. Τώρα εσείς το αλλάζετε. 
      Να πούμε, επίσης, ότι είναι σωστό να ενισχυθούν τα ξενοδοχεία των τριών αστέρων, γιατί μόνο το 14% των ξενοδοχειακών κλινών είναι ξενοδοχεία τεσσάρων και πέντε αστέρων στην Ελλάδα. Το 86% είναι ξενοδοχεία λιγότερων αστεριών. Και αυτά φυσικά δεν τα λέει ο Αϊβαλιώτης ή ο Ροντούλης. Τα λέει ο κ. Φωκάς, ο Πρόεδρος του Ξενοδοχειακού Επιμελητηρίου της Ελλάδας. 
      Πολύ σημαντική όμως –κι εδώ πρέπει να το πω- ήταν και η παρέμβαση ακόμη ενός Βουλευτή της Νέας Δημοκρατίας του κ. Καρπούζα. Ακούστε τι σας είπε ο κ. Καρπούζας. Δεν ξέρω αν δώσατε βάση. Μάλλον, εσείς απαντήσατε –ο κ. Μπούρας τοποθετήθηκε- αλλά περιμένω να το δούμε και στην πράξη. Στα λόγια, εντάξει. 
      Ο κ. Καρπούζας, λοιπόν, είπε ότι χρειάζεται κωδικοποίηση του αναπτυξιακού νόμου. Τι σημαίνει αυτό; Εξήγησε ο άνθρωπος, ο Βουλευτής Πιερίας κ. Καρπούζας, ότι επικρατεί μπάχαλο με τον αναπτυξιακό νόμο. Πάει ο άλλος να επενδύσει και χάνεται μέσα στο λαβύρινθο, στις δαιδαλώδεις διατάξεις. 
      Αυτό συμβαίνει με τον αναπτυξιακό νόμο. Επιτέλους, κωδικοποιήστε τον! Αυτά σας τα λέει ο κ. Καρπούζας, ο δικός σας Βουλευτής. Δεν σας τα λέει κανένας Βουλευτής του ΛΑΟΣ ή του ΠΑΣΟΚ. 
      Χάνονται επενδύσεις από αυτό το λαβύρινθο, όταν οι Τούρκοι χρειάζονται έξι μέρες και έξι υπογραφές για να εγκριθεί μία επένδυση. Έξι μέρες και έξι υπογραφές χρειάζονται οι Τούρκοι! Εμείς δεν ξέρουμε αν φτάνουν εξήντα υπογραφές και εξακόσιες μέρες για να γίνει μία επένδυση στην Ελλάδα.
      Καταθέτω, λοιπόν, τι είπε ο κ. Καρπούζας, με τον οποίο συμφωνώ απόλυτα. Αυτά τα είπε στην επιτροπή.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μιλάμε για επενδύσεις. Επ’ ευκαιρία: Πόσα λεφτά δώσατε για διαφήμιση, του ΕΣΠΑ; Πείτε στη Βουλή πόσα λεφτά δώσατε για να διαφημιστεί το ΕΣΠΑ. Δεν πρέπει να ξέρει ο κόσμος από τα κοινοτικά κονδύλια πόσα πάνε σε διαφήμιση η οποία είναι γκρίζα κυβερνητική προπαγάνδα; Ποιος είναι ο ρόλος της ξεχαρβαλωμένης δημόσιας διοίκησης και των «Golden Boys»;
      Και τώρα, επ’ ευκαιρία, όλο «Golden Boys» ακούμε, αλλά κανένα «Golden Girl δεν βλέπουμε. Μόνο Golden…».
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν υπάρχει Υπουργός από την Κυβέρνηση μέσα στην Αίθουσα.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Πώς είπατε, κύριε Πρόεδρε;
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν υπάρχει Υπουργός από την Κυβέρνηση μέσα στην Αίθουσα.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Θα έρθει κάποια στιγμή. Δεν είναι και νέο αυτό.
      ΠΡΟΕΔΡΕΥΩΝ (Γεώργιος Σούρλας): Εντάξει, δε νομίζω ότι είναι και λόγος τώρα αυτός για να…
      ΘΕΟΔΩΡΟΣ ΠΑΓΚΑΛΟΣ: Η φύση, κύριε Πρόεδρε. Ακόμα και για τους Υπουργούς η φύση είναι αμείλικτη.
      ΠΡΟΕΔΡΕΥΩΝ (Γεώργιος Σούρλας): Αν θέλετε, να διακόψουμε τη συνεδρίαση, να τη διακόψουμε. Θέλετε να διακόψουμε τη συνεδρίαση, κύριε Αϊβαλιώτη;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Όχι, κύριε Πρόεδρε. Εγώ θα πω ό,τι έχω να πω…
      ΠΡΟΕΔΡΕΥΩΝ (Γεώργιος Σούρλας): Όταν τίθενται θέματα όμως τέτοια, όπως γιατί ο Υπουργός δεν μπορεί να πάρει μια ανάσα... Δεν είναι σωστό αυτό που κάνετε. Το Προεδρείο είναι υποχρεωμένο, αν επιθυμεί ο ομιλητής, ο κ. Αϊβαλιώτης, να διακόψει τη συνεδρίαση.
      ΓΕΩΡΓΙΟΣ ΚΑΡΑΤΖΑΦΕΡΗΣ: Έχει τέσσερις Υπουργούς το Υπουργείο και να σέβεται το νομοθετικό Σώμα.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, είναι αυθύπαρκτοι οργανισμοί.
      Κύριε Πρόεδρε, όταν είστε στην Έδρα, όπως είμαι εγώ ή όπως είναι ο Υπουργός εκεί, νομίζω ότι υπάρχουν και κάποιες δυσκολίες. Αν, όμως, παρά ταύτα, επιθυμείτε, θα διακόψω τη συνεδρίαση.
      Συνεχίζω, κύριε Αϊβαλιώτη;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Φαντάζομαι ότι θα έρθει ο κύριος Υπουργός κάποια στιγμή, αλλά, όπως είπε σωστά και ο Πρόεδρος κ. Καρατζαφέρης, τέσσερις έχει το Υπουργείο, γι’ αυτό εκπλήσσομαι λίγο. Είπαμε, όμως, ότι ο Υπουργός θα μας κάνει κάποια στιγμή την τιμή να έρθει στην Αίθουσα.
      Βέβαια, «Golden Boys» βλέπουμε. «Golden Girl» δεν βλέπουμε. Μονίμως με τα «Golden Boys» ασχολούμαστε, τα οποία είναι παντού και δεν μειώνονται, έτσι; Αυτό βλέπουμε.
      Ας έρθουμε τώρα σε μερικά απίστευτα, επίσης. Βγάζει το Υπουργείο Οικονομίας δελτίο Τύπου για το επικαιροποιημένο πρόγραμμα και λέει ότι υπάρχει κατάρρευση φορολογικών εσόδων, λόγω αποτυχίας εισπρακτικών μηχανισμών. Ακούστε, το Υπουργείο Εθνικής Οικονομίας -το «Εθνικής» το σβήσατε, δεν το χρησιμοποιείτε πια- κατηγορεί το Υπουργείο Οικονομίας της ίδιας Κυβέρνησης. Και τι άλλο; Αποτυχία στην περαίωση και την είσπραξη των φορολογικών εσόδων, ομολογεί το Υπουργείο Οικονομίας. Αποτυχία του ΕΤΑΚ λόγω ανυπαρξίας εισπρακτικών μηχανισμών. Αυτό πια δεν είναι «Κράμερ εναντίον Κράμερ». Αυτό είναι «Τζων εναντίον Τζωρτζ», «Τζων Παπαθανασίου εναντίον Τζωρτζ Αλογοσκούφη». Αυτό είναι κάτι το απίστευτο. Ασκεί κριτική το ίδιο Υπουργείο της ίδιας Κυβέρνησης. Ο ένας Υπουργός που έφυγε, ο άλλος υπουργός που ήρθε και ασκεί ο καινούργιος στον παλιό, με διαφορά είκοσι ημερών, συντριπτική κριτική για πλήρη αποτυχία στο ΕΤΑΚ, στην περαίωση, στα φορολογικά έσοδα, στην αποτυχία των εισπρακτικών μηχανισμών. Είναι απίστευτο αυτό το πράγμα.
      Άρθρο 34: «ΝΟΜΟΣ». Λέτε ότι συστήνετε μία ανώνυμη εταιρεία η οποία θα έχει μη κερδοσκοπικό χαρακτήρα. Άλλο απίστευτο και αυτό! Ανώνυμη εταιρεία μη κερδοσκοπικού χαρακτήρα. Μα είναι σύμφυτη η ανώνυμη εταιρεία με τον κερδοσκοπικό χαρακτήρα. Είναι ταυτόσημες έννοιες. Θα έχει, λέει, ανταποδοτικούς όρους. Όταν υπάρχει χρηματοδότηση από το Πρόγραμμα Δημοσίων Επενδύσεων, την Ευρωπαϊκή Ένωση, την ΕΝΑΕ, δεν είναι ανταποδοτικοί πόροι αυτοί. Τα είπε ο ειδικός μας αγορητής χθες. Εκατό φορές τα είπε. Τα είπε και στην επιτροπή. Υπάρχουν κάποια νομικά κενά.
      Σε σχέση με τη «ΝΟΜΟΣ», μόνο δεκαπέντε άτομα για να ετοιμάζουν όλα τα έγγραφα για πενήντα τέσσερις νομούς της Ελλάδος; Και ως προς ένα θέμα με το οποίο ασχολούμαι πάρα πολύ και με ενδιαφέρει: Εξαιρούνται τα φωτοβολταϊκά μεγάλης ισχύος; Γιατί; Γιατί εξαιρούνται τα φωτοβολταϊκά μεγάλης ισχύος με το άρθρο 1;
      Οργανισμοί Ανάπτυξης Δυτικής και Ανατολικής Κρήτης. Ήρθαν και από τη Δυτική και από την Ανατολική Κρήτη. Εγώ έχω την τιμή να με έχει ορίσει, μεταξύ άλλων, ο Πρόεδρος του ΛΑΟΣ αρμόδιο για την Περιφέρεια Κρήτης. Πήγα για πρώτη φορά το 1981 στην Κρήτη. Τι άκουγα το 1981 στην Κρήτη; «Βόρειο οδικό άξονα δεν έχουμε, κάθετους άξονες δεν έχουμε» στους Νομούς της Κρήτης για να πηγαινοέρχονται τα αγροτικά προϊόντα. Έκαναν λόγο για μεταφορά του Αεροδρομίου Ηρακλείου -το 1981- επειδή μολύνει, έχει φασαρία, είναι μέσα στον αστικό ιστό της πόλης και επίσης, ότι ο πληθυσμός της Κρήτης είναι συγκεντρωμένος στο Βορρά και όχι στο Νότο και υπάρχει ανισοκατανομή και ότι όλοι θα πάνε τελικά στο Βορρά και ότι δεν θα μείνει ψυχή στο Νότο. Αυτά άκουγα το 1981.
      Πάω το καλοκαίρι περιοδεία και ακούω: Βόρειος οδικός άξονας, κάθετοι άξονες δεν υπάρχουν, αεροδρόμιο Ηρακλείου, ανισοκατανομή πληθυσμού. Τι έγινε, δηλαδή; Πέρασαν σχεδόν τριάντα χρόνια. Ποιος ευθύνεται γι’ αυτό το πράγμα, για την Κρήτη, η οποία συνεχίζει να είναι στην υπανάπτυξη, όταν έχουμε περάσει και είμαστε στο Δ΄ Κοινοτικό Πλαίσιο Στήριξης, ΜΟΠ, ιστορίες κ.λπ. Χρυσά αεροδρόμια έπρεπε να έχει η Κρήτη.
      Και είμαστε στα ίδια πράγματα, κυρία Κεφαλογιάννη -που είσαστε και Κρητικιά- σαν να είμαστε πίσω στο 1981, όταν ήμασταν μικρά παιδιά. Ούτε δρόμοι, λοιπόν, ούτε αεροδρόμιο, ούτε ουσιαστική ανάπτυξη. Και διερωτώμαι, τι πρέπει να γίνει για να καταλάβουν ορισμένοι τα αδιέξοδα τα οποία διαιωνίζονται.
      Εγώ, όμως, πρέπει -επειδή δεν μου αρέσει να είμαι μηδενιστής, γιατί ο μηδενιστής γίνεται και γραφικός- να αναγνωρίσω κάτι θετικό. Το είπε ο κ. Μπούρας στην επιτροπή.
      Μπράβο σας που προχώρησαν τα έργα στο Μαλιακό. Πέρασα από το Μαλιακό και δεν έχει καμμία σχέση με το παρελθόν. Είναι θετικό. Εμένα δεν μου αρέσουν τα μοιρολόγια, οι γκρίνιες και η συνεχής κατεδάφιση οποιουδήποτε καλού γίνεται σε αυτή τη χώρα. Προχωρήσατε –και είναι σωστό- τα έργα στο Μαλιακό. Πράγματι, η κατάσταση έχει βελτιωθεί, αφού βέβαια χάθηκαν δυστυχώς τόσες ζωές. Αυτό πρέπει να το επισημάνουμε. Η Αντιπολίτευση λοιπόν, πρέπει, νομίζω   –έτσι το αντιλαμβάνομαι εγώ- να επιβραβεύει κάτι που γίνεται, έστω και αργά. 
      Για την ενέργεια τώρα. Ο Σαρκοζί επενδύει πλέον στην εξοικονόμηση ενέργειας στα κτήρια και υπολογίζει να δημιουργήσει γύρω στις διακόσιες χιλιάδες νέες θέσεις εργασίας από την εξοικονόμηση ενέργειας στα κτήρια. Η Ελλάδα είναι πρώτη σε αιολικό δυναμικό σε όλον τον κόσμο. Ήρθε ο καθηγητής, ο κ. Ζερεφός στην Επιτροπή Περιβάλλοντος και μας τα είπε: «Είμαστε πρώτοι». Δεύτερη είναι η Χαβάη. Πρώτοι σε «αιολικό δυναμικό» σε όλον τον κόσμο. Έχουμε τεράστια ηλιοφάνεια.
      Τι κάνουμε για το «αιολικό δυναμικό»; Δίνουμε 30.000 ευρώ την ώρα για ρεύμα στους Τούρκους. Κάνουμε εισαγωγή ρεύματος και δίνουμε 30.000 ευρώ την ώρα, κάθε ώρα που περνάει. Τώρα είναι μεσημέρι, είναι δώδεκα παρά είκοσι πέντε, στη μία παρά είκοσι πέντε θα έχουμε πληρώσει 30.000 ευρώ στους Τούρκους. Μετά από μια ώρα άλλες 30.000 ευρώ για ηλεκτρική ενέργεια στους Τούρκους. Αλλά πληρώνουμε και τους Αλβανούς. Στις πιο φτωχές χώρες της Ευρώπης πληρώνουμε λεφτά για να εισάγουμε ηλεκτρική ενέργεια, όταν είμαστε γεμάτοι από δυναμικό. Είμαστε υπερδύναμη στις ανανεώσιμες πηγές ενέργειας, κύριε Υπουργέ -και το ξέρετε- γεωθερμία, αιολικό δυναμικό και ηλιακή ενέργεια. 
      Ο κ. Μανιάτης νομίζω στην επιτροπή –δεν είναι εδώ τώρα- είπε ότι η «SILICON VALLEY» άφησε πλέον την πληροφορική στην άκρη και ασχολείται με τα φωτοβολταϊκά τόξα. Εγώ λυπάμαι που θα το πω, φοβάμαι ότι θα χάσουμε και αυτό το τρένο της τεχνολογίας. Δηλαδή έχουμε χάσει όλα τα τρένα μέχρι τώρα και θα χάσουμε και αυτό το τρένο της τεχνολογίας, ενώ τα εχέγγυα είναι τεράστια για  φοβερή ανάπτυξη. Έχουμε ένα τεράστιο δυναμικό στις ανανεώσιμες πηγές ενέργειας. 
      Αλλά δεν χτυπήσατε ούτε τη γραφειοκρατία, δεν διαλύσατε τον παραλογισμό «δαιδαλωδών» απαγορεύσεων και δεν δώσατε τη δυνατότητα -και ελπίζω να γίνει κάτι επιτέλους- να βάλουν τα νοικοκυριά και οι ιδιώτες μικρά φωτοβολταϊκά, κύριε Μπούρα, για να πωλούν το ρεύμα μέσω του ΔΕΣΜΗΕ. Είναι ντροπή, είναι ρεζιλίκι να εισάγουμε ρεύμα από φτωχές χώρες, ενώ η Ελλάδα θα μπορούσε να είναι υπεραυτάρκης. 
      Θα μιλήσω λίγο τώρα για τη «ΜΟΔ». Έχω πάντα έντονη ενόχληση, όταν μιλάμε για υπηρεσίες που πληρώνονται από τους φορολογούμενους, αλλά στελεχώνονται με μη αδιάβλητες διαδικασίες. Το ανέφερε ο κ. Καράογλου στην επιτροπή, το ανέφερε ο κ. Λαφαζάνης –δεν είναι εδώ τώρα- όπως και άλλοι στην επιτροπή μας. 
      Και εσείς, κύριε Μπούρα, είπατε ότι είναι χίλια εκατόν πενήντα τέσσερα άτομα. Σωστά; Τόσοι δεν είναι στη «ΜΟΔ»; Χίλιοι εκατόν πενήντα τέσσερις! Να ακούσει ο κόσμος πόσοι δουλεύουν στη «ΜΟΔ». Για σκεφτείτε, λοιπόν. Μιλάμε για διαδικασίες πρόσληψης που δεν είναι και ο ορισμός της αξιοκρατίας και το παραδέχεται και ο εκπρόσωπος των εργαζομένων στη «ΜΟΔ». Και μάλιστα, ακούστηκε και η φράση από συνάδελφο Βουλευτή, «διαβλητές διαδικασίας προσλήψεων». Την έχω σημειώσει. 
      Έτσι λοιπόν, εγώ ενοχλούμαι όταν βλέπω κάποιοι να μπαίνουν, συγκεκριμένα χίλιοι εκατόν πενήντα τέσσερις, στη «ΜΟΔ», με μη αδιάβλητες διαδικασίες πρόσληψης, όταν χιλιάδες άλλα παιδιά με ένα φορτηγό πτυχία, με γλώσσες, μεταπτυχιακά, με προσπάθεια, με αγώνα, χωρίς όμως γαλάζιο ή πράσινο μπάρμπα στην Κορώνη, δεν μπορούν να μπουν στη «ΜΟΔ» και δεν θα τη δουν τη «ΜΟΔ» ποτέ, ούτε ζωγραφιστή. Ορισμένοι όμως μπαίνουν στη «ΜΟΔ». Και έρχονται μετά εδώ στη Βουλή και λένε αυτά που λένε. 
      Καταθέτω, λοιπόν, αυτά που είπε ο κ. Λαφαζάνης στην επιτροπή.
      (Στο σημείο αυτό ο Βουλευτής κ. Κωνσταντίνος ΑΙβαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσο για τις αμοιβές αυτών που δουλεύουν στη «ΜΟΔ», οι οποίοι μάθαμε ότι παίρνουν και λίγα, όπως λένε, θέλω να ρωτήσω, πόσο παίρνει ο Ταγματάρχης με δύο παιδιά που έχει σπουδάσει, έχει προσόντα, υπηρετεί στον Έβρο -το έζησα αυτό- άρα συμβάλλει στην ασφάλεια της χώρας, παίρνει μετά ένα φύσημα και πάει στην Κω, φεύγει από την Κω και τον στέλνουν στην Κόνιτσα. Αυτός, λοιπόν, ο άνθρωπος ο οποίος δεν έχει ωράριο, έρχεται στις έξι το πρωί και φεύγει στις έντεκα το βράδυ, με οικογένεια. Πόσα λεφτά παίρνει; Ερωτώ για να έχουμε και μία τάξη μεγέθους τέλος πάντων. Και περνάει όλη του τη ζωή μέσα στις βροχές και τη λάσπη. Άρα, λοιπόν, πρέπει να ξέρουμε και τι γίνεται με τις αμοιβές ευρύτερα στην Ελλάδα, για να καταλαβαίνουμε πού βρισκόμαστε. 
      Τώρα εσείς προσλαμβάνετε βέβαια υπαλλήλους εκτός ΑΣΕΠ μέσω του «ιμάντα» της «ΜΟΔ». Δηλαδή, παίρνετε από τη «ΜΟΔ» και τους σπρώχνετε σε δημόσιες υπηρεσίες. Άρα, λοιπόν, καταργείτε και αυτό ακόμη το προβληματικό ΑΣΕΠ και σπρώχνετε δημοσίους υπαλλήλους σε διάφορες δημόσιες υπηρεσίες μέσω της «ΜΟΔ». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, για να μην κάνω και κατάχρηση του χρόνου. 
      Ατολμία, προχειρότητα, αμηχανία, νευρικότητα αποπνέουν πλέον όλα τα νομοσχέδια που παρουσιάζει η Κυβέρνησή σας, η οποία νιώθει σαν να χάνει ένα παιχνίδι με 4-2, ενώ κέρδιζε μέχρι πρόσφατα με 2-0. Αλλά πλέον μου φαίνεται ότι μπάζει η άμυνά σας, ιδίως από τα άκρα. 
      Ευχαριστώ. 
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αϊβαλιώτη. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ ο κ. Θεόδωρος Πάγκαλος. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κυρίες και κύριοι συνάδελφοι, αυτό το νομοσχέδιο είναι ένα νομοσχέδιο που έρχεται μέσα σ’ ένα θόρυβο που θα μπορούσε να προδιαθέσει για μία θετική αντιμετώπισή του, γιατί υποτίθεται ότι είναι μία έκτακτη προσπάθεια της Κυβέρνησης για τη βελτίωση των επενδυτικών συνθηκών, μία συνεισφορά στην αντιμετώπιση της κρίσης που διατρέχει αυτή τη στιγμή η οικονομία και η κοινωνία της χώρας μας.
      Υπάρχουν, βέβαια, επιμέρους θέματα τα οποία δεν άκουσα να απαντώνται με επάρκεια από τον παριστάμενο κύριο Υπουργό. Για παράδειγμα, όσον αφορά αυτό το ΕΣΠΑ, υπάρχει δύο χρόνια τώρα. Γιατί είναι μηδενική η απορρόφηση; Αν κάτι υπάρχει θεμελιακό, θα έπρεπε να το τροποποιήσουμε. Εάν δεν υπάρχει τίποτα θεμελιακό, τότε τι θα συμβεί κοσμοϊστορικό, θαυματοποιό, αν θέλετε; Τι θα επέλθει; Η μαγική ράβδος; Και αυτή ποια είναι που θα μας οδηγήσει στο να αρχίσει η απορρόφηση που δύο χρόνια τώρα δεν γίνεται; 
      Το ίδιο θα έλεγα και για τη δημιουργία αυτού του υπέροχου νέου θεσμού, του «ΝΟΜΟΣ ΑE» Μα, κάνατε τον «ΔΗΜΟΣ ΑE» Δεν τον κάνατε; Και ο «ΔΗΜΟΣ ΑE» εδώ και χρόνια είναι εντελώς ανενεργός. Νομίζω κατ’ αρχάς ότι δεν υφίσταται. Δεν υπάρχει ένα τέτοιο πράγμα. Εκτός και αν ο κύριος Υπουργός μπορεί να μας δώσει μία διεύθυνση –όχι πρόσωπα που εισπράττουν αμοιβές, τις προσωπικές τους διευθύνσεις και τα τηλέφωνά τους, γιατί τέτοιους μπορούμε να βρούμε με μεγάλη ευκολία- όπου θα βρούμε υπαλλήλους οι οποίοι κάθονται στα κομπιούτερ και επεξεργάζονται προγράμματα που εμπίπτουν στο σκοπό αυτού του φορέα που ίδρυσε η Κυβέρνηση, αλλά τον άφησε στο περιθώριο, εκεί σ’ αυτό το τεράστιο νεκροταφείο ιδεών και προτάσεων, όπου σαπίζουν τόσες και τόσες πρωτοβουλίες της, ενώ ανθούν και ευδοκιμούν τα στελέχη τα οποία εισπράττουν ως εκ τούτου αμοιβές.
      Και έρχεται τώρα να φτιάξει νέο Οργανισμό, τον «ΝΟΜΟΣ ΑΕ». Δεν έπρεπε πρώτα να αφήσουμε να λειτουργήσει ο «ΔΗΜΟΣ ΑΕ», να δούμε τι θα κάνει και όταν πλέον συμπεράνουμε ορισμένα πράγματα, είτε θετικά, είτε αρνητικά, να προχωρήσουμε στην παραπέρα βαθμίδα;
      Αυτά και άλλα πολλά γίνονται περί διαφόρων θεμάτων, άρρητα, απόρρητα, μερικά πολύ αμφισβητήσιμα –εκεί στα ξενοδοχεία βρίθουν οι φωτογραφίες και τα «ενσταντανέ»- και με λίγη σάλτσα, θα μου το επιτρέψουν οι Κρήτες συνάδελφοι και το κερασάκι από Κρήτης για το οποίο κανείς δεν έχει αντίρρηση εν πάση περιπτώσει. 
      Και ερχόμαστε εδώ να δεχθούμε –υποτίθεται- ότι αυτό είναι αυτό που η Κυβέρνηση καταθέτει ως συνεισφορά στην πανεθνική –υποτίθεται- προσπάθεια αντιμετώπισης της κρίσης.
      Εγώ έχω να κάνω ένα ερώτημα, κύριε Υπουργέ, και θα σας παρακαλέσω να μην το θεωρήσετε ως προσωπική κριτική, διότι γνωρίζετε ότι και συμπάθεια σας έχω και εκτίμηση ιδιαίτερη. Εάν το πράγμα ήταν τόσο αξιόλογο και τόσο σημαντικό, δεν έπρεπε ο ίδιος ο κύριος Υπουργός, ο κ. Παπαθανασίου, να βρει τον τρόπο να έρθει δύο, τρεις ώρες στη Βουλή και να μας μιλήσει περί του νομοσχεδίου αυτού; Να μην το κάνει κατ’ ανάγκη σήμερα, γιατί σήμερα γνωρίζω ότι αυτήν τη στιγμή που μιλάμε, υφίσταται φρικτές δοκιμασίες, σατανικά βασανιστήρια, απ’ αυτόν τον άξιο συνεχιστή της Ιεράς Εξέτασης, το φρικτό Αλμούνια, ο οποίος αυτήν τη στιγμή που μιλάμε τον βασανίζει κάπου μέσα στις ομίχλες των Βρυξελλών!
      (Χειροκροτήματα από την πτέρυγα του ΠΑΣΟΚ)
      Το πρόβλημά μου δε με τον Αλμούνια είναι το εξής: Δεν είναι γιατί κάνει αυτά που κάνει ο Αλμούνια στον κ. Παπαθανασίου. Αυτή είναι η δουλειά του. Όμως, γιατί τον αγαπήσατε ξαφνικά εσείς τόσο πολύ το 2004; Θυμάμαι μία ηλικιωμένη συμπολίτισσα μου, η οποία παρακολουθούσε από την τηλεόραση την πολιτική κίνηση και μου λέει «αυτός ο «Μανιαμούνια» -πώς τον λένε- Νέα Δημοκρατία είναι, παιδάκι μου;».
      Είχε εκπλαγεί από την προβολή που του γινόταν από τους Υπουργούς σας και από τον ενθουσιασμό σας. Διότι ο Αλμούνια δεχόταν τις προτάσεις σας, τας προκύπτουσας από την απογραφή, λες και υπάρχει επίτροπος που δεν θα δεχθεί ποτέ μια κυβέρνηση η οποία οικειοθελώς έρχεται και λέει στον επίτροπο «Βάλε μου το μαχαίρι στο λαιμό. Αυτοχειριάζομαι. Ομολογώ ο ίδιος ότι έχω ελλείμματα και υπερβάσεις στον προϋπολογισμό.»
      Ο Αλμούνια, λοιπόν, εκείνης της εποχής ήταν καλός, καίτοι ήταν σοσιαλιστικής προέλευσης. Τώρα έχει γίνει φρικτός και άδικος και φαίνεται ότι αρνείται σθεναρά να σας δώσει το περιθώριο των δύο ετών το οποίο ζητάτε. Επομένως βρίσκεστε μπροστά σε οικονομικό αδιέξοδο, γιατί σε λίγους μήνες μετά την κατάπτωση και την αποτυχία της απόπειρας να καταρτίσετε προϋπολογισμό, μερικούς μήνες μετά την εισαγωγή του σχεδίου, το οποίο –υποτίθεται- διορθώνει την κατάσταση και δίνει κάποια δυνατότητα να κυβερνηθεί αυτός ο τόπος με κάποιον τρόπο, έρχεται η επιτροπή, αρνείται τη συνεργασία της και βρίσκεστε στο κενό. Και ευρισκόμενοι στο κενό, μιλάτε περί εθνικής συναινέσεως και συνεργασίας. 
      Τι ακριβώς θέλετε από εμάς; Να συμφωνήσουμε σε κάτι, αντιλαμβάνομαι. 
      Κατ’ αρχάς, είμαι πάρα πολύ συγκινημένος. Μετά από πέντε –σχεδόν- χρόνια ανακαλύψατε ότι υπάρχει Αξιωματική Αντιπολίτευση σε αυτόν τον τόπο, ότι η Αξιωματική Αντιπολίτευση αποτελείται από ανθρώπους σαν τους άλλους, ότι δεν είμαστε, όπως τόσα χρόνια μας λέγατε, ούτε κοινοί λωποδύτες ούτε εκ συστήματος ψεύτες ούτε διεστραμμένοι ούτε στο περιθώριο των αξιών αυτού του έθνους, αλλά ότι και εμείς, τέλος πάντων, κάτι αξίζουμε και κάποια απήχηση έχουμε στην κοινωνία μας και επομένως χρειάζεται να ασχοληθείτε και μαζί μας. 
      Όμως, μας ζητάτε να συμφωνήσουμε. Δεν ξέρω και αν μας ζητάτε, γιατί άλλοι λένε ότι το ζητάτε από εμάς και άλλοι ότι ζητάτε να συμφωνήσετε μεταξύ σας. Εν πάση περιπτώσει, υπάρχει πλήρης σύγχυση στις μέρες που περνάμε. 
      Αυτοί που μας το ζητάτε -ας πούμε ο κ. Αβραμόπουλος, αν ζητάει από εμάς και όχι από τον Πρωθυπουργό του να συμφωνήσουμε με κάτι στην οικονομική πολιτική- με τι ακριβώς μας ζητάτε να συμφωνήσουμε; Αυτό το νομοσχέδιο είναι το σχέδιό σας για την οικονομία; Με αυτό το νομοσχέδιο εκστρατεύσατε στις Βρυξέλλες, για να πείσετε την Ευρωπαϊκή Επιτροπή και τα άλλα κράτη-μέλη του νομισματικού συστήματος ότι είστε ικανοί να διαχειριστείτε την τύχη της χώρας; Δεν το βλέπετε ότι το πράγμα δεν πάει πια; Δεν βλέπετε ότι δεν μπορείτε να πείσετε ούτε τον εαυτό σας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, δεν θα πάω στα δεκαπέντε λεπτά. Μην ανησυχείτε. 
      Θέλω να σας πω κάτι. Εν πάση περιπτώσει, ιδέες δεν έχετε. Προτάσεις δεν έχετε. Ενότητα ιδεολογική και πολιτική δεν έχετε. Τουλάχιστον, τη δουλειά αυτή που σας ανέθεσε ο ελληνικός λαός δεν προσπαθείτε να την κάνετε με κάποιο τρόπο εύσχημα; Εύσχημα να κάνετε αυτό που είναι το στοιχειώδες, δηλαδή να πηγαίνετε εκεί που πρέπει την ώρα που πρέπει. 
      Άκουσα ότι αυτή η Κυβέρνηση είναι κυβέρνηση Σουφλιά! Ότι είναι της επιρροής του ο κ. Παπαθανασίου και δεν ξέρω και ποιος άλλος. Θέλω να καταθέσω τον κατάλογο όλων των συμβουλίων χωροταξίας, περιβάλλοντος και δημοσίων έργων που έγιναν από το 2004. Είναι δεκαεννέα συνολικά. Ο Υπουργός Χωροταξίας Περιβάλλοντος και Δημοσίων Έργων της Ελλάδας, κ. Σουφλιάς, δεν έχει πάει ούτε σε ένα. Δεν αξίωσε να δείξει το πρόσωπό του στους συναδέλφους του. Προφανώς, θα έχει καταντήσει στους ευρωπαϊκούς  κύκλους  ανέκδοτο ο Σουφλιάς, ο οποίος από το 2004 είναι απών. Αυτό το λέτε εσείς Κυβέρνηση; 
      (Στο σημείο αυτό ο Βουλευτής κ. Θεόδωρος Πάγκαλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι ασήμαντο για εσάς το θέμα των δημοσίων έργων, όπου πηγαίνει το μεγαλύτερο μέρος από τα χρήματα που παίρνουμε από την Κοινότητα στα Προγράμματα Σύγκλισης;
      Είναι ασήμαντο για εσάς το πρόβλημα της χωροταξίας, όπου η χώρα είναι καθυστερημένη σε σχέση με όλες τις άλλες όπου έχουν γίνει επανειλημμένες προσπάθειες, πολλές απ’ αυτές έχουν αποτύχει και μερικές απ’ αυτές χρηματοδοτούνται από την Κοινότητα, την Ευρωπαϊκή Ένωση;  
      Είναι ασήμαντο για σας το πρόβλημα του περιβάλλοντος, όπου κατά σύμπτωση διαπρέπει εκλεκτός Έλλην Επίτροπος, ο κ. Δήμας, από την παράταξή σας; Τι είναι αυτός ο «αυτοκράτωρ» των δημοσίων έργων, αυτός ο τελευταίος «άρχοντας των Βαλκανίων», ο οποίος απαξιώνει να δείξει το πρόσωπό του στα Συμβούλια Υπουργών; 
      ΘΕΟΔΩΡΟΣ ΡΟΥΣΟΠΟΥΛΟΣ: Η Ελλάδα είναι παρούσα, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Ορίστε; 
      ΘΕΟΔΩΡΟΣ ΡΟΥΣΟΠΟΥΛΟΣ: Η Ελλάδα είναι παρούσα. Μην λέτε ότι εάν δεν πάει ο Υπουργός, δεν πάει η Ελλάδα.
      ΘΕΟΔΩΡΟΣ ΠΑΓΚΑΛΟΣ: Κύριε Ρουσόπουλε, εγώ δεν είπα ότι δεν πήγε ο Υφυπουργός. Ξέρετε πολύ καλά –και δεν είναι επιχείρημα αυτό και λυπάμαι που το χρησιμοποιείτε- ότι σ’ αυτά τα συμβούλια πάνε οι Υπουργοί.  
       ΘΕΟΔΩΡΟΣ ΡΟΥΣΟΠΟΥΛΟΣ: Η Κυβέρνηση είναι παρούσα και η χώρα είναι παρούσα, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Δεν είναι απάντηση αυτή, κύριε Ρουσόπουλε. Αυτή είναι απάντηση για να την χρησιμοποιείτε στα τσιράκια σας μέσα στο αυταρχικό πλαίσιο που έχετε δημιουργήσει σ’ αυτή τη χώρα, χωρίς να ντρέπεστε. Διότι, εάν είχατε στοιχειώδη ευρωπαϊκή ευαισθησία, θα ξέρατε ότι πάει ο Υπουργός ο ίδιος. 
      ΘΕΟΔΩΡΟΣ ΡΟΥΣΟΠΟΥΛΟΣ: Κύριε Πρόεδρε, ζητάω το λόγο επί προσωπικού. 
      ΘΕΟΔΩΡΟΣ ΠΑΓΚΑΛΟΣ: Θέλετε να σας φέρω τον κατάλογο να δείτε ποιοι ήταν οι άλλοι που κάθονταν στο ίδιο τραπέζι για να δείτε αν υπήρχαν άλλοι Υφυπουργοί και να μου εξηγήσετε γιατί ο Σουφλιάς της Μεγάλης Ελλάδος δεν πηγαίνει και οι άλλοι πηγαίνουν; 
      Θα έπρεπε να ντρέπεστε για την κατάσταση, στην οποίαν έχετε περιαγάγει τη χώρα. Και μας δίνετε δικαιολογίες αυτού του είδους. Τίποτα δεν διδάσκεστε. Αυτό είναι το πρόβλημά σας. Γι’ αυτό διασπάσθε, γι’ αυτό διαλύεστε, γι’ αυτό οδηγείτε τη χώρα μαζί σας -όσο καιρό μένετε- προς τη σύγχυση και την καταστροφή.
      Έχω ένα ευχάριστο νέο τώρα, γιατί δεν θέλω να γίνομαι δυσάρεστος: Σήμερα από το πρωί σε όλα τα δημοσιογραφικά γραφεία κυκλοφορεί η φήμη ότι εντός των ημερών –μάλιστα μετά τη συζήτηση για την οικονομία που θα έχουμε μεθαύριο- προκηρύσσονται εκλογές. Οψόμεθα. Μακάρι. Ο Θεός να λυπηθεί την Ελλάδα! 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, έχετε και ρητορική δεινότητα και λεξιλόγιο καλό. Κάποια στιγμή είπατε για «τσιράκια». Γι’ αυτή τη λέξη επιμένετε ή θέλετε να διαγραφεί; 
      ΘΕΟΔΩΡΟΣ ΠΑΓΚΑΛΟΣ: Δεν απευθυνόμουν σε συναδέλφους, κύριε Πρόεδρε. Απευθυνόμουν σε άλλα άτομα. 
      ΠΡΟΕΔΡΕΥΩΝ (Γεώργιος Σούρλας): Σε άλλα άτομα. Όταν, όμως, λέτε τα «τσιράκια» της Κυβέρνησης …
      ΘΕΟΔΩΡΟΣ ΠΑΓΚΑΛΟΣ: Οι κυβερνήσεις έχουν «τσιράκια», κύριε Πρόεδρε. Είναι γνωστό αυτό. Δεν απευθύνομαι προφανώς σε συναδέλφους. 
      ΠΡΟΕΔΡΕΥΩΝ (Γεώργιος Σούρλας): Δηλαδή, εσείς είχατε «τσιράκια» ως κυβέρνηση; 
      ΘΕΟΔΩΡΟΣ ΠΑΓΚΑΛΟΣ: Όλες οι κυβερνήσεις της Ελλάδας είχαν τσιράκια. Εσείς είχατε και παρακρατικά τσιράκια στο παρελθόν. Και χούντες είχατε και διάφορα άλλα. Τα «τσιράκια» είναι λίγο, κύριε Πρόεδρε, μπροστά σε αυτά που έχουν συμβεί στο παρελθόν της παρατάξεώς σας. Δεν εννοούσα τους συναδέλφους και εδώ θέλω να μείνει το θέμα. 
      ΘΕΟΔΩΡΟΣ ΡΟΥΣΟΠΟΥΛΟΣ: Κύριε Πρόεδρε, μπορώ να έχω το λόγο επί προσωπικού;
      ΠΡΟΕΔΡΕΥΩΝ (Γεώργιος Σούρλας): Κύριε Ρουσόπουλε, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ: Κύριε Πρόεδρε, μετά τη διευκρίνηση του κ. Πάγκαλου, που δεν αναφέρεται σε συναδέλφους, θα μείνω μόνο στο δεύτερο ήμισυ. 
      Ο καθένας δικαιούται να έχει την άποψή του. Βεβαίως ο κ. Πάγκαλος έχει τη δική του άποψη περί το αν οι κυβερνήσεις έχουν ή δικαιούνται να έχουν «τσιράκια». Θα πρέπει να ερμηνεύσει τι εννοεί διότι η έννοια, εάν την πάρουμε από τους Βυζαντινούς χρόνους, είχε μεν μια θετική διάσταση -είναι τα παιδιά εκείνα που εργάζονταν σε ένα εργαστήριο, προκειμένου να γίνουν στη συνέχεια εργάτες και εν συνεχεία και τα ίδια έμποροι ή επιχειρηματίες- εάν, όμως, της δώσουμε τη διάσταση της καθομιλουμένης σήμερα, αντιλαμβανόμαστε όλοι ότι έχει μια πολύ αρνητική φόρτιση. Εγώ, λοιπόν, ως Βουλευτής και ως μέλος της Νέας Δημοκρατίας δεν δέχομαι ότι η Νέα Δημοκρατία ως Κυβέρνηση είχε ή έχει ή χρησιμοποιεί οπουδήποτε «τσιράκια».
      Κλείνω λέγοντας, σε ό,τι αφορά την αναφορά που έκανε ο κ. Πάγκαλος -και το επαναλαμβάνω για να καταγραφεί στα Πρακτικά- πως η Κυβέρνηση ήταν παρούσα και είναι παρούσα σε όλα τα φόρα της Ευρωπαϊκής Ένωσης, οπουδήποτε. Ο Υπουργός Περιβάλλοντος είναι παρών, ο Υφυπουργός Περιβάλλοντος σε όλα τα συμβούλια είναι παρών. Άρα, λοιπόν, το ότι η Κυβέρνηση και η Ελλάδα είναι απούσα, δεν είναι αληθές.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ρουσόπουλε.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πάγκαλε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Είναι προφανές πως η λέξη «τσιράκια», η οποία είναι ευρύτατα χρησιμοποιούμενη από το λαό μας και σε συζητήσεις μεταξύ πολιτών –και δεν οφείλουμε να μιλούμε την καθαρεύουσα εδώ ή κάποια γλώσσα των σαλονιών- εννοεί ανθρώπους, οι οποίοι για κομματικό και οικονομικό συμφέρον ακολουθούν ένα κόμμα. Αυτό υπάρχει. Όλα τα κόμματα έχουν τέτοιους οπαδούς, ακόμη και αυτά που δεν ασκούν την εξουσία και προφανώς είχε και η Νέα Δημοκρατία. Και μάλιστα, η Νέα Δημοκρατία είχε και ένα παρελθόν, το οποίο είναι γνωστό, διότι κυβερνούσε τον τόπο μέχρι το 1981, η αντίστοιχος, τέλος πάντων, παράταξις. Όχι πάντα η Νέα Δημοκρατία,  η ΕΡΕ, διάφορα κόμματα. 
      Εδώ, όμως, ο κ. Ρουσόπουλος πιστεύω ότι αντέδρασε υπερβολικά και αντιδρά όχι σε μένα αλλά στους εκατοντάδες τίτλους που έχω δει στον Τύπο. Έχω δει εκατοντάδες φορές τη φράση «τα τσιράκια του Ρουσόπουλου». Δεν ξέρω τώρα γιατί το έγραφαν αυτοί που το έγραφαν αλλά προφανώς αυτό εγράφη και εγώ δεν είμαι υπεύθυνος. 
      ΠΡΟΕΔΡΕΥΩΝ (Γεώργιος Σούρλας): Τώρα δεν μπορεί να αποτελέσει η φράση «τσιράκια» αντικείμενο συζήτησης. Εγώ πιστεύω ότι αυτές οι εκφράσεις και αυτοί οι χαρακτηρισμοί θα πρέπει να αποφευχθούν διότι γίνονται παρεξηγήσεις, κύριε Πάγκαλε. Εντάξει. Άλλα εννοείτε, αλλά προς τα έξω άλλο βγαίνει.
      ΘΕΟΔΩΡΟΣ ΡΟΥΣΟΠΟΥΛΟΣ: Κύριε Πρόεδρε, επιτρέψτε μου να πιστεύω ότι κανένας δημοσιογράφος, γιατί σ’ αυτούς τους τίτλους αναφέρθηκε ο κ. Πάγκαλος, στη χώρα μας δεν λειτουργεί έτσι. Ακόμα και αν υπάρχουν κάποιοι τέτοιοι, εγώ δεν τους γνωρίζω, μου είναι παντελώς άγνωστοι και πάντως σίγουρα δεν συνεργάστηκαν μαζί μου αυτά τα χρόνια.
      Άρα, λοιπόν, εγώ τιμώ την δημοσιογραφία την οποία υπηρέτησα επί είκοσι χρόνια. Εάν ο κ. Πάγκαλος έχει να μιλήσει για «τσιράκια» δημοσιογράφους, είναι δικό του θέμα να το πει.
      ΠΡΟΕΔΡΕΥΩΝ (Γεώργιος Σούρλας): Να καταλήξουμε ότι αυτό σημαίνει μόνο εκπρόσωποι και τίποτε περισσότερο. Να συμφωνήσουμε.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Αγαπητοί συνάδελφοι, η χώρα βρίσκεται εν μέσω μιας φοβερής οικονομικής και κοινωνικής κρίσεως και εδώ εμείς έχουμε φτάσει στο σημείο να μιλάμε για «τσιράκια» του ενός ή του άλλου ως αυτό να ήταν το μείζον πρόβλημα. Μπορούσε βέβαια κάποιος να αλλάξει τον όρο «τσιράκια», κύριε Βελόπουλε, μια που είστε και δημοσιογράφος και να πει για παπαγαλάκια. Το ίδιο είναι. Αλλά είχαμε μια παραδοχή από την πλευρά του κυρίου Πάγκαλου μέσα στην Αίθουσα….
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, εάν μου επιτρέπετε, εσείς τώρα που είστε καθηγητής δώστε έναν άλλο εννοιολογικό χαρακτηρισμό σε αυτά να τελειώνουμε. 
      ΑΣΤΕΡΙΟΣ ΡΟΝΤΟΥΛΗΣ: Εγώ θα σας πω αυτή τη στιγμή τι παραδοχή έκανε ο κ. Πάγκαλος…
      ΠΡΟΕΔΡΕΥΩΝ (Γεώργιος Σούρλας): Στο σχολείο που διδάσκατε λέγατε «τσιράκια;». Δεν λέγατε, ήσασταν σοβαρός καθηγητής.
      ΑΣΤΕΡΙΟΣ ΡΟΝΤΟΥΛΗΣ: Μα, δεν το είπαμε εμείς, κύριε Πρόεδρε. 
      ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, για παπαγαλία μιλούσαν. 
      ΠΡΟΕΔΡΕΥΩΝ (Γεώργιος Σούρλας): Τα προσβάλλετε τα παπαγαλάκια. Ο παπαγάλος έχει καλή νοημοσύνη. Μην προσβάλλετε τα παπαγαλάκια! Τα παπαγαλάκια και ο Καραγκιόζης, είναι σοβαρή υπόθεση, δεν είναι αστεία. 
      ΚΥΡΙΑΚΟΣ ΒΕΛΟΠΟΥΛΟΣ: Συμφωνούμε. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το χρόνο μου.
      ΠΡΟΕΔΡΕΥΩΝ (Γεώργιος Σούρλας): Ας μπούμε τώρα στο νομοσχέδιο, κύριε καθηγητά.
      ΑΣΤΕΡΙΟΣ ΡΟΝΤΟΥΛΗΣ: Θα μπω στο νομοσχέδιο, κύριε Πρόεδρε, αφού, όμως, πω ότι είχαμε μια παραδοχή ιδιαιτέρως σημαντική στην Αίθουσα από τον κ. Πάγκαλο, που ήταν η εξής: Αναγνώρισε και για το κόμμα του και για τη Νέα Δημοκρατία, αναφέρθηκε σε κόμματα εξουσίας ότι έχουν παρατρεχάμενους, ότι έχουν στήσει ένα πελατειακό κράτος. 
      Είναι μια πρόοδος και αυτή, κύριε Πάγκαλε, ότι αναγνωρίζετε το πελατειακό κράτος του ΠΑΣΟΚ. Είναι μια πρόοδος αυτή!
      ΘΕΟΔΩΡΟΣ ΠΑΓΚΑΛΟΣ: Και τα άλλα κόμματα έχουν, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Α, τα άλλα κόμματα! Εσείς δεν έχετε ούτε «τσιράκια», ούτε παρατρεχάμενους, ούτε παπαγαλάκια, ούτε πολιτικούς πελάτες. 
      ΘΕΟΔΩΡΟΣ ΠΑΓΚΑΛΟΣ: Και τα άλλα κόμματα.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πάγκαλε, κύριε Ροντούλη!
      ΑΣΤΕΡΙΟΣ ΡΟΝΤΟΥΛΗΣ: Είπα τα κόμματα εξουσίας, εσείς δηλαδή και η Νέα Δημοκρατία. 
      Έρχομαι τώρα στο νομοσχέδιο. 
      Κύριε Υπουργέ, παρακαλώ να με ακούσετε διότι θέλω να θίξω ένα σημαντικό θέμα που αφορά τον αγροτικό κόσμο της χώρας. Με τους συνεργάτες σας τα λέτε νυχθημερόν. Ακούστε σας παρακαλώ πολύ.
      Κατεβάσατε μια τροπολογία από το Υπουργείο Οικονομικών η οποία αφορά το συντελεστή του ειδικού φόρου κατανάλωσης στο τσίπουρο και την τσικουδιά. Λέτε, λοιπόν, ότι ο συντελεστής του ειδικού φόρου κατανάλωσης αιθυλικής αλκοόλης πάει στα 1.308 ευρώ. 
      ΝΙΚΟΛΑΟΣ ΓΚΑΤΖΗΣ: Αυτή η τροπολογία είναι για αύριο.
      ΑΣΤΕΡΙΟΣ ΡΟΝΤΟΥΛΗΣ: Εγώ, κύριε Γκατζή, θέλω να πω αυτά που θέλω να πω. Θα μου υπαγορεύσετε εσείς τι θα πω; Εγώ δεν έχω κάνει αυτό το πράγμα σε εσάς. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Ροντούλη, συνεχίστε.
      ΑΣΤΕΡΙΟΣ ΡΟΝΤΟΥΛΗΣ: Εγώ θέλω να πω αυτά που θέλω να πω, γιατί την Παρασκευή μπορεί να μην είμαι παρών. Εσείς ξέρετε τη στρατηγική του κόμματός μας; Βλέπω ότι έχετε μεγάλη ευαισθησία, στα, του ΛΑΟΣ. Τόσο σας καίει δηλαδή; 
      ΝΙΚΟΛΑΟΣ ΓΚΑΤΖΗΣ: Σας το λέω για ενημέρωση. 
      ΑΣΤΕΡΙΟΣ ΡΟΝΤΟΥΛΗΣ: Σας παρακαλώ πολύ! Είμαι Κοινοβουλευτικός Εκπρόσωπος και θα πω ό,τι θέλω και να κάνετε αλλού αυτές τις νουθεσίες. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, πέστε τις απόψεις σας ελεύθερα. 
      ΑΣΤΕΡΙΟΣ ΡΟΝΤΟΥΛΗΣ: Σας παρακαλώ πολύ, κύριε Γκατζή, δεν σας επιτρέπω. 
      ΝΙΚΟΛΑΟΣ ΓΚΑΤΖΗΣ: Απλώς δεν ήσουν όταν ανακοινώθηκε το πρόγραμμα του τι συζητάμε. Για ενημέρωση το λέω. 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, μη διακόπτετε.
      ΑΣΤΕΡΙΟΣ ΡΟΝΤΟΥΛΗΣ: Θα μας υπαγορεύσει ο κ. Γκατζής τι θα πούμε;
      ΠΡΟΕΔΡΕΥΩΝ (Γεώργιος Σούρλας): Βεβαίως όχι. 
      ΑΣΤΕΡΙΟΣ ΡΟΝΤΟΥΛΗΣ: Μα, είναι τρομερό αυτό το πράγμα. Κύριε Πρόεδρε, αυτό δεν ξανάγινε. 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, παρακαλώ ηρεμήστε, καθίστε, μη διακόπτετε, πρέπει να πει τις απόψεις του ελεύθερα. 
      ΑΣΤΕΡΙΟΣ ΡΟΝΤΟΥΛΗΣ: Αγνοούμε τις φωνασκίες του κ. Γκατζή.
      ΠΡΟΕΔΡΕΥΩΝ (Γεώργιος Σούρλας): Ας χαμηλώσουμε τους τόνους και ας προχωρήσουμε στο νομοσχέδιο.
      ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, είναι ένα πολύ σημαντικό θέμα που αφορά τον αγροτικό κόσμο της περιφέρειας, είτε λέγεται Θεσσαλία που παράγει τσίπουρο, είτε λέγεται Μακεδονία, είτε λέγεται Κρήτη που παράγει τσικουδιά. Λέτε, λοιπόν, εδώ ότι ο συντελεστής του ειδικού φόρου κατανάλωσης αιθυλικής αλκοόλης –και ενδιαφέρει και τον κ. Πάγκαλο, γιατί είναι καλλιεργητής αμπέλου- καθορίζεται σε 1.308 ευρώ ανά εκατόλιτρο άνυδρης αιθυλικής αλκοόλης. Το έχετε αυξήσει κατ’ αρχάς από 1.090 ευρώ σε 1.308 ευρώ. Ένα το κρατούμενο. Δεύτερον, στο εκατόλιτρο άνυδρης αιθυλικής αλκοόλης, σε σχέση με την κατασκευή ούζου, τσίπουρου και τσικουδιάς, λέτε ότι εφαρμόζεται μειωμένος κατά 50% ο συντελεστής, τον οποίο, όμως, έχετε αυξήσει σε 654 ευρώ από 545 ευρώ. Άρα, λοιπόν, θέλω να σας επισημάνω το εξής: όταν μιλάμε για  παρασκευή τσίπουρου, κύριε Υφυπουργέ -τα ξέρετε, γιατί και εσείς είστε άνθρωπος της περιφέρειας- μιλάμε για ένα αγροτικό προϊόν που στηρίζει την αμπελοκαλλιέργεια. Δηλαδή, οποιαδήποτε αύξηση σε παραδοσιακά ελληνικά παρασκευάσματα, όπως είναι η τσικουδιά, όπως είναι το τσίπουρο, επιβαρύνει άμεσα, όχι μόνο τον καταναλωτή, επιβαρύνει και τον παραγωγό, διότι το προϊόν αυτό θα πρέπει να περπατήσει στην αγορά. Όταν, λοιπόν, αυξάνετε  το φόρο  -θα μπορούσατε να αυξήσετε την τιμή στο ουίσκι- και στο ούζο και στο τσίπουρο και στην τσικουδιά,  επιβαρύνεται ο Έλληνας παραγωγός και δεν θα έπρεπε να το κάνετε αυτό στην παρούσα συγκυρία.  Και γιατί δεν θα έπρεπε να το κάνετε: διότι, ενώ δώσατε 500.000.000 ευρώ, κατά τις ανακοινώσεις της Κυβέρνησης και του αρμοδίου Υπουργού κ. Χατζηγάκη, στους αγρότες ως «αποζημίωση», εξαιρέσατε τους αμπελοκαλλιεργητές. Και ποιο είναι το αντάλλαγμα που παίρνουν οι αμπελοκαλλιεργητές, κύριε Υφυπουργέ; Τους ανεβάζετε το φόρο στο τσίπουρο. Αυτό κάνετε.  Αντί, λοιπόν, να κάνετε μία φοροελάφρυνση, που δεν  εντάξατε σε αυτό το πακέτο των αποζημιώσεων -και όχι ενισχύσεων όπως δικοί σας Βουλευτές λένε-  τους αμπελοκαλλιεργητές,  έρχεστε και αυξάνετε το φόρο. Έτσι, λοιπόν, στηρίζετε την αμπελοκαλλιέργεια στην Ελλάδα, έτσι στηρίζετε τον Έλληνα παραγωγό, επιβαρύνοντας  τα παραδοσιακά ελληνικά προϊόντα!
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Έρχομαι  σε μία άλλη τροπολογία  -διότι εμείς δεν θέλουμε να καταχρώμεθα το χρόνο, κύριε Πρόεδρε-  σημαντική για μας, που αφορά και τον καταναλωτή και τον αγρότη και όλους τους πολίτες, τη μετακίνηση της εποπτείας του ΕΦΕΤ από το Υπουργείο Ανάπτυξης στο Υπουργείο Αγροτικής Ανάπτυξης και Τροφίμων. Εγώ να σας αναγνωρίσω ότι έχετε μία καλή πρόθεση ως Κυβέρνηση και έχετε ένα σχεδιασμό, που είναι ο εξής: να μπορέσουμε να ενοποιήσουμε όλους αυτούς τους ελεγκτικούς μηχανισμούς υπό τον ΕΦΕΤ σε ένα Υπουργείο, του Υπουργείου Αγροτικής Ανάπτυξης και Τροφίμων. Δηλαδή, το πνεύμα της τροπολογίας …
      (Στο σημείο αυτό κτυπάει  προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε και εμένα δύο λεπτά, κύριε Πρόεδρε, όπως δώσατε και σε άλλους συναδέλφους. 
      ΠΡΟΕΔΡΕΥΩΝ (Φίλιππος Πετσάλνικος): Μα, έχετε ήδη το δικό σας λεπτό και θα έχετε και την ανοχή του Προεδρείου.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Συνεπώς κύριε Υφυπουργέ, εγώ να σας αναγνωρίσω την καλή διάθεση και το πνεύμα αυτό που διέπει την τροπολογία, που είναι ένα σχέδιο, ας το πω, συνένωσης των ελεγκτικών μηχανισμών, για να μην έχουμε την κατάτμηση αυτήν που έχουμε.
      	Αγαπητοί συνάδελφοι, ακούστε τώρα τι γίνεται. Παρ’ όλη τη μετακίνηση αυτή του ΕΦΕΤ από το Υπουργείο Ανάπτυξης στο Υπουργείο Αγροτικής Ανάπτυξης και Τροφίμων, η κατάτμηση παραμένει και θα σας την αποδείξω τώρα, κύριε Υφυπουργέ. Έχουμε το παράδειγμα του εμφιαλωμένου νερού. Ποιο Υπουργείο θα πρέπει να ελέγξει το εμφιαλωμένο νερό; Το Υπουργείο Υγείας. Ακούστε τώρα την κατάτμηση που συνεχίζει να υφίσταται, αγαπητοί συνάδελφοι. Αν πάμε να ελέγξουμε το νερό σ’ ένα ποτάμι, ποιος ελέγχει το νερό; Το ΙΓΜΕ και το ΥΠΕΧΩΔΕ. Αν τώρα πάρουμε το νερό μέσα σε τρόφιμα, ποιος θα το ελέγξει; Ο ΕΦΕΤ, δηλαδή το Υπουργείο Αγροτικής Ανάπτυξης και Τροφίμων. Η κατάτμηση, λοιπόν, στην Ελλάδα του 2009 σ’ αυτόν τον κρίσιμο τομέα που λέγεται έλεγχος ασφαλείας τροφίμων συνεχίζει να υφίσταται, κύριε Υφυπουργέ. 
      	Θα σας πω και κάτι άλλο ακόμα πιο σημαντικό. Όλες αυτές οι υπηρεσίες και οι ελεγκτικοί μηχανισμοί που σας ανέφερα τώρα δεν έχουν δικό τους εργαστήριο. Ξέρετε πού γίνεται ο έλεγχος; Γίνεται από το Γενικό Χημείο του Κράτους που υπάγεται στο Υπουργείο Οικονομίας και Οικονομικών, δηλαδή πλήρης κατάτμηση. 
      	Βεβαίως θα πρέπει να σας αναφέρω μια πρόταση του Λαϊκού Ορθόδοξου Συναγερμού. Ακούστε την διότι εμείς δεν θέλουμε να είμαστε μηδενιστές και να επικρίνουμε, αλλά θέλουμε να κάνουμε και θετικές προτάσεις. 
      Κύριε Υφυπουργέ, πρότασή μας είναι ότι για να τελειώσουν όλα αυτά τα πράγματα θα πρέπει να δημιουργηθεί ένα Υπουργείο Περιβάλλοντος και Τροφίμων διότι η ασφάλεια των τροφίμων είναι άμεσα συνδεδεμένη και συνυφασμένη με το περιβάλλον. Παραδείγματος χάριν, δεν είναι δυνατό να έχουμε μολυσμένο νερό και μολυσμένο περιβάλλον και να προσδοκούμε να έχουμε υγιεινά τρόφιμα ή υγιεινό νερό. Δεν γίνεται αυτό το πράγμα. Να το πω διαφορετικά; Δεν είναι δυνατόν το κατσικάκι που παράγεται στην Αθήνα να είναι καλύτερο από το κατσικάκι Ελασσόνος που είναι στις πλαγιές του Ολύμπου. Δεν μπορεί να γίνει αυτό το πράγμα. 
      Άρα, λοιπόν, σε κάθε περίπτωση θέλουμε να δείτε πολύ σοβαρά την θεσμικού περιεχομένου αυτήν πρόταση που σας κάνουμε. Υπουργείο Περιβάλλοντος και Τροφίμων. Τότε θα υπάρχει ενιαία βούληση και ενιαίος σχεδιασμός ελέγχου του περιβάλλοντος και βεβαίως ελέγχου της υγιεινής των τροφίμων που είναι άμεσα συνδεδεμένη με την ποιότητα του περιβάλλοντος μέσα στο οποίο ζούμε.
      	Κύριε Υφυπουργέ, σε κάθε περίπτωση εμείς θεωρούμε ότι η μετακίνηση του ΕΦΕΤ στο Υπουργείο Αγροτικής Ανάπτυξης και Τροφίμων είναι ένα πρώτο βήμα προς την κατεύθυνση εξυγίανσης του συστήματος. Θεωρούμε ότι κινείται στη σωστή κατεύθυνση, αλλά εάν δείτε τη δική μας πρόταση θα δείτε ότι είναι η καλύτερη, ότι επιλύει πάρα πολλά προβλήματα κατάτμησης και πάνω απ’ όλα θα υπάρχει η πολιτική βούληση εκπεφρασμένη πλέον ότι θέλουμε να προστατεύσουμε τον πολίτη πέρα από οποιαδήποτε άλλα συμφέροντα.
      	Σας ευχαριστώ πολύ.
      (Χειροκροτήματα από την πλευρά του Λαϊκού Ορθόδοξου Συναγερμού)
      	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος της Νέας Δημοκρατίας κύριος Πάνος Παναγιωτόπουλος.
      	ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      	Κυρίες και κύριοι συνάδελφοι, κατ’ αρχάς επιτρέψτε μου να ευχηθώ καλορίζικος και σιδεροκέφαλος στον παριστάμενο Υφυπουργό Οικονομίας και Οικονομικών, στον καλό φίλο κύριο Μπούρα ο οποίος έχει δώσει δείγματα εξαιρετικού ήθους και μεγάλης αποτελεσματικότητας τόσο σαν Πρόεδρος της Επιτροπής Οικονομικών Υποθέσεων της Βουλής όσο και σαν μέλος του Εθνικού Κοινοβουλίου. Του εύχομαι καλή τύχη και καλή δύναμη.
      	Ακούστηκαν πολλά, υπερβολικά, άδικα, διαστρεβλωτικά της πραγματικότητας πριν από λίγο από τον συνάδελφο Κοινοβουλευτικό Εκπρόσωπο του ΠΑΣΟΚ κ. Πάγκαλο και σε ορισμένες περιπτώσεις αυτά είχαν και υβριστικό περιεχόμενο. Ήταν μία από τις συνήθεις παρεκτροπές, αλλά αφού επισημάνω ότι αυτού του είδους οι παρεκτροπές –και θα το επισημάνω προς τον ίδιο- αδικούν και την κοινοβουλευτική και την πολιτική διαδρομή του κ. Θεόδωρου Πάγκαλου, αλλά αδικούν και την πραγματικότητα…
      ΘΕΟΔΩΡΟΣ ΠΑΓΚΑΛΟΣ: Δεν είναι σε θέση να κρίνει τους συναδέλφους του. Σε αίθουσα δημοτικού είμαστε; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Είμαι σε θέση και δεν θα με διακόψετε, κύριε Πάγκαλε. Αρκετά σας έχουμε υποστεί εδώ μέσα. Θα υπακούσετε τους κανονισμούς τους Κοινοβουλίου. 
      ΘΕΟΔΩΡΟΣ ΠΑΓΚΑΛΟΣ: Αφήστε με εμένα και κοιτάξτε τα χάλια σας. Δεν μπορείτε να λέτε ό,τι θέλετε. Κοιτάξτε τα χάλια σας. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, παρακαλώ είμαι στο Βήμα, έχω το λόγο. Οφείλει να με ακούσει χωρίς να  διακόπτει. 
      ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλούσα οι προσωπικές αναφορές να μην συνεχιστούν για να μην προκληθεί… 
      ΠΑΝΟΣ ΠΑΝΑΓΙΩΤΟΠΟΥΛΟΣ: Να λάβει το λόγο επί προσωπικού στην συνέχεια, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Έχει την δυνατότητα να πάρει κανονικά το λόγο ο κ. Πάγκαλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ο Κοινοβουλευτικός Εκπρόσωπος του ΠΑΣΟΚ με τρόπο απαράδεκτο εξετράπη σε ύβρεις ξένες προς το κοινοβουλευτικό ήθος εναντίον της Κυβέρνησης και εναντίον συγκεκριμένων Υπουργών. Είπε απαράδεκτα πράγματα για τον Υπουργό ΠΕΧΩΔΕ, τον κ. Σουφλιά. 
      ΘΕΟΔΩΡΟΣ ΠΑΓΚΑΛΟΣ: Τι είπα δηλαδή;
      ΠΑΝΟΣ ΠΑΝΑΓΙΩΤΟΠΟΥΛΟΣ: Απαράδεκτα πράγματα. 
      ΘΕΟΔΩΡΟΣ ΠΑΓΚΑΛΟΣ: Ποιο είναι το απαράδεκτο; Αφού απουσιάζατε, κύριε συνάδελφε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Μειωτικά, υβριστικά, προσβλητικά που διαστρεβλώνουν την πραγματικότητα.
      ΘΕΟΔΩΡΟΣ ΠΑΓΚΑΛΟΣ: Τίποτα δεν ξέρετε. Τι δηλαδή; Για πείτε μου. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Η πολιτική ηγεσία του ΥΠΕΧΩΔΕ έχει τακτική και ενεργό παρουσία. Σε όλα τα θέματα χωροταξίας και περιβάλλοντος. 
      ΘΕΟΔΩΡΟΣ ΠΑΓΚΑΛΟΣ: Ο Σουφλιάς πάει; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Πουθενά δεν γράφεται ότι κωλυομένου του Υπουργού δεν μπορεί να τον αναπληρώνει ο αρμόδιος Υφυπουργός. 
      ΘΕΟΔΩΡΟΣ ΠΑΓΚΑΛΟΣ: Δέκα εννιά φορές, κύριε συνάδελφε; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κατ’ εντολή του και σε πλήρη συνεργασία μαζί του. 
      Κύριε Πρόεδρε, θα τον ανακαλέσετε στην τάξη; 
      ΘΕΟΔΩΡΟΣ ΠΑΓΚΑΛΟΣ: Τώρα θα κάνεις και τον Πρόεδρο; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Πάγκαλε, σας παρακαλώ, μην κάνετε διακοπές. Αμέσως μετά μπορείτε να έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Είμαι στο Βήμα, κύριε Πρόεδρε, και θα παρακαλέσω να μου δώσετε το δικαίωμα να ακουστώ. Εγώ θα σταματήσω μέχρι να σιωπήσει ο «θορυβοποιός», κύριος Πάγκαλος. 
      ΠΡΟΕΔΡΕΥΩΝ (Φίλιππος Πετσάλνικος): Θα παρακαλούσα να μην γίνονται διακοπές. Κύριε Πάγκαλε, θα έχετε την δυνατότητα.
      ΠΑΝΟΣ ΠΑΝΑΓΙΩΤΟΠΟΥΛΟΣ: Όταν σταματήσετε τον θόρυβο, τότε θα συνεχίσουμε. 
      ΘΕΟΔΩΡΟΣ ΠΑΓΚΑΛΟΣ: Να μιλάω εγώ στο κενό; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Επανέρχομαι, λοιπόν και λέω ότι δεν θα σχολίαζα αυτή τη νέα εκτροπή αν δεν είχε τόσο προσβλητικό και συκοφαντικό περιεχόμενο. Ξεκαθαρίζουμε λοιπόν ως Κυβέρνηση και ως Νέα Δημοκρατία ότι το ΥΠΕΧΩΔΕ κάνει κατά τον καλύτερο τρόπο την δουλειά του. Αυτό αποδεικνύεται από τον τρόπο με τον οποίο αξιοποιούνται τα κονδύλια του Προγράμματος Δημοσίων Επενδύσεων που διοχετεύονται στον τομέα των δημοσίων έργων. Αυτό αποδεικνύεται από την ολοκλήρωση έργων που οι κυβερνήσεις του ΠΑΣΟΚ για πολλές δεκαετίες είχαν παραπέμψει στις ελληνικές καλένδες. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πείτε μας ένα. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Εκατοντάδες θύματα θρηνήσαμε στους δρόμους γιατί οι κυβερνήσεις του ΠΑΣΟΚ ηρνούντο να προχωρήσουν και ολοκληρώσουν το έργο του Μαλιακού. Και ήρθε ο Σουφλιάς και το προχώρησε και το τελείωσε. 
      Ένα μόνο παράδειγμα, γιατί ο χρόνος δεν μου επιτρέπει να πω περισσότερα. Σε ό,τι αφορά στην γενικότερη κριτική αυτό είναι, λέει, το νομοσχέδιο που συνοψίζει την πολιτική σας; Είναι ένα από τα σημαντικά νομοσχέδια της Κυβέρνησης. Και τι κάνει το νομοσχέδιο αυτό; Το νομοσχέδιο αυτό δημιουργεί τους θεσμούς και τις δομές και βελτιώνει τα όποια υπάρχοντα προβλήματα για να υπάρξει αποτελεσματικότερη διαχείριση και υλοποίηση των προγραμμάτων που συγχρηματοδοτούνται τόσο από το Πρόγραμμα Δημοσίων Επενδύσεων όσο και από τις ευρωπαϊκές εισροές. Η Κυβέρνηση βελτιώνει τα πράγματα εκεί που έχουν παρουσιάσει προβλήματα και η Κυβέρνηση ενισχύει τις διαδικασίες. Την ενδιαφέρει η μεγαλύτερη δυνατή απορρόφηση των ευρωπαϊκών εισροών στην χώρα και η σωστότερη διαχείριση και υλοποίησή τους. Και αυτό αποδεικνύεται καθημερινά από τα αποτελέσματα του κυβερνητικού έργου και στον συγκεκριμένο τομέα.
      Σε ό,τι αφορά τώρα την γενικότερη κριτική περί προϋπολογισμού. 
      Κυρίες και κύριοι συνάδελφοι, και ο πιο απομεμακρυσμένος γεωγραφικά από το κέντρο Έλληνας πολίτης γνωρίζει ότι αντιμετωπίζουμε μια πρωτόγνωρη κρίση. Μια κρίση της οποίας ούτε τα περαιτέρω χαρακτηριστικά που θα εμφανιστούν στην πορεία, ούτε και η διάρκεια, ούτε και η ένταση μπορούν με ασφάλεια να προβλεφθούν. Ούτε από εμάς, ούτε και από υπερεθνικούς οργανισμούς, όπως είναι για παράδειγμα η Ευρωπαϊκή Ένωση, ή από υπερεθνικούς θεσμούς, όπως είναι η Διεθνής Τράπεζα ή το Διεθνές Νομισματικό Ταμείο. 
      Πρωτόγνωρη, λοιπόν, η κρίση. Υποχρεώνει, με υπεύθυνο τρόπο, την Κυβέρνηση της Νέας Δημοκρατίας να προσαρμόζει το πρόγραμμα αντιμετώπισης της κρίσης ανάλογα με τα νέα δεδομένα και ζητούμενα που παρουσιάζονται. Προϋπολογισμός: Μα, όταν ψηφίζαμε τον προϋπολογισμό –και το ενθυμούνται οι συνάδελφοι, γιατί και οι συνάδελφοι του ΠΑΣΟΚ, αλλά και της ελάσσονος Αντιπολίτευσης, όπως και οι συνάδελφοι της Συμπολίτευσης, είναι καλόπιστοι συνάδελφοι- είπαμε ότι είναι κατ’ αρχάς μία προσέγγιση των δημοσιονομικών μεγεθών, διότι η κρίση είναι μπροστά μας και πάρα πολλά πράγματα μπορεί και πρέπει, θα χρειαστεί ίσως στην πορεία, να αλλάξουν.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν είπατε έτσι.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ακούω, «η Κυβέρνηση δεν πήρε μέτρα». Η Κυβέρνηση παίρνει μέτρα. Και παίρνει μέτρα συνεχώς.
      Πρώτον, πήρε μέτρα για τη ρευστότητα. Και είναι ψέμα επαναλαμβανόμενο, αισχρό και χυδαίο να λέγεται και μέσα σε αυτή την Αίθουσα, ότι δίνουμε 28.000.000.000 ευρώ στις τράπεζες. Το ρευστό το οποίο αντλείται είναι μόνο 6.000.000.000 ευρώ. Τα υπόλοιπα είναι εγγυήσεις και εγγυοδοσίες.  
      Ήδη βελτιώνεται και το θεσμικό πλαίσιο, για να φτάσουν τα χρήματα αυτά σε κάθε ενδιαφερόμενο μικρομεσαίο επαγγελματία, επιτηδευματία, εμπορευόμενο, επιχειρηματία.
      Και άλλα μέτρα. Για τους αγρότες. Υπήρξαν μέτρα για την προστασία των αδυνάτων. Δεν έχουν εξαντληθεί. Έχουμε πολύ δρόμο ακόμα. Μιλάμε, όμως, για στοχευμένες πολιτικές κοινωνικής στήριξης των οικονομικά αδυνάτων, που δεν πρέπει σε καμμία περίπτωση να πληρώσουν τα σπασμένα αυτής της κρίσης.
      Αν ανοίξετε σήμερα τις εφημερίδες, θα δείτε ένα πολύ ευχάριστο γεγονός, που δεν πρέπει να περάσει απαρατήρητο. Μετά από 10ετίες ταλαιπωρίας των ελληνικών πανεπιστημίων και των ΤΕΙ, ξεκίνησε και προχωρεί –έστω και με διστακτικό ρυθμό λόγω των εμποδίων- η αξιολόγηση των ελληνικών πανεπιστημίων. Και ξέρετε τι αναφέρεται ως ένα πολύ ανησυχητικό γεγονός; Ότι ο μέσος όρος φοίτησης σε μία από τις αξιολογηθείσες σχολές είναι οκτώ χρόνια. 
      Ξέρω ότι το μέτρο της υπευθυνότητος είναι εν ισχύ σε όλες τις πτέρυγες του Κοινοβουλίου. Μπορείτε να καταλάβετε τι σημαίνει αυτό, όπως και μπορείτε να αξιολογήσετε το γεγονός ότι επί ημερών της Νέας Δημοκρατίας έχουν γίνει προσπάθειες. Και επί ΠΑΣΟΚ, όμως, έγιναν, επί Υπουργίας Γεράσιμου Αρσένη στο Υπουργείο Παιδείας. Οφείλουμε να λέμε τα πράγματα με το όνομά τους. Έμειναν, όμως, εκεί. Δεν προχώρησαν. Μπλοκαρίστηκε η προσπάθεια του Αρσένη για αλλαγές. Υπονομεύτηκε και μέσα από το ΠΑΣΟΚ. 
      Έρχεται, λοιπόν, η Νέα Δημοκρατία και προχωρεί σε αυτόν τον τομέα  που δεν αφορά μόνον τον παρόντα χρόνο, αφορά και το μέλλον.
      Ακούστηκαν πολλά λόγια για τη συναίνεση. Βεβαίως και ζητούμε συναίνεση. Βεβαίως θεωρούμε ότι μπορεί μεν το ΠΑΣΟΚ ως συγκροτημένο σύνολο να μην προσφέρει στο δημόσιο λόγο και αντίλογο για μία πλήρη πρόταση εξόδου από την κρίση, αλλά από συναδέλφους του ΠΑΣΟΚ ακούγονται κριτικές, παρατηρήσεις και προτάσεις πάρα πολύ χρήσιμες, οι οποίες αν εφαρμοστούν, μπορούμε να βελτιώσουμε περισσότερο νομοθετικές πρωτοβουλίες και αποφάσεις της Κυβέρνησης. Αλίμονο. Ουδείς αλάνθαστος. Ουδείς κατέχει τον μόνο έναν και ορθό λόγο. Τη συναίνεση τη ζητούμε και την εννοούμε στην πράξη. Δεν είναι ούτε επικοινωνιακό τέχνασμα ούτε πομφόλυγα κοινοβουλευτικού ή τηλεοπτικού άμβωνα. Δεν μπορεί να προχωρήσουμε στο μάτι της καταιγίδας, στο οποίο βρισκόμαστε, αν δεν συγκροτήσουμε ένα μίνιμουμ, ένα ελάχιστο πλαίσιο σύγκλισης, τουλάχιστον, των κομμάτων εξουσίας.
      Η πρόκλησή μας ή η πρόσκλησή μας, αν θέλετε, είναι σαφής και νομίζω ότι δεν μπορεί να απαντάτε ούτε με ύβρεις ούτε με συκοφαντίες ούτε με έξαλλες τοποθετήσεις.
      Τώρα σε ό,τι αφορά τις εκλογές -για να κλείσω, κύριε Πρόεδρε κι ευχαριστώ πολύ για την κατανόηση και την ανοχή σας- θέλω να πω τα εξής: Ο λαός λέει ότι ο πεινασμένος –εν προκειμένω για εκλογές- καρβέλια ονειρεύεται. Η Κυβέρνηση δεν σκέπτεται εκλογές αυτή την περίοδο. Και αν στελέχη της Κυβέρνησης ενεπλάκησαν σε ένα δημόσιο λόγο και αντίλογο –πριν από λίγο καιρό ακούσατε την κ. Μπακογιάννη, τον κ. Παυλόπουλο για το εκλογικό σύστημα- αυτό έγινε, διότι το ΠΑΣΟΚ έβαλε πρώτο, ψηλά στην ατζέντα του καθημερινού δημοσίου λόγου και αντιλόγου, το θέμα των εκλογών, λέγοντας με πρώτη υπεύθυνη διατύπωση ενός μεγάλου στελέχους του ΠΑΣΟΚ, του Γραμματέα της Κοινοβουλευτικής Ομάδας, του κ. Ρέππα, «εμείς θα δεχθούμε επανεκλογή του Κάρολου Παπούλια του χρόνου το Φλεβάρη, του 2010, υπό την προϋπόθεση ότι θα έχει προηγηθεί η εκλογική διαδικασία των γενικών βουλευτικών εκλογών στον τόπο».
      Από τη στιγμή, λοιπόν, που μας χωρίζουν μόνο δώδεκα μήνες και το ΠΑΣΟΚ θέτει στην πρώτη σειρά της ημερήσιας διάταξης και του ημερήσιου λόγου και αντιλόγου στο δημόσιο διάλογο αυτό το θέμα, είναι φυσικό να ερωτώνται και Υπουργοί και στελέχη της Νέας Δημοκρατίας και να παίρνουν θέση. Η Κυβέρνηση δεν μελετά εκλογές, η Κυβέρνηση απασχολείται αυτή την περίοδο με το θέμα της αντιμετώπισης των προβλημάτων που δημιουργεί στην Ελλάδα και ιδιαίτερα στο ελληνικό μικρομεσαίο νοικοκυριό αυτή η διεθνής κρίση που εισέβαλε με ιδιαίτερη σφοδρότητα και στην ελληνική οικογένεια και έχει  εγκατασταθεί στη χώρα μας.
      Κυρίες και κύριοι συνάδελφοι, τιμώ όλους τους συναδέλφους όλων των πτερύγων της Βουλής. Νομίζω, ότι εάν πέσουν οι τόνοι και αντιμετωπίσουμε ο ένας τον άλλον, πρόσωπο με πρόσωπο, θα μπορέσουμε να βρούμε το κοινό εκείνο πεδίο, όπου δεν θα  ταυτιστούμε, αλλά θα συγκλίνουμε. Οι ταυτίσεις είναι επικίνδυνες σε μια δημοκρατία. Η διαφορά και η διαφοροποίηση είναι το «άλας» της δημοκρατίας. Αυτό που δεν εννοώ είναι να αντιμετωπίσουμε αυτή την κατάσταση με εξαλλότητες, με οξύτητες και με εντάσεις. Λυπάμαι που το λέω, αλλά δεν μας οδηγούν πουθενά. Πολλαπλασιάζουν τα αδιέξοδα στο πολιτικό σύστημα και κινδυνεύουν αυτούς οι οποίοι είναι πρωταγωνιστές τέτοιου είδους καταστάσεων, να τους εκθέσουν ανεπανόρθωτα. 
      Δια ταύτα, η Κυβέρνηση συνεχίζει το έργο της και σας καλεί να ψηφίσετε αυτή τη σωστή και ενισχυτική για την ελληνική οικονομία νομοθετική της πρωτοβουλία.
      (Χειροκροτήματα από την πτέρυγα της Νέας Δημοκρατίας) 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Φίλιππος Πετσάλνικος): Ναι, κύριε Πάγκαλε.
      	Ο Κοινοβουλευτικός Εκπρόσωπος του ΠΑΣΟΚ έχει το λόγο.
      	ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κατ’ αρχάς θέλω να πω στον αξιοσέβαστο εκπρόσωπο της Νέας Δημοκρατίας ότι αν εγώ χρησιμοποίησα ύβρεις ή απαράδεκτες εκφράσεις, δεν είναι δική του δουλειά για να το κρίνει. Δεν μπορεί ο καθένας από εμάς να κρίνει με τα δικά του κριτήρια και αισθητήρια, τους υπολοίπους. Ο καθένας κάνει τη δουλειά του, όπως νομίζει.
      	Υπήρχε Προεδρείο. Ο Αντιπρόεδρος κ. Σούρλας μου έκανε την παρατήρηση ότι δεν έπρεπε να χρησιμοποιήσω τη λέξη «τσιράκι» και τη συζητώ αυτήν την παρατήρηση, αλλά καμμία άλλη παρατήρηση δεν μου έκανε. Εάν ο Πρόεδρος θεωρούσε ότι υπήρχε απαράδεκτη συμπεριφορά του ομιλητή, έπρεπε να με διακόψει και να μου πει, σας παρακαλώ κύριε Πάγκαλε, μη μιλάτε έτσι! 
      	Επί της ουσίας τώρα. Τι είπα εγώ; Είπα το πολύ απλό και το είπα μόνο για τον κ. Σουφλιά. Όχι ότι εγώ είμαι οπαδός του κ. Σουφλιά, αλλού βρίσκονται οι οπαδοί του κ. Σουφλιά, σε άλλο κόμμα είναι οι προσωπικοί οπαδοί του κ. Σουφλιά, όπως είναι φυσικό, δεν είναι στην παράταξη τη δική μας. Είναι ακραίο παράδειγμα ο κ .Σουφλιάς και γι’ αυτό τον χρησιμοποίησα. Εάν θέλετε και σε μιαν άλλη συζήτηση, να σας φέρω και για τους άλλους Υπουργούς σας τι έκαναν στην Ευρωπαϊκή Ένωση. Και άκουσα την άποψη ότι όπως γίνεται με θρασύτητα, θα μου επιτρέψετε να πω, κύριε Πρόεδρε, στη Βουλή, ο Υφυπουργός αντικαθιστά πλήρως τον Υπουργό, γιατί έτσι λένε οι κείμενες διατάξεις. Σαν να μην υπάρχει θέμα κοινοβουλευτικής ευαισθησίας, σαν να μην υπάρχει θέμα σεβασμού προς τους άλλους, σαν να μην πέρασαν εννέα Προεδρεία από αυτό το Συμβούλιο, όπου κάθε ένα από αυτά διεκδικούσε να έχει τον Έλληνα Υπουργό σε μια γωνία, για να τον δουν επιτέλους πώς είναι, δεν τον έχουν δει ποτέ και ο Υπουργός αυτός επί έξι χρόνια αρνείται να προσέλθει. Και μου λέτε ότι αυτό είναι φυσιολογική πολιτική και κοινωνική συμπεριφορά και ότι έτσι πρέπει να πράττουν οι Υπουργοί και ότι έτσι έπρεπε να πράτουν και επί προηγούμενα όλοι οι άλλοι Υπουργοί που προσέρχονταν –ο Ράλλης, ο ένας, ο άλλος- στα Συμβούλια; Αυτό είπα, κύριε Πρόεδρε. 
      	Τώρα, όσο για τις συναινέσεις και τα πράγματα αυτά, αν υπάρχει αναταραχή, δεν υπάρχει διότι το ΠΑΣΟΚ έχει κάνει τη χώρα άνω-κάτω. Εγώ σήμερα το πρωί πολύ νωρίς ενοχλήθηκα από δημοσιογράφους, οι οποίοι μου έλεγαν και τις πηγές τους και οι πηγές τους αυτές ήταν όλες της Νέας Δημοκρατίας στελέχη ή Υπουργοί. Ας κάνει και ο συνάδελφος κ. Παναγιωτόπουλος, ο οποίος είναι και πρώην δημοσιογράφος και επομένως έχει ειδικές προσβάσεις φαντάζομαι, την ίδια έρευνα, ας πάρει να ρωτήσει τους δημοσιογράφους τι φήμες διατρέχουν την πόλη αυτήν τη στιγμή και ποιος τις θέτει σε λειτουργία και εάν μου βρει ένα στέλεχος του ΠΑΣΟΚ που πήρε τηλέφωνο κάποιον δημοσιογράφο και του είπε: «Ξέρεις θα γίνουν εκλογές», θα ομολογήσω πράγματι ότι με άδικο τρόπο προσέγγισα το πρόβλημα.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, εάν μου επιτρέπετε. 
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Παναγιωτόπουλε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, εγώ έδωσα μία γενική απάντηση, γιατί παρατηρείται το εξής επαναλαμβανόμενο φαινόμενο.
       Όπως είδατε, κύριε Πρόεδρε, το Σεπτέμβριο του 2007 έγιναν γενικές βουλευτικές εκλογές. Από την αρχή εκείνου του χρόνου η ηγεσία του ΠΑΣΟΚ μας κανοναρχούσε ότι πρέπει να προσφύγουμε πρόωρα στις κάλπες. 
      Έγιναν, λοιπόν, οι εκλογές το Σεπτέμβριο και το ΠΑΣΟΚ ηττήθηκε. Έχουμε, λοιπόν,  μια επαναλαμβανόμενη διαδικασία. Πάλι το ΠΑΣΟΚ ζητάει εκλογές. Η Κυβέρνηση δεν πρόκειται να στέρξει σε τέτοιου είδους ζητήματα, γιατί θεωρεί ότι είναι άκαιρα και είναι άκαιρα –αυτό δείχνουν και όλες οι έρευνες της κοινής γνώμης- διότι αυτή τη στιγμή ο τόπος θέλει να κυβερνηθεί. Ο ελληνικός λαός καταλαβαίνει ότι είμαστε στα μέσα μιας πολύ δύσκολης περιόδου, μιας πρωτόγνωρης, πρωτοφανούς κρίσεως και κατά τούτο θέλει απάντηση στα προβλήματα που γεννάει αυτή η κρίση. Θέλει σταθερότητα και ασφάλεια. Ούτε, λοιπόν, τα αιτήματα περί εκλογών, ούτε η εκλογολογία προωθούν αυτό το αίτημα περί ικανοποίησης της σταθερότητας και της ασφάλειας. 
      Μια παρατήρηση ακόμα, όταν ακούω διάφορα περί δημοσίου χρέους και περί χρεωμένης οικονομίας και ούτω καθεξής. Ας μην ξεχνούν οι συνάδελφοι του ΠΑΣΟΚ που τα εκτοξεύουν, ότι η Κυβέρνηση της Νέας Δημοκρατίας παρέλαβε το δημόσιο χρέος στα 210.000.000.000 ευρώ και κάθε χρόνο βγάζει ο ελληνικός λαός από την τσέπη του, δηλαδή εκταμιεύουμε από το δημόσιο προϋπολογισμό 12.000.000.000 ευρώ για να καλύψουμε και να ικανοποιήσουμε τι; Την εξυπηρέτηση των υποχρεώσεων που δημιούργησε το δημόσιο χρέος του ΠΑΣΟΚ, ενώ την ίδια στιγμή δίνουμε μόνο 8.000.000.000 ευρώ για το Πρόγραμμα Δημοσίων Επενδύσεων. 
      Εάν, λοιπόν, δεν είχε αναλάβει η χώρα στους ώμους της αυτό το δυσβάσταχτο δημόσιο χρέος που δημιούργησαν οι κυβερνήσεις του ΠΑ.ΣΟ.Κ., θα μπορούσαμε και καλύτερες υποδομές να φτιάξουμε και πολύ πιο σημαντική και ουσιαστική κοινωνική πολιτική να κάνουμε, να αυξήσουμε δηλαδή πιο ουσιαστικά και μισθούς και συντάξεις. 
      ΘΕΟΔΩΡΟΣ ΠΑΓΚΑΛΟΣ: Πόσο είναι το δημόσιο χρέος τώρα δεν μας είπατε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Μα, όταν δανείζεται η χώρα; 
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει στο σημείο αυτό το λόγο ο Υφυπουργός Οικονομίας και Οικονομικών κ. Μπούρας. Θα κάνετε την κανονική πρωτολογία σας, κύριε Υπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Αν και υπήρξε πληρότητα στην απάντηση από τον Κοινοβουλευτικό μας Εκπρόσωπο τον κ. Παναγιωτόπουλο, εντούτοις πρέπει να πω και εγώ ότι η Κυβέρνηση εκπροσωπείται παντού. Κάθε Υπουργείο δρα ενιαία, γιατί έτσι λέει και το Σύνταγμα, με τον Υπουργό και τους Υφυπουργούς. Η Κυβέρνηση αυτή στα πέντε αυτά χρόνια έχει την καλύτερη παρουσία στα διεθνή φόρα επιβεβαιωμένη από όλους τους διεθνείς οργανισμούς. Και είναι –αν δεν είναι τίποτα άλλο- το λιγότερο λάθος να γίνεται συγκεκριμένη στοχοποίηση Υπουργών και Υφυπουργών. Ίσως αυτό δηλώνει και έλλειψη επιχειρημάτων ουσίας. 
      Το ΥΠΕΧΩΔΕ και συγκεκριμένα ο Υπουργός κ. Σουφλιάς, παράγουν σημαντικότατο έργο, έργο πνοής, που φαίνεται παντού και αναγνωρίζεται από τους πολίτες. Το ζουν, το βιώνουν και το χρησιμοποιούν καθημερινά. Οι πολίτες βλέπουν την Εγνατία Οδό να ολοκληρώνεται, βλέπουν την ΠΑΘΕ να ολοκληρώνεται, βλέπουν το Μαλιακό, που άναβαν τριάντα καντήλια πριν ξεκινήσει, να λειτουργεί με ταχύτητα και ασφάλεια. Βλέπουν οι πολίτες τη δημιουργία δύο χιλιάδων επτακοσίων νέων αιθουσών διδασκαλίας, βλέπουν την επιμόρφωση τριακοσίων δέκα χιλιάδων εκπαιδευτικών, την ενίσχυση περισσότερων από είκοσι επτά χιλιάδων επιχειρήσεων, την αναβάθμιση δέκα αεροδρομίων στρατηγικής σημασίας. 
      Η Κυβέρνηση προχωρά με εντολή τετραετίας και κάποιοι ας μην ονειρεύονται. 
      Ακούστηκε από πάρα πολλούς -και ακούστηκε μάλιστα και από τον κ. Πάγκαλο, αλλά και απ’ όλους- για την ουσία του σχεδίου από καθόλου έως ελάχιστα. Και ειπώθηκε  μάλιστα από τον κ. Πάγκαλο και από άλλους ότι αυτό –λέει- που συζητάμε σήμερα είναι το σχέδιο για την αντιμετώπιση της κρίσης. Δεν ξέρω πού το βρήκαν αυτό, πού το διάβασαν, πώς το επινόησαν. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για το πρόγραμμα σταθερότητας και ανάπτυξης είπε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Θα σας πω. 
      Αυτό εδώ, κυρίες και κύριοι συνάδελφοι, που συζητάμε σήμερα αφορά -το λέει, ελληνικά γνωρίζουμε όλοι- «τροποποιήσεις των επενδυτικών νόμων και άλλες διατάξεις». Σας είπα και χθες, αναλύσαμε στην επιτροπή, τα είπαμε με πολύ λεπτομέρεια: Είναι ένα σχέδιο, το οποίο αποσκοπεί στην βελτίωση του επενδυτικού κλίματος σε μια ιδιαίτερα μάλιστα δύσκολη διεθνή συγκυρία. Στο υπό συζήτηση σχέδιο νόμου προτείνονται τροποποιήσεις και συμπληρώσεις του ν. 3299/2004, δηλαδή του αναπτυξιακού νόμου, γιατί είχατε αφήσει τη χώρα χωρίς αναπτυξιακό νόμο -τα είπα χθες, να μην τα επαναλάβω- και μάλιστα ενός νόμου που υπήρξε εργαλείο και είναι εργαλείο, αγκαλιάστηκε απ’ όλους τους παραγωγικούς φορείς της χώρας και αυτός ο νόμος καθημερινά συμπληρώνεται, βελτιώνεται, γιατί δεν είναι η ανάπτυξη στατικό δεδομένο, είναι δυναμικό. 
      Επίσης, σ’ αυτό το σχέδιο νόμου -γιατί ακούστηκαν για το ΕΣΠΑ χιλιάδες ανακολουθίες- προτείνονται περιορισμένες συμπληρώσεις ή διευκρινίσεις και ελάτε, κάντε τον κόπο -θα φτάσουμε και σ’ αυτό- να πούμε ένα-ένα άρθρο τι κάνει. Και συμπληρώνουν, λοιπόν, κάποια θέματα εφαρμογής του ΕΣΠΑ, του Εθνικού Στρατηγικού Πλαισίου Αναφοράς για την ανάπτυξη της χώρας. 
      Κυρίες και κύριοι συνάδελφοι, το πρόγραμμα σταθερότητας και ανάπτυξης που συζήτησε ο Υπουργός Οικονομίας και Οικονομικών -αυτό το διήμερο που πέρασε ο κ. Παπαθανασίου στις Βρυξέλλες- αποτελεί το σχέδιο της Κυβέρνησης για τον περιορισμό των επιπτώσεων από τη διεθνή οικονομική κρίση. Την αρνείστε και αυτή; Μήπως δεν υπάρχει οικονομική κρίση; Έτσι λέγατε το Σεπτέμβριο, ότι είναι ελληνική η κρίση. Οι προβλέψεις που περιλαμβάνονται στο νέο πρόγραμμα σταθερότητας είναι ρεαλιστικές και υλοποιήσιμες. Οι βασικές αρχές του σχεδίου -επειδή αναφερθήκατε σ’ αυτό να πω δύο λόγια- για την αντιμετώπιση των συνεπειών της διεθνούς οικονομικής κρίσης αποσκοπούν στη στήριξη της ανάπτυξης και κατά συνέπεια της απασχόλησης, στη σταδιακή μείωση των ελλειμμάτων και στη στήριξη των οικονομικά ασθενέστερων πολιτών με στοχευμένες πολιτικές, τις οποίες τις βλέπετε και επειδή έχουν θετική ανταπόκριση στην κοινωνία και στους πολίτες τις χαρακτηρίζετε προεκλογικές. Δεν ξέρω τι θέλετε να κάνουμε. Να μη βοηθάμε τους πολίτες; Να μην επιλύουμε θέματά τους; Και τώρα με τα τελευταία οικονομικά μέτρα τα οποία ανακοινώσαμε, αν δεν τα θέλετε, πείτε να μην τα ψηφίσουμε. Θα έρθει εδώ το σχετικό σχέδιο νόμου, θα ερωτηθείτε και θα δούμε τι θέση θα πάρετε. Μας βλέπει ο λαός, μας κρίνει, μας συγκρίνει και, όταν έρθει η κατάλληλη στιγμή, θα δώσει και την ψήφο του, μην ανησυχείτε. Η Κυβέρνηση έχει ανακοινώσει ήδη μέτρα και ήδη προχωρά στην υλοποίησή τους για την ενίσχυση της ρευστότητας της οικονομίας όλο αυτό το διάστημα -να μην επαναλάβω, τα είπε και ο κ. Παναγιωτόπουλος- τη στήριξη των μικρομεσαίων επιχειρήσεων, τη στήριξη του τουρισμού, την αποζημίωση των αγροτών, τη στήριξη των ανέργων. 
      Επειδή κάνατε πολύ λόγο για το Πρόγραμμα Δημοσίων Επενδύσεων και πολύ σπέκουλα για τον προϋπολογισμό, πρέπει να σας ξαναπώ ότι ο προϋπολογισμός  υλοποιείται όπως ψηφίστηκε. Το Πρόγραμμα Δημοσίων Επενδύσεων προβλέπει 8,8 δισεκατομμύρια ευρώ. Αυτά κινούνται και μάλιστα με ρυθμούς γοργούς. Και πρέπει να πω τι ακριβώς παραλάβαμε από την οικονομία που μας παραδώσατε. Μόνο 12.000.000.0000 το χρόνο είναι αυτά που απαιτούνται για την πληρωμή των τόκων από τα χρέη που παραδώσατε στην ελληνική κοινωνία. Όλο το Πρόγραμμα Δημοσίων Επενδύσεων 8,8 δισεκατομμύρια και συγχρηματοδοτούμενο και εθνικοί πόροι αμιγώς, 12.000.000.000 ευρώ το χρόνο, για να τα ακούει ο ελληνικός λαός για την πληρωμή των τόκων των χρεών που μας κληροδότησαν οι κυβερνήσεις του χθες. 
      Αυτό το ποσό –ρωτήθηκα από πολλούς- έχει κατανεμηθεί σ’ όλους τους φορείς υλοποίησης του προγράμματος. Η κατανομή των σχετικών κονδυλίων γίνεται με γνώμονα την επίσπευση και την ολοκλήρωση της απορρόφησης των πόρων του Γ΄ Κοινοτικού Πλαισίου Στήριξης καθώς και τη χρηματοδότηση στοχευμένων προτεραιοτήτων πολιτικής του ΕΣΠΑ, ώστε να δοθεί η αναγκαία ώθηση στην οικονομία και να ενισχυθούν οι τομείς που έχουν πληγεί από την κρίση. 
      Μιλήσατε για καθυστερημένη απορρόφηση του Γ΄ Κοινοτικού Πλαισίου Στήριξης. Θα δώσω για τα Πρακτικά το κείμενο στα Αγγλικά και τη μετάφραση από την αρμόδια για θέματα περιφερειακής πολιτικής την Επίτροπο κ. Hubner για να δουν οι συνάδελφοι τους επαίνους από την αρμόδια Επίτροπο για την πορεία απορρόφησης. Θα επαναλάβω ότι το Γ΄ Κοινοτικό Πλαίσιο Στήριξης ολοκληρώνεται. Η πρόοδος των επί μέρους επιχειρησιακών προγραμμάτων είναι ικανοποιητική. Ειδικότερα για το σύνολο των δεκατριών περιφερειακών επιχειρησιακών προγραμμάτων με βάση τα στοιχεία του ΟΠΣ -δηλαδή του ολοκληρωμένου πληροφορικού συστήματος που σας είπα ότι έχει μια καθυστέρηση εκ των πραγμάτων της τάξεως των δύο ή τριών μηνών- η απορρόφηση έχει φτάσει στο 100%. Και μάλιστα τα περιφερειακά προγράμματα έχουν και μεγάλο overbooking.
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Στα στοιχεία αυτά δεν συμπεριλαμβάνονται οι δαπάνες έργων που ήδη έχουν πραγματοποιηθεί και πληρωθεί, αλλά δεν έχουν καταχωρηθεί ακόμα στο ΟΠΣ λόγω του τρόπου με τον οποίον λειτουργεί. Δεν είναι δικό μας αυτό το θέμα. Είναι επιβολή των κανόνων διαχείρισης από την Ευρωπαϊκή Ένωση. 
      Κατά συνέπεια, μη συγχέετε το ποσοστό κοινοτικής συνδρομής που θα δείτε στο δελτίο της κ. Hubner, δηλαδή τους κοινοτικούς πόρους που έχει καταβάλει η Ευρωπαϊκή Επιτροπή, με τις πραγματικές δαπάνες, γιατί είναι γνωστό ότι η επιτροπή καταβάλλει η συνδρομή της που είναι το 75% έως 80% της συνολικής δαπάνης. Επαναλαμβάνω ότι έχουν ληφθεί όλα τα μέτρα για να μη χαθεί ούτε 1 ευρώ. 
      Το Εθνικό Στρατηγικό Πλαίσιο Αναφοράς το ΕΣΠΑ στο οποίο αναφερθήκατε, δεν είναι για να συζητηθεί σήμερα. Βρείτε έναν άλλο τρόπο για να πάρετε αναλυτικότατα στοιχεία με όνομα και επώνυμο, όπως λέει ο λαός. Αυτές οι απαντήσεις δεν μπορούν να δοθούν μ’ έναν ολιγόλεπτο λόγο και μάλιστα να κινδυνεύω να μη μπορώ να αναφερθώ στο σχέδιο νόμου που συζητάμε. Η τρέχουσα περίοδο μετάβασης από το Γ΄ Κοινοτικό Πλαίσιο Στήριξης προς το ΕΣΠΑ, χαρακτηρίζεται από το κλείσιμο των έργων του Γ΄ ΚΠΣ, την ολοκλήρωση της συστηματικής προετοιμασίας των νέων προγραμμάτων και την έναρξη της εφαρμογής αυτών.
      Με την ολοκλήρωση των αναπτυξιακών παρεμβάσεων του Γ΄ Κοινοτικού Πλαισίου Στήριξης ενδυναμώνονται σταδιακά οι ρυθμοί υλοποίησης του ΕΣΠΑ. Ειπώθηκαν και από συναδέλφους, στο πλαίσιο αυτό, σε σύνολο προϋπολογισμού 25,67 δισεκατομμύρια ευρώ του ΕΣΠΑ έχουν εκδοθεί προσκλήσεις πάνω από 3.000.000.000 ευρώ, ενώ βρίσκονται σε φάση σχεδιασμού προκηρύξεις που θα εκδοθούν και αφορούν την ενίσχυση μικρομεσαίων επιχειρήσεων, δηλαδή την ενίσχυση της πραγματικής οικονομίας. 
      Επιπλέον –το είπα και χθες, το λέω και τώρα- προχωρούν τα έργα «γέφυρες», τα οποία είναι και πολλά και μεγάλα, που έχουν σημαντικές πραγματικές απορροφήσεις. 
      Κυρίες και κύριοι συνάδελφοι, δεν μπορώ να πάρω άλλο το χρόνο, γιατί ο Πρόεδρος μπορεί να με διακόψει. Πρέπει να σας πω ότι η Κυβέρνηση προχωρά με πρόγραμμα, προχωρά με σχέδιο, υλοποιεί και απορροφά στο 100% τους πόρους του Γ΄ Κοινοτικού Πλαισίου Στήριξης. 
      Ενέκρινε -μια από τις τέσσερις πρώτες χώρες που το έκαναν- με ταχύτατο χρόνο από την Ευρωπαϊκή Ένωση το σύστημα διαχείρισης και ελέγχου των δεκατριών προγραμμάτων του ΕΣΠΑ και να είστε βέβαιοι ότι, όπως μέχρι τώρα διαψευστήκατε πλήρως όσον αφορά τις καταστροφολογίες που επικαλείστο για το Γ΄ Κοινοτικό Πλαίσιο Στήριξης, έτσι και για το Δ΄ Κοινοτικό Πλαίσιο Στήριξης θα απογοητευτείτε. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε στον κατάλογο των συναδέλφων Βουλευτών ομιλητών.   
      Το λόγο έχει ο Βουλευτής του ΠΑΣΟΚ κ. Γεώργιος Νικητιάδης. 
      ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε. 
      Να υπενθυμίσω πριν ξεκινήσει ο χρόνος ότι ο κ. Σούρλας μας εξήγησε ότι θα έχουμε χρόνο επειδή η συζήτηση γίνεται και επί των άρθρων και επί της αρχής, οπότε θα ήθελα λίγο χρόνο παραπάνω, αν χρειαστεί. 
      ΠΡΟΕΔΡΕΥΩΝ (Φίλιππος Πετσάλνικος): Μη φοβάστε. Είμαστε ακόμα στην αρχή. Έχετε οκτώ ολόκληρα λεπτά και θα έχετε την ανοχή του Προεδρείου, μην ανησυχείτε.
      ΓΕΩΡΓΙΟΣ ΝΙΚΗΤΙΑΔΗΣ: Κύριε Υπουργέ, θα είχε πολύ ενδιαφέρον να μας λέγατε όχι τι παραλάβατε αλλά τι θα παραδώσετε και πού βρήκατε τους τόκους που πρέπει να πληρώνει το ελληνικό δημόσιο και πού θα τους παραδώσετε εσείς. 
      Θα είχε επίσης ενδιαφέρον να σας θυμίσω ότι κυβερνάτε πέντε χρόνια και είχαμε και άλλα τρία χρόνια της δικής σας παράταξης, της περιόδου του «βρώμικου ’89», όπως έχει επικρατήσει να λέγεται, και κατά συνέπεια οι δημιουργηθέντες τόκοι και τα χρεολύσια δεν είναι όλα αποτέλεσμα της πολιτικής του ΠΑΣΟΚ, αλλά θα έλεγα κυρίως της πολιτικής που ασκήθηκε από το ’89 και μετά και φόρτωσε όλα αυτά τα τεράστια χρέη. 
      Θα ξεκινήσω την ομιλία μου με μια γενική παρατήρηση. Υπάρχει, κύριε Υπουργέ, στο Δημόσιο Δίκαιο μια αρχή που λέγεται «αρχή της καλής νομοθέτησης». Με βάση αυτή την αρχή ένας νόμος πρέπει να είναι κατανοητός, πρέπει να διατυπώνεται με λίγα λόγια, πρέπει να γίνεται αντιληπτός άμεσα από τους πολίτες και πρέπει, πριν από την είσοδό του στο Κοινοβούλιο, να έχει προηγηθεί διαβούλευση. Θα πρέπει τέλος κάθε νόμος να έχει αρχή, μέση και τέλος. 
      Εγώ σας καλώ να πάρετε αυτό το νομοσχέδιο που έρχεται σήμερα στη Βουλή και να μου πείτε αν υπάρχει αρχή, μέση και τέλος. Να μου πείτε με άριστα το δέκα και με βάση την «αρχή της καλής νομοθέτησης», με πόσο θα τον βαθμολογούσατε. 
      Και βεβαίως δεν έχετε εσείς την ευθύνη, αλλά αναρωτιέμαι ο Υπουργός Εσωτερικών και καθηγητής του Δημοσίου Δικαίου τι θα πει σε λίγο καιρό στους φοιτητές του, αν θα του πάνε αυτό το νομοσχέδιο και αν τύχει να συζητάνε για την «αρχή της καλής νομοθέτησης». 
      Θα είχε επίσης ενδιαφέρον να μας εξηγούσε ο κ. Παναγιωτόπουλος -που αποχώρησε πριν από λίγο, επειδή δήθεν αυτά τα 28.000.000.000 δεν είναι πραγματικά χρήματα- από τις εγγυήσεις που δίνει το ελληνικό δημόσιο αν μια τράπεζα δεν πληρώσει και πέσει έξω –τόσες τράπεζες έπεσαν έξω- αν θα κληθεί το ελληνικό δημόσιο, αφού εγγυάται αυτά τα χρήματα, να πληρώσει ζεστά χρήματα, για να δούμε αν αυτά είναι πράγματι ζεστά χρήματα ή είναι εγγυήσεις. 
      Κυρίες και κύριοι συνάδελφοι, με τη συρραφή αυτών των τροπολογιών -γιατί έτσι έπρεπε να έρθει αυτό το νομοθέτημα στη Βουλή, έπρεπε να έρθει με τρεις τροπολογίες, δεν μπορεί τρεις τροπολογίες να ενώνονται σ’ ένα νομοσχέδιο και να φαίνεται ως νόμος που δεν έχει αρχή, μέση και τέλος- μ’ αυτές, λοιπόν, τις τροπολογίες-νομοσχέδιο, η Κυβέρνηση επιδιώκει να καλύψει τα τεράστια κενά που αντιμετώπισε σε σχέση με το ΕΣΠΑ και να προσθέσει κάποια πράγματα σε σχέση με τον αναπτυξιακό νόμο.
      Είναι λυπηρό να συζητάμε για τον αναπτυξιακό νόμο και να συζητάμε για θέματα τουριστικής πολιτικής και όχι μόνο να απουσιάζει ο Υπουργός –που το καταλαβαίνω, ο άνθρωπος πήγε ένα ταξίδι- αλλά να μην υπάρχει εδώ ένας εκπρόσωπος του Υπουργείου, ένα σύμβουλος, έτσι ώστε αν προκύψει κάποιο σημαντικό ζήτημα και το θέσουμε, να υπάρχει κάποιος να απαντήσει από το Υπουργείο Τουριστικής Ανάπτυξης για όποιο σοβαρό θέμα θέσουμε, καθ’ ότι δεν έχουμε την απαίτηση ο Υφυπουργός Οικονομικών να γνωρίζει τις λεπτομέρειες των τουριστικών θεμάτων. 
      Αυτήν τη στιγμή η Κυβέρνηση, τουλάχιστον σ’ ό,τι αφορά το Υπουργείο Τουριστικής Ανάπτυξης, είναι παντελώς απούσα από την Αίθουσα, που επαναλαμβάνω συζητάμε σοβαρά θέματα και θα αναφερθώ παρακάτω σε θέματα τουριστικής πολιτικής της χώρας. 
      Προφανώς, αυτές οι διορθώσεις που γίνονται στο ΕΣΠΑ, δεν αποτελούν παρά ομολογία αποτυχίας του προγράμματος αυτού. Είναι προφανές ότι δεν μπορούν να έρχονται τροπολογίες για τον τρόπο, με τον οποίο θα διορίζεται ο προϊστάμενος και ευτυχώς το αναιρέσατε και πολύ καλά κάνατε.
      Εδώ θα κάνω μία παρένθεση, για να δείτε τι είδους ανοσιούργημα από νομοτεχνικής πλευράς είναι αυτό το νομοθέτημα. Κατεβάσατε είκοσι οκτώ νομοτεχνικές διορθώσεις. Μπράβο σας, προς τιμήν σας! Αλλά τέτοιο νομοσχέδιο φέρατε, που έπρεπε να γίνουν είκοσι οκτώ νομοτεχνικές διορθώσεις, για να σταθεί ως νομοσχέδιο και ως νόμος του κράτους.
      Λέω, λοιπόν, ότι ευτυχώς αποσύρατε τη σχετική τροπολογία, δεν αποσύρατε, όμως, το εξής: Τις αποσπάσεις τις κάνατε μετατάξεις των υπαλλήλων, χωρίς καμμία διαδικασία από τη ΜΟΔ πώς θα πηγαίνουν οι υπάλληλοι. Γιατί ξέρετε, όποιος προσλαμβάνεται στη ΜΟΔ, δεν προσλαμβάνεται με τις διαδικασίες του ΑΣΕΠ. Προσλαμβάνεται με τις γνωστές διαδικασίες της Νέας Δημοκρατίας. 
      Αυτοί, λοιπόν, μπορούν να πηγαίνουν στην Τοπική Αυτοδιοίκηση, μπορούν να πηγαίνουν σε οποιεσδήποτε δημόσιες υπηρεσίες. Από πού και ως πού και γιατί ξανά παρακάμπτονται όλες οι διαδικασίες του ΑΣΕΠ;
      Τέλος, σ’ ό,τι αφορά την προσθήκη για την ΔΗΜΟΣ Α.Ε., έρχεστε εν όψει του ότι τώρα πια, μετά από δύο χρόνια, θα αρχίσει –αν αρχίσει- να λειτουργεί, να φροντίσετε για να ελέγξετε το σύστημα. Και εκεί, επαναλαμβάνω, αν αρχίσει να λειτουργεί, όπως επίσης αν αρχίσει, θα λειτουργήσει η ΝΟΜΟΣ Α.Ε., που κατεβάσατε για πρώτη φορά, επειδή δήθεν αντιληφθήκατε –και καλώς το αντιληφθήκατε, αν δεν το έλεγε η ΕΝΑΕ, δεν ξέρω αν θα το αντιλαμβανόσασταν- ότι πρέπει να υπάρχει και μία άλλη αρχή, προκειμένου να ρυθμιστεί πώς θα γίνουν οι κατανομές στο ΕΣΠΑ.
      Έρχομαι, κυρίες και κύριοι συνάδελφοι, στον αναπτυξιακό νόμο. Είπαμε και ξαναείπαμε, όταν ψηφίστηκε αυτός ο αναπτυξιακός νόμος, ότι δεν μπορεί να αποσυνδέονται οι επενδύσεις από τις θέσεις απασχόλησης. Έπρεπε τώρα να σας απασχολήσει! Τώρα πάμε για ανεργία, η οποία θα πάει πάρα πολύ ψηλά!
      Είναι δυνατόν ακόμα και τώρα όταν κάνετε τροποποιήσεις του επενδυτικού νόμου, του αναπτυξιακού νόμου, να μην τον συνδέετε με τις θέσεις εργασίας; Να μην απαιτείται ο οποιοσδήποτε επιχορηγείται από το κράτος καθ’ οιονδήποτε τρόπο να είναι υποχρεωμένος να προσλάβει και εργαζόμενους; Για εσάς, προφανώς, είναι δυνατόν. 
      Έρχομαι σε μία δεύτερη παρατήρηση επί του νομοσχεδίου του επενδυτικού νόμου. Υπήρχε μία περίοδος δύο ετών αν ήθελε κάποιος να κηρύξει μία περιοχή ως κορεσμένη, έτσι ώστε να μη γίνονται επενδύσεις, δηλαδή να μην επιχορηγούνται όσες επιχειρήσεις είναι σ’ αυτήν τη γεωγραφική ζώνη. 
      Έρχεστε ξαφνικά και το κάνετε μηδέν χρόνο, δηλαδή μπορεί να αλλάζει ανά πάσα στιγμή. Κηρύσσετε δηλαδή εσείς ένα οποιοδήποτε κορεσμένο, επειδή έτσι αποφασίσατε ή επειδή έτσι εξυπηρετεί κάποιον Υπουργό και μετά από δέκα ημέρες, ένα μήνα, δύο μήνες, το ξε-αποκηρύσσετε –αν μου επιτρέπεται αυτή η έκφραση. Μα αυτή είναι σταθερότητα και επενδυτικό κλίμα; Αυτή είναι ασφάλεια δικαίου; Τι θα κάνει ο επενδυτής που θα αποφασίσει, που θα μελετήσει; Γιατί υπάρχουν και σοβαροί επενδυτές, δεν είναι όλοι καραγκιόζηδες που αποφασίζουν ανάλογα με το τι νόμο θα ψηφίσετε.
      Αυτός που θέλει να αποφασίσει και έχει αποφασίσει και μαζεύει χρήματα και διασφαλίζει δάνεια για να επενδύσει και θα ξέρει ότι σε μια περιοχή μπορεί να επενδύσει, εσείς ξαφνικά θα αποφασίζετε ότι τώρα δεν μπορεί να επενδύσει; Και αυτό είναι κλίμα επιχειρηματικό, ακόμη και με τις δικές σας ιδεολογικές αρχές;
      Θα συνεχίσω, γιατί, δυστυχώς, ο αναπτυξιακός σας νόμος απέτυχε. Την πρώτη περίοδο διαφημίζατε τις πολλές αιτήσεις. Χιλιάδες αιτήσεις υποβλήθηκαν, χιλιάδες προτάσεις, για να υπαχθούν στον αναπτυξιακό νόμο. Στη συνέχεια, όταν άρχισαν άλλοι να παίρνουν, άλλοι να μην παίρνουν, άλλοι να υπάγονται, άλλοι να μην υπάγονται, αρχίσατε να το μαζεύετε.
      Τώρα, τι ήρθαμε; Να κάνουμε ερωτήσεις. Έχω καταθέσει ερώτηση στο Υπουργείο σας. Δυο χρόνια καθυστερεί κάποιος να πάρει τα χρήματα του από τη στιγμή που εκδίδεται η απόφαση υπαγωγής του στον αναπτυξιακό νόμο. Και περιμένετε εσείς ότι κάνετε διορθώσεις τώρα και περιμένετε εσείς ότι θα έρθουν επενδυτές.
      Και τέλος, βάζετε φορολογικά κίνητρα τη στιγμή που οι μικρομεσαίες επιχειρήσεις δεν πρόκειται να έχουν κανένα κέρδος για να γλιτώσουν φόρους; Ποιος θα κερδίσει από τα φορολογικά κίνητρα; Είναι μια περίοδος που χρειαζόμαστε φορολογικά κίνητρα; Υπάρχουν κερδοφόρες επιχειρήσεις; Θα υπάρξουν αύριο ή χρειάζεται χρήμα ζεστό για να επενδύσει κάποιος; Είναι προφανές ότι δεν έχετε κάνει καμμία μελέτη, δεν ξέρετε πού πηγαίνετε.
      Θα αναφερθώ σε μια άλλη τροποποίηση που σχετίζεται με τον εκσυγχρονισμό των επιχειρήσεων και κατά πόσον αυτές υπάγονται σε αναπτυξιακό νόμο. Το ΠΑΣΟΚ είχε ένα νόμο που έλεγε: Κάθε επτά χρόνια μια επιχείρηση που έχει υπαχθεί μπορεί να υποβάλει αίτηση, προκειμένου να εκσυγχρονιστεί. Είναι λογικό, επτά χρόνια πέρασαν, καταστράφηκαν τα έπιπλα, καταστράφηκε ο μηχανισμός, θέλει διόρθωση η επιχείρηση, θέλουν παρεμβάσεις τα κτηριακά της, σωστή η σκέψη.
      Έρχεστε -προσέξτε- και το κάνετε εσείς λιγότερο, το κάνετε πέντε χρόνια. Και λέτε εντάξει, ας είναι. Αλλάζετε μετά, φέρνετε το νόμο και τον κάνετε δέκα χρόνια -ακούστε σχιζοφρένεια, κολοκυθιά!- δηλαδή, ήταν πέντε χρόνια, το κάνουμε επτά χρόνια, το πάμε στα δέκα και μετά από την επιμονή μας, με διορθωτική παρέμβαση και ευτυχώς, το γυρίζετε στα επτά χρόνια.
      Βρείτε μου εσείς άκρη και βρείτε μου εσείς αιτιολογία με την οποία λειτουργεί αυτή η Κυβέρνηση.
      Προσθέτω: Εξισώνετε την Αττική και τη Θεσσαλονίκη με τις Κυκλάδες, τα Δωδεκάνησα και τα Ιόνια σ’ ό,τι αφορά επενδύσεις εξαιρετικής προηγμένης τεχνολογίας.
      Και θέλω, κύριε Υπουργέ, αυτό να το προσέξετε, γιατί προφανώς δεν το έχετε καταλάβει: Γιατί να μην έχει κάποιος επιπρόσθετη επιχορήγηση, αν θέλει να κάνει μια τέτοια επιχείρηση στην Δωδεκάνησο, που είναι διαφορετική από την τουριστική και θα έχει διαφορετική ανάπτυξη; Διότι η μονομέρεια στον τουρισμό δεν είναι απαραιτήτως καλό. Χρειάζονται και άλλου είδους επενδύσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα σας εξηγήσω, λοιπόν. Αθήνα και Θεσσαλονίκη είναι τεσσερισήμισι εκατομμύρια κόσμος. Θα υποβληθούν πέντε χιλιάδες αιτήσεις. Και τότε θα μου πείτε: «Έχουμε πέντε χιλιάδες αιτήσεις, είναι και από την Δωδεκάνησο άλλες δέκα χιλιάδες. Πού να προλάβουμε; Τα εξισώσαμε όλα». Όμως, δεν πρόκειται να πάρει η Δωδεκάνησος.
      Και έρχομαι, τέλος, σ’ αυτό που έχει ξεσηκώσει και κόσμο και που νομίζετε ότι το διορθώσατε. Και επειδή το νομίζετε και είναι λάθος, δεν το έχετε διορθώσει. Θα εξηγήσω σε σχέση με τις επιχειρήσεις που υπάγονται στον αναπτυξιακό νόμο. Το 70% έως 80%, δυστυχώς, δεν διαθέτουν…
      ΠΡΟΕΔΡΕΥΩΝ (Φίλιππος Πετσάλνικος): Κύριε Νικητιάδη, παρακαλώ ολοκληρώστε.
      ΓΕΩΡΓΙΟΣ ΝΙΚΗΤΙΑΔΗΣ: Τελειώνω σε ενάμισι λεπτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Είπαμε ότι θα υπάρχει ανοχή για τους γνωστούς λόγους, αλλά ολοκληρώστε.
      ΓΕΩΡΓΙΟΣ ΝΙΚΗΤΙΑΔΗΣ: Να σας εξηγήσω, κύριε Υπουργέ, γιατί νομίζετε ότι με τη διόρθωση διορθώσατε το πρόβλημα. Δεν το διορθώσατε. Το 70% έως 80% των ξενοδοχειακών μονάδων στην Ελλάδα είναι ενός και δυο αστέρων.
      Εσείς λέτε: Το ενός και δύο αστέρων το επιχορηγώ να γίνει τεσσάρων αστέρων. Κάνατε τώρα μια διόρθωση και των τριών αστέρων τα επιχορηγείτε να γίνουν τεσσάρων αστέρων. Μα, δεν είναι εκεί το πρόβλημα. Το πρόβλημα είναι αυτό που είναι ενός αστέρος να μπορεί να γίνει δύο και να το επιχορηγήσετε και αυτό που είναι δύο να μπορεί να γίνει τριών και να το επιχορηγήσετε. Και να σας το πω πολύ απλά: Αστυπάλαια, μια μονάδα, δέκα στούντιο, θέλει ο άνθρωπος να το εκσυγχρονίσει. Για να το εκσυγχρονίσει, όπως λέτε εσείς, θα πρέπει να γίνουν πέντε τα στούντιο. Άμα όμως γίνουν πέντε τα στούντιο και πιο ακριβά θα είναι, ούτε τα οικόπεδα θα έχει, ούτε τις ρεσεψιόν θα έχει και στο τέλος, θα πέσει έξω, διότι δεν υπάρχουν οι προϋποθέσεις να λειτουργήσει.
      Αυτά όλα, λοιπόν, δεν τα βλέπετε, δεν βλέπετε τα μικρά νησιά, δεν αντιλαμβάνεστε καμμία έννοια νησιωτικής πολιτικής.
      Θέλω ξανά να το δείτε, κύριε Υπουργέ. Η διόρθωση που κάνατε δεν σχετίζεται με το πραγματικό αίτημα. Η αγορά απαιτεί να λειτουργήσουν και του ενός και των δύο και των τριών και των τεσσάρων αστέρων, διότι οι τουρίστες που έρχονται δεν είναι όλοι των τεσσάρων και πέντε αστέρων. Είναι και τουρίστες που θα ξοδέψουν λιγότερα χρήματα. Κάντε επιτέλους μία μελέτη, όχι εσείς, αλλά ο κ. Μαρκόπουλος που είναι στο «HARRODS» σήμερα και δεν έχει εδώ ένα σύμβουλο να του τα μεταφέρει αυτά και θα πρέπει να του στείλουμε με κασέτες το τι έχουμε πει για να το καταλάβει.
      ΠΡΟΕΔΡΕΥΩΝ (Φίλιππος Πετσάλνικος): Κύριε Νικητιάδη, σας παρακαλώ να ολοκληρώσετε τώρα την ομιλία σας. 
      ΓΕΩΡΓΙΟΣ ΝΙΚΗΤΙΑΔΗΣ: Κλείνοντας, χαίρομαι που είναι εδώ και ο κ. Παυλίδης -ήταν και ο κ. Καραμάριος που θα μιλούσε πριν από εμένα- και ελπίζω, τουλάχιστον στα θέματα αυτά, να συμφωνήσουν μαζί μου και να κατανοήσετε ότι μ’ αυτόν τον τρόπο τουριστική πολιτική δεν ασκείται. Απεναντίας, γίνονται εξυπηρετήσεις ορισμένων. 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Φίλιππος Πετσάλνικος): Κυρίες κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθήτριες και μαθητές και δύο συνοδοί δάσκαλοι από το 17ο Δημοτικό Σχολείο Γαλατσίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του ΠΑΣΟΚ κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, εν μέσω καχυποψίας των εταίρων μας, εν μέσω γενικής δυσπιστίας από ξένους οίκους για την προοπτική της ελληνικής οικονομίας, έρχεται να συζητηθεί αυτό το νομοσχέδιο, το οποίο δεν έχει αρχή, είναι αποσπασματικό και είναι ένα νομοσχέδιο περιπτωσιολογικό.
      Δυστυχώς, η ελληνική οικονομία βρίσκεται σε μαύρο χάλι. Και δεν το λέμε εμείς αυτό. Η DEUTSCHE BANK προβλέπει επιβράδυνση στην ανάπτυξη 0,8%, δημόσιο έλλειμμα 5,5%, δημόσιο χρέος 104% του ΑΕΠ STANDARD & POΟR: Η ανάπτυξη επιβραδύνεται στο 1%, δημόσιο έλλειμμα 4%, δημόσιο χρέος 96% στην καλύτερη των περιπτώσεων του ΑΕΠ MORGAN STANLEY: Συρρίκνωση της οικονομίας στο 0,1%. Το ίδιο και η U.B.S., το ίδιο και η FITCH.
      Δεν θέλω, κυρίες και κύριοι συνάδελφοι, να παριστάνω τον ανταποκριτή των κακών ειδήσεων, ούτε θέλω να είμαι μάντης κακών. Ίσα, ίσα που πιστεύω ότι όλοι οι συνάδελφοι σ’ αυτήν την Αίθουσα επιθυμούν ο κ. Παπαθανασίου να περάσει το αναθεωρημένο σχέδιο σταθερότητας και ανάπτυξης. Πρέπει να περάσει, διότι αν απορριφθεί, τότε δεν θα μπορέσουμε να εξυπηρετήσουμε το δημόσιο χρέος ή η εξυπηρέτηση του δημόσιου χρέους θα γίνει με πολύ δυσμενέστερους όρους. Θα δανειστούμε τόσο ακριβά –ήδη δανειζόμαστε ακριβά- που θα χρεώσουμε για πολλά χρόνια τις μελλοντικές γενιές.
      Αλλά δυστυχώς, ακόμα και σ’ αυτό το αναθεωρημένο σχέδιο σταθερότητας και ανάπτυξης υπάρχει μπαλαμούτι.  Μοχλοί ανάπτυξης για τη χώρα θεωρούνται τα ΣΔΙΤ και δεν έχει γίνει ούτε ένα ΣΔΙΤ μέχρι σήμερα, καμμία Σύμπραξη Δημοσίου και Ιδιωτικού Τομέα. Απλώς, όλα στα χαρτιά. Και σε κάθε νομοσχέδιο περνάμε άρθρα, απλώς για να ξεμπλοκάρουμε αυτήν τη Σύμπραξη Δημοσίου και Ιδιωτικού Τομέα. Μέχρι και στο νομοσχέδιο του Υπουργείου Παιδείας περάσαμε άρθρο για τον ΟΣΚ. Εδώ σήμερα για τα γκαράζ. Παράλληλα μιλάμε για τις ιδιωτικές επενδύσεις που δημιουργούν θέσεις εργασίας, μόνο που δυστυχώς, οι ιδιωτικές αυτές επενδύσεις βρίσκονται και αυτές στα χαρτιά.
      Είμαστε στα πρόθυρα της επιτήρησης. Παλεύουμε για να μπορέσουμε να  βγούμε μέχρι το 2011 σε τρία χρόνια, μας βάζουν το μαχαίρι στο λαιμό για δύο χρόνια. 
      Αλλά αναρωτιέμαι, κυρίες και κύριοι συνάδελφοι, είναι άμοιρη ευθυνών η παρούσα Κυβέρνηση; Είναι αθώα του αίματος; Η αποπομπή του κ. Αλογοσκούφη είναι η ομολογία της αποτυχίας. Η απογραφή ξόδεψε και το τελευταίο λίπος που είχε η ελληνική οικονομία και μας έβαλε στην επιτήρηση. Πάγωσε την ανάπτυξη.
      Οι φορολογικές απαλλαγές στα διανεμόμενα κέρδη απέτρεψαν κάθε επένδυση. Αφού κάποιος μπορούσε αυτά τα χρήματα να τα πάει στην κατανάλωση με πολύ μικρό φόρο, γιατί να τα επανεπενδύσει; 
      Καταργήσατε το αφορολόγητο αποθεματικό. Μειώσατε το Πρόγραμμα Δημοσίων Επενδύσεων στο 50%. Η δε διαχείριση του Γ΄ Κοινοτικού Πλαισίου Στήριξης από το 2004 μέχρι σήμερα όχι μόνο καρκινοβατεί, αλλά με τον τρόπο που έγινε δολοφόνησε την ανάπτυξη.
      Πρώτον, πήρατε έτοιμα έργα τα οποία κατασκευάστηκαν με το Πρόγραμμα Δημοσίων Επενδύσεων και τα εντάξατε στο Γ΄ Κοινοτικό Πλαίσιο Στήριξης για να αυξήσετε την απορροφητικότητα. Όμως, μειώσατε την ανάπτυξη διότι κάνατε λιγότερα έργα. Όμως, πήρατε την επιδότηση από την Ευρωπαϊκή Ένωση. Πήγατε στην Ευρωπαϊκή Επιτροπή για μείωση της εθνικής συμμετοχής στο 20%. Αυξήσατε την απορρόφηση, αλλά μειώσατε την ανάπτυξη. Έγιναν λιγότερα έργα. 
      Και θέλω εδώ να επισημάνω ότι πολλές φορές –το έχω πει απ’ αυτό εδώ το Βήμα- η ανάπτυξη δεν είναι μόνο να χτίζουμε δρόμους και γεφύρια. Η ανάπτυξη πρέπει να έχει και ποιοτικούς στόχους. Με το Γ΄ Κοινοτικό Πλαίσιο Στήριξης, το ΠΑΣΟΚ έκανε τα δεκαπέντε περιφερειακά νοσοκομεία, το «Βοήθεια στο Σπίτι», τα κέντρα εξυπηρέτησης πολιτών. Με το Γ΄ Κοινοτικό Πλαίσιο Στήριξης έγιναν όλα αυτά. Έκτοτε, επειδή καρκινοβατεί η «Κοινωνία της Πληροφορίας», παίρνουμε τα λεφτά και τα πάμε στους δρόμους! Αυτό δεν είναι λύση! Δεν υπάρχει ποιοτικός στόχος!
      Θα αναφερθώ τώρα στο νομοσχέδιο μια και συζητάμε τα της «ΜΟΔ». Τρία χρόνια στο ΕΣΠΑ, από το 2007 μέχρι το 2013 –σήμερα είμαστε στο Φεβρουάριο του 2009- απλώς εντάξατε σχέδια. Δεν κάνατε ούτε ένα έργο. Κατηγορούσατε το ΠΑΣΟΚ ότι μέσα σε τρία χρόνια –το Φεβρουάριο του 2002- δεν είχε προχωρήσει στις απορροφήσεις. Και όμως, τα έργα που έγιναν από το ΠΑΣΟΚ, χωρίς να υπάρχουν έτοιμες οι διαχειριστικές δομές –διότι εσείς τις βρίσκετε έτοιμες τις διαχειριστικές δομές- είχαν φθάσει στο 14%. Το Φεβρουάριο του 2002, το Γ΄ Κοινοτικό Πλαίσιο Στήριξης είχε 14% απορρόφηση. 
      Θα αναφερθώ τώρα στο θέμα των γενικών παρατηρήσεων επί του νομοσχεδίου. Η πρώτη παρατήρησή μου έχει να κάνει με τον αναπτυξιακό νόμο. Η διεύρυνση βάσης των κινήτρων, τα καθιστά μη κίνητρα. Κίνητρα που δίδονται σε πολλούς, παύουν να είναι κίνητρα. Εσείς μεταφέρετε τα κίνητρα έξω από την Αθήνα. Και έρχεσθε τώρα να εντάξετε και τις αποθήκες μέσα στον αναπτυξιακό νόμο, καθώς και την τυποποίηση των μεταποιημένων προϊόντων. Θα παίρνει, δηλαδή, ο άλλος ψάρια από την Ουκρανία, από τις λίμνες και θα έρχεται να τα συσκευάζει εδώ. Θα παίρνει φακές από την Αίγυπτο και θα παίρνει επιδότηση γιατί θα τα τυποποιεί και θα τα συσκευάζει στην Αττική. Αυτό είναι που κάνετε.
      Μια δεύτερη γενική παρατήρηση είναι η εξής: Αντί να μικραίνετε το κράτος, το μεγαλώνετε. Ο ΝΟΜΟΣ Α.Ε. μεγαλώνει το κράτος. Και αναρωτιέμαι, οι νομαρχίες που εκτέλεσαν το Α΄, το Β΄, το Γ΄ Κοινοτικό Πλαίσιο Στήριξης δεν έχουν διαχειριστικές δομές; Έπρεπε να φτιάξουμε τη ΝΟΜΟΣ Α.Ε. για να επιβλέπει; Όσον αφορά τη ΔΗΜΟΣ Α.Ε., οι καποδιστριακοί δήμοι δεν είχαν τις υποδομές. Όμως, οι νομοί, οι νομαρχίες, δεν είχαν υπηρεσίες για να μπορέσουν να απορροφήσουν το υπόλοιπο του Γ΄ Κοινοτικού  Πλαισίου Στήριξης που το πήγατε μέχρι το 2009 και πήρατε και την παράταση και το ΕΣΠΑ; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ανάμεσα σε θετικές διατάξεις που υπάρχουν στο νομοσχέδιο –και πρέπει να το αναγνωρίσω- υπάρχουν και πονηρές διατάξεις. Υπάρχει η επιδότηση σε γκαράζ, τα οποία δίνονται κατά παραχώρηση χρήσης και τα βάζετε στα ΣΔΙΤ. 
      Είπα για την τυποποίηση. Παράλληλα, η οποιαδήποτε κοινή υπουργική απόφαση μπορεί να τροποποιεί ποιες περιοχές είναι κορεσμένες και ποιες όχι. 
      Όσον αφορά το θέμα του τουρισμού, σας έχουν πει και οι φορείς του Τουρισμού, κύριε Υφυπουργέ, ότι ο τουρισμός δεν πρέπει να είναι τουρισμός πέντε αστέρων ή τεσσάρων αστέρων. 
      Πρέπει να απευθύνεται σ’ όλα τα βαλάντια, είτε των τουριστών που έρχονται από το εξωτερικό είτε του εγχώριου τουρισμού. Δηλαδή γιατί δεν θα πρέπει ένα ξενοδοχείο δύο αστέρων να μη μπορεί να ανακαινιστεί και να μην ενταχθεί στο πρόγραμμα; Γιατί, ενώ πρέπει κάποιες επιχειρήσεις τουριστικές να εντάσσονται μέσα έστω και με χαμηλή ποιότητα, την οποία θα αναβαθμίσουν, πρέπει οπωσδήποτε να γίνουν τριών αστέρων; Είναι λάθος. 
      	Πρέπει να επιδοτείται κάθε επιχείρηση, φυσικά με λιγότερο ποσοστό. Όμως, όλες οι επιχειρήσεις του τουρισμού. Όχι, όταν αναβαθμίζονται και πηγαίνουν σε τρία ή τέσσερα αστέρια. 
      	Για να αποδείξω πόσο το νομοσχέδιο αυτό εξυπηρετεί συγκεκριμένα συμφέροντα, θα πω το εξής: Είχα διαβάσει στο άρθρο 3 στην παράγραφο 2α στην υποπερίπτωση ii ότι η εξαίρεση της δεύτερης πρότασης της ανωτέρω υποπερίπτωσης i καταλαμβάνει τα επενδυτικά σχέδια των οποίων οι αιτήσεις άδειας παραγωγής υποβάλλονται στους αρμόδιους φορείς μετά την ημερομηνία –προσέξτε το, κύριοι συνάδελφοι!- κατάθεσης του παρόντος νόμου στην Εφημερίδα της Κυβερνήσεως και είπα ότι είναι εκ παραδρομής. Άρα, θα το κάνετε και μετά την ημερομηνία κατάθεσης του παρόντος νόμου στην Εφημερίδα της Κυβέρνησης και θα το κάνετε μετά την ψήφιση του νόμου και την αναγραφή στην Εφημερίδα της Κυβέρνησης. Από τη βιασύνη σας να εξυπηρετήσετε συγκεκριμένο συμφέρον αλλάζετε το «Εφημερίδα της Κυβέρνησης» και το κάνετε «Βουλή των Ελλήνων». Δηλαδή και το νομοσχέδιο και μόνο που κατετέθη στη Βουλή των Ελλήνων ήδη ξεμπλόκαρε τις περιπτώσεις. Ε, λοιπόν, ένα τέτοιο νομοσχέδιο δεν υπάρχει περίπτωση εμείς να το ψηφίσουμε επί της αρχής και μόνο κάποιες θετικές διατάξεις θα ψηφίσουμε. 
      	Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Κωνσταντίνος Καρτάλης. 
      	ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, ο παρών Υφυπουργός, απαντώντας στο συνάδελφο κ. Σπηλιόπουλο, που είναι εισηγητής του ΠΑΣΟΚ, είπε να κάνουμε ερωτήσεις κοινοβουλευτικού ελέγχου για να πληροφορηθούμε πώς εξελίσσεται το ΕΣΠΑ. 
      Εγώ θα σας πω, κύριε Υφυπουργέ, ότι επανειλημμένως ζητώ να έχω ενημέρωση μέσα από τον κοινοβουλευτικό έλεγχο για την πορεία υλοποίησης των έργων στο ιστορικό κέντρο της Αθήνας και οι απαντήσεις, οι οποίες έρχονται από την Εταιρεία Ενοποίησης Αρχαιολογικών Χώρων και από το Υπουργείο Πολιτισμού για την πορεία  των έργων είναι αυτή η σελίδα που περιγράφει με τίτλους τα έργα. Το καταθέτω στα Πρακτικά, για να γνωρίζει ο κύριος Υφυπουργός τον τρόπο με τον οποίο ανταποκρίνεται η Κυβέρνηση στον κοινοβουλευτικό έλεγχο. 
      (Στο σημείο αυτό ο Βουλευτής κ. Κωνσταντίνος Καρτάλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επιπροσθέτως, θα ήθελα να σας πω ότι σε επανειλημμένες ερωτήσεις για την πρόοδο του Προγράμματος «ΘΗΣΕΑΣ» στη Μαγνησία το Υπουργείο Εσωτερικών απαντά ότι ο Βουλευτής πρέπει να προσέλθει στο Υπουργείο Εσωτερικών, γιατί λόγω μεγάλου όγκου δεδομένων πρέπει ο ίδιος να πάρει τα στοιχεία από τα αρχεία. 
      Κύριε Υφυπουργέ, ο κοινοβουλευτικός έλεγχος είναι πλασματικός. Αν θέλετε να δώσετε στοιχεία για το ΕΣΠΑ, δώστε τα σήμερα. Τα ζητήσαμε επανειλημμένως πολλοί συνάδελφοι Βουλευτές από όλα τα κόμματα. 
      Νομίζω πως αυτό που παρουσιάζει το νομοσχέδιο –ειπώθηκε και προηγουμένως- είναι ότι δεν υπάρχει αντίληψη στην Κυβέρνηση για το πώς μπορεί να ξεπεραστεί η οικονομική κρίση. Και ενώ είναι σαφές ότι πρέπει να τονωθεί ο τομέας των δημοσίων, αλλά και των ιδιωτικών επενδύσεων, αυτό γίνεται μ’ έναν τρόπο που δεν προωθεί την αντιμετώπιση λύσεων για τη μείωση της ανεργίας, που ειδικά για νέους ανθρώπους είναι στο 22%, για τη βελτίωση του κατασκευαστικού τομέα, που αντιλαμβάνεται μια μείωση 25% το τελευταίο διάστημα, λόγω της μείωσης της οικοδομικής δραστηριότητας στο δημόσιο και ιδιωτικό τομέα. Βεβαίως, δεν αντιμετωπίζει και το πρόβλημα που έχει ο τουρισμός –ήδη βλέπουμε τα πρώτα δείγματα- με μια εκτίμηση μείωσης 5%-10% στην τρέχουσα τουριστική χρονιά, που θα σημαίνει εκατόν πενήντα χιλιάδες λιγότερους τουρίστες. 
      Και αντί, λοιπόν, να έρθει να μεριμνήσει πώς θα βελτιωθεί το συνολικό πρόγραμμα επενδύσεων στη χώρα, αναλώνεται σε μια σειρά από γραφειοκρατικές ρυθμίσεις, στις οποίες δεν καταφέρνει να απαντήσει γιατί τόσο καιρό δεν έλυσε το πρόβλημα της «ΔΗΜΟΣ Α.Ε.», με αποτέλεσμα σήμερα πολλοί δήμοι στη χώρα, που δεν έχουν διαχειριστική επάρκεια, να μη μπορούν να ωριμάσουν μελέτες και έργα, για να μπορούν να ενταχθούν στο ΕΣΠΑ, να μην έχουν γίνει ανώνυμες εταιρείες της περιφέρειας και ξαφνικά ο νομοθέτης να αποφασίζει ότι τη λύση θα τη δώσει ο «ΝΟΜΟΣ Α.Ε.», τη στιγμή που είναι ακόμη μια ανώνυμη εταιρεία του δημοσίου με τα ίδια προβλήματα όπως η «ΔΗΜΟΣ Α.Ε.» και οι υπόλοιπες ανώνυμες εταιρείες. 
      Κύριε Υφυπουργέ, η εμπειρία λέει και επιτρέψτε μου να σας το πω από την προηγούμενη θητεία μου 2000-2004, ότι μια ανώνυμη εταιρεία του δημοσίου για να λειτουργήσει από τη στιγμή που συγκροτείται, που αποκτά δηλαδή διοικητικό συμβούλιο ή καταστατικό είναι κατά μέσο όρο ενάμισι με δύο έτη. Κατά συνέπεια έχετε φτάσει ήδη στο 2009, το ΕΣΠΑ έχει δραματικούς ρυθμούς απορρόφησης, δεν έχουν ωριμάσει οι μελέτες, δεν έχουν ωριμάσει τα έργα και έρχεστε σήμερα να φέρετε τη «ΝΟΜΟΣ ΑΕ» η οποία τι κάνει; Αντικαθιστά στην πράξη την Νομαρχιακή Αυτοδιοίκηση, τη στιγμή που θα έπρεπε να είχατε φροντίσει να στελεχώσετε με μηχανικούς και με άλλο επιστημονικό προσωπικό τις Νομαρχιακές Αυτοδιοικήσεις για να μπορέσουν να αποκτήσουν διαχειριστική επάρκεια μεταξύ των άλλων και να μπορέσουν να δρομολογήσουν τις ωριμάνσεις των έργων. 
      Δυστυχώς το ΕΣΠΑ εξελίσσεται σε μια μεγάλη απώλεια για τη χώρα και φοβάμαι ότι αυτό θα είναι μια σοβαρή αβαρία για την περιφερειακή ανάπτυξη, που θα βαρύνει αποκλειστικά και μόνο τη δική σας Κυβέρνηση, στο βαθμό βεβαίως που θα συνεχίσετε να έχετε τη διακυβέρνηση της χώρας.
      Σ’ ό,τι αφορά τον αναπτυξιακό νόμο, δυστυχώς και εδώ περιμέναμε να έχετε μια πιο θαρραλέα αντιμετώπιση, για να μπορέσετε να δώσετε μια ανάσα στις πολλές επιχειρήσεις που αναζητούν την ενίσχυση του ελληνικού κράτους για να μπορέσουν να δρομολογήσουν τις δραστηριότητές τους, ιδιαίτερα σε μια εποχή που η κρίση, η διεθνής αλλά κυρίως η εγχώρια, τις αντιμετωπίζει μ’ έναν πολύ άδικο, ανισοβαρή τρόπο. Και δρομολογείτε πάνω από όλα –και αυτό είναι εξοργιστικό, κύριε Υφυπουργέ- την εξομοίωση των κινήτρων για μια σειρά από νέες επενδυτικές δραστηριότητες μεταξύ της κατηγορίας Α και της κατηγορίας Β. Δηλαδή εξισώνετε αυτά που θα γίνουν στην Αττική και στη Θεσσαλονίκη, με τα κίνητρα τα οποία αφορούν στην περιφερειακή Ελλάδα, καταργώντας ένα βασικό στοιχείο περιφερειακού σχεδιασμού δηλαδή, που είναι η άρση των περιφερειακών ανισοτήτων.
      Έρχεστε και λέτε για παράδειγμα ότι θα μπορεί μια επιχείρηση να έχει τα επενδυτικά κίνητρα της κατηγορίας Β, αυτά που ισχύουν για παράδειγμα στους τέσσερις νομούς στη Θεσσαλία, όταν συσκευάζει και πιστοποιεί αγροτικά προϊόντα στην Αττική ή στη Θεσσαλονίκη. Για ποιο λόγο να γίνει αυτό; Εγώ θέλω να μου πείτε ένα απλό λόγο για τον οποίο στέκει επιστημονικά, τεχνικά, αν θέλετε, περιφερειακά, οικονομικά αυτή η συγκεκριμένη πρόνοια την οποία έχετε κάνει. Η απάντηση είναι πολύ απλή. Θέλετε να εξυπηρετήσετε μεγάλες αλυσίδες σούπερ μάρκετ, οι οποίες λειτουργούν ως καρτέλ μέσα στην αγορά και οι οποίες δεν θέλουν να έχουν καμμία εξάρτηση από την περιφερειακή δομή της χώρας σ’ ό,τι αφορά στην αγροτική ανάπτυξη. Δηλαδή από τους μικρούς και μεγαλύτερους συνεταιρισμούς και ομάδες παραγωγών που μέσα από τη συμμετοχή τους στο κύκλο παραγωγής ενός προϊόντος και διακίνησής του, έχουν και τη συμμετοχή τους στον επενδυτικό κύκλο της χώρας και στην ανάπτυξη της χώρας. 
      Μιλάτε για τις ανανεώσιμες πηγές ενέργειας. Ορθώς συμπεριλαμβάνετε αυτές τις νέες πρόνοιες. Όμως, θα έπρεπε να έχετε φροντίσει και για την εξοικονόμηση ενέργειας στα κτήρια, δηλαδή τεχνικές και τεχνολογίες, οι οποίες θα άξιζαν τον κόπο να επιδοτούνται από τις νέες πρόνοιες του επενδυτικού νόμου, έτσι ώστε να υπάρχει εξοικονόμηση ενέργειας στα κτήρια που είναι η σοβαρότερη επιβάρυνση της εθνικής ενεργειακής, αν θέλετε, πολιτικής σ’ ό,τι αφορά στην απώλεια ενέργειας. 
      Δυστυχώς δεν το βλέπουμε αυτό και αυτό σημαίνει ότι εξακολουθείτε να επιμένετε σ’ αυτό που είναι της μόδας –και ορθώς είναι της μόδας- στις ανανεώσιμες πηγές ενέργειας, αλλά δεν αντιλαμβάνεστε πως λειτουργεί το ενεργειακό πρότυπο της χώρας και πώς πρέπει να λειτουργήσει η νέα ενεργειακή μορφή της χώρας μας. 
      Δεν βλέπω να είναι στα επενδυτικά κριτήρια τεχνολογίες για τα απορρίμματα, ίσως γιατί είσαστε προσκολλημένοι στο παραδοσιακό πρότυπο του ΧΥΤΑ, ό,τι προκύπτει απορρίπτεται, αντί να πάμε στους ΧΥΤΥ, στους χώρους δηλαδή υπολειμμάτων. Αφού προηγηθεί η ανακύκλωση, η κομποστοποίηση, η διαλογή στην πηγή, τότε υπάρχει θερμική επεξεργασία που μειώνει τον όγκο των παραγόμενων απορριμμάτων που δεν είναι πια χρήσιμα και στη συνέχεια αυτό, που παράγεται απορρίπτεται σ’ ένα πολύ μικρότερο χώρο.
      Φυσικά όλη αυτή η ιστορία του επενδυτικού νόμου γίνεται με πλήρη άγνοια από το νομοθέτη του Εθνικού Χωροταξικού Σχεδίου. Γιατί αν υπήρχε συνάρτηση δεν θα υπήρχε αυτή η καταπληκτική παράγραφος που λέει ότι με κοινή υπουργική απόφαση μπορεί να θεωρηθεί μια περιοχή τουριστικά κορεσμένη και να σταματήσουν οι επενδυτικοί κανόνες. 
      Μα, πριν από λίγο ο κ. Σουφλιάς μας υποστήριξε  ότι το Εθνικό Σχέδιο Χωροταξικής Ανάπτυξης της χώρας για τον τουρισμό, είναι αυτό που καθορίζει τον τρόπο που θα αναπτυχθεί ο τουρισμός στη χώρα μας, μέσα από νέες οικοδομήσεις περιοχών, παρακτίων σε διάφορες περιοχές της χώρας. Και έρχεται τώρα ένα άλλο νομοσχέδιο να μας πει ότι θα μπορεί το Υπουργείο Οικονομίας να αποφασίζει την ανάκληση των επιδοτήσεων για μια περιοχή η οποία είναι τουριστικά κορεσμένη; Με ποια κριτήρια; Με ποιους κανόνες; Γιατί δεν γνωματεύει το Κεντρικό Χωροταξικό Συμβούλιο; Γιατί δεν λαμβάνεται υπ' όψιν η γνώμη του όταν απορρίπτει το Εθνικό Χωροταξικό Σχέδιο για τον τουρισμό όπως έγινε πρόσφατα;
      Και βεβαίως, είστε απολύτως έκθετοι και δεν αντιλαμβάνομαι γιατί μας προκαλείτε μ’ αυτόν τον τρόπο, όχι εμάς τους Βουλευτές, αλλά την κοινή λογική; Με τα γκαράζ γιατί να μη μπορούν να τα κάνουν και οι δήμοι; Σας ρωτήσαμε επανειλημμένως και δεν απαντάτε. Γιατί φωτογραφίζετε μέσα από τη ρύθμιση που έρχεται το πάρκινγκ, το γκαράζ, της οδού Κύπρου και Πατησίων; Γιατί το κάνετε αυτό το πράγμα με τόσο απροκάλυπτο τρόπο; Παραδεχθείτε ότι έχει γίνει εκεί ένα λάθος. Αναφέρετε με καθαρό τρόπο στους Έλληνες πολίτες ότι πρέπει να καλυφθεί η απόφαση του Δήμου Αθηναίων, αλλά μην προκαλείτε με μια ρύθμιση η οποία για να ικανοποιήσει αυτήν την παρέκκλιση που κάνετε, εξαιρεί τους δήμους σ’ όλη τη χώρα από τη δυνατότητα να έχουν τα κίνητρα για να κατασκευάσουν χώρους στάθμευσης.
      Κλείνω, κυρίες και κύριοι συνάδελφοι, λέγοντας ότι, δυστυχώς, παρατηρούμε για μια ακόμα φορά να χάνονται ευκαιρίες από τη χώρα. Και οι ευκαιρίες αυτές χάνονται μέσα από το Κοινοτικό Πλαίσιο.
      Σήμερα που μιλάμε η Ευρωπαϊκή Ένωση σκέπτεται και σχεδιάζει το Ε΄ Κοινοτικό Πλαίσιο Στήριξης και εμείς δεν έχουμε την ικανότητα, εσείς δηλαδή η Κυβέρνηση της χώρας, να υλοποιήσει το Δ΄ Κοινοτικό Πλαίσιο Στήριξης, δηλαδή το ΕΣΠΑ.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, καθημερινά επιβεβαιώνεται με τη συμπεριφορά και την πολιτική της Κυβέρνησης της Νέας Δημοκρατίας ότι η κατάσταση πραγματικά δεν μπορεί να πάει χειρότερα. Βρίσκεται στο τελευταίο στάδιο αυτήν τη στιγμή της κατάπτωσης, γιατί πέρα από την αστοχία των οικονομικών πολιτικών, πέρα από την έλλειψη σχεδίου για την έξοδο από την κρίση, φροντίζετε με την προχειρότητα των νομοθετημάτων, με την υποβάθμιση του νομοθετικού έργου και κυρίως, με την πασιφανή έλλειψη ενδιαφέροντος, τόσο από την πλευρά των Βουλευτών της Νέας Δημοκρατίας όσο και από την πλευρά των ίδιων των Υπουργών της Κυβέρνησης, να μας δίνετε την εικόνα και την πεποίθηση ότι είστε υπό αναχώρηση, βιάζεστε να φύγετε. Νομοθετείτε πρόχειρα, νομοθετείτε φωτογραφικά, νομοθετείτε μ’ έναν τρόπο που δεν τιμά ούτε το Κοινοβούλιο. 
      Ένα άλλο χαρακτηριστικό τώρα. Παρατηρείται τώρα τελευταία ότι στα περισσότερα νομοσχέδια –ελπίζω να είναι συγκυριακό- δεν παρίστανται οι Υπουργοί. Φαίνεται ότι έχουν άλλους, πιο ενδιαφέροντες λόγους να βρίσκονται σε άλλους χώρους και να ασχολούνται μ’ άλλα πράγματα, πιθανόν με τις προσωπικές τους στρατηγικές, με την πολιτική τους επιβίωση.
      Χθες συζητούσαμε το νομοσχέδιο για την υγεία και ο Υπουργός ο κ. Αβραμόπουλος ήρθε την τελευταία στιγμή. Την προηγούμενη εβδομάδα είχαμε σοβαρότατο νομοσχέδιο για την παιδεία.  Τώρα έχουμε σοβαρότατο νομοσχέδιο για την οικονομία και βλέπουμε ότι υπάρχει μια παντελής έλλειψη παρουσίας στελεχών της Κυβέρνησης για να στηρίξουν αυτές τις πολιτικές.
      Έρχομαι τώρα στο νομοσχέδιο. Ειπώθηκε ήδη από τους συναδέλφους ότι το νομοσχέδιο δεν έχει ούτε αρχή, ούτε μέση, ούτε τέλος. Είναι ένα άθροισμα, ένα συνονθύλευμα από διατάξεις που έρχονται εμβαλωματικά, άλλες για να καλύψουν ήδη κάποιες υποθέσεις οι οποίες είναι εκκρεμείς και ακάλυπτες από το νόμο, άλλες τροποποιήσεις έρχονται για να μπορέσουν να ευνοήσουν ίσως, κάποια συγκεκριμένα συμφέροντα και κάποιες άλλες αλλαγές γίνονται στο πόδι, υποτίθεται για να μπορέσουμε να επιταχύνουμε τις διαδικασίες έναρξης και υλοποίησης του ΕΣΠΑ.
      Όσον αφορά τον επενδυτικό νόμο ειπώθηκε και από τον κύριο Υφυπουργό αλλά και από τον εισηγητή της Νέας Δημοκρατίας και μάλιστα μ’ έναν ακραίο τρόπο, ότι «ιδού η Ρόδος ιδού και το πήδημα», ζητήστε μας στοιχεία για τον επενδυτικό νόμο και εμείς θα σας τα δώσουμε, λες και δεν είναι υποχρέωσή σας, εκεί που μας αναφέρατε κάποιους αριθμούς για το πόσες αιτήσεις έγιναν, να μας πείτε και πόσες επενδύσεις έχουν γίνει με τον αναπτυξιακό νόμο, πόσες έχουν ολοκληρωθεί με τον αναπτυξιακό νόμο, για να μπορέσουμε να έχουμε και μια σαφή εικόνα, το πόσο έχει προχωρήσει μέχρι σήμερα ο αναπτυξιακός νόμος, το πόσο έχει συμβάλει στην αναπτυξιακή διαδικασία και επίσης, πόσες από αυτές τις επενδύσεις είναι βιώσιμες, πόσοι απασχολούνται επιτέλους σ’ αυτές τις επενδύσεις.
      Η αλήθεια, τουλάχιστον σ’ ό,τι αφορά τη δική μου περιφέρεια είναι ότι ο αναπτυξιακός νόμος δεν είχε αποτελέσματα. Δεν έχει υπάρξει αξιολόγηση μέχρι στιγμής του αναπτυξιακού νόμου.
      Σχετικά με τις ελάχιστες επενδύσεις που υπήχθησαν στον αναπτυξιακό νόμο, έχουν δεινοπαθήσει κυριολεκτικά οι επενδυτές τους για να μπορέσουν να πάρουν τις επιδοτήσεις. Ουδεμία έχει αποπληρωθεί. Γι’ αυτό σήμερα αυτό που επικρατεί, κυρίως, στον τομέα των επενδύσεων δεν είναι τόσο η έλλειψη πόρων, είναι το ότι δεν υπάρχει καλό επενδυτικό κλίμα. Το ακόμα πιο σοβαρό είναι ότι η γραφειοκρατία και γενικώς η αδιαφάνεια που υπάρχει μέσα στους μηχανισμούς και στις διαδικασίες υπαγωγής και επιδότησης, κάνει τους επενδυτές να είναι πάρα πολύ διστακτικοί και τους αποθαρρύνει από το να προχωρήσουν σε επενδύσεις.
      Το σημαντικότερο πρόβλημα της ελληνικής επιχειρηματικότητας σήμερα, πέρα από την έλλειψη πόρων, είναι το πρόβλημα των διαδικασιών, της γραφειοκρατίας, του κακού επενδυτικού περιβάλλοντος, της αδιαφάνειας και της γενικευμένης μίζας που επικρατεί σ’ αυτόν το χώρο. Επιτέλους σ’ αυτούς τους τομείς θα πρέπει να παρέμβετε. Όλες οι άλλες παρεμβάσεις που κάνετε είναι αναποτελεσματικές. Σήμερα η ελληνική επιχειρηματικότητα πλήττεται, κυρίως, απ’ αυτές τις αιτίες που σας ανέφερα παραπάνω, γραφειοκρατία και έλλειψη διαφάνειας. 
      	Όπως ειπώθηκε και από άλλους συναδέλφους -και το ζούμε όλοι και κυρίως οι τελικοί δικαιούχοι και οι φορείς υλοποίησης των έργων- το ΕΣΠΑ δεν προχωράει. Έχουν περάσει πάνω από δύο χρόνια και βρισκόμαστε στο στάδιο της προκήρυξης για την υποβολή και αξιολόγηση προτάσεων για έργα και δράσεις του ΕΣΠΑ, δηλαδή σ’ ένα εντελώς αρχικό στάδιο. 
      Έρχεστε σήμερα και θεωρείτε ότι με την ίδρυση του «ΝΟΜΟΣ ΑΕ» θα μπορέσετε να καλύψετε τις αδυναμίες και τα εμπόδια που υπάρχουν στο να ξεκινήσει η υλοποίηση του ΕΣΠΑ. Σας λέμε και πάλι ότι δεν μπορεί να είναι πανάκεια μία δομή. Δεν μπορούμε να στηρίζουμε όλες τις ελπίδες μας ότι το ΕΣΠΑ θα πάει καλά φτιάχνοντας δύο κεντρικές δομές και υποστηρίζοντας ότι από τη «ΔΗΜΟΣ ΑΕ» και από τη «ΝΟΜΟΣ ΑΕ» θα καλυφθεί το μεγάλο κενό της διαχειριστικής ανεπάρκειας των φορέων υλοποίησης. Φαντάζεστε ποτέ ότι είναι δυνατό η «ΝΟΜΟΣ ΑΕ» να έλθει να καλύψει ως δομή από το κέντρο τις ατέλειες, τις αδυναμίες, την έλλειψη στελέχωσης των Νομαρχιακών Αυτοδιοικήσεων της χώρας που θα είναι φορείς υλοποίησης των συγκεκριμένων έργων; 
      Σας είπαμε: Ενισχύστε τους φορείς υλοποίησης, ενισχύστε της Νομαρχιακές και Τοπικές Αυτοδιοικήσεις, δώστε τους τη δυνατότητα να μπορούν να γίνουν ουσιαστικά φορείς υλοποίησης έργων και τελικοί δικαιούχοι. Μη θεωρείτε ότι με δύο κεντρικούς μηχανισμούς θα μπορέσετε να καλύψετε αυτό το κενό.
      	Όλα αυτά, λοιπόν, δεν τα κάνετε. Δεν προχωράτε στην ενίσχυση των υπηρεσιών των περιφερειών, των κρατικών περιφερειών έστω, οι οποίες είναι διαλυμένες. Δεν ενισχύετε τις Νομαρχιακές Αυτοδιοικήσεις, δεν ενισχύετε τους ΟΤΑ. Δεν πρόκειται να υπάρξει απορρόφηση του ΕΣΠΑ, εκτός αν έχετε ως πρόθεση –που έτσι φαίνεται- να ελέγξετε όλο το ΕΣΠΑ από το Υπουργείο Οικονομίας, από την πλατεία Συντάγματος. Αυτό δείχνουν και οι πέντε αναπτυξιακές περιφέρειες που κάνατε, αυτό δείχνει και η γραφειοκρατική αντίληψη με την οποία προσεγγίζετε την υλοποίηση του ΕΣΠΑ, αυτό δείχνει και η δημιουργία αυτών των δύο δομών. Δεν πρόκειται, λοιπόν, σε καμμία περίπτωση να προχωρήσει το ΕΣΠΑ και θα έχουμε απώλεια πόρων αν δεν καταλάβετε ότι το πρόβλημα είναι αλλού.
      	Τελειώνω, κύριε Πρόεδρε, λέγοντας το εξής: Κύριε Υφυπουργέ, κυρίες και κύριοι της Νέας Δημοκρατίας, είναι φανερό ότι οι κινήσεις σας είναι σ’ όλα τα επίπεδα σπασμωδικές. Τίποτα απ’ αυτά που νομοθετούμε σήμερα δεν υπηρετεί τη μία και μοναδική επιτακτική ανάγκη που υπάρχει σήμερα για ένα ολοκληρωμένο σχέδιο εξόδου από την κρίση. Όλες σας οι πρωτοβουλίες θα έπρεπε να κατατείνουν προς αυτήν την κατεύθυνση και απ’ ό,τι φαίνεται μέχρι σήμερα δεν έχετε συνειδητοποιήσει το μεγάλο πρόβλημα που έχει η χώρα και δεν έχετε τη δυνατότητα ούτε την πρόθεση να καταθέσετε ένα ολοκληρωμένο σχέδιο, αλλά και όλες οι επί μέρους παρεμβάσεις που κάνετε είναι ατάκτως ερριμμένες, είναι χωρίς κανένα σχέδιο, χωρίς καμμία στόχευση, είναι έτσι πρόχειρες, ατελέσφορες και αναποτελεσματικές. 
      Δεν έχετε, λοιπόν, τίποτε άλλο να κάνετε από το να επιταχύνετε την αποχώρησή σας, μήπως μπορέσει και γλυτώσει η χώρα από την ολοσχερή καταστροφή που την οδηγείτε. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Αριστοτέλης Παυλίδης. 
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, κατά τη διάρκεια της συζήτησης στην Επιτροπή επί του νομοσχεδίου που σήμερα συζητούμε στην Ολομέλεια, έκανα παρατηρήσεις αναμένων κάποιες εξ αυτών να τύχουν ιδιαίτερης προσοχής από το αρμόδιο Υπουργείο Οικονομίας και Οικονομικών. Χαίρομαι γιατί, κύριε Υφυπουργέ, δεν πέρασαν απαρατήρητες, όχι μόνο οι δικές μου, αλλά και άλλων συναδέλφων. Γι’ αυτό δυσκολεύομαι σήμερα να κατανοήσω την οργή κυρίως από την Αντιπολίτευση. Μου δίνουν την εντύπωση της οργισμένης Βουλής ή της Βουλής των οργισμένων. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
      Επί του νομοσχεδίου: είναι ό,τι ο τίτλος περιγράφει. Επ’ αυτού, λοιπόν, έχω να παρατηρήσω το εξής: Κύριοι συνάδελφοι του ΠΑΣΟΚ, οι δύο εταιρείες, η «ΝΟΜΟΣ ΑΕ» και η «ΔΗΜΟΣ ΑΕ»,  δεν  υποκαθιστούν τις νομαρχίες και τους δήμους -όποια νομαρχία αισθάνεται ανάγκη κάποιας υποστήριξης, προσφεύγει στην εταιρεία «ΝΟΜΟΣ ΑΕ» που τη βοηθάει στο να αναπτύξει τέτοια προγράμματα, ώστε να καρπωθεί όσα προσφέρονται από το ΕΣΠΑ-  είναι οι λεγόμενοι «ενδιάμεσοι φορείς». Εσείς, κύριε Ρήγα  -ψηφίσατε, αν δεν κάνω λάθος, ενδιάμεσο φορέα, όταν κάναμε το πρόγραμμα των μικρών νησιών- έχετε επίγνωση τι ισχύει στα μικρά νησιά. Τώρα, για το ποια είναι η τύχη του προγράμματος, επειδή βλέπω να ψιθυρίζετε, πρέπει να  συζητήσουμε ποια είναι η τύχη του προγράμματος. Άρα, τι είναι αυτοί; Ενδιάμεσοι φορείς του προγράμματος. Και καλώς κάνει η Κυβέρνηση, αφού είχε τη σύμφωνη γνώμη, τόσο της ΕΝΑΕ, όσο και της ΚΕΔΚΕ. 
      Πάμε στην επόμενη επέμβαση. Η επόμενη επέμβαση γίνεται στον ισχύοντα αναπτυξιακό νόμο 3299/2004. Καλώς κάνετε, κύριε Υφυπουργέ, και ό,τι είχε προταθεί, προκειμένου αυτός ο νόμος να συμπληρωθεί ή οι υφιστάμενες διατάξεις να βελτιωθούν, το αποδεχτήκατε. 
      Έχω να κάνω ορισμένες παρατηρήσεις. Πρέπει να ξεκαθαρίσετε, για να μην κυκλοφορεί εκτός της Αιθούσης, ότι η επέμβασή σας, καθόσον αφορά στην επιχείρηση εκσυγχρονισμού υφισταμένων ξενοδοχειακών μονάδων, δεν έχει τη μορφή που εγώ πιστεύω ότι έχει λάβει. Δηλαδή, σήμερα τι κάνετε; Επιτρέπετε σε μονάδες τριών αστέρων, που η αρχική σας διάταξη δεν το επέτρεπε, να ενταχθούν στο πρόγραμμα του εκσυγχρονισμού, έχοντας σαν πλαφόν της προς ενίσχυση δαπάνης 1.000.000 ευρώ και να παραμείνουν στην κατηγορία που είναι. Αν θέλουν να πάνε σε υψηλότερη κατηγορία, αν έχουν την οικονομική δυνατότητα, ας το προχωρήσουν βάσει των όσων ισχύουν σήμερα. Καλώς κάνετε και καθορίζετε ως περιθώριο, πέραν του οποίου δύναται κανείς να ζητήσει ενίσχυση από το κράτος για να επιτύχει εκσυγχρονισμό τουριστικής μονάδος, τα οκτώ χρόνια. Είναι μία λογική περίοδος. Βεβαίως, κύριε Υφυπουργέ, να μη γίνει αυτό ψωμοτύρι. Αρκετές έχουν εκσυγχρονιστεί. Όσοι προερχόμεθα από τουριστικές περιοχές τις χαιρόμεθα, αλλά με προσοχή η επιλογή. Είναι δύο βασικές παρεμβάσεις, οι οποίες είναι προϊόν των όσων συζητήσαμε στην επιτροπή. 
      «Ένταξη στον αναπτυξιακό νόμο της Εκκλησίας της Ελλάδος, ΝΠΔΔ». Το συμπληρώνετε λέγοντες «Ιερές Μητροπόλεις». Εισηγούμαι αυτή η έκφραση να συμπληρωθεί «Ιερές Μητροπόλεις της χώρας μας», για να είμαι ξεκαθαρισμένος, Δωδεκάνησα γνωστής διοικητικής υπαγωγής στον Οικουμενικό Θρόνο, Εκκλησία της Κρήτης, έχουσα μία ιδιορρυθμία κατά τη διοίκηση. Λοιπόν, σαφής ο διαχωρισμός, σαφής ο τονισμός. «Ιερές Μητροπόλεις της χώρας μας» άνευ διακρίσεως. 
      Η επόμενη παρέμβασή σας αναφέρεται στον λεγόμενον ξενοδοχειακόν κορεσμό. Κύριε Υπουργέ, ο κορεσμός είναι παλιά υπόθεση. Σας το είπα και στην επιτροπή. Κάποτε δούλεψε θετικά, κάποτε όχι. Τώρα τι κάνετε και με προβληματίζει; Καταργείτε τον όρο ότι η απόφαση περί χαρακτηρισμού περιοχής ως κεκορεσμένης ξενοδοχειακά εκδίδεται ή επανεκδίδεται ανά διετία. Χάνει έτσι την σταθερότητά του ο αναπτυξιακός νόμος. Χάνει την σταθερότητα. Δηλαδή, εγώ που προπαρασκευάζομαι για να κάμω επένδυση, ξαφνικά πληροφορούμαι ότι εξεδόθη κοινή υπουργική απόφαση διά την περιοχή που είχα σχεδιάσει να επενδύσω και ορίζει ότι δεν δύναται να γίνει ξενοδοχειακή μονάς εκεί. Αυτό δεν είναι θετικό. 
      Εισηγούμαι αναθεώρηση αυτής της διατάξεως. Θα αποφασίσουμε κάθε δύο, τρία, τέσσερα ή πέντε χρόνια επανεξέταση και με προκαθορισμένα κριτήρια ποιες είναι οι βασικές υποδομές, αντέχει ή δεν αντέχει η περιοχή, ποια είναι η εξέλιξη επεμβάσεων που έχουν σχέση με την παροχή νερού, ηλεκτρικής ενέργειας ή άλλων τέτοιων βασικών υπηρεσιών. Να ξεκαθαρίσουν τα πράγματα. Το παρελθόν είναι ιδιαιτέρως διδακτικό. 
      Κατά τα υπόλοιπα το  νομοσχέδιό σας κάμνει καλήν συμπλήρωση. Υποστηρίζω την συμπλήρωση που κάμνετε με την επέμβαση στον ν. 27/1975. Αναφέρομαι στις ναυτιλιακές εταιρείες. Ένας νόμος ηυξημένης τυπικής ισχύος. Επαναλαμβάνω όμως την πρόταση. Κύριε Υπουργέ, αλλάζει το οικονομικό περιβάλλον. Ήδη έγιναν συζητήσεις και εντός του Κοινοβουλίου για το πώς αντιμετωπίζεται η παρούσα κατάσταση. 
      Αξιοποιήσατε το γεγονός ότι ναυτιλιακά γραφεία, ανήκοντα σε Έλληνες, εγκατεστημένα στο εξωτερικό βλέπουν ιδιαιτέρως την πατρίδα μας. Φόρος συγκεντρώσεως κεφαλαίου. Κάντε απολογισμό τι απέδωσε. Άποψή μου: Μην επιμείνει η Κυβέρνηση να τον κρατήσει. Καθαρές κουβέντες. Θα έρθουν γραφεία στον τόπο μας. Ζητούν ενθάρρυνση, μόνο ενθάρρυνση. Και αυτό που σας προτείνω δεν είναι ζημία για το κράτος. 
      Τώρα, τροπολογίες. Καλώς κάνετε για τον ΕΦΕΤ και τον μεταφέρετε στο Υπουργείο Αγροτικής Ανάπτυξης. Εις την Δωδεκάνησο δεν είχε φτάσει ο ΕΦΕΤ. Φτάστε τον. Από την ώρα μάλιστα που έφυγε και ο «χωροφύλακας» ο Ζεμπιλάς που έκανε αυστηράν επιτήρηση των της αρμοδιότητός του, στείλτε υπαλλήλους του ΕΦΕΤ να κάμνουν έλεγχο σε υγειονομικού αντικειμένου δραστηριότητες. Είναι απαραίτητος ανάγκη. 
      Παρατήρηση δεύτερη. Τροπολογία επί του ν. 3548. Εβδομαδιαία…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Παυλίδη, με συγχωρείτε. Οι τροπολογίες θα συζητηθούν την Παρασκευή. 
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, το γνωρίζω. Όπως είπα και χθες επειδή αναχωρώ εις αποστολήν εις την Μέση Ανατολή…
      ΕΥΑΓΓΕΛΟΣ ΒΕΝΙΖΕΛΟΣ: Την Παρασκευή θα είναι στη Ρόδο. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Βενιζέλο, ήμουν υποχρεωμένη να τον ενημερώσω. 
      ΕΥΑΓΓΕΛΟΣ ΒΕΝΙΖΕΛΟΣ: Πρέπει να διευκολύνουμε το συνάδελφο. 
      ΑΡΙΣΤΟΤΕΛΗΣ ΠΑΥΛΙΔΗΣ: Πρόταση, κύριοι συνάδελφοι, να χαρακτηριστεί ως εβδομαδιαία επαρχιακή εφημερίδα η εκδιδομένη κατ’ ελάχιστον μια φορά την εβδομάδα. Αντιλαμβάνομαι πως υπάρχει θέμα. Το εξήγησε ο αρμόδιος Υπουργός. Βρέστε μια λύση να κρατηθούν πάντως αυτές οι εφημερίδες. Προσφέρουν όχι μόνο στην ενημέρωση αλλά και στην προβολή θεμάτων που είναι ανάγκη να προβληθούν. 
      Κυρίες και κύριοι συνάδελφοι, ψηφίζω το νομοσχέδιο με μόνον ενδοιασμό τα του κορεσμού. Κατά τα υπόλοιπα ακολουθεί καλήν πορεία, συμπληρωματική εκείνης του ισχύοντος αναπτυξιακού νόμου. 
      Ζητώ μονάχα από εσάς, κύριε Υπουργέ: επισπεύσατε τη μεταφορά πιστώσεων στις περιφέρειες για την κάλυψη των εν εξελίξει επενδύσεων. Θα είναι ανάσα στην αγορά παράλληλα με εκείνη που υποθέτω ότι σύντομα θα δοθεί εφόσον τελικώς το ΤΕΜΠΜΕ λειτουργήσει επιτέλους. Πιάστε τους τραπεζίτες και πέστε «ή το κλείνετε το μαγαζί ή δώστε στον κόσμο όσα η Βουλή εψήφισε». Είναι μήνυμα κυρίως προς την Κυβέρνηση αλλά παραλλήλως και προς την τραπεζικήν οικογένεια. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Παυλίδη. 
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής,  τριάντα ένας μαθήτριες και μαθητές και τρεις συνοδοί -καθηγητές από το 3ο Επαγγελματικό Λύκειο Καρδίτσας. Η Βουλή σας καλωσορίζει και σας εύχεται καλή πρόοδο. 
      (Χειροκροτήματα από όλες τις πτέρυγες της Βουλής)
      Συνεχίζουμε με τον κ. Ευστάθιο Κουτμερίδη, Βουλευτή του ΠΑΣΟΚ. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, αποτελεί πλέον πάγια πρακτική της Κυβέρνησης να νομοθετεί με τρόπο αυταρχικό, αιφνιδιαστικό και πολυδαίδαλο, φέρνοντας στη Βουλή ογκωδέστατα και τεχνικά πολυνομοσχέδια που θέτουν σημαντικά ζητήματα ασάφειας και πολυπλοκότητας, ενώ δημιουργούν περισσότερα προβλήματα στην εφαρμογή τους απ’ αυτά που φιλοδοξούν να λύσουν. 
      Έτσι και το εν λόγω νομοσχέδιο περιλαμβάνει μία συρραφή διαφόρων διατάξεων και τροποποιήσεων, χωρίς να είναι ενταγμένα σ’ ένα ολοκληρωμένο σχέδιο παρέμβασης για το αναπτυξιακό περιβάλλον της χώρας μας και για τη διαχείριση του ΕΣΠΑ.
      Κυρίες και κύριοι Βουλευτές, η χώρα μας παρουσιάζει μηδενική απορροφητικότητα στο τέταρτο κατά σειρά Κοινοτικό Πλαίσιο Στήριξης. Και η Κυβέρνηση της Νέας Δημοκρατίας εξαντλεί τις πολιτικές της πρωτοβουλίες σε δευτερεύοντα ζητήματα, ενώ αγνοεί χαρακτηριστικά την ανάγκη λήψης άμεσων μέτρων για την επιτάχυνση του ΕΣΠΑ.
      Όσον αφορά αυτό καθ’ εαυτό το νομοσχέδιο και συγκεκριμένα για τη Μονάδα Οργάνωσης και Διαχείρισης των αναπτυξιακών προγραμμάτων, δηλαδή, τη «ΜΟΔ ΑΕ», η Κυβέρνηση παλινωδεί, καταργώντας την πρόβλεψη του άρθρου 33 του ν.3614/2007 για την υπαγωγή της στο ν.3429/2005 που αφορά τις ΔΕΚΟ. Επαναφέρει το προηγούμενο καθεστώς, κατανοώντας ότι η ένταξη των διαδικασιών της «ΜΟΔ» στις δομές των ΔΕΚΟ, θέτει σε κίνδυνο βασικά θετικά χαρακτηριστικά της, όπως την ευελιξία και την ταχύτητα στη διαχείριση των Κοινοτικών Πλαισίων Στήριξης. Με την παράγραφο 8 επιτρέπεται η ανεξέλεγκτη μετακίνηση του προσωπικού της και  παρακάμπτεται ο έλεγχος του ΑΣΕΠ, θέτοντας ευθέως ζητήματα διαφάνειας και αφήνοντας περιθώρια ρουσφετολογικών προσλήψεων στο δημόσιο μέσω της «ΜΟΔ».
      Στο άρθρο 2, σχετικά με την ίδρυση της «ΝΟΜΟΣ ΑΕ», είναι γεγονός πως παρατηρείται μια χαρακτηριστική ευκολία στη σύσταση ειδικών φορέων με τη μορφή ανωνύμων εταιρειών. Η «ΝΟΜΟΣ ΑΕ» θα επωμιστεί αυξημένο διοικητικό βάρος με την παροχή συμβουλευτικών υπηρεσιών, τη σύνταξη απαραίτητων εγγράφων για την ένταξη των έργων, με την ωρίμανση και την υλοποίηση μελετών και τέλος, με τη σύνταξη των τευχών δημοπράτησης της κατασκευής τεχνικών έργων υποδομής.
      Παράλληλα, η παροχή υπηρεσιών σε πενήντα τέσσερις Νομαρχιακές Αυτοδιοικήσεις και ο όγκος των κοινοτικών και εθνικών προγραμμάτων, θα δυσχεράνουν την άμεση, έγκαιρη και ποιοτική παροχή υπηρεσιών, που μέχρι τώρα προσέφεραν διάφορες υπηρεσίες των νομαρχιών, ενώ παράλληλα απαιτούνται αυξημένοι δημόσιοι πόροι για την άρτια οργάνωσή της, καθώς και ισχυροί ελεγκτικοί μηχανισμοί, οι οποίοι θα αποτρέπουν κρούσματα αδιαφάνειας και θα εξασφαλίζουν αμερόληπτα τη νόμιμη διαδικασία.
      Τέλος, επειδή προβλέπεται ότι τα έσοδα της «ΝΟΜΟΣ ΑΕ» θα προέρχονται κυρίως από ανταποδοτικούς πόρους, ήτοι από αποζημιώσεις για τις υπηρεσίες της προς τις Νομαρχιακές Αυτοδιοικήσεις, τίθεται το ερώτημα τι μέλλει γενέσθαι για την κατάρτιση μελετών, οι οποίες, όμως, δεν θα εγκρίνονται. Στην περίπτωση αυτή θα κληθούν οι Νομαρχιακές Αυτοδιοικήσεις να επωμιστούν το οικονομικό βάρος.
      Τέλος, πώς θα διασφαλιστεί η αποτελεσματική υλοποίηση των έργων που κρίνονται αναγκαία σε τοπικό επίπεδο, αφού δημιουργείται μία αποκομμένη από τις ανάγκες και τα προβλήματα των τοπικών κοινωνιών υπηρεσία;
      Εμείς από το ΠΑΣΟΚ διαφωνούμε με τη σύσταση του εν λόγω φορέα για τους ίδιους λόγους που καταψηφίσαμε και τη σύσταση της «ΔΗΜΟΣ ΑΕ». Πρόκειται, πραγματικά, για ατελέσφορες ρυθμίσεις, που δεν απαντούν στο πρόβλημα της αναβάθμισης των ΟΤΑ κι έρχονται σε σύγκρουση με τους σχεδιασμούς του ΠΑΣΟΚ για μία συνολική αναδιοργάνωση της Τοπικής και Περιφερειακής Αυτοδιοίκησης.
      Όσον αφορά τις τροποποιήσεις του επενδυτικού νόμου, όπως ορίζονται στο άρθρο 3, επιτρέπεται η ένταξη στα επενδυτικά σχέδια του τριτογενούς τομέα, δηλαδή κατηγορία 1, της Εκκλησίας της Ελλάδος και των Ιερών Μητροπόλεων, ενώ μέχρι σήμερα αυτό ίσχυε μόνο για το Άγιο Όρος και τις Ιερές Μονές.
      Είναι γεγονός πως η χρονική στιγμή που επιχειρείται αυτή η τροποποίηση, μετά και το σκάνδαλο της Μονής Βατοπεδίου, για επιχειρηματικές δραστηριότητες, σε μία περίοδο όπου οι σχέσεις Εκκλησίας – Κράτους – πολίτη είναι διαταραγμένες και εύθραυστες, η μετατροπή της Εκκλησίας της Ελλάδος και σε επιχειρηματική δύναμη, με επενδυτικά σχέδια, θα είναι προκλητική για την ελληνική κοινωνία.
      Παράλληλα, στο ίδιο άρθρο προβλέπεται αύξηση του ποσοστού της επιχορήγησης από 20% σε 30% για ορισμένες επιχειρηματικές δραστηριότητες της Α΄ Επενδυτικής Ζώνης, δηλαδή της Περιφέρειας Αττικής και Θεσσαλονίκης. 
      Έχουμε εδώ, δηλαδή, μία ισοπεδωτική και εξισωτική επιχορήγηση, χωρίς να δίνεται κάποια ιδιαίτερη προτεραιότητα σε συγκεκριμένες περιοχές και περιφέρειες. 
      Η ένστασή μας είναι ότι στην παράγραφο 4 με άλλη ρύθμιση προβλέπεται ότι η προβλεπόμενη ΚΥΑ, με την οποία καθορίζονται τα τμήματα της ελληνικής επικράτειας που παρουσιάζουν υπερσυγκέντρωση τουριστικής δραστηριότητας, δηλαδή, είναι κορεσμένα, μπορεί να εκδίδεται και να τροποποιείται οποτεδήποτε. Αποτέλεσμα αυτής της ρύθμισης είναι να δημιουργείται ένα κλίμα ανασφάλειας σε επιχειρηματίες μη κορεσμένων τουριστικά περιοχών, γνωρίζοντας ότι ανά πάσα στιγμή οι εκάστοτε Υπουργοί μπορούν να χαρακτηρίζουν ή  να αποχαρακτηρίζουν ως κορεσμένα διάφορα τμήματα της επικράτειας, γεγονός που δημιουργεί ένα παραθυράκι για υπόγειες συναλλαγές και διαπραγματεύσεις.
      Όσον αφορά τα θέματα εκσυγχρονισμού των ξενοδοχειακών μονάδων, περιορίζεται η δυνατότητα υπαγωγής επενδύσεων μόνο σε μονάδες που μπορούν να αναβαθμιστούν σε κατηγορία τεσσάρων ή πέντε αστέρων.
      Μία τέτοια ρύθμιση έρχεται σε πλήρη αντίθεση με τις πραγματικές ανάγκες του ελληνικού τουρισμού, αποκλείοντας όλα τα ξενοδοχεία μεσαίων και χαμηλών τάξεων, τα οποία αποτελούν το 70% του συνόλου, σε μία περίοδο που η διατήρηση της ελληνικής τουριστικής προσφοράς σε ικανοποιητικό επίπεδο αποτελεί μονόδρομο για την επιβίωση του τουρισμού μας από την κρίση και τις συνέπειές της.
      Βέβαια, στη συνέχεια έχουμε μία σειρά από άσχετες τροπολογίες, όπως αυτή για τον ΕΦΕΤ, για τον επαρχιακό Τύπο, για την αύξηση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μία μικρή παράβαση θα κάνουμε, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Διαμαρτύρονται, όμως, οι υπόλοιποι συνάδελφοι.
      ΕΥΣΤΑΘΙΟΣ ΚΟΥΤΜΕΡΙΔΗΣ: …του ειδικού φόρου κατανάλωσης στα ποτά και τα τσιγάρα.
      Κυρίες και κύριοι συνάδελφοι, η Κυβέρνησης της Νέας Δημοκρατίας, αφού πέταξε στον κάλαθο των αχρήστων την οικονομική πολιτική του κ. Αλογοσκούφη, παλινωδεί και ισορροπεί μεταξύ της ακατάσχετης παροχολογίας και φλερτάρει με την επιτήρηση ή τη χρεοκοπία της ελληνικής οικονομίας. Είναι γεγονός πως ποτέ στο παρελθόν ένας Υπουργός πέντε χρόνων δεν απαξιώθηκε μ’ αυτόν τον τρόπο.
      Εμείς από το ΠΑΣΟΚ ζητήσαμε εκλογές όχι για να ταλαιπωρήσουμε τον ελληνικό λαό με διαδοχικές εκλογικές αναμετρήσεις, αλλά για να τον απαλλάξουμε, να βγάλουμε τη χώρα μας απ’ αυτό το αδιέξοδο και να δώσουμε ελπίδα και όραμα στην ελληνική κοινωνία.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο κύριος Υφυπουργός για μία πολύ σύντομη παρέμβαση.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κυρία Πρόεδρε, τέθηκαν πάρα πολλά ερωτήματα και πρέπει τουλάχιστον να απαντώνται. Εγώ πιστεύω ότι διευκολύνονται και οι συνάδελφοι. Και μιλώ από την αρχή της συνεδρίασής μας και από την τοποθέτηση των εισηγητών. 
      Πολλοί ανέφεραν το θέμα των γκαράζ. Πρώτον, η διάταξη δεν έχει αναδρομικότητα. Διότι τη συσχετίσατε με κάποιο συγκεκριμένο θέμα. Αφορά το μέλλον και δεν έρχεται να καλύψει καμμία απόφαση προγενέστερη.
      Τώρα, επειδή σ’ αυτό το θέμα ειπώθηκε και για τη χρηματοδότηση των ΟΤΑ, υπάρχει ενδεχομένως θέμα συμβατότητας με το Κοινοτικό Δίκαιο. Διότι, όπως ξέρετε, σ’ όλες τις επενδύσεις υπάρχει ίδια συμμετοχή η οποία δεν θα πρέπει να προέρχεται από κρατικούς πόρους. Επομένως, υπάρχει πρόβλημα.
      Το ίδιο ισχύει και για τη ΔΕΗ, επειδή και αυτό ετέθη. Παρ’ όλα αυτά το Υπουργείο έχει κάνει ερώτημα στο Νομικό Συμβούλιο του κράτους, όσον αφορά, δηλαδή, τις ανανεώσιμες πηγές ενέργειας.
      Όλοι τοποθετήθηκαν για τη «ΝΟΜΟΣ ΑΕ». Να θυμίσω -μόνο και μάλλον θυμάμαι την κ. Φιλίνη- ότι στην επιτροπή τότε που ψηφίστηκε ο ν. 3614 ήλθε και υπερασπίστηκε την ένταξη αυτού του φορέα της «ΔΗΜΟΣ ΑΕ» η ΚΕΔΚΕ με ομόφωνη απόφασή της. Τουλάχιστον αυτό εγώ θυμάμαι, γιατί ήμουν και Πρόεδρος. Εκεί ζητήθηκε και από την ΕΝΑΕ, που ήταν ένας εκ των συνομιλητών στην επιτροπή, να γίνει αντίστοιχη «ΝΟΜΟΣ ΑΕ». Αυτό και έγινε. Και επειδή ειπώθηκαν πολλά, πρέπει να σας πω ότι δεν παρεμβαίνει η «ΝΟΜΟΣ ΑΕ» πουθενά. Ένα έργο μιας νομαρχίας είναι αυτή υπεύθυνη να το ζητήσει και να το εντάξει, και βέβαια αν θελήσει να ζητήσει συνδρομή και υποστήριξη από τη «ΝΟΜΟΣ ΑΕ». Κανένα άλλο πρόβλημα δεν δημιουργείται.
      Έφυγε ο κ. Σγουρίδης, αλλά καλό είναι να ακουστεί. Μίλησε μάλιστα για το 2002 και απορρόφηση από το Γ΄ Κοινοτικό Πλαίσιο Στήριξης ένα ποσοστό γύρω στο 14%. Πράγματι εφαρμόσατε εκείνη την εποχή μια τακτική που τώρα μάλλον την αρνείστε. Είναι γεγονός ότι το ένα πρόγραμμα με το άλλο δένει και ιδιαίτερα στα μεγάλα έργα. Από το Β΄ Κοινοτικό Πλαίσιο Στήριξης στο Γ΄ Κοινοτικό Πλαίσιο Στήριξης έργα τα οποία δεν ολοκληρώθηκαν συνέχισαν ως έργα γέφυρες. Αυτά πληρώνονται. Πληρώθηκαν. Θέλω δε να πιστεύω ότι το ίδιο θα εννοείτε και τώρα. Υπάρχουν έργα μεγάλα που δεν ολοκληρώνονται σε μια προγραμματική περίοδο.
      Λείπει ο κ. Σπηλιόπουλος, γιατί είπε για το Ταμείο Συνοχής.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, δεν μπορείτε να απαντήσετε σ’ όλα τα ερωτήματα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχουμε και μεις άλλα ερωτήματα. Περιμένετε να απαντήσετε συνολικά.
      ΠΡΟΕΔΡΕΥΟΥΣΑ (Βέρα Νικολαΐδου): Θα μπουν και άλλα ερωτήματα.
        ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Εγώ να κλείσω με το Ταμείο Συνοχής και να πω ότι οι προθεσμίες για τα έργα του Ταμείου Συνοχής είναι μέχρι τέλους του 2010.
      Τώρα, στην αρχή της υλοποίησης υπήρξαν προβλήματα. Τα προβλήματα τα ξέρετε. Βλέπω τον κ. Γείτονα, που υπήρξε και Υπουργός ΠΕΧΩΔΕ. Κυρίως αναφέρονται σε αντιδράσεις κοινωνικών φορέων και σε παρεμβάσεις ανωτάτων δικαστηρίων. Αυτά τα έργα θέλουν κοινωνική συναίνεση και υπήρξε πρόβλημα. Έχουν υπογραφεί οι συμβάσεις, έχουν προχωρήσει τα έργα και πιστεύω ότι όλα θα πάνε καλά.
      ΠΡΟΕΔΡΕΥΟΥΣΑ (Βέρα Νικολαΐδου): Έχουν ζητήσει τώρα το λόγο δύο Κοινοβουλευτικοί Εκπρόσωποι.
      Το λόγο πρώτα έχει ο Κοινοβουλευτικός Εκπρόσωπος του ΚΚΕ κ. Γκατζής.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, με αφορμή το νομοσχέδιο έγινε εκτεταμένη συζήτηση για τα οικονομικά, την οικονομική κρίση κ.λπ.. Τοποθετήθηκαν εδώ Κοινοβουλευτικοί Εκπρόσωποι, ομιλητές κ.λπ.. Κανένας όμως δεν είπε ποιες είναι οι αιτίες της κρίσης και ποιοι ευθύνονται γι’ αυτήν. Το ένα είναι αυτό.
      Δεύτερον, έπεσαν και ορισμένοι χαρακτηρισμοί. Ο Αλμούνια για παράδειγμα παρουσιάστηκε εδώ σαν μεσαιωνικού τύπου βασανιστής των Υπουργών Οικονομίας των χωρών κρατών-μελών, λες και οι αποφάσεις που υλοποιεί ο Αλμούνια και η Ευρωπαϊκή Ένωση δεν έχουν τη σύμφωνη γνώμη για όλες αυτές τις αντιδραστικές, αντιλαϊκές πολιτικές και των κρατών-μελών της Ευρωπαϊκής Ένωσης. 
      Εδώ, κυρία Πρόεδρε, θέλω να σημειώσω ότι με βάση την αντιμετώπιση δήθεν της κρίσης προωθούνται οι πιο αντιδραστικές πλέον εφαρμογές από την Ευρωπαϊκή Ένωση, μεταξύ των οποίων είναι και η εκ περιτροπής εργασία, ένα νόμο τον οποίο είχε ψηφίσει το ΠΑΣΟΚ το 1998 και που ήταν συνέχιση μιας απόφασης για μερική απασχόληση που είχε ψηφίσει η Νέα Δημοκρατία. Βγαίνουν φυσικά τώρα και λένε ότι δεν θα εφαρμόσουμε αυτήν την πολιτική και όλα τα άλλα. Έχει δίκιο, λοιπόν, ο κ. Μίχαλος, όταν λέει ότι, κύριοι, δεν ζητάμε τίποτα άλλο όσον αφορά την εκ περιτροπής εργασία, δηλαδή, τρεις μέρες την εβδομάδα μόνο εργασία, παρά να εφαρμοστούν οι νόμοι που ισχύουν. Αυτά για να τα παρακολουθήσει και το εργατικό κίνημα και να βγάλει τα συμπεράσματά του.
      Ένα άλλο που θα ήθελα εδώ να σημειώσω, κυρία Πρόεδρε, σχετικά μ’ αυτά  που μας είπε στο νομοσχέδιο και ο κύριος Υπουργός αλλά και στις άλλες απαντήσεις του είναι το εξής. Κύριε Υπουργέ, όσο και να λέτε τώρα ότι γίνεται αυτή η υπηρεσία, δεν θα αποφασίζει για την Τοπική Αυτοδιοίκηση, σας είπαμε ορισμένα παραδείγματα. Παραδείγματος χάρη, γιατί η «ΜΟΔ» δεν κάνει παραρτήματα, ένα. Δεύτερον, γιατί δεν ενισχύονται οι τεχνικές υπηρεσίες των Νομαρχιακών Αυτοδιοικήσεων. Γιατί μία επιχείρηση «ΝΟΜΟΣ», κυρία Πρόεδρε, θα είναι για όλα τα έργα όλης της χώρας. Γιατί τελικά, κυρία Πρόεδρε, δεν βλέπουμε ότι μ’ αυτόν τον τρόπο επιβαρύνεται ακόμα περισσότερο η Τοπική Αυτοδιοίκηση και στη λειτουργία της ανταποδοτικής βάσης. 
      Και ένα άλλο που δεν σας είπα στην πρωτολογία μου, κύριε Υπουργέ. Στο άρθρο 3 προβλέπεται ότι θα επιχορηγηθεί και αγορά γηπέδων για βιομηχανικές επιχειρήσεις, μικρές επιχειρήσεις. Δεν σημειώνετε όμως πόσο μικρές είναι αυτές, γιατί στην Ευρώπη οι μικρές επιχειρήσεις είναι οι μεγάλες της χώρας μας, όταν είναι με διακόσιους πενήντα εργαζόμενους. Προσδιορίστε το. Πέντε εργαζόμενοι; Δέκα εργαζόμενοι; Να ξέρουμε περί ποιων μιλάμε. 
      Και τρίτον, μία ακόμη παρατήρηση. Με την επιδότηση που δίνετε μέσω της απαλλαγής του φόρου εισοδήματος στις επιχειρήσεις για δέκα χρόνια, κύριε Υπουργέ, τι κάνετε; Ενώ είναι επιδότηση, δεν γίνεται καμμία επένδυση. Τους αφαιρείτε ουσιαστικά τη φορολογία, που είναι εις βάρος και του κοινωνικού συνόλου και από την άλλη μεριά χάνονται, κυρία Πρόεδρε, εισοδήματα της Τοπικής Αυτοδιοίκησης που εισπράττει το φόρο εισοδήματος και που αποτελούν το σημαντικό μέρος των αυτοτελών πόρων που έχει η Τοπική Αυτοδιοίκηση.
      Τελευταίο, κυρία Πρόεδρε, να πω το εξής. Κύριε Υπουργέ, θα μιλήσω για τους δικηγόρους της «ΜΟΔ». Θα έχετε πάρει και εσείς το χαρτί που διαμαρτύρονται οι άνθρωποι εκεί κ.λπ.. Εδώ υπάρχει κατ’ αρχάς το ασυμβίβαστο των δικηγόρων και τουλάχιστον η δική μας νομική υπηρεσία μας είπε το εξής: Δεν μπορεί να υπάρχει ασυμβίβαστο σε υπηρεσία η οποία λειτουργεί με ιδιωτικοοικονομικά κριτήρια. Δεν είναι υπηρεσία του δημοσίου, είναι ανώνυμη εταιρεία. Ένα αυτό. Δεύτερον, δεν προβλέπεται από τον κώδικα των δικηγόρων σε σχέση με τα εργασιακά τους δικαιώματα και, τρίτον, δεν υπάρχει ίση μεταχείριση των δικηγόρων. Σε άλλες επιχειρήσεις μπορούν και δουλεύουν και σε εξωτερικές εργασίες, στη «ΜΟΔ» δεν δουλεύουν. Είναι ένα θέμα που πρέπει να το δείτε, όπως επίσης θα πρέπει να δείτε και τη διοικητική εξέλιξη που έχουν οι άλλοι εργαζόμενοι του δημοσίου και που δεν έχουν οι ΜΟΔίτες. Όταν πραγματικά βρίσκονται σε υπηρεσίες και ασκούν διοικητική εργασία σαν προϊστάμενοι κ.λπ. και όταν φεύγουν, αυτό δεν φαίνεται πουθενά, ούτε στο βιογραφικό τους ούτε στην εξέλιξή τους.
      Αυτά είναι ορισμένα πρόσθετα, κυρία Πρόεδρε, για να τονίσουμε ότι καταψηφίζουμε τα άρθρα του νομοσχεδίου.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Γκατζή.
      Το λόγο έχει τώρα ο Κοινοβουλευτικός Εκπρόσωπος του ΣΥΡΙΖΑ κ. Παναγιώτης Λαφαζάνης για οκτώ λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
      Εγώ έχω μια ειλικρινή απορία, θα έλεγα. Ο κύριος Υπουργός Οικονομίας και Οικονομικών έχει πληροφορηθεί ότι υπάρχει και Βουλή; Είναι το δεύτερο νομοσχέδιο αρμοδιότητας Υπουργείου Οικονομίας και Οικονομικών το οποίο συζητάμε. Είχαμε το ΤΕΚΕ, τώρα τον επενδυτικό νόμο, όπου γίνονται τροποποιήσεις. Πού είναι ο κύριος Υπουργός Οικονομίας και Οικονομικών; Είχαμε τον κ. Αλογοσκούφη πριν. Απομακρύνθηκε. Δεν το συζητάω αυτό, είναι άλλο θέμα. Αλλά τουλάχιστον ο κ. Αλογοσκούφης, έστω και μ’ ένα χαρτί προκατασκευασμένο το οποίο το είχε γράψει, ερχόταν στη Βουλή και κάτι μας έλεγε. Τώρα εγκαινιάσατε νέα πρακτική; Δεν υποβαθμίζω την παρουσία σας, κύριε Μπούρα, κάθε άλλο, αλίμονο και την εκτιμώ απεριόριστα γιατί κάθεστε συνεχώς και παρακολουθείτε ανελλιπέστατα, θα έλεγα, από την επιτροπή και στην Ολομέλεια τις συνεδριάσεις και προσπαθείτε να βρείτε και απαντήσεις. 
      Αλλά δεν είναι δυνατόν ο κύριος Υπουργός Οικονομίας και Οικονομικών να μην έρχεται εδώ, όταν έχουμε τόσο κρίσιμες εξελίξεις. Η χώρα μπαίνει σε μία ιδιόμορφη επιτήρηση. Χθες είχαμε αποφάσεις –εντός ή εκτός εισαγωγικών όπως θέλετε πάρτε το- από το ECOFIN. Είναι κρίσιμα θέματα για τα οποία συζητά όλη η Ευρώπη όλος ο κόσμος. Έχουμε επενδυτικό νόμο. Γιατί δεν έρχεται εδώ να μας πει πέντε πράγματα; Και θα προσέθετα ότι πηγαίνει στο ECOFIN, αλλά δεν ενημερώνει καθόλου την αρμόδια επιτροπή της Βουλής ούτε για τα θέματα ούτε για το τι θα συζητηθεί. Και έρχεται από το ECOFIN  με ειλημμένες αποφάσεις περαιτέρω διάλυσης των εργασιακών σχέσεων. Χθες με έκπληξη πληροφορηθήκαμε από τις αποφάσεις του ECOFIN ότι για αντιμετωπιστεί το πελώριο πρόβλημα της ανεργίας χρειαζόμαστε περαιτέρω διάλυση των εργασιακών σχέσεων, μεγαλύτερη ευελιξία και ώ του θαύματος και ένα νέο φάρμακο η αναγκαστική αργία των εργαζομένων. Δηλαδή, επιχειρήσεις που θα βγάζουν σε αργία το προσωπικό στο όνομα και με το άλλοθι της κρίσης. Διαλύετε τις εργασιακές σχέσεις και στην Ευρώπη και πολύ περισσότερο στην Ελλάδα. 
      Τώρα έχουμε μπει και σε μια νέα φάμπρικα που λέει επιδοτούμενη εργασία είτε στο μισθό είτε στα ασφάλιστρα είτε με επίδομα ανεργίας. Πού οδηγούμαστε; Στη δωρεάν εργασία για τους εργοδότες; Αυτή είναι η συνταγή και το φάρμακο που προτείνετε; Δηλαδή, οι φορολογούμενοι θα πληρώνουν τους εργοδότες για να πληρώνουν αυτοί τα ασφάλιστρά τους και τους εργαζόμενους; Αυτή είναι η περίφημη συνταγή διεξόδου από την κρίση; Είστε σ’ ένα φαύλο κύκλο και οδηγείτε τις κοινωνίες σε αδιέξοδο. Οδηγείτε τη χώρα και την Ευρώπη μ’ αυτές τις αποφάσεις σε εφιαλτικές καταστάσεις πολύ χειρότερες από την κρίση του 1929.
      Άκουσα με προσοχή αυτό που είπε ο κύριος Υφυπουργός προσπαθώντας να απαντήσει στη σκανδαλώδη ρύθμιση που υπάρχει εδώ για τα γκαράζ. Δεν απαντάτε, κύριε Υφυπουργέ. Η ρύθμιση αυτή είναι πολιτικά σκανδαλώδης, είναι πολιτικό σκάνδαλο. Και θέλω να μου απαντάτε με επιχειρήματα και όχι με χαρακτηρισμούς, γιατί εγώ αναφέρω επιχειρήματα. Ποια είναι τα γεγονότα; Υπογράφει σύμβαση ο Δήμος Αθηναίων με μία εταιρεία για την κατασκευή και εκμετάλλευση δύο γκαράζ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Έχει σχέση αυτό με το νόμο;
      ΠΑΝΑΓΙΩΤΗΣ ΛΑΦΑΖΑΝΗΣ: Στο νόμο σας θα καταλήξω. Ακούστε με και στο τέλος αν έχετε απάντηση ευχαρίστως να την ακούσω. 
      Δύο γκαράζ, Ψηλορείτη και Δεληγιάννη και στο πρώην πάρκο Κύπρου και Πατησίων. Κάνει αίτηση υπαγωγής στον αναπτυξιακό νόμο άκουσον-άκουσον. Και βλέπουμε έγκριση για την υπαγωγή τους με επιδότηση 1.325.000 ευρώ η μία επένδυση και 705.000 ευρώ η άλλη. Βεβαίως, αρχίζουν να κινούνται οι διαδικασίες για το κατά πόσο είναι σύννομες αυτές οι υπαγωγές και κατά πόσο είναι σύννομο να παίρνει αυτή η εταιρεία κρατική ενίσχυση για συμβάσεις με το δήμο κατασκευής και εκμετάλλευσης γκαράζ. Προφανώς και δεν είναι σύννομες. Προφανώς έχουμε να κάνουμε με μια χονδροειδή παρανομία, η οποία δεν είναι μόνο γι’ αυτά τα δύο γκαράζ που το ένα θα βρίσκεται σε δημόσιο χώρο και για να γίνει έχουν κοπεί δεκάδες αιωνόβια δένδρα. Βεβαίως, υπήρχε πρόβλημα να προχωρήσει αυτή η σύμβαση. Και μπροστά στο αδιέξοδο εσείς μ’ αυτήν τη ρύθμιση του αναπτυξιακού νόμου δίνετε διέξοδο στο αδιέξοδο. Έρχεστε εκ των υστέρων και λέτε, ότι απαγορευόταν μέχρι τώρα να επιδοτούνται τα ΣΔΙΤ, γιατί περί ΣΔΙΤ επρόκειτο, αλλά εμείς κάνουμε εξαίρεση και φέρνουμε στο νομοσχέδιο ειδική ρύθμιση με την οποία επιτρέπουμε σε συμβάσεις του δήμου με ιδιώτη για κατασκευή και εκμετάλλευση γκαράζ να υπάρχει επιδότηση. 
      Βεβαίως δεν έχει αναδρομική ισχύ, κύριε Υφυπουργέ. Τι μου το λέτε αυτό; Δεν το γνωρίζουμε; Τι θα γίνει όμως τώρα; Θα κάνουν μια νέα αίτηση υπαγωγής μ’ αυτόν το νόμο. Και στο τσάκα-τσάκα θα προχωρήσει η επιδότηση του κράτους και θα έχουμε το εξής σκανδαλώδες, να έρχεται ο δήμος, να παραχωρεί το οικόπεδό του –δεν βάζει ούτε καν οικόπεδο ο ιδιώτης- και μάλιστα σε δημόσιο χώρο, μετά από κοπή δένδρων και να παίρνει και επιδότηση πάνω στο δημόσιο οικόπεδο -επιπλέον επιδότηση- 40% και να μας κατασκευάσει και το γκαράζ το οποίο ο ίδιος θα το εκμεταλλεύεται για δεκαετίες και θα κερδοσκοπεί ασύστολα. 
      Την ίδια ώρα, ενώ δίνετε αυτήν την επιδότηση σε ιδιωτική εταιρεία εφόσον κάνει σύμβαση με το δήμο, αν ο δήμος επιχειρήσει να κατασκευάσει ο ίδιος το γκαράζ και να το εκμεταλλευτεί, δεν του δίνετε επιδότηση. Γιατί αυτά τα δύο μέτρα και τα δύο σταθμά; Είναι σκανδαλώδη πράγματα αυτά που κάνετε και σας παρακαλώ, αν έχετε απάντηση, να μου απαντήσετε συγκεκριμένα, γιατί αλλιώς αυτό πράγματι δεν μπορεί να χαρακτηριστεί αλλιώς παρά ως πολιτικά σκανδαλώδης ρύθμιση. Η απάντηση πρέπει να είναι συγκεκριμένη. 
      Και αυτό δεν το κάνετε μόνο για το δήμο. Ο δήμος δεν μπορεί να επιδοτηθεί να κάνει γκαράζ. Ο ιδιώτης αν κάνει σύμβαση με το δήμο, το επιδοτούμε, ας είναι και δημόσιος ο χώρος. Είναι γενικευμένη η στάση σας. Από τη μια μεριά μας λέτε οι δημόσιες επιχειρήσεις είναι ενταγμένες στο χρηματιστήριο, κινούνται με όρους αγοράς, εμείς το αμφισβητούμε, θέλουμε έναν άλλο ρόλο των δημοσίων επιχειρήσεων που να έχει άλλα χαρακτηριστικά. Δεν το εξηγώ τώρα γιατί δεν είναι αυτό το θέμα. Από την άλλη, ενώ λέτε αυτά, τι κάνετε; Τις δημόσιες επιχειρήσεις, εφόσον το δημόσιο συμμετέχει πάνω από 49%, δεν τις επιδοτείτε όταν κάνουν επενδύσεις. 
      Έτσι έχουμε το παράδοξο εδώ, η ΔΕΗ όταν θέλει να μπει στις ανανεώσιμες πηγές ενέργειας, όταν θέλει να μπει στα φωτοβολταϊκά δεν έχει καμμία επιδότηση. Ο ιδιώτης έχει αθρόα επιδότηση ιδιαίτερα στην αιολική ενέργεια. Τώρα βλέπω περιορίζετε την επιδότηση στα φωτοβολταϊκά μέχρι 2 MW, αφού κάνατε όσα κάνατε στα φωτοβολταϊκά. Βεβαίως το κόστος για τη ΔΕΗ είναι τρομακτικό, γιατί η ΔΕΗ το πληρώνει στην ουσία αυτό το κόστος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν συνεχίζω επ’ αυτού του θέματος. Ένα λεπτό μόνο επιτρέψτε μου, κυρία Πρόεδρε, να τονίσω αυτό το θέμα με τη «ΜΟΔ». Η «ΜΟΔ» είναι μέσα στον ευρύτερο δημόσιο τομέα, τώρα τη βγάζετε στο όνομα της ευελιξίας. Τι λέτε μ’ αυτό; Ότι όσες είναι στο δημόσιο τομέα είναι μη ευέλικτες επιχειρήσεις. Είναι λογική αυτή; 
      Πέραν αυτού, τι κάνετε; Υπάρχει άλλη μια ρουσφετολογική διάταξη. Στη «ΜΟΔ» οι προσλήψεις δεν γίνονται με αξιοκρατικό τρόπο. Ένας, λοιπόν, που προσλαμβάνεται στη «ΜΟΔ να μετατάσσεται και να γίνεται μόνιμος στον ευρύτερο δημόσιο τομέα, σ’ όλο το δημόσιο τομέα και στα νομικά πρόσωπα δημοσίου δικαίου. Ανοίγετε ένα παράθυρο στη ρουσφετολογία. 
      Δύο λόγια μόνο –γιατί δεν έχω χρόνο, είναι πολλά τα θέματα- για τους δύο αναπτυξιακούς οργανισμούς της ανατολικής και δυτικής Κρήτης. Υπάρχουν προβλήματα στη λειτουργία τους, προβλήματα διαφάνειας, που πρέπει να διορθωθούν, προβλήματα τήρησης των δημόσιων ρυθμίσεων στις αναθέσεις και τα δημόσια έργα και κυρίως, κύριε Υφυπουργέ -κάτι το οποίο δεν περιλαμβάνετε στις διατάξεις σας- υπάρχει πρόβλημα άγριας ρουσφετολογίας στους διορισμούς που γίνονται ανεξέλεγκτα και χωρίς κανένα κριτήριο και χωρίς καμμία αντικειμενικότητα σ’ αυτούς τους οργανισμούς.
       Δεν μπορεί αυτοί οι οργανισμοί να είναι φέουδα πελατειακών σχέσεων και διάφορων που θέλουν να κάνουν παραγοντισμό. Πρέπει να μπουν αντικειμενικά κριτήρια, εφόσον είναι στο δημόσιο μάλιστα, να υπάρχει το ΑΣΕΠ για τις προσλήψεις. Δεν μπορεί να έχετε σ’ αυτούς τους οργανισμούς μπλοκάκια παροχής υπηρεσιών σε ανθρώπους τους οποίους ταλαιπωρείτε και τους έχετε ομήρους, τη στιγμή που με τη δουλειά τους επιτελούν πάγιες και διαρκείς ανάγκες. 
      Εν πάση περιπτώσει όμως, δίνοντας μια ευκαιρία για μια ανασυγκρότηση και επειδή χρειάζονται αυτοί οι οργανισμοί και μπορούν να παίξουν ένα ρόλο, εμείς μ’ αυτές τις επιφυλάξεις θα υπερψηφίσουμε αυτό το σχετικό άρθρο. Δεν χρειάζεται όμως μια επανάπαυση. 
      Βλέπω εδώ τους Κρητικούς Βουλευτές να μην κάνουν παρατηρήσεις σ’ αυτό το θέμα, το οποίο είναι πάρα πολύ κρίσιμο.
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε. Έχει τελειώσει ο χρόνος σας. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, έχουμε πει ποια άρθρα υπερψηφίζουμε και ποια δεν θα ψηφίσουμε.
      Αναπτυξιακό νόμο έχουμε. Τροποποιήσεις στον αναπτυξιακό νόμο βλέπουμε. Ανάπτυξη δεν βλέπουμε. Αντίθετα, η χώρα βουλιάζει από μέρα σε μέρα στην ύφεση και η κοινωνία σε εφιάλτη.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Λαφαζάνη.
      Το λόγο έχει ο κ. Κωνσταντίνος Γείτονας, Βουλευτής του ΠΑΣΟΚ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, ενοχλείται η κυβερνητική πλευρά κάθε φορά  που εμείς ασκούμε κριτική για την οικονομική πολιτική. Μάλιστα, αυτό το έδειξε και σήμερα το πρωί στην ομιλία του ο εισηγητής της Πλειοψηφίας. Ενοχλείται για τις αναφορές μας στις δυσμενείς εξελίξεις για την οικονομία. 
      Λέω, λοιπόν, ότι «ο κόσμος το ΄χει τούμπανο και η Κυβέρνηση κρυφό καμάρι». Χθες ήρθαν πάλι κακά μαντάτα από τις Βρυξέλλες και φαίνεται, κύριε Υπουργέ, την επιτήρηση «φυγείν αδύνατον». 
      Εγώ, λοιπόν, έχω να σας πω πάλι και σήμερα, αφήστε την αντιπολίτευση στην Αντιπολίτευση. Συνέλθετε, ξεφύγετε από τη νιρβάνα σας, πάρτε κάποια σοβαρά μέτρα για την αντιμετώπιση της κρίσης. Γιατί μέχρι τώρα, με εσάς στο τιμόνι, το σκάφος της χώρας πραγματικά πηγαίνει ακυβέρνητο στο «μάτι του κυκλώνα». Και ευτυχώς όλα δείχνουν, από τη στάση του ελληνικού λαού, πως κλείνει ο κύκλος σας. 
      Ειδικότερα τώρα στα άρθρα. Για τα θέματα του ΕΣΠΑ, που περιλαμβάνονται στα άρθρα 1 και 2, είχα την ευκαιρία χθες επί της αρχής να τοποθετηθώ αναλυτικά. Συνοψίζω λέγοντας ότι πρόκειται για μερεμέτια, τη στιγμή που απαιτούνται ριζικές αλλαγές, ριζικά μέτρα επιτάχυνσης –έχουμε καθυστερήσει, έχουμε χάσει δυο χρόνια και απ’ ό,τι φαίνεται θα χαθεί και ο τρίτος χρόνος για το ΕΣΠΑ- βασικές παρεμβάσεις απλούστευσης στο γραφειοκρατικό σύστημα διαχείρισης. Εσείς αντ’ αυτών φέρνετε διευθετήσεις ήσσονος σημασίας. 
      Εγώ επαναλαμβάνω αυτό που είπα και χθες. Για να «προκάνουμε», πρέπει να βάλουμε μετρήσιμους στόχους και συγκεκριμένα, να φύγουμε από τις ετήσιες δεσμεύσεις των 3.000.000.000 ευρώ, όπως είναι σήμερα, και να πάμε σε δεσμεύσεις ετήσιας 5,6 - 5,7 δισεκατομμύρια ευρώ. Για να είμαστε σίγουροι ότι θα προλάβουμε. 
      Όσον αφορά τώρα το άρθρο 1 παράγραφος 6 που είναι σχετικό με τα θέματα της «ΜΟΔ». Ράβε-ξήλωνε κι εδώ, δουλειά να μη σου λείπει. Πρέπει επιτέλους η Κυβέρνηση να αποφασίσει τι θέλει. Το 2007 θέλατε τη «ΜΟΔ ΑΕ» στο καθεστώς των ΔΕΚΟ και αυτό κάνατε με το ν. 3429/2005. Τώρα μας λέτε ότι είναι προτιμότερο να επαναφέρετε τη «ΜΟΔ» στο προηγούμενο καθεστώς! Δεν βγαίνει άκρη. 
      Ευτυχώς τουλάχιστον που πήρατε πίσω την παράγραφο 7. Βέβαια η δικαιολογία, που είπατε ουσιαστικά δεν σας περιποιεί τιμή –δεν αναφέρομαι προσωπικά, κύριε Υπουργέ, αναφέρομαι συλλογικά στην Κυβέρνηση. Λέτε δηλαδή ότι την αποσύρατε γιατί είναι αντίθετη με τις συλλογικές συμβάσεις. Μα, τώρα το είδατε; Αυτό αποπνέει τουλάχιστον προχειρότητα. 
      Όσον αφορά το άρθρο 2, για τη «ΝΟΜΟΣ ΑΕ». Η θέση μας είναι γνωστή. Επανελήφθη σήμερα και από τον εισηγητή και από τον Κοινοβουλευτικό μας Εκπρόσωπο. Εμείς διαφωνούμε για τους ίδιους λόγους που είχαμε διαφωνήσει και για τη «ΔΗΜΟΣ ΑΕ».
      Κοιτάξτε, κύριε Υπουργέ –το είχα πει και τότε, όταν συζητείτο το νομοσχέδιο για τη διαχείριση του ΕΣΠΑ- όλες αυτές οι ρυθμίσεις που φαίνονται δήθεν ευνοϊκές για τη Δημοτική ή τη Νομαρχιακή Αυτοδιοίκηση, είναι το «καρότο». Ουσιαστικά, είναι οι ρυθμίσεις-άλλοθι για το συγκεντρωτισμό και τη χειραγώγηση της διαχείρισης του ΕΣΠΑ που θεσμοθετήθηκε από την Κυβέρνηση. 
      Γιατί αυτό το σύστημα που θεσμοθετήσατε είναι σύστημα κεντρικού ελέγχου όλου του προγράμματος από μηχανισμούς του Υπουργείου Οικονομίας, άρα της Κυβέρνησης. Και προφανώς, για να κάμψετε αντιδράσεις, δώσατε και το «καρότο» τη «ΝΟΜΟΣ ΑΕ» και τη «ΔΗΜΟΣ ΑΕ». Πόσο λυσιτελείς είναι όλες αυτές οι διαδικασίες αποδεικνύεται από το ότι η «ΔΗΜΟΣ ΑΕ» ακόμα δεν λειτουργεί. 
      Έρχομαι τώρα για λίγο στο άλλο κεφάλαιο με τις ρυθμίσεις για τον επενδυτικό νόμο. Πέρα των όσων είπα επί της αρχής, η αλήθεια είναι ότι ο νόμος αυτός απέτυχε. Παρ’ όλα όσα λέτε. Απέτυχε και στην προσέλκυση επενδύσεων και στην αναβάθμιση της ανταγωνιστικότητας στην οικονομία της χώρας, η οποία καταβαραθρώνεται.
      Εμείς είχαμε ασκήσει τότε έντονα την κριτική μας, κυρίως όσον αφορά την αποσύνδεση που κάνετε με το δικό σας το νόμο, των επενδύσεων από τις θέσεις εργασίας, την άκριτη διεύρυνση επιδοτουμένων επιχειρήσεων και επενδύσεων, την ισοπεδωτική λογική στα κίνητρα -των ενισχύσεων, δηλαδή- και την υποβάθμιση των κριτηρίων αξιολόγησης.
      Σας ζητήσαμε και στην επιτροπή επανειλημμένα, κύριε Υπουργέ, να μας δώσει η Κυβέρνηση μια αντικειμενική αποτίμηση της πορείας της εφαρμογής του. Το αποφεύγετε συστηματικά ως Κυβέρνηση και σήμερα έρχεστε ουσιαστικά με αποσπασματικά μέτρα στην ίδια λάθος κατεύθυνση, πιστεύω. Ουσιαστικά τι κάνετε; Καλύπτετε με τις διατάξεις φωτογραφικά αιτήματα.
      Και αναφέρθηκα και χθες στο θέμα των γκαράζ και θα επανέλθω, διότι δεν πήρα απάντηση. Δεν πήρα απάντηση ούτε σήμερα, κύριε Υπουργέ, με αυτό που είπατε ότι δεν ισχύει αναδρομικά. Εγώ ερωτώ το εξής: Να μου πείτε τη λογική: Γιατί πρέπει στις συμπράξεις, δημόσιου και ιδιωτικού τομέα για έργα, στις ΣΔΙΤ να ισχύουν επιδοτήσεις;
      Κύριε Υπουργέ, καθίστε να το συζητήσουμε λίγο, γιατί πολλές φορές μιλάμε ωραία, γενικά και αντιπαρατιθέμεθα απλώς με σκιαμαχίες. Να δούμε την ουσία. Η έννοια των συμπράξεων, που ενέχουν και την έννοια της παραχώρησης, η έννοια των ΣΔΙΤ και κατ’ επέκταση, των έργων με παραχώρηση είναι η εξής; Να κινητοποιήσει ιδιωτικούς πόρους οι οποίοι σε ανάμειξη με δημόσιους πόρους και δάνεια να δώσουν δυνατότητα να εκτελεστεί ένα έργο. Σ’ αντάλλαγμα παραχωρείται χρήση ή άλλες δραστηριότητες που δίνουν έσοδα. Εξυπηρετεί όταν ουσιαστικά δεν έχω να ξοδέψω λεφτά, και προκειμένου να ωφεληθούν οι παρούσες και επόμενες γενιές κατανέμονται τα βάρη και στις επόμενες.
      Άρα, το κύριο στοιχείο είναι ότι απευθύνομαι σε έναν ιδιώτη να βάλει πρώτον, τα ίδια κεφάλαια. Δεύτερον, να πάρει με εγγυήσεις δάνεια με την εταιρεία ειδικού σκοπού. Τρίτο με την προβλεπόμενη συμμετοχή που έχει το δημόσιο ή ο δήμος. Έτσι να γίνει το έργο.
      Όταν έρχομαι τώρα και με τα πενιχρά κονδύλια κινήτρων που προβλέπονται να επιδοτήσω τον ιδιωτικό τομέα και να προσελκύσω επενδύσεις και έρχομαι να τα δώσω στις ΣΔΙΤ ως επιπλέον κίνητρα, ποιά είναι λογική; Πέστε μου. Νεοφιλελεύθερη λογική είναι αυτή; Κρατικίστικη λογική είναι αυτή; Σοσιαλιστική λογική είναι αυτή; Τι είναι αυτή η αντίληψη; Λάθος. Αυτό είναι που καταδικάζουμε και αυτά πέραν του ότι όσον αφορά το γκαράζ Πατησίων και Κύπρου, δεν μας καλύψατε.
      Σας ερωτώ πάλι. Γιατί έρχεστε τώρα με νόμο, αφού προηγουμένως γι’ αυτό το γκαράζ είχε υπογράψει σχετική απόφαση -σας την κατέθεσε ο κ. Σπηλιόπουλος- ο Υπουργός Οικονομίας και Οικονομικών; Αφού εξέδωσε απόφαση, μπορούσε να το επιδοτήσει. Είναι τελικά παράνομη αυτή η απόφαση; Απεδείχθη παράνομη; Να μας το πείτε. Δε μας απαντάτε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Μπορώ να σας απαντήσω, αν μου επιτρέψει η κυρία Πρόεδρος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αν επιτρέπει το Προεδρείο, εγώ σας επιτρέπω στο μισό λεπτό που διαθέτω. Πιστεύω ότι θα κρατηθεί ο χρόνος.
      ΠΡΟΕΔΡΕΥΟΥΣΑ (Βέρα Νικολαΐδου): Ακριβώς, για ένα λεπτό, κύριε Υφυπουργέ, έχετε το λόγο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Μάλιστα, κυρία Πρόεδρε, για ένα λεπτό.
      Ο δήμος δεν μπορεί να ενταχθεί. Το είπα πρωτύτερα.
      Τι γίνεται τώρα; Γίνεται δημόσιος διαγωνισμός -δεν υπάρχει θέμα ΣΔΙΤ, λέτε μια λέξη ΣΔΙΤ- όπου έρχονται ισότιμα όλοι όσοι ενδιαφέρονται και εν γνώσει τους ότι όποιος θα πάρει το έργο, από την προκήρυξη την οποία κάνει ο δήμος, κύριε Γείτονα και κύριοι συνάδελφοι, θα έχει τη δυνατότητα να τύχει ενίσχυσης μέσα από τον επενδυτικό νόμο.
      Άρα, όλα τα υπόλοιπα τα οποία έχει προϋπολογίσει ένας οικονομικός σύμβουλος που μελέτησε το θέμα για το δήμο ή για τη νομαρχία έχουν και τον υπολογισμό ότι αυτό το έργο θα πάρει επιδότηση. Με ποια ωφέλεια; Του δήμου ή της νομαρχίας. Έχω την εντύπωση ότι δεν το καταλάβατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υφυπουργέ, επειδή, όπως ξέρετε, είμαι ο πρώτος ο οποίος εισήγαγε στην Ελλάδα ως Υπουργός τα θέματα των συμβάσεων παραχώρησης.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Δηλαδή, την επιδότηση αυτή δεν μπορεί να την πάρει ο δήμος.
      ΚΩΝΣΤΑΝΤΙΝΟΣ ΓΕΙΤΟΝΑΣ: …των συμβάσεων παραχώρησης…
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι διάλογος μεταξύ σας.
      Απαντήσατε, κύριε Υπουργέ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, μισό λεπτό διαθέτω. Μη με αναγκάζετε να αντιδικήσω με το Προεδρείο.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γείτονα, έχει ήδη ολοκληρωθεί ο χρόνος σας. Παρακαλώ ολοκληρώστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, επί των άρθρων πρέπει να γίνεται η συζήτηση σε βάθος. Τι να κάνουμε όταν συζητάμε σε ομάδα όλα τα άρθρα; 
      ΠΡΟΕΔΡΕΥΟΥΣΑ (Βέρα Νικολαΐδου): Ναι, αλλά όχι διάλογος μεταξύ σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Προκύπτει σήμερα ότι, με μία διάταξη νόμου, επιχειρούμε να δώσουμε κίνητρα, δηλαδή λεφτά του δημοσίου, σε συμπράξεις έργων δημοσίου και ιδιωτικού τομέα, κάτι το οποίο είναι αντίθετο, ασυμβίβαστο με τη λογική των ΣΔΙΤ. Αυτό θέλω να πω στον κύριο Υπουργό. 
      Κύριε Υπουργέ, εδώ είναι το ερώτημά μας, εάν έργα που γίνονται με το νομοθετικό πλαίσιο των ΣΔΙΤ, θα επιδοτούνται από τον αναπτυξιακό νόμο. Αν είναι έτσι, τότε πραγματικά αλλάζουν σημαντικά οι προτεραιότητες. Είναι σαφές ότι αλλάζουν οι προτεραιότητες και τότε, τίποτε δεν μπορούμε να περιμένουμε ουσιαστικά από προσέλκυση επενδύσεων. Όταν μάλιστα το θεσμό ΣΔΙΤ τον χρησιμοποιείτε –και το είδαμε πρόσφατα- κυρίως για έργα απλά που θα μπορούσαν να γίνουν με τις κλασικές διαδικασίες, δημόσιου έργου, εννοώ έργα σχολείων, έργα διοικητηρίων και άλλα. 
      Τελειώνω, κυρία Πρόεδρε. Προσπαθώ να κλείσω μέσα στο χρόνο μου. 
      ΠΡΟΕΔΡΕΥΟΥΣΑ (Βέρα Νικολαΐδου): Η ώρα σας έχει παρέλθει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, έγινε μία διακοπή, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Ήταν ακριβώς ένα λεπτό και μιλάτε περισσότερο από εννιάμισι λεπτά. Παρακαλώ ολοκληρώστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, ο προηγούμενος ομιλητής, Κοινοβουλευτικός Εκπρόσωπος, είχε οκτώ λεπτά και μίλησε έντεκα. Αν θέλετε, λοιπόν...
      ΠΡΟΕΔΡΕΥΟΥΣΑ (Βέρα Νικολαΐδου): Μίλησε για πρώτη φορά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: ...να κάνετε μία τέτοια συζήτηση που δεν έχει κανένα νόημα, κάντε την, αφήστε με όμως να τελειώσω.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γείτονα, παρακαλώ. Κάνατε κάποια παρατήρηση. Να σας απαντήσω στην παρατήρηση που κάνατε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δώστε μου, λοιπόν και εμένα έντεκα λεπτά.
      ΠΡΟΕΔΡΕΥΟΥΣΑ (Βέρα Νικολαΐδου): Μιλάτε και απαντάτε μόνος σας; Δεν θέλετε να ενημερωθείτε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, λοιπόν, το Προεδρείο...
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας παρακαλώ!
      ΚΩΝΣΤΑΝΤΙΝΟΣ ΓΕΙΤΟΝΑΣ: Μη με αναγκάζετε τώρα να κάνω τέτοιες συζητήσεις. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γείτονα, είστε υποχρεωμένος να ακούσετε την απάντηση του Προεδρείου. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Συζητούμε σοβαρά σ’ αυτήν την Αίθουσα και δεν θα παίζουμε με τα δευτερόλεπτα, κυρία Πρόεδρε. Σας παρακαλώ. Εάν θέλετε να κρατάτε και τα δευτερόλεπτα, τότε να κόβετε τη φωνή σε όλους ακριβώς στο τέλος του χρόνου τους. Όχι δύο μέτρα.
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώσατε, λοιπόν;
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, τελειώνω. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας απαντώ ότι ο Κοινοβουλευτικός Εκπρόσωπος του ΣΥΡΙΖΑ μίλησε για πρώτη φορά και ξέρετε πολύ καλά ότι έχει το δικαίωμα να πάρει άλλες δύο φορές το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να τον πάρει εκατό φορές, αν τον δικαιούται. 
      ΠΡΟΕΔΡΕΥΟΥΣΑ (Βέρα Νικολαΐδου): Ήδη, μιλάτε περισσότερο και παρακαλώ όχι εντυπωσιασμούς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Και εγώ έχω δικαίωμα δευτερολογίας. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι φωνές και εντυπωσιασμούς. Ολοκληρώστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς να μάθετε, κυρία Πρόεδρε, να μην αντιδικείτε με τους Βουλευτές. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Διότι είστε εκεί για να διευκολύνεται την ελεύθερη έκφραση των Βουλευτών. Γι’ αυτό είστε σε αυτήν την καρέκλα. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γείτονα, αφήστε τους εντυπωσιασμούς και ολοκληρώστε, παρακαλώ. Δεν είναι η πρώτη φορά και δεν μπορεί να λέτε ότι δεν είναι αντικειμενικό το Προεδρείο. 
      ΝΙΚΟΛΑΟΣ ΓΚΑΤΖΗΣ: Όταν ήσασταν στην Έδρα το ρολόι στο δευτερόλεπτο το κρατούσατε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν θέλει συνήγορο η Πρόεδρος. Προέρχεστε από το ίδιο κόμμα, αλλά δεν χρειάζεται συνηγορία. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Γείτονα. 
      ΝΙΚΟΛΑΟΣ ΓΚΑΤΖΗΣ: Το ξέρω ότι δεν θέλει, αλλά να θυμάστε και τι κάνατε. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Γκατζή. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν χρειάζεται συνήγορο, κύριε Γκατζή. Αν με αφήσετε να ολοκληρώσω, τελειώνω σε είκοσι δευτερόλεπτα. 
      ΠΡΟΕΔΡΕΥΟΥΣΑ (Βέρα Νικολαΐδου): Δεν έχετε διάθεση να ολοκληρώσετε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Λέω, λοιπόν, για τους δύο Οργανισμούς της Κρήτης, ότι όπως είπε ο εισηγητής μας ψηφίζουμε τις διατάξεις. Θέλω, όμως, να επαναλάβω αυτό που είπα στην επιτροπή στους υπεύθυνους των Οργανισμών και προς τους συναδέλφους της Κρήτης. 
      Επειδή θα υπάρξει ανάληψη έργων ΕΣΠΑ, αυτό προϋποθέτει οργανωτική αναβάθμιση των Οργανισμών, εκσυγχρονισμό και εναρμονισμό τους με το διαχειριστικό πλαίσιο του ΕΣΠΑ και κυρίως, ειδικότερα, με τις κοινοτικές οδηγίες για την εκτέλεση των έργων. Αλλιώς, θα έχουμε προβλήματα. Εμείς λέμε ναι, αλλά επισημαίνουμε αυτά τα ζητήματα, για να μην υπάρξουν προβλήματα. 
      Είναι σαφές, λοιπόν -και τελειώνω- ότι σε δύο νευραλγικούς τομείς, όσον αφορά το ΕΣΠΑ και όσον αφορά τον επενδυτικό νόμο, η Κυβέρνηση δεν φέρνει ουσιαστικά μέτρα που θα βοηθούσαν στην αντιμετώπιση της κρίσης, αλλά διευθετήσεις ήσσονος σημασίας, μερεμέτια. Επιβεβαιώνει έτσι με την προχειρότητα που νομοθετεί, ότι πραγματικά δεν έχει σχέδιο αντιμετώπισης της κρίσης. Γι’ αυτό χρειάζεται αλλαγή πορείας, αλλαγή κυβέρνησης. 
      Εμείς πιστεύουμε ότι εσείς δεν αλλάζετε. Και ευτυχώς, όποτε γίνουν εκλογές, όλα αυτά δείχνουν, θα σας απαλλάξει από τα καθήκοντα ο ελληνικός λαός. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Βέρα Νικολαΐδου): Έχει ζητήσει το λόγο, ακριβώς για ένα λεπτό, ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Γκατζής. 
      Ορίστε, κύριε Γκατζή, έχετε το λόγο για ένα λεπτό. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
      Θα ήθελα να πω ότι οι παλαιοί Πρόεδροι εδώ, όταν είναι στην Έδρα είναι κέρβεροι και όταν τελικά βρίσκονται στα έδρανα γίνονται τα θύματα, αλλά εν πάση περιπτώσει. 
      Θα ήθελα να πω, κύριε Υπουργέ, ότι οι χρηματοδοτήσεις που δίνετε δήθεν στους εργολάβους της Τοπικής Αυτοδιοίκησης και δεν δίνετε στην Τοπική Αυτοδιοίκηση, θα νέμονται και το οικόπεδο και τη χρηματοδότηση και για τριάντα χρόνια το ακίνητο. Και φυσικά, δεν υπάρχει διαφωνία ως προς τα ΣΔΙΤ και από τα δύο κόμματα. 
      Κυρία Πρόεδρε, θέλω να αναφερθώ στο εξής: Ειπώθηκε μέσα στη Βουλή –και σεβάστηκα το χρόνο που μου δώσατε προηγουμένως για τρία λεπτά και δεν στάθηκα σ’ αυτό- από επίσημα χείλη Κοινοβουλευτικού Εκπροσώπου του ΠΑΣΟΚ ότι υπάρχουν «τσιράκια» σε όλα τα κόμματα.
      Κοιτάξτε να δείτε, είναι αλήθεια ότι υπάρχουν «τσιράκια» διαφόρων επιπέδων και ρόλων. Υπάρχουν «τσιράκια» που εκτελούν εντεταλμένη υπηρεσία. Υπάρχουν «τσιράκια» τα οποία έχουν υπηρετήσει κατοχικές δυνάμεις, ξένες υπηρεσίες, δικτατορικά συστήματα. Υπάρχουν «τσιράκια» μονοπωλίων. Να θυμίσω τι μας είπε ο κ. Νάκος όταν του έκλεψαν το αυτοκίνητο, όταν είπε εδώ στη Βουλή «τι θέλετε να κάνω, κύριε Πρόεδρε, τώρα που μου το κλέψανε; Να ενταχθώ και εγώ στον κατάλογο των εταιρειών που πηγαίνουν άλλοι συνάδελφοι;». Είναι στα Πρακτικά της Βουλής και μπορούμε να το δούμε.
      Από εκεί και πέρα, όμως, αυτά τα «τσιράκια», τα εντεταλμένα, τα οποία υπερασπίζονται πολιτικές και συμφέροντα πότε της μιας και πότε της άλλης παράταξης, του δικομματισμού, είναι το σπεσιαλιτέ του συστήματος. Χωρίς αυτά δεν θα μπορούσε και το σύστημα ουσιαστικά να ανταποκριθεί.
      Το ΚΚΕ ούτε είχε ούτε έχει ούτε θα έχει «τσιράκια» –επειδή υπήρξε γενίκευση και είπε ότι έχουν όλα τα κόμματα- γιατί παλεύει για τα λαϊκά συμφέροντα και δεν παλεύει για κανενός άλλου το συμφέρον. Δίνει τη μάχη απέναντι και σε αυτά τα ανθρωπάκια, για να επιβάλει τελικά τα δικαιώματα των εργαζομένων.
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Συνεχίζουμε με την κ. Όλγα Κεφαλογιάννη, Βουλευτή της Νέας Δημοκρατίας.
      ΟΛΓΑ ΚΕΦΑΛΟΓΙΑΝΝΗ: Κυρίες και κύριοι συνάδελφοι, συζητάμε σήμερα κατ’ άρθρο το νομοσχέδιο του Υπουργείου Οικονομίας και Οικονομικών: «Τροποποιήσεις των επενδυτικών νόμων και άλλες διατάξεις». Είναι μία νομοθετική πρωτοβουλία που κάνει πράξη τις δεσμεύσεις της Κυβέρνησης για διαρκή τόνωση της επενδυτικής δραστηριότητας, ισόρροπη περιφερειακή ανάπτυξη και ουσιαστική ενδυνάμωση των Οργανισμών Τοπικής Αυτοδιοίκησης. Είναι μία νομοθετική πρωτοβουλία με βάση τη βελτίωση του αναπτυξιακού νόμου, τον οποίο σήμερα έχουμε χρέος να τροποποιήσουμε, εάν θέλουμε να τον προσαρμόσουμε καλύτερα στις εξελισσόμενες επενδυτικές ανάγκες και στις νέες προκλήσεις της περιφερειακής ανάπτυξης. 
      Το παρόν σχέδιο νόμου αποτελείται από δύο κεφάλαια. Το πρώτο κεφάλαιο περιλαμβάνει ρυθμίσεις που τροποποιούν τους επενδυτικούς νόμους. Ειδικότερα, τα δύο πρώτα άρθρα αφορούν διατάξεις με τις οποίες συμπληρώνεται ο ν. 3614/2007 για τη διαχείριση, τον έλεγχο και την εφαρμογή του «ΕΣΠΑ 2007-2013».
      Πιο συγκεκριμένα, μεταξύ των άλλων, προβλέπεται η συμμετοχή του Ειδικού Γραμματέα για τη διοικητική μεταρρύθμιση στη Διϋπουργική Επιτροπή, για το συντονισμό της εφαρμογής των επιχειρησιακών προγραμμάτων, τη διοικητική μεταρρύθμιση και την ψηφιακή σύγκλιση, με σκοπό να εξειδικευθεί η γνώση της Επιτροπής με τη συμμετοχή του καθ’ ύλην αρμόδιου, ο οποίος και εποπτεύει την ειδική υπηρεσία διαχείρισης. 
      Διασφαλίζεται η πλήρης, επαρκής και άμεση ενημέρωση του Γενικού Λογιστηρίου για τις πραγματοποιηθείσες χρηματοδοτήσεις, έτσι ώστε να επιτευχθεί ο καλύτερος δυνατός έλεγχος της πορείας του Προγράμματος Δημοσίων Επενδύσεων.
      Θεσπίζεται η σύσταση των «ΝΟΜΟΣ ΑΕ», εταιρειών μη κερδοσκοπικού χαρακτήρα που θα λειτουργούν με σκοπό να υποστηρίζουν τις Νομαρχιακές Αυτοδιοικήσεις στη διαδικασία ένταξης, ωρίμανσης και υλοποίησης των μεγάλων αναπτυξιακών έργων. Είναι μία απολύτως αναγκαία διαδικασία, καθώς έως τώρα πολλές αδυναμίες συντονισμού οργάνωσης, τεκμηρίωσης και σχεδιασμού δυσχέραιναν σημαντικά την απορρόφηση κοινοτικών κονδυλίων, στερώντας από τις Νομαρχιακές Αυτοδιοικήσεις την επιθυμητή διαχειριστική επάρκεια.
      Ακολούθως, τα άρθρα 3 και 4 αφορούν τροποποιήσεις στον ισχύοντα επενδυτικό νόμο και έχουν στόχο να ενισχύσουν την αποτελεσματικότητά του. Στο πλαίσιο των τροποποιήσεων αυτών, επιγραμματικά αναφέρω ότι μεταξύ των άλλων ενισχύεται το κίνητρο της φορολογικής απαλλαγής για τις επενδύσεις που υπάγονται στον επενδυτικό νόμο, ώστε να γίνει ισοδύναμο με το κίνητρο της επιχορήγησης. Αυτό σημαίνει ότι η απαλλαγή από τη φορολογία για τα κέρδη που δεν θα διανέμονται, θα ισούται με το ποσό της επιχορήγησης, γεγονός που υπόσχεται να αυξήσει την ελκυστικότητα του κινήτρου για τους επενδυτές.
      Προστίθενται στις επιλέξιμες επενδύσεις εκείνες που αφορούν την τυποποίηση, τη συσκευασία ή τη συντήρηση μεταποιημένων προϊόντων του αγροτικού τομέα και την αφαλάτωση θαλασσινού νερού. Ακόμα, επιλέξιμες καθίστανται υπό προϋποθέσεις οι επενδύσεις επέκτασης των υφιστάμενων κλειστών σταθμών αυτοκινήτων, καθώς και οι επενδύσεις για την παραγωγή ηλεκτρισμού με τη χρήση φωτοβολταϊκών συστημάτων για την παραγωγή ισχύος έως 2 MW. Στόχος είναι να τονωθούν οι επενδύσεις στους εν λόγω κλάδους και να ενισχυθεί η ανταγωνιστικότητα των επιχειρήσεων που δραστηριοποιούνται σε αυτούς.
      Για την αναβάθμιση της ποιότητας των ξενοδοχειακών υπηρεσιών και την τόνωση του υψηλού επιπέδου τουρισμού προβλέπεται ως προϋπόθεση για την υπαγωγή στις επιλέξιμες επενδύσεις εκσυγχρονισμού η αναβάθμιση των ξενοδοχείων σε τουλάχιστον τεσσάρων αστέρων και πλέον έως τριών αστέρων.  
       Τέλος, ορίζονται ανώτατα όρια ενίσχυσης που μπορούν να λαμβάνουν οι επιχειρήσεις ανά περιφέρεια εντός πενταετίας. Σκοπός της ρύθμισης αυτής είναι να εξασφαλίζεται η ισόρροπη κατανομή των ενισχύσεων και ως εκ τούτου η ισόρροπη ανάπτυξη των επιχειρήσεων σε όλη την επικράτεια. 
       Κυρίες και κύριοι συνάδελφοι, το δεύτερο κεφάλαιο του νόμου αφορά ρυθμίσεις θεμάτων του Οργανισμού Ανάπτυξης Δυτικής Κρήτης και του Οργανισμού Ανάπτυξης Ανατολικής Κρήτης, των δύο αναπτυξιακών οργανισμών της Κρήτης που έχουν έως τώρα συμβάλλει σημαντικά στην κάλυψη των τοπικών αναγκών και τους οποίους το παρόν σχέδιο νόμου ενισχύει σημαντικά με νέες αρμοδιότητες και αποτελεί μία σαφώς σημαντική κίνηση, που επιδιώκει να δώσει ακόμη μεγαλύτερη ώθηση, ακόμη πιο αποφασιστική ταχύτητα στην περιφερειακή ανάπτυξη του νησιού μας.
       Εστιάζοντας ειδικότερα στον ΟΑΔΥΚ, στον Οργανισμό στον οποίο υπάγεται ο τόπος μου, ο Νομός Ρεθύμνου, θέλω να αναφέρω για την ιστορία ότι είναι ο παλαιότερος αναπτυξιακός περιφερειακός οργανισμός της Ελλάδας. Ανήκει στον ευρύτερο δημόσιο τομέα. Είναι διοικητικά και οικονομικά αυτοτελής και εποπτεύεται από το Υπουργείο Οικονομίας. Λειτουργεί για το δημόσιο συμφέρον ως ανώνυμη,  μη κερδοσκοπική εταιρεία και σκοπός του είναι η εκπόνηση κάθε είδους προγραμμάτων ανάπτυξης της περιοχής αρμοδιότητας του οποίου είναι η μελέτη, η χρηματοδότηση, η εκτέλεση, η λειτουργία και η αξιοποίηση κοινωφελών έργων, καθώς και η αξιοποίηση επιχειρηματικών δραστηριοτήτων κοινωφελούς χαρακτήρα.
       Στο Ρέθυμνο ο ΟΑΔΥΚ πρόσφατα ολοκλήρωσε ένα τεράστιο έργο ύψους περίπου 30.000.000 ευρώ. Το έργο αυτό είναι το φράγμα των ποταμών Αμαρίου που θα αρδεύσει και θα υδρεύσει όλη τη βόρεια περιοχή του νομού μας συμπεριλαμβανομένης και της πόλης του Ρεθύμνου, ένα έργο που πιστώνεται εξ ολοκλήρου στην Κυβέρνηση της Νέας Δημοκρατίας.
        Ο ΟΑΔΥΚ έχει επίσης κάνει και άλλα μικρά αρδευτικά έργα σε όλο τον νομό και μάλιστα μπορούμε να πούμε ότι οι περισσότερες αρδευόμενες εκτάσεις του Νομού Ρεθύμνου οφείλονται στον ΟΑΔΥΚ.
       Το νομοσχέδιο που συζητάμε σήμερα έρχεται να αναβαθμίσει τον ΟΑΔΥΚ και εμείς ως Ρέθυμνο ζητάμε παράλληλα να αναβαθμιστεί και να ενισχυθεί το Γραφείο του ΟΑΔΥΚ που υπάρχει στο νομό μας.
       Θα πρέπει, επίσης, να μην ξεχάσουμε να αναγνωρίσουμε ότι το Υπουργείο με τις πρόσφατες διορθώσεις και προσθήκες του ικανοποίησε όλες τις παρατηρήσεις που κάναμε στην επιτροπή και αυτό το λέω επειδή ειπώθηκε ότι υπήρξαν πολλές νομοτεχνικές βελτιώσεις. Νομίζω πως όταν το Υπουργείο αποδέχεται παρατηρήσεις Βουλευτών και της Συμπολίτευσης και της Αντιπολίτευσης, μάλλον υπέρ της κοινοβουλευτικής διαδικασίας λειτουργεί. Ικανοποιείται, λοιπόν, το αίτημά μας να περιοριστεί ο αριθμός των μελών του Διοικητικού Συμβουλίου του ΟΑΔΥΚ, ώστε να λειτουργεί με μεγαλύτερη ευελιξία. Τα μέλη από δεκαεννέα έχουν γίνει εννέα και η κατ’ αναλογία εκπροσώπηση του Νομού Ρεθύμνου στο Διοικητικό Συμβούλιο είναι ακριβώς ίδια με αυτή του Νομού Χανίων. 
       Επίσης, ικανοποιήθηκε το αίτημά μας να μπορεί ο Νομάρχης Ρεθύμνου –και όχι μόνο ο Νομάρχης Χανίων- να αναπληρώνει τον Πρόεδρο του Διοικητικού Συμβουλίου.
       Τέλος, αναφορικά με τη διαχείριση των υδάτινων πόρων, απαλείφθηκε από το νομοσχέδιο, όπως είχαμε ζητήσει, η αρχική πρόβλεψη αποκλειστικής διαχείρισης από τον ΟΑΔΥΚ. Αυτά τα κεκτημένα είναι πολύ σημαντικά και δίνουν καλύτερες αναπτυξιακές προοπτικές στο Ρέθυμνο.
       Ωστόσο, κλείνοντας θα ήθελα να τονίσω ακόμη ένα σημαντικό ζήτημα που θα πρέπει να επανεξεταστεί. Αναφέρομαι στην προβλεπόμενη στο παρόν νομοσχέδιο εκπόνηση μελετών για την εκτέλεση έργων από τον ΟΑΔΥΚ και τον ΟΑΝΑΚ, θέμα για το οποίο έχουν προκληθεί σοβαρές αντιδράσεις από τον τεχνικό κόσμο της χώρας μας και ιδιαίτερα από το Τεχνικό Επιμελητήριο Ελλάδας.
       Συγκεκριμένα προβλέπεται ότι ο ΟΑΔΥΚ και ο ΟΑΝΑΚ θα μπορούν να εκπονούν οι ίδιοι τις μελέτες και να εκτελούν τα έργα, χωρίς να ακολουθούνται οι διαδικασίες των ν.3316/2005 και 3669/2008 αναφορικά με τη διαδικασία δημοπράτησης και εκπόνησης μελετών και έργων αντίστοιχα. Αυτό καταστρατηγεί, όμως, τις ισχύουσες διατάξεις του δημοσίου με όλες τις δυσμενείς παρελκόμενες επιπτώσεις. Γι’ αυτό θεωρούμε απαραίτητο στο άρθρο 5 παράγραφος 3 για τον ΟΑΔΥΚ και παράγραφος 13 για τον ΟΑΝΑΚ να προστεθούν διατάξεις με τις οποίες να καθορίζεται ότι καθένας εκ των δύο Οργανισμών πρέπει όσον αφορά τις μελέτες και τα έργα που αναλαμβάνει, αφ’ ενός μεν την εκπόνηση των μελετών να την αναθέτει κατά τη διαδικασία του ν.3316/2005, και αφ’ ετέρου την εκτέλεση των έργων κατά τη διαδικασία του ν.3669/2008, 
       Κυρίες και κύριοι συνάδελφοι, το νομοσχέδιο που συζητάμε σήμερα αποδεικνύει ότι η τόνωση των επενδύσεων, η ενίσχυση της επιχειρηματικότητας και η δίκαιη περιφερειακή ανάπτυξη αποτελούν σταθερά κεντρικές προτεραιότητες της Κυβέρνησης. Ως εκπρόσωπος της περιφέρειας του Νομού Ρεθύμνου εκφράζω την προσδοκία που παραμένει για όλους τους πολίτες, τους τοπικούς φορείς και θεσμούς του Ρεθύμνου. Προσδοκάμε να συνεχίσουμε τα νομοθετικά βήματα που θα δώσουν ακόμη ώθηση στα αναπτυξιακά έργα του τόπου μας. Αυτό έχουμε ανάγκη και αυτό διεκδικούμε: Ισότιμες ευκαιρίες ανάπτυξης και ισότιμες ευκαιρίες προόδου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ κυρία Κεφαλογιάννη.
      Το λόγο έχει ο κ. Μανούσος Βολουδάκης Βουλευτής επίσης της Νέας Δημοκρατίας.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, οι επενδυτικοί νόμοι, οι διατάξεις που συλλήβδην ο κόσμος αποκαλεί «αναπτυξιακός νόμος», είναι το πιο υγιές όπλο που έχει η πολιτεία να αντιμετωπίσει την οικονομική κρίση. Και είναι το πιο υγιές και αποτελεσματικό όπλο γιατί είναι η κρατική παρέμβαση με την ελάχιστη δυνατή στρέβλωση των όρων της λειτουργίας της αγοράς. Μία κρατική παρέμβαση που μπορεί να δημιουργεί, αν γίνεται σωστή χρήση, θέσεις εργασίας και ευημερία για όλη την κοινωνία.
      Οι ρυθμίσεις που εισαγάγετε, κύριε Υπουργέ, είναι προς τη σωστή κατεύθυνση γιατί και διευρύνουν το αντικείμενο του αναπτυξιακού νόμου, αλλά και κάνουν αποτελεσματικότερη τη διαδικασία της υλοποίησής του. Θα ήθελα όμως να επισημάνω ότι υπάρχει ένα ζήτημα που πρέπει να βελτιωθεί, ως προς τον αναπτυξιακό νόμο και αυτό δεν είναι αντικείμενο νομοθετικής ρύθμισης, αλλά διοικητικής πρακτικής.
      Πρέπει κύριε Υπουργέ, να επιταχυνθεί η διαδικασία των πληρωμών στον αναπτυξιακό νόμο. Αυτήν τη στιγμή πάμπολλες επενδύσεις στη χώρα έχουν εγκριθεί για υπαγωγή στον αναπτυξιακό νόμο και ακόμα οι επενδυτές δεν έχουν καταφέρει να εισπράξουν τη συμμετοχή του δημοσίου, πράγμα που βέβαια δυσχεραίνει τα επιχειρηματικά σχέδια και άρα, το αναπτυξιακό αποτέλεσμα της λειτουργίας του νόμου.
      Φέρνετε μερικές ρυθμίσεις γύρω από τον τουρισμό, γύρω από την αναβάθμιση και ίδρυση ξενοδοχείων που είναι σε γενικές γραμμές πολύ θετικές, με το άρθρο 4. 
      Μέχρι σήμερα υπήρχε ένα απαράδεκτο κατά την άποψή μου καθεστώς, όπου ανά διετία εξεδίδετο μια κοινή υπουργική απόφαση που όριζε ποιες περιοχές της χώρας είναι κορεσμένες και ποιες δεν είναι, για να μπορεί να επιχορηγηθεί σε αυτές η ίδρυση ξενοδοχείων. Λέω ότι ήταν απαράδεκτη η διαδικασία μέχρι τώρα, γιατί ποτέ κατ’ αρχάς δεν κατάφερνε η πολιτεία στη διετία πραγματικά να κάνει την αναθεώρηση αλλά και γιατί δεν ήταν ξεκάθαρο με ποια κριτήρια γίνεται όλη αυτή η δουλειά. Ξεκινούσε μια ατελείωτη διαπραγμάτευση μεταξύ των φορέων, που κανείς δεν ήξερε την κατάληξή της.
      Ορθά πράττετε, κύριε Υπουργέ, και αλλάζετε το καθεστώς και το βάζετε στη νομοθετική ρύθμιση. Επιτρέψτε μου όμως να πω ότι για να λειτουργήσει σωστά η ρύθμιση όπως είναι σήμερα, πρέπει να θεσπιστούν συγκεκριμένα κριτήρια με τα οποία θα θεωρείται κορεσμένη ή μη μία περιοχή. Και αυτό γιατί ο επενδυτής χρειάζεται σταθερότητα. Πρέπει να γνωρίζει όταν ετοιμάζει την επένδυσή του, εάν η περιοχή για την οποία την ετοιμάζει, όταν θα φθάσει στη φάση της ωριμότητας, θα είναι επιλέξιμη ή όχι. Και βέβαια ξέρω ότι δεν μπορείτε τώρα στο νόμο να εντάξετε κριτήρια, αλλά μπορείτε κάλλιστα να βάλετε μια διάταξη, που θα δίνει εξουσιοδότηση είτε σε προεδρικό διάταγμα, είτε σε υπουργική απόφαση, το οποίο θα προκύψει μετά από διαβούλευση με τους αρμόδιους φορείς, με το Τεχνικό Επιμελητήριο με το Ξενοδοχειακό Επιμελητήριο, με την Τοπική Αυτοδιοίκηση. Να προκύψει από διαβούλευση, διαβούλευση που θα συμπεριλάβει κατ’ εξοχήν τους περιβαλλοντικούς όρους και να δούμε ποια θα είναι τελικά τα κριτήρια με τα οποία θα επιχορηγούνται οι ιδρύσεις νέων ξενοδοχείων. Γιατί το ζήτημα κυρίες και κύριοι συνάδελφοι, έχει τεράστια σημασία, όχι μόνο από την πλευρά της οικονομικής ανάπτυξης, αλλά και από την πλευρά της διαχείρισης του φυσικού περιβάλλοντος της πατρίδος μας. 
      Ανάμεσα στα άλλα, μέσα στα κριτήρια πρέπει να προβλέπεται και μία δυνατότητα διαφοροποίησης μέσα στην ίδια περιφέρεια των όρων του κορεσμού ή μη. Αυτήν τη στιγμή υπάρχουν πολύ μεγάλες ενδοπεριφερειακές ανισότητες στη χώρα μας, κύριε Υπουργέ, ως προς την ανάπτυξη του τουρισμού. 
      Η Κρήτη γενικά θεωρείται μία ανεπτυγμένη περιοχή. Δείτε όμως, στο Νομό Χανίων έχουμε δύο χιλιάδες κλίνες πέντε αστέρων, όταν σε όλη την Κρήτη έχουμε είκοσι δύο χιλιάδες κλίνες. Τι σημαίνει αυτό; Ότι μέσα στην ίδια περιφέρεια, κάποιοι νομοί, κάποιες περιοχές βρίσκονται πίσω και χρειάζονται ειδική μεταχείριση. Αυτό μέχρι σήμερα δεν αντιμετωπίζονταν και θα πρέπει να ενταχθεί κατά την άποψή μου στη διαχείριση των κριτηρίων για την οποία μίλησα και πριν, που θα πρέπει να προσδιοριστούν για να δίνουν σταθερότητα στο επενδυτικό περιβάλλον.
      Σημειώστε, μιλώντας ειδικά για την Κρήτη, ότι την ανάγκη αυτής της διαφοροποίησης ανάμεσα στις περιοχές της Κρήτης την αναγνωρίζει εμμέσως και το ίδιο το Ξενοδοχειακό Επιμελητήριο, το οποίο στο σχετικό του έγγραφο, που μιλά για τις κορεσμένες και μη περιοχές, θεωρεί κορεσμένες μόνο ορισμένες περιοχές της Κρήτης και όχι ολόκληρο το  νησί. Κατά τα λοιπά, είναι ιδιαίτερα θετικό το γεγονός ότι εντάσσετε στις διατάξεις του επενδυτικού νόμου και τα ξενοδοχεία των τριών αστέρων, που αποτελούν πολύ μεγάλη πλειοψηφία των ξενοδοχειακών μονάδων στην πατρίδα μας και χρειάζονται και αυτά αναβάθμιση. 
      Έρχομαι στο άρθρο 3, κύριε Υφυπουργέ, όπου δίνετε για πρώτη φορά τη δυνατότητα στην Εκκλησία της Ελλάδος και στις Μητροπόλεις να εντάσσονται στις διατάξεις του επενδυτικού νόμου. Είναι σκόπιμο κατά την άποψή μου να διευκρινιστεί εδώ ότι η ένταξη αυτή αφορά το φιλανθρωπικό και κοινωνικό έργο της Εκκλησίας. Είναι αυτονόητο, αλλά καλό είναι μερικές φορές και τα αυτονόητα να διευκρινίζονται προς αποφυγήν παρεξηγήσεων. Παράλληλα κάνετε αναφορά στην Εκκλησία της Ελλάδος και στις Μητροπόλεις όλης της Ελλάδος, αλλά παραλείπετε να κάνετε την αντίστοιχη πρόβλεψη για την Εκκλησία της Κρήτης, η οποία, όπως γνωρίζετε, είναι ανεξάρτητη και θα πρέπει να έχει την ίδια αντιμετώπιση που έχει και η Εκκλησία της Ελλάδος. 
      Ένα άλλο ζήτημα ιδιαίτερου ενδιαφέροντος για εμάς στην Κρήτη είναι οι ρυθμίσεις οι σχετικές με τον ΟΑΔΥΚ και τον ΟΑΝΑΚ. Ο ΟΑΔΥΚ και ο ΟΑΝΑΚ, κυρίες και κύριοι συνάδελφοι, είναι ένα αναπτυξιακό εργαλείο για την Κρήτη που μέχρι τώρα έχει παράξει ιδιαίτερα θετικά αποτελέσματα σε όλους τους τομείς, που μέχρι τώρα έχει εργαστεί και πιστεύω ότι αποτελεί και ένα πρόπλασμα αυτού που θα πρέπει να γίνει κάποτε σε όλη τη χώρα, για τη διαχείριση των υδάτων σε επίπεδο περιφέρειας, όπως προβλέπει η ευρωπαϊκή νομοθεσία. 
      Είναι σωστές οι ρυθμίσεις που εισάγονται, τις στηρίζω, όπως πιστεύω και οι λοιποί συνάδελφοι από την Κρήτη και μάλιστα τονίζω ότι θα πρέπει να προχωρήσουμε περαιτέρω στο να υπάρξει τελικά πρόβλεψη για τη διαχείριση των υδάτων σε όλη την περιφέρεια, όχι μόνο στην Κρήτη, παντού, όπως ακριβώς η ευρωπαϊκή νομοθεσία προβλέπει και ο ΟΑΔΥΚ και ο ΟΑΝΑΚ έχουν την υποδομή να το κάνουν.
      Άκουσα κριτική από συναδέλφους, αλλά και έλαβα από το Τεχνικό Επιμελητήριο ένα έγγραφο, πριν από λίγη ώρα, στο οποίο εκφράζονται ορισμένες ενστάσεις γύρω από τη διαδικασία της ανάθεσης των μελετών και των έργων από τον ΟΑΔΥΚ και τον ΟΑΝΑΚ. Στο λίγο χρόνο που είχα να ερευνήσω το ζήτημα, βλέπω, ούτως ή άλλως, από το π.δ. 383/1979, τον ιδρυτικό νόμο ουσιαστικά του ΟΑΔΥΚ, προβλέπεται ότι η ανάθεση των μελετών και των έργων και κάθε είδους εργασία από τον ΟΑΔΥΚ γίνεται στη βάση των κειμένων διατάξεων της νομοθεσίας για τα έργα και τις μελέτες του δημοσίου. Όπως εγώ το αντιλαμβάνομαι, αυτό εξασφαλίζει τη διαφάνεια. Διατηρώ την επιφύλαξη, επειδή  πριν από λίγη ώρα, όπως σας είπα, το Τεχνικό Επιμελητήριο μας ενημέρωσε για την ένστασή του, αλλά  έχω την αίσθηση από την πρώτη έρευνα ότι εφόσον ισχύει το προεδρικό διάταγμα, προφανώς ισχύει και δεν αντικαταστάθηκε, δεν τίθεται τέτοιο ζήτημα. Η διαφάνεια είναι ασφαλώς ζητούμενο και προαπαιτούμενο για κάθε αναπτυξιακή διαδικασία στη χώρα και πάντα το Τεχνικό Επιμελητήριο έχει ουσιώδεις παρεμβάσεις. Θα πρέπει, όμως, να δούμε και να επιβεβαιώσουμε ότι  εφόσον ισχύουν οι διατάξεις ως έχουν, τέτοιο ζήτημα δεν υπάρχει. 
      Πιστεύω ότι σε γενικές γραμμές όλες οι ρυθμίσεις, τις οποίες έχετε φέρει, είναι προς τη σωστή κατεύθυνση -προσέθεσα ορισμένα σημεία τα οποία θεωρώ ότι επιδέχονται βελτιώσεως-  και θεωρώ ότι με αυτές τις ρυθμίσεις οι επενδυτικοί νόμοι στην πατρίδα μας θα γίνουν πιο αποτελεσματικοί και ένα ουσιώδες όργανο για την αξιοποίηση της δυνάμεως της πολιτείας για την έξοδο από την οικονομική κρίση που μαστίζει όλη την Ευρώπη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κύριε Βολουδάκη.
      Κυρίες κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τρεις μαθήτριες και μαθητές και τέσσερις συνοδοί-καθηγητές από το 2ο Γενικό Λύκειο Καρδίτσας.
      Η Βουλή τους καλωσορίζει και τους εύχεται καλή πρόοδο.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Ιωάννης Μαγκριώτης, Βουλευτής του ΠΑΣΟΚ. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Τόνισα και στην επιτροπή ότι οι τροποποιήσεις που φέρνει η Κυβέρνηση στον αναπτυξιακό νόμο είναι άνευ αξίας γιατί ο αναπτυξιακός νόμος είναι ένα «άδειο πουκάμισο». Όπως τονίσαμε και κατά την διάρκεια της συζήτησης και της ψήφισης του «κορμού» του αναπτυξιακού νόμου, ο νόμος αυτός θα είχε νόημα αν έδινε στοχευμένα γεωγραφικά και κλαδικά κίνητρα. Δίνει οριζόντια, αυξημένα κίνητρα παντού κι έτσι αλληλοεξουδετερώνει τα τοπικά και περιφερειακά συγκριτικά πλεονεκτήματα. Ακόμη περισσότερο θα είχε νόημα ο αναπτυξιακός νόμος αν τον χρηματοδοτούσε αποφασιστικά το Πρόγραμμα Δημοσίων Επενδύσεων γιατί το Πρόγραμμα Δημοσίων Επενδύσεων είναι εκείνο που αποκλειστικά χρηματοδοτεί τον αναπτυξιακό νόμο. Αυτό όμως δεν συμβαίνει γιατί η Κυβέρνηση, πιστή στις ιδεολογικές της νεοφιλελεύθερες ιδεοληψίες, μειώνει συνεχώς από το 2004 το Πρόγραμμα Δημοσίων Επενδύσεων και έχει υπεξαιρέσει αθροιστικά πάνω από 15.000.000.000 ευρώ δημόσιας δαπάνης, εθνικής και κοινοτικής, από την ανάπτυξη της χώρας και ένα μεγάλο κομμάτι από τις δημόσιες υποδομές και φυσικά από την χρηματοδότηση του αναπτυξιακού νόμου. Γι’ αυτό οι ανακοινώσεις και οι διακηρύξεις που με μεγάλη έπαρση ο κύριος Πρωθυπουργός, χωρίς να ξέρει το περιεχόμενο, κάνει κάθε φορά ότι υπάρχουν εγκεκριμένοι φάκελοι του αναπτυξιακού νόμου 12.000.000.000 ευρώ, είναι χωρίς νόημα και περιεχόμενο, χωρίς αντίκρισμα αλήθειας. Το μόνο που έχει γίνει είναι ότι οι τράπεζες εισπράττουν από τους επιχειρηματίες το αντίτυπο των μελετών και της έγκρισης των φακέλων. Γιατί; Διότι δεν υπάρχουν χρήματα στο Πρόγραμμα Δημοσίων Επενδύσεων. Στην εισηγητική έκθεση του προϋπολογισμού σας περιγράφετε απολογιστικά τα χρήματα που διαθέσατε, περίπου 300.000.000 για το 2007 και 100.000.000 μόνο κρατική συμμετοχή το 2008, ενώ δεν υπάρχει δέσμευση για το 2009. Τι εννοείτε; Για πρώτη φορά συμβαίνει αυτό. Θα είναι μηδενική η χρηματοδότηση του αναπτυξιακού νόμου από τον κρατικό προϋπολογισμό; 
      Σ’ αυτά τα ερωτήματα πρέπει να απαντήσετε γιατί αυτή η πολιτική σας δημιούργησε τα μεγάλα αναπτυξιακά και κοινωνικά ελλείμματα, τα μεγάλα «ρήγματα» και η οικονομία μας πάει να συναντήσει τη διεθνή χρηματοπιστωτική κρίση χωρίς «εφεδρείες», χωρίς «αναχώματα», χωρίς αποθέματα, γι’ αυτό και η χώρα, η κοινωνία και η οικονομία θα εισπράξουν την κρίση πολύ πιο επώδυνα. Αυτό δεν θα γινόταν αν η οικονομία είχε τα αναπτυξιακά αποθέματα που είχαν δημιουργήσει οι κυβερνήσεις του ΠΑΣΟΚ και αν εσείς στοιχειωδώς τα συντηρούσατε, δεν λέω να τα ενισχύατε.
      Συναδέλφισσες και συνάδελφοι, διαβάζουμε στον Τύπο για το περίφημο νέο έκτακτο πρόγραμμα σταθερότητας και ανάπτυξης της Κυβέρνησης γιατί το προηγούμενο κατέρρευσε και απέτυχε γιατί ήταν εκτός πραγματικότητας και απλώς ήταν λογιστικές «αλχημείες», διευθετήσεις και διαπραγματεύσεις «κάτω από το τραπέζι» με την Κομισιόν καθαρά για επικοινωνιακούς λόγους, όπως καταρρέει και κάθε προϋπολογισμός της Νέας Δημοκρατίας, ειδικά τα τελευταία χρόνια. 
      Σ’ αυτό λοιπόν το νέο έκτακτο Πρόγραμμα Σταθερότητας και Ανάπτυξης διαβάζουμε την διαπραγμάτευση που κάνει ο κύριος Παπαθανασίου με τον κύριο Αλμούνια για κάποια εκατοστά του ελλείμματος. Πρόκειται περί αστειοτήτων διότι το έλλειμμα είναι εκρηκτικό και δεν έχει καμμία σχέση μ’ αυτό που καταγράφετε και συζητάτε με την Κομισιόν και το ξέρει και η Κομισιόν, απλώς δεν το δημοσιοποιεί γιατί πρέπει να μας πληρώσει δυο φορές μετά αν δημοσιοποιήσει το πραγματικό χρέος και το πραγματικό έλλειμμα. Και μόνο η συζήτηση που γίνεται για τα 5.500.000.000 των χρεών των νοσοκομείων σας διαψεύδει για τους πίνακες και τα ελλείμματα που παρουσιάζετε. Σας έχουμε ρωτήσει επανειλημμένως πού θα χρεώσετε λογιστικά αυτά τα ελλείμματα που είναι πάνω από 15.000.000.000 ευρώ. Είναι κρυφά ελλείμματα που δεν τα έχει πληρώσει ο κρατικός προϋπολογισμός και δεν τα έχει βάλει στα ελλείμματα και στο χρέος. 
      Να ήταν μόνο αυτό το πρόβλημα! Η χώρα δεν είναι μόνο χρεωμένη όσον αφορά τα δημοσιοοικονομικά της, αλλά είναι και καταχρεωμένες οι επιχειρήσεις και καταχρεωμένα τα νοικοκυριά. «Αγκομαχούν» και δεν μπορούν να πληρώσουν τους φόρους, να εκπληρώσουν τις στοιχειώδεις υποχρεώσεις τους. Μ’ ένα τεράστιο δημόσιο χρέος και έλλειμμα, με υπερχρεωμένες επιχειρήσεις και νοικοκυριά - χρωστάνε πάνω από 280.000.000.000, 110.000.000.000  ήταν το 2003 αθροιστικά και κάθε χρόνο αυξάνονται κατά 18% με 20%- πώς θα αναπτυχθεί η οικονομία; «Το ΤΕΜΠΜΕ θα φέρει τη λύση». Είναι «σταγόνα στον ωκεανό» και αυτό αν λειτουργήσει με τους πιο ιδανικούς όρους. Ή θα υπάρξει συνολική ανάπτυξη της οικονομίας, ή όλες αυτές οι επιλογές και οι παρεμβάσεις θα είχαν νόημα αν η οικονομία ήταν σε ανοδικό κύκλο.
      Εσείς όμως την αφυδατώσατε και την ακυρώσατε και  γι’ αυτό κινείται μονίμως σε καθοδικό κύκλο και ακόμη δεν έχει πιάσει τον πάτο απ’ ό,τι φαίνεται. Αυτόν τον πάτο φοβάστε. Γιατί εκεί θα φτάσει τον Σεπτέμβρη. 
      Γι’ αυτό ζούμε ένα πολιτικό παράδοξο. Από την μια μεριά ο κ. Καραμανλής να καταγγέλλει την εκλογολογία που καλλιεργούν τα κορυφαία στελέχη του γιατί έχουν καταλάβει την επερχόμενη ήττα και ετοιμάζονται για την επόμενη μέρα και για τις προσωπικές τους φιλοδοξίες και απ’ την άλλη πλευρά να ετοιμάζει εκλογές. Εκλογές όμως όχι φυσικά για να βγάλει τη χώρα από την κρίση. Γιατί θέλει να την βυθίσει σε πιο μεγάλη κρίση. Γιατί αν δεν το ήθελε αυτό θα δήλωνε καθαρά σε όλες τις δημόσιες παρεμβάσεις του πως είναι υπεύθυνος Πρωθυπουργός και πως αυτός θα βγάλει την χώρα από την κρίση και ότι δεν θα κάνει εκλογές παρά μόνο στο τέλος της τετραετίας. Δεν το δηλώνει αυτό. Απλώς ετοιμάζεται για εκλογές μ’ ένα στόχο. Να αποφύγει την αυτοδυναμία του ΠΑΣΟΚ. 
      Να είστε βέβαιοι πως όποτε και αν κάνετε εκλογές, όσο και αν πολλαπλασιάσετε την δημαγωγία, τον λαϊκισμό και την υποσχεσιολογία η ήττα της Νέας Δημοκρατίας, η ήττα της πολιτικής σας θα είναι οδυνηρή. Και αυτό το μήνυμα σας φέρνω. 
      Ήμουν δύο μέρες στην Ήπειρο περιοδεία, κύριε Υπουργέ. Στην καθημαγμένη Ήπειρο που είχε μπει σε τροχιά ανάπτυξης τα προηγούμενα χρόνια. Είχε ξεκολλήσει από τον πάτο των περιφερειών της Ευρώπης. Και εκεί την ξαναστείλατε. Αυτόν τον τίτλο τον θλιβερό διεκδικεί και πάλι η Ήπειρος. Γιατί την εγκαταλείψατε. Καμμιά επένδυση στην περιοχή για την ανάπτυξή της και την κοινωνική συνοχή. 
      Μιλάτε για την Ιονία Οδό. Δεν έχετε κάνει καμμία απαλλοτρίωση, κανένα γήπεδο δεν έχετε παραδώσει και έπρεπε να έχει ξεκινήσει η κατασκευή της το αργότερο τον Δεκέμβρη του 2008. Ούτε μια επίταξη, ούτε μια απαλλοτρίωση. Και αυτήν τη στιγμή η κοινοπραξία σας εγκαλεί δημοσίως και θα σας ζητά και ποινικές ρήτρες. Και χθες, ώ του θαύματος, ο κ. Σουφλιάς ανακοίνωσε έργα από την Δ΄ προγραμματική περίοδο, πέραν της Ιονίας Οδού, 1.000.000.000 ευρώ. Αυτό είναι ντροπή, κύριε Υπουργέ. 
      Έχουμε από την μια πλευρά τον κ. Χατζηδάκη με τα πράσινα νησιά και τα εφταχίλιαρα στα χέρια των έξυπνων επαγγελματιών. Έχουμε την Υπουργό Απασχόλησης και τον Υπουργό Οικονομίας με χρήματα από τις κρατήσεις των εργαζομένων στον ιδιωτικό τομέα να απασχολεί εξήντα χιλιάδες συμβασιούχους στο δημόσιο. Το υπερχρεωμένο και βεβαρημένο δημόσιο. Έχουμε τον κ. Χατζηγάκη να τάζει εκατοντάδες εκατομμύρια από τον υπερχρεωμένο ΕΛΓΑ και για να μας εγκαλεί η Ευρωπαϊκή Ένωση γιατί πέντε χρόνια δεν έχετε δημιουργήσει το σύστημα διαχείρισης και διαφάνειας των κοινοτικών πόρων για να καλύπτετε τα κομματικά σας ρουσφέτια κατ’ επανάληψη και κατ’ εξακολούθηση. 
      Μοιράζετε λοιπόν πέτσινα χαρτιά παντού. Χθες πάλι η εταιρεία «ΕΓΝΑΤΙΑ ΑΕ» η οποία εγκαλείται και για κακοτεχνίες στα έργα της Εγνατίας στην Κατάρα αλλά και για μεγάλες καθυστερήσεις. Παραμονές εκλογές του 2007 ο κ. Καραμανλής από την Ήπειρο έλεγε πως θα έχει τελειώσει το 2008. Ούτε το 2010 δεν θα έχει τελειώσει ο οριζόντιος άξονας. Και καμμιά ανάπτυξη δεν υπάρχει στις κάθετες συνδέσεις με τις βαλκανικές χώρες γιατί την υποχρηματοδοτείτε και την βάλατε να δανειστεί 800.000.000 ευρώ μέχρι τώρα. Και αυτά τα κρύβετε από το έλλειμμα και από το χρέος και από την Κομισιόν. 
      Και ανακοίνωσε ξαφνικά η «ΕΓΝΑΤΙΑ» χθες από την Θεσσαλονίκη ότι θα πάρει 1.500.000.000 ευρώ από την Δ΄ Προγραμματική Περίοδο για την εξωτερική περιφερειακή Θεσσαλονίκης. Το 50%, κύριε Υπουργέ, του τομεακού προγράμματος του ΥΠΕΧΩΔΕ το ανακοίνωσε ο κ. Σουφλιάς σε ένα εικοσιτετράωρο στον Νομό Πρέβεζας και Αιτωλοακαρνανίας και στον Νομό Θεσσαλονίκης. Το άλλο 50% λοιπόν για τα επόμενα τέσσερα-πέντε χρόνια του Δ΄ ΚΠΣ στην όλη Ελλάδα. 
      Φτάνει πια στα πέτσινα χαρτιά. Μ’ αυτά θα γυρνάτε μετά την μεγάλη σας ήττα οι όσοι Βουλευτές και πολιτευτές των όποιων κομματιών θα έχουν απομείνει στην Νέα Δημοκρατία για να λέτε ότι εμείς είχαμε ένα κοινό στις δημοπρατήσεις αλλά το ΠΑΣΟΚ δεν προχωρά. Σαράντα φορές το τάξατε το Δ΄ ΚΠΣ. Σταματήστε επιτέλους αυτήν την ντροπή για το πολιτικό σύστημα. Δεν σας τιμά. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ. 
      Έχει ζητήσει το λόγο για μια σύντομη παρέμβαση ο Υφυπουργός κ. Μπούρας. Έχετε το λόγο για τρία λεπτά. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Για άλλο λόγο ζήτησα την παρέμβαση βέβαια, αλλά είμαι υποχρεωμένος να πω κάποια πράγματα μετά την έκρηξη του κ. Μαγκριώτη, ο οποίος μάλλον για τον νόμο δεν μίλησε καθόλου και έκανε μια γενικευμένη συζήτηση για τα δημόσια έργα. Πρέπει όμως να του πω, να τον πληροφορήσω, για να το μαθαίνει, επειδή είναι αρμόδιος τομεάρχης, ότι το σύστημα διαχείρισης και ελέγχου του Γ΄ ΚΠΣ με χίλιες μύριες δυσκολίες –ελάτε να σας ενημερώσω όποτε θέλετε- εγκρίθηκε το 2005. 
      Τώρα, το σύστημα διαχείρισης και ελέγχου των δεκατριών προγραμμάτων του ΕΣΠΑ εγκρίθηκε από το Δεκέμβριο και η Ελλάδα ήταν στις τέσσερις πρώτες χώρες στην Ευρώπη των είκοσι επτά που είχαν έγκριση για το σύνολο των δεκατριών προγραμμάτων και μάλιστα σε διάρκεια δύο μηνών, γιατί ήταν τόσο καλά οργανωμένο. Γραφειοκρατικό, ναι, γιατί έτσι επιβάλλει η Ευρωπαϊκή Ένωση. Αλλιώς, δεν πληρώνει. 
      Κύριε Μαγκριώτη, στο σπίτι του κρεμασμένου δεν μιλάμε για σκοινί. Μιλάτε εσείς για δημαγωγία, που αυτό τον καιρό ο Αρχηγός σας τάζει στους πάντες τα πάντα και δεν προσθέτει νούμερα και για υποσχεσιολογία; Εμείς δεν μπορούμε να υποσχεθούμε. Πρέπει να πράξουμε. Ό,τι κάνουμε, με αυτό βαθμολογούμαστε. Και θα μας βαθμολογήσει η ελληνική κοινωνία. Όταν θα έρθει η ώρα, βέβαια, γιατί ζείτε με την προσδοκία.
      Σας πειράζουν, βέβαια, τα έργα του κ. Σουφλιά και σας πειράζει ότι αυτό το έργο, που θα υλοποιηθεί, είναι έργο που πέτυχε στο Συμβούλιο Κορυφής το Δεκέμβριο του 2005 ο Έλληνας Πρωθυπουργός. Θυμάστε τι λέγατε. Και κατάφερε να εξασφαλίσει για τη χώρα τα 20.400.000.000 ευρώ ως κοινοτική βοήθεια στα ευρωπαϊκά προγράμματα.
      Τα έργα του κ. Σουφλιά –το είπα και πρωτύτερα- τα βλέπει ο λαός, τα ζει ο λαός και βέβαια δεν σας αρέσει να ανακοινώνονται. Θα ανακοινώνονται και κάθε μέρα θα προστίθενται, για να βλέπει ο ελληνικός λαός το κυβερνητικό έργο. Και θα μένει ο καθένας με την κριτική του.
      Τώρα, από εκεί και πέρα, αγνοείτε και άλλα πράγματα και πρέπει να τα μαθαίνετε.
      Μιλήσατε για τα όρια πληρωμών. Το είπα και πρωτύτερα, αλλά λείπατε. Πρέπει να σας πω ότι ο προϋπολογισμός έχει ένα νούμερο, 8800. Αυτό είναι το Ευαγγέλιο. Για φέτος. Από εκεί και πέρα καθορίζονται κάποιες κατανομές και σε όλη τη διαδικασία υλοποίησης αυτά μεταβάλλονται. Κάτι που απορροφά, προσθέτεις. Κάτι που δεν απορροφά, αφαιρείς.
      ΙΩΑΝΝΗΣ ΜΑΓΚΡΙΩΤΗΣ: Αυτό είπα. Ότι δεν απορροφά.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Και θα σας πω μόνο ότι πέρυσι στις δύο ΣΑΕ, στη ΣΑΕ 024 και 024/3 –η μία είναι με εθνικούς πόρους και η άλλη είναι συγχρηματοδοτούμενο- είχαν εγγραφεί 185.000.000 ευρώ για πληρωμή ιδιωτικών επενδύσεων. Ξέρετε πόσα πληρώθηκαν; Πληρώθηκαν 538.482.427,33. Σας είπα το νούμερο και όποτε θέλετε, να έρθετε να τα δείτε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχει τελειώσει ο χρόνος σας.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Αυτά είναι τα στοιχεία, κύριε Μαγκριώτη. 
      Όλα τα υπόλοιπα είναι έπεα πτερόεντα. Εμείς μιλάμε με έργα. Εμείς μιλάμε με δεδομένα. Εσείς για πολύ χρόνο θα μιλάτε μόνο με μηδενισμό και απαξίωση των πάντων.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, σας παρακαλώ να ολοκληρώσετε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Η Ελλάδα, όμως, βλέπει. Οι Έλληνες πολίτες βλέπουν το τεράστιο έργο που εξελίσσεται. Και τις επόμενες εβδομάδες, τους επόμενους μήνες, θα δουν ακόμα περισσότερα.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Βουλευτής του ΠΑΣΟΚ κ. Κεγκέρογλου.
      ΙΩΑΝΝΗΣ ΜΑΓΚΡΙΩΤΗΣ: Κύριε Υφυπουργέ, εγώ είπα για τις αγροτικές επιδοτήσεις. Λάθος σημείωμα σας έδωσαν.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Μαγκριώτη, δεν έχετε το λόγο. Σας παρακαλώ.
      Ορίστε, κύριε Κεγκέρογλου, έχετε το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υφυπουργέ, όταν ο Πρόεδρός μας στη Θεσσαλονίκη το Σεπτέμβρη ανακοίνωσε τις βασικές γραμμές του κυβερνητικού προγράμματος του ΠΑΣΟΚ και μετά τη μεγάλη απήχηση που αυτό είχε στους πολίτες της χώρας μας, βγήκε η Κυβέρνηση επίσημα δια του κ. Αλογοσκούφη και χωρίς να αντιτείνει τίποτα επί του περιεχομένου –μάλιστα χαρακτήρισε απλόχερες τις παροχές- είπε: Μα, θα πέσει έξω η οικονομία. Πού θα βρείτε τα 11.000.000.000 που χρειάζονται για να υλοποιηθεί μέσα σε μία τετραετία αυτό το πρόγραμμα;
      Δεν πέρασαν παρά μόνο μερικές μέρες, λίγες ώρες, για να δώσετε μέσα σε μία νύχτα, με λευκή επιταγή, 28.000.000.000 ζεστό χρήμα και εγγυήσεις -και οι εγγυήσεις ζεστό χρήμα είναι κύριοι- στις τράπεζες. Και μέχρι σήμερα που μιλάμε, πέντε, έξι μήνες μετά, ούτε 1 ευρώ δεν έχει πάει στην πραγματική οικονομία. 
      Τώρα είστε λίγες μέρες Υφυπουργός και δεν θα ήθελα να πω καμμία κουβέντα που να μην ταιριάζει. Έχετε, όμως, προβάλει τέτοια πολιτική άποψη, η οποία να θεωρείτε ότι στέκει σε σχέση με το πρόγραμμα του ΠΑΣΟΚ και την αξιόπιστη πολιτική του πρόταση και μιλήσατε για λαϊκισμό;
      Νομίζω, κύριε Υπουργέ, ότι οι λαϊκιστές είναι άλλοι. Λαϊκιστές είναι αυτοί που πριν δυο μήνες έβαζαν 7.000.000.000 ευρώ νέους φόρους με τον προϋπολογισμό και σήμερα σαν να βρήκαν φλέβα χρυσού, λένε παροχές από εδώ, παροχές από εκεί, έλα και εσύ να πάρεις, δημιουργώντας ένα κλίμα αναξιοπιστίας όχι μόνο για την παράταξή σας αλλά και για την πολιτική γενικότερα.
      Και έρχομαι σε ένα άλλο θέμα σε σχέση με τα έργα που είπατε. Όλα τα έργα που γίνονται μέχρι τούτη την ώρα που μιλάμε είναι από χρηματοδοτήσεις που εξασφάλισαν οι προηγούμενες κυβερνήσεις του ΠΑΣΟΚ. Ακόμη δεν έχει εκτελεστεί ούτε ένα έργο από το ΕΣΠΑ απ’ αυτά που το 2005 συμφώνησε ο κ. Καραμανλής στο Βερολίνο. Και τι ήταν αυτά; Μειωμένα κατά 30% τουλάχιστον σε σχέση με αυτά που είχε πετύχει η προηγούμενη κυβέρνηση του ΠΑΣΟΚ. Μην επαίρεστε, λοιπόν, για τα έργα τα οποία γίνονται, γιατί γίνονται από προγράμματα και από χρηματοδοτήσεις που εξασφάλισαν οι κυβερνήσεις του ΠΑΣΟΚ. 
      Για το διαχειριστικό σύστημα το οποίο επαίρεστε, ότι δηλαδή εγκρίθηκε νωρίς τον Οκτώβρη κ.λπ. και ότι είναι το καλύτερο. Εάν ήταν το καλύτερο και εγκρίθηκε τον Οκτώβρη, ποια χρεία υπάρχει μέσα σε τρεις μήνες να το τροποποιήσετε; Δεν σκεφθήκατε ότι η ίδια η τροποποίηση που φέρνετε εδώ είναι αποτέλεσμα του ότι δεν είχατε επεξεργαστεί σωστά και ότι περισσότερα προβλήματα δημιουργούνται πριν καν αρχίσει να εφαρμόζεται; 
      Εγώ θα έλεγα ότι ήταν ευκαιρία αυτή η πρωτοβουλία που πήρατε για να δείτε τα λάθη των προηγούμενων και να απλοποιήσετε πραγματικά το σύστημα, να καταργήσετε τα πολυδαίδαλα σχήματα, να καταργήσετε τις διάφορες επιτροπές, το συγκεντρωτικό και μονοπρόσωπο σύστημα που εγκαθιδρύθηκε να υπογράφει ένας άνθρωπος στη χώρα για όλα τα έργα, ο Υπουργός Εθνικής Οικονομίας. Έφυγε ο Υπουργός Εθνικής Οικονομίας. Μπήκε άλλος μονάρχης στη θέση του μονάρχη; Αυτό επιβεβαιώνει ότι δεν αλλάζει τίποτε σε σχέση με την πολιτική σας; Τροποποιήστε, απλοποιήστε, καταργήστε επιτροπές και σχήματα και μη φέρνετε νέα γραφειοκρατικά και συγκεντρωτικά μοντέλα για να ψηφίζονται από την Πλειοψηφία σας, βέβαια, τα οποία θα σας δημιουργήσουν για όσο διάστημα μείνετε ακόμα στην Κυβέρνηση, ανυπέρβλητα εμπόδια σε σχέση με την υλοποίηση του ΕΣΠΑ.
      Έτσι, λοιπόν, θεωρώ ότι όλα αυτά για τα οποία μίλησα και χθες σε σχέση με την «ΝΟΜΟΣ ΑΕ» και όλα τα άλλα, θα έπρεπε να τα δείτε από διαφορετική σκοπιά.
      Κύριε Υπουργέ, στην τοποθέτησή μου σας ζήτησα να προστεθούν δυο λέξεις σε μια διάταξη. Σας είπα ότι είναι και θέμα αξιοπρέπειας, αλλά και θέμα που με τον τρόπο που το χειρίζεστε δεν το δικαιούσθε. Αποφασίσατε τελικά αν θα προσθέσετε τις λέξεις «Εκκλησία της Κρήτης»; Το επεξεργαστήκατε; 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Έκανα διευκρινιστική δήλωση αλλά λείπατε και εδώ και στην επιτροπή, δυο φορές. Θα την κάνω, όμως και τώρα. 
      ΠΡΟΕΔΡΕΥΩΝ (Βέρα Νικολαΐδου): Κύριε Υφυπουργέ, με συγχωρείτε παρεμβαίνετε χωρίς να ζητάτε το λόγο. Θα πάρετε στο τέλος το λόγο και θα απαντήσετε. 
      Συνεχίστε, κύριε Βουλευτά.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Είπα, κύριε συνάδελφε, ότι στον όρο «Μητροπόλεις» περιλαμβάνονται και οι Μητροπόλεις της Κρήτης και της Δωδεκανήσου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Η Μητρόπολη Ηρακλείου λέγεται Αρχιεπισκοπή Κρήτης. Θεωρώ με τη δήλωσή σας δεδομένο ότι περιλαμβάνονται και οι Μητροπόλεις της Κρήτης χωρίς να συνεχίζω τη συζήτηση, γιατί πραγματικά δεν μπορεί να υπάρχουν εξαιρέσεις μονίμως για το νησί. Είπα ότι θέλω να πιστεύω ότι είναι τυχαίες, διότι αν δεν είναι τυχαίες, υπάρχει πρόβλημα.
      Θα αναφερθώ αυτήν τη στιγμή σε κάτι που διαπίστωσα από το διαδίκτυο. Το Υπουργείο Απασχόλησης σε σχέση με το ΕΣΠΑ για τα κονδύλια που προορίζονται για την επιμόρφωση, την κατάργηση, την απασχόληση των εργαζομένων στον τουριστικό τομέα, προβλέπει για την Κρήτη από το συνολικό ποσό των 45.000.000 περίπου μόνο 2.400.000 ευρώ, δηλαδή το 5%. Αν υπολογίσουμε ότι η Κρήτη παράγει περίπου το 25% του τουριστικού προϊόντος, καταλαβαίνετε ότι παίρνει το 1/5 απ’ αυτά που της αντιστοιχούν. Αν τώρα με δεδομένη την κρίση, με δεδομένες τις επιπτώσεις που θα ξεκινήσουν σε λίγες ημέρες, σε λίγες εβδομάδες για τον τουρισμό, αν λάβουμε υπ’ όψιν μας ότι στο νησί θα υπάρξει ο μεγαλύτερος αριθμός ανθρώπων που θα κινδυνεύσουν να χάσουν την εργασία τους -στον τομέα του τουρισμού- αντί να υπάρξει ενίσχυση σ’ αυτές ακριβώς τις περιοχές, εμείς κατευθύνουμε τα χρήματα σε άλλες περιοχές που μπορεί να τύχει να μειωθεί η ανεργία με απασχόληση στον τουρισμό. 
      Μα, όταν είναι δυσοίωνα τα πράγματα εκεί που ήδη είναι ανεπτυγμένος και εκεί που ήδη υπάρχουν δυσοίωνες προβλέψεις για μείωσή του, τότε με ποιο πολιτικό σκεπτικό θα αναπτυχθεί ο τουρισμός σε μια περιοχή που μέχρι τώρα δεν αναπτύχθηκε; Θεωρώ ότι πρέπει να προσέχουμε αυτά τα πράγματα, να υπάρχει ένα κριτήριο και ένας κανόνας που να συμβαδίζει με την πραγματικότητα, προκειμένου να μην πηγαίνουν τζάμπα τα χρήματα του ελληνικού λαού, γιατί και τα ευρωπαϊκά χρήματα, χρήματα του ελληνικού λαού είναι. 
      Δυο-τρεις παρατηρήσεις επί των άρθρων του νομοσχεδίου. Θεωρώ ότι η αύξηση του ορίου από πέντε σε οκτώ χρόνια, όπως το τροποποιήσατε, για να μπορεί κάποιος να υποβάλει σχέδιο είναι εντελώς παράλογη. Τα πέντε πρέπει να γίνουν τέσσερα, κατά την άποψή μου, πρέπει να μειωθεί ο χρόνος για να δώσουμε τόνωση στο να γίνουν επενδύσεις και όχι να αυξηθεί. Η υποχρέωση τα δυο αστέρια να γίνουν τέσσερα, προκειμένου να ενταχθούν στον αναπτυξιακό νόμο δεν κατάλαβα για ποιο λόγο πρέπει να υπάρχει. Και τα δυο μπορούν να γίνουν τρία. Δεν θέλει κάποιος να τα κάνει τέσσερα, με το ζόρι θα τα κάνει; 
      Για τους κλειστούς σταθμούς αυτοκινήτων, για τους οποίους επιχειρηματολογήσατε, κοιτάξτε, δεν είναι αληθής η άποψη ότι οι δήμοι δεν μπαίνουν, επειδή η Ευρωπαϊκή Ένωση θεωρεί ότι οι δήμοι που θα πρέπει να βάλλουν την ιδία συμμετοχή είναι από κρατικούς πόρους. Προσέξτε: Τα έσοδα του Α΄ βαθμού αυτοδιοίκησης είναι και από δημοτικούς φόρους, από δημοτικά τέλη, από δανεισμό και με άλλους τρόπους. Άρα, λοιπόν, δεν στέκει αυτό το επιχείρημα. Και αν θέλετε πραγματικά να μην κατηγορηθείτε ότι στέλνετε τους δήμους και τις εταιρείες των δήμων, τις τοπικές κοινωνίες στην αγκαλιά των ιδιωτών προκειμένου να ενταχθούν σε έναν αναπτυξιακό νόμο που έχει δικαίωμα η κάθε τοπική κοινωνία να απολαύσει τα κίνητρα απ’ αυτόν το νόμο, αν θέλετε να μην κατηγορηθείτε, επαναλαμβάνω, θα πρέπει να εντάξετε με δυο λέξεις και τους δήμους και τις εταιρείες τους σ’ αυτούς που έχουν δικαίωμα να υποβάλλουν σχέδιο. 
      Σας ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ, κύριε Κεγκέρογλου. 
      Συνεχίζουμε με τον κ. Εμμανουήλ Σκουλάκη, Βουλευτή του ΠΑΣΟΚ. 
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, άκουσα με προσοχή τον αγαπητό φίλο,  τον Υφυπουργό, που υποστηρίζει το νομοσχέδιο. Είναι και το πρώτο σας απ’ ό,τι αντιλαμβάνομαι και βλέπω τον ενθουσιασμό σας και τη δουλειά που κάνετε. Νομίζω ότι αυτές οι μέρες είναι δύσκολες και αυτή η αισιοδοξία που εκφράστηκε από εσάς ότι κάνετε έργα κ.λπ. και μάλιστα επικαλεστήκατε και τις ανακοινώσεις του Προέδρου μας και μας κατηγορήσατε περίπου για λαϊκισμό, νομίζω ότι καλό είναι να τα αποφεύγετε. Είναι τόσο δύσκολες οι μέρες. Την ώρα που η χώρα δοκιμάζεται, την ώρα που η Κυβέρνηση καταθέτει αναθεωρημένο καινούργιο πρόγραμμα σταθερότητος, την ώρα που η Ευρωπαϊκή Ένωση σκέφτεται αν θα μας βάλλει στην επιτήρηση, καλό θα είναι να είμαστε σεμνοί και ταπεινοί. Συνεχίζετε κάποια έργα τα οποία βρήκατε, τα περισσότερα είναι συνεχιζόμενα και εμείς πάντως δια στόματος των στελεχών μας και προπάντων του Προέδρου μας δεν λέμε ουδεμία κουβέντα παραπάνω απ’ ό,τι βγάζει κάθε τομέας και ό,τι λέμε είναι εφικτό, υλοποιήσιμο και κοστολογημένο. 
      Αυτή είναι η απάντηση, κύριε Υφυπουργέ, και καλό θα είναι επαναλαμβάνω τούτες τις δύσκολες μέρες να είμαστε λίγο προσεκτικοί, διότι διαβάζω εδώ και λέει παραδείγματος χάριν ότι η Κυβέρνηση εκφράζει την αισιοδοξία της, ακούσατε ότι «η ανάπτυξη δεν θα είναι 0,2. Θα είναι 1,1» και το στηρίζει στο ότι θα αποδώσουν οι συμπράξεις του δημόσιου με τον ιδιωτικό τομέα -δεν είδαμε και καμμιά- ή στο ότι το Πρόγραμμα Δημοσίων Επενδύσεων θα αποδώσει στην ανάπτυξη κ.λπ..
      Μα, κύριε Υπουργέ, το πρόγραμμα Δημοσίων Επενδύσεων είναι κουτσουρεμένο κατά 880.000.000 ευρώ και μάλιστα το συγχρηματοδοτούμενο σκέλος είναι κουτσουρεμένο κατά 2.000.000.000 ευρώ. Εδώ που χρειαζόμαστε πραγματικά τα χρήματα του Γ΄ Κοινοτικού Πλαισίου Στήριξης, αλλά και για να ξεκινήσει, επιτέλους, το ΕΣΠΑ έχουμε μειωμένο πρόγραμμα. Επίσης, επικαλείται η Κυβέρνηση –το άκουσα από συναδέλφους- ότι ο επενδυτικός νόμος θα βοηθήσει στην ανάπτυξη. 
      Να σας ρωτήσουμε, κύριε Υπουργέ, πόσα χρήματα θα διατεθούν από τον προϋπολογισμό για τον επενδυτικό νόμο, ούτως ώστε να πιστέψουμε ότι θα συμβάλλει στην ανάπτυξη της χώρας; Η σχετική σελίδα έχει μηδέν. Έτσι μου λένε αυτοί που ασχολούνται με τα οικονομικά. Εγώ είμαι γιατρός και βγάζω διαγνώσεις. Πέρυσι, είχαμε 100.000.000 και φέτος τίποτα. Ακούσαμε τους συναδέλφους και από την Κυβέρνηση για δισεκατομμύρια ευρώ αιτήσεις. Υπάρχουν αιτήσεις, αλλά δεν υπάρχουν εγκρίσεις. Και αφού δεν υπάρχουν εγκρίσεις, δεν υπάρχουν επενδύσεις. Αυτή είναι η απάντηση, κύριε Υπουργέ. 
      Θα ήθελα για να ασχοληθώ λίγο παραπάνω με το άρθρο 5, να μιλήσω για ένα θέμα που αφορά τον τόπο μου, την Κρήτη, και ιδιαίτερα για τον ΟΑΔΥΚ που αφορά το Νομό Χανίων, δηλαδή τον Οργανισμό Ανάπτυξης Δυτικής Κρήτης. Νομίζω ότι το ΠΑΣΟΚ έσκυψε με ενδιαφέρον στο νομοσχέδιο. Γι’ αυτό και ο εισηγητής μας τοποθετήθηκε, όπως και όλοι οι συνάδελφοι του ΠΑΣΟΚ και όχι μόνο της Κρήτης, υπέρ του άρθρου 5, που τροποποιεί και βελτιώνει τη λειτουργία του ΟΑΔΥΚ και του ΟΑΝΑΚ. Είναι χρήσιμοι οργανισμοί και μπορούν να προσφέρουν. Έχουμε ιδίαν αντίληψη. Είναι ευέλικτοι και μπορούν να ξεπεράσουν αγκυλώσεις της Δημόσιας Διοίκησης. Δημιουργούν προϋποθέσεις συνεργασίας και συντονισμού των φορέων της Κρήτης για την ανάπτυξη του νησιού. Βοηθούν επίσης, στον καλύτερο σχεδιασμό και στην καλύτερη διαχείριση των κοινοτικών και εθνικών πόρων.
      Πρέπει, όμως, αυτοί οι οργανισμοί  να εφαρμόζουν κανόνες διαφάνειας. Κύριε Υπουργέ, μετά την επαναδημοσιοποίηση αυτών των οργανισμών και τη χρηματοδότησή τους από το πρόγραμμα Δημοσίων Επενδύσεων, ακόμα και για τα λειτουργικά τους έξοδα, αν θέλετε και προς ίδιον όφελος για την προστασία των διοικούντων σήμερα, πρέπει το Κοινοβούλιο να διαφυλάξει τη λειτουργία τους. Με ένα τρόπο πρέπει να εξασφαλίσετε, δεν ξέρω πώς, μέχρι την Παρασκευή τη διαφάνεια και την ορθή λειτουργία τους, διότι, αυτοί οι οργανισμοί θα αναπτυχθούν έτι περαιτέρω. Θα συμμετέχουν στα δρώμενα του νομού, στην ανάπτυξη του νομού, είτε με μελέτες είτε με αναθέσεις έργων. Θα συμμετέχουν παραπάνω από όσο συμμετέχουν σήμερα. Καλό θα είναι, λοιπόν, να βρείτε έναν τρόπο, ίσως με κοινή υπουργική απόφαση μέχρι την Παρασκευή.
      Έχει σταλεί σε εσάς και σε εμάς και από το Τεχνικό Επιμελητήριο Ελλάδος και από το Τεχνικό Επιμελητήριο Κρήτης, ένα υπόμνημα. Σας το καταθέτω και νομίζω ότι πρέπει να το λάβετε σοβαρά υπ’ όψιν σας.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       Έχετε περιθώριο μέχρι την Παρασκευή να το μελετήσετε. Αν δεν υπάρχει δυνατότητα νομοθετική ευθείας παρέμβασης, πάρτε μια εξουσιοδότηση από το νόμο ότι με κοινή υπουργική απόφαση μπορούν να ρυθμιστούν αυτά τα πράγματα. Δεύτερον, πρέπει να έχετε λάβει ένα κείμενο από τον ίδιο το Γενικό Διευθυντή του ΟΑΔΥΚ, τον κ. Σπανουδάκη, ο οποίος σας ενημερώνει για την κατάσταση του προσωπικού του. Βλέπω ότι είστε πρώτος παραλήπτης. Λέει εδώ ότι οι θέσεις του οργανισμού είναι εκατόν δεκατέσσερις και είναι όλες καλυμμένες και ότι υπάρχουν και σαράντα τρεις έκτακτοι, καθώς και είκοσι εννέα με παροχή ανεξάρτητων υπηρεσιών. 
      Θα ήθελα να σας παρακαλέσω κάτι. Σήμερα οι προσλήψεις του προσωπικού γίνονται με απόφαση μονομερή από μονοπρόσωπη εξουσία, από μόνο το γενικό διευθυντή. Να βρούμε ένα τρόπο εδώ, η Βουλή, να απαλλάξουμε και τον ίδιο απ’ αυτή την ταλαιπωρία και αν θέλετε και από τη διάχυτη εντύπωση ότι διορίζει. 
      Να βρούμε ένα όργανο, κύριε Υφυπουργέ. Έχω συζητήσει με τους συνεργάτες σας να το δούμε μέχρι την Παρασκευή. Να δούμε το προεδρικό διάταγμα. Νομίζω ότι μπορούμε ακόμα και από το διοικητικό συμβούλιο, το οποίο τώρα είναι εννεαμελές, να περνούν αυτά τα πράγματα. 
      Επειδή όμως το εννεαμελές είναι δυσκίνητο, βρείτε ένα τρόπο –μέχρι την Παρασκευή, επαναλαμβάνω- να προσλαμβάνονται αυτοί οι άνθρωποι μ’ ένα τρόπο συλλογικότερο, ένα τρόπο πιο διαφανή για να τους προστατεύσουμε και τους ίδιους, κύριε Υφυπουργέ.  
      Μέχρι την Παρασκευή, λοιπόν, αναμένουμε να μας παρουσιάσετε πιστεύω την πρότασή σας για τη διαφάνεια του οργανισμού, για την καλύτερη λειτουργία του οργανισμού -γιατί θα λειτουργεί με δημόσιο χρήμα- την αξιοκρατική πρόσληψη. Δεν ξέρω τι θα κάνετε. 
      Ασφαλώς οι μόνιμοι υπάλληλοι θα προσλαμβάνονται τώρα μέσω ΑΣΕΠ, αφού έγινε οργανισμός του δημοσίου, αλλά να το δείτε και αυτό. Ειδικά για τους εποχικούς, γι’ όσους είναι με ανάθεση έργου και για τους ωρομίσθιους πρέπει να βρείτε ένα τρόπο να μην υπάρχουν υφέρπουσες φήμες, παρεμβάσεις και ιστορίες οι οποίες θα βλάπτουν τον ίδιο τον οργανισμό. 
      Υπό αυτή την έννοια, επαναλαμβάνω ότι και εγώ, περιμένοντας τις βελτιώσεις σας, ψηφίζω το άρθρο 5, γιατί πιστεύω ότι θα συμβάλλει στην καλύτερη λειτουργία του οργανισμού, όπως θα συμβάλλει παραπέρα στην καλύτερη ανάπτυξη της Δυτικής Κρήτης –ΟΑΔΥΚ- και της Ανατολικής Κρήτης, ΟΑΝΑΚ. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε με τον κ. Νικηφοράκη, Βουλευτή της Νέας Δημοκρατίας.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, επιτρέψτε μου να ξεκινήσω από τις δύο παρατηρήσεις που κατέθεσε στο τέλος της ομιλίας του ο καλός συνάδελφός μου, συντοπίτης μου, Βουλευτής Μανώλης Σκουλάκης. 
      Σε ό,τι αφορά τις προσλήψεις, να ενημερώσω το Σώμα ότι γίνονται με τον ν. 2190, γίνονται δηλαδή μέσω ΑΣΕΠ. Έτσι γινόταν πάντα. Δεν καταλαβαίνω γιατί το καταθέσατε ως θέμα προς διαβούλευση.
      Δεν θα είχαμε εκτάκτους και ωρομισθίους και συμβασιούχους του ενός και των δύο μηνών, κύριε συνάδελφε, εάν το 1997 και 1998 δεν παίρνατε τον ΟΑΔΥΚ από την ευθύνη του ελληνικού δημοσίου. Και χαίρομαι γιατί σήμερα το εκκρεμές ΟΑΔΥΚ ΠΑΣΟΚ καθίζει στην πλευρά εκείνη που είναι συμφέρουσα για τον τόπο και ειλικρινά αυτή τη χαρά και την ικανοποίησή μου την καταθέτω δημόσια.
      Θυμάστε το 1997; Είχατε ξεσηκώσει κύμα διαμαρτυρίας στα Χανιά. Το Ηράκλειο ακόμα δεν το αφορούσε. Ως παρεμπίπτουσα συνέπεια υπέστη και αυτό την αρνητική αλλαγή. Και δώσατε μετοχές του δημοσίου στο συνεταιριστικό κίνημα και στη Νομαρχιακή Αυτοδιοίκηση. 
      Δεν μπορούσε, λοιπόν, να εφαρμοστεί ο νόμος του ΑΣΕΠ στις προσλήψεις αυτές, τις μη μόνιμες. Οι μόνιμες προσλήψεις του ΟΑΔΥΚ ακόμα και σήμερα, χθες, προχθές, αύριο, γίνονται και θα γίνονται μέσω ΑΣΕΠ. 
      Σε ό,τι αφορά τις αναθέσεις…
      ΕΜΜΑΝΟΥΗΛ ΣΚΟΥΛΑΚΗΣ: Δηλαδή διαφωνείτε μ’ αυτά που είπα για τη διαφάνεια; 
      ΣΤΥΛΙΑΝΟΣ ΝΙΚΗΦΟΡΑΚΗΣ: Όχι, όχι, λέω ότι υπάρχει. Εκεί είναι η διαφωνία μου. Εσείς για να επικαλείστε «βγάλτε κοινή υπουργική απόφαση…
      ΕΜΜΑΝΟΥΗΛ ΣΚΟΥΛΑΚΗΣ: Να το βελτιώσουμε, κύριε συνάδελφε. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Ένα λεπτό.
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι διάλογο μεταξύ σας. 
      ΣΤΥΛΙΑΝΟΣ ΝΙΚΗΦΟΡΑΚΗΣ: ....καλά κάνετε και τα λέτε. Σας λέω όμως ότι είναι προϊόν ελλειμματικής ενημέρωσης. Με ΑΣΕΠ διορίζονται σήμερα. 
      Σας είπα ότι διορίζονταν με μπλοκάκια, που δεν είναι καθόλου καλό φαινόμενο και δεν έχω καμμία δυσκολία να συμφωνήσω μαζί σας, διότι εσείς αλλάξατε το 1997 το δημόσιο χαρακτήρα του ΟΑΔΥΚ και του ΟΑΝΑΚ και εμείς το επαναφέραμε σήμερα. Αυτό είναι το ένα. 
      Το δεύτερο που θα ήθελα να σας πω –γιατί μιλήσατε και για τις συμβάσεις και ότι πρέπει να υπάρξει διαφάνεια στις συμβάσεις- είναι ότι υπάρχει μέσα στο προεδρικό διάταγμα ίδρυσης του ΟΑΔΥΚ σαφής πρόβλεψη από πού και πώς...
      ΕΜΜΑΝΟΥΗΛ ΣΚΟΥΛΑΚΗΣ: Το ξέρω. Το αμφισβητούν όμως τα επιμελητήρια.
      ΣΤΥΛΙΑΝΟΣ ΝΙΚΗΦΟΡΑΚΗΣ: Θα σας πω, λοιπόν, γιατί προκαλούν. Και θα το πω, χωρίς να έχω αναλάβει το συνήγορο του ΟΑΔΥΚ, αλλά από την πρώτη στιγμή της ίδρυσής του ήμουν δίπλα του, γιατί έβλεπα ότι πραγματικά ήταν ένα εξαιρετικό εργαλείο, το οποίο θα μπορούσε να μας βοηθήσει, με τον ΟΑΝΑΚ μαζί, στην ανάπτυξη –και χαίρομαι που όλοι μαζί το βλέπουμε σήμερα- της Κρήτης και του τόπου συνολικότερα. 
      Στο προεδρικό διάταγμα γράφει πώς ανατίθενται οι συμβάσεις στον ΟΑΔΥΚ, με ποια διαδικασία προβαίνουν σε προγραμματικές συμβάσεις με την Τοπική Αυτοδιοίκηση, με τη Νομαρχιακή Αυτοδιοίκηση κ.λπ..
      Τι γίνεται σήμερα; Στο νόμο αυτό έρχεται ουσιαστικά η Κυβέρνηση και δίνει την αυτονομία και την αυτοτέλεια αυτή, να έχει δηλαδή το ειδικό νομοθετικό καθεστώς. Σημειωτέον δε ότι αυτό έχει εγγυητές το Διοικητικό του Συμβούλιο, τον εκάστοτε Περιφερειάρχη, τον αυριανό, το μεθαυριανό, τους τέσσερις Νομάρχες –δύο και δύο εκατέρωθεν στους δυο νομούς της Κρήτης- τα Επιμελητήρια που μετέχουν, τους δημάρχους που μετέχουν μέσα στο Συμβούλιο, έχει δηλαδή πραγματικά ένα Συμβούλιο, το οποίο από μόνο του θα ήταν αρκετό να εγγυηθεί τη νομιμότητα των αναθέσεων, των πράξεων και την αποφυγή –αν θέλετε- της όποιας παρασπονδίας. 
      Κι επειδή μου αρέσει να μιλώ με παραδείγματα, θα σας πω, κύριε Υπουργέ, για να το λάβετε σοβαρά υπ’ όψιν σας, γιατί εδώ ακριβώς είναι και το μυστικό της επιτυχίας του ΟΑΔΥΚ –δυστυχώς, έφυγε ο κ. Κεγκέρογλου- το φράγμα της Πλακιώτισσας στο Ηράκλειο. 
      Το 2004 ο Περιφερειάρχης κ. Καμπέλης –συμπτωματική θέλω να πιστεύω ότι ήταν η ημερομηνία των εκλογών που επακολούθησαν- αναθέτει εις τον ΟΑΔΥΚ περιβαλλοντική μελέτη, ώστε επιτέλους να κάνει πράξη ένα διαρκώς διεκδικούμενο έργο του Ηρακλείου, το φράγμα της Πλακιώτισσας. 
      Βεβαίως, άλλαξε η κυβέρνηση. Ήρθαμε εμείς. Δεν υπήρχαν πιστώσεις. Δεν υπήρχε τίποτα. Το Μάιο του 2008 ρωτά ο Γενικός Γραμματέας –γιατί πραγματικά το έργο αυτό ήταν έργο ζωής για το Ηράκλειο- το Υπουργείο Αγροτικής Ανάπτυξης και Τροφίμων αν έχει τη δυνατότητα να επικαιροποιήσει τη μελέτη –προβλεπόμενο κόστος 480.000 ευρώ και ημερομηνία περάτωσης της μελέτης δώδεκα με δεκαοκτώ μήνες- να το προχωρήσει και αν έχει τη χρηματοδότηση για να επικαιροποιήσει το έργο και να το εντάξει στο αποθεματικό του Γ΄ ΚΠΣ. 
      Το Υπουργείο Αγροτικής Ανάπτυξης και Τροφίμων του είπε ναι. Του ενέκρινε το κονδύλι. Το ανέθεσε στον ΟΑΔΥΚ το Μάιο. Το Σεπτέμβριο ο ΟΑΔΥΚ είχε πλήρη μελέτη περιβαλλοντική, σεισμική, γεωφυσική, ό,τι επιβάλλεται, έναντι του κόστους των 150.000 ευρώ! Το φράγμα αυτό πού είναι σήμερα; Έχει υλοποιηθεί στο 40% του συνολικού έργου. 
      Γι’ αυτό, κύριε συνάδελφε, εγώ θέλω να σας πω το εξής. Ξέρω ότι έχετε καλή πρόθεση και πως ό,τι λέτε το λέτε πραγματικά με καλή διάθεση. Εξάλλου, φάνηκε στο σύνολο της διαδικασίας και στο σύνολο των ημερών πως όλοι μαζί στηρίξαμε και τον ΟΑΔΥΚ και τον ΟΑΝΑΚ.
      Όμως, θεωρώ ότι το να εστιάζουμε την προσοχή μας πάνω στη διαδικασία ανάθεσης έργων ή το να σπέρνουμε δαιμόνια για το πώς γίνονται οι προσλήψεις στον ΟΑΔΥΚ, δεν είναι η πολυτιμοτέρα υπηρεσία που αυτή την ώρα μπορούμε να προσφέρουμε, που οφείλουμε όλοι μαζί να πούμε ένα μεγάλο ευχαριστώ στο Υπουργείο Οικονομίας και Οικονομικών που αναλαμβάνει το κόστος και το υλοποιεί. 
      ΕΜΜΑΝΟΥΗΛ ΣΚΟΥΛΑΚΗΣ: Και ευελιξία μπορούμε να εξασφαλίσουμε και διαφάνεια. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Κύριε συνάδελφε, ο χρόνος μου είναι ελάχιστος. Έχω δέκα θέματα να πω και αναφέρθηκα μόνο στο δικό σας. 
      Θα προχωρήσω τηλεγραφικά. 
      ΠΡΟΕΔΡΕΥΟΥΣΑ (Βέρα Νικολαΐδου): Τελειώνει ο χρόνος σας.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρία Πρόεδρε, δώστε μου το χρόνο που πήρε ο κύριος συνάδελφος συν το χρόνο από τις διακοπές που υπέστην. 
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε και μη χάνετε το χρόνο σας. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, είχα χθες την τύχη, αν θέλετε, να είμαι ο τελευταίος ομιλητής από τους Βουλευτές στη συζήτηση επί της αρχής του νομοσχεδίου. Σήμερα έχω πάλι την ευκαιρία να είμαι ο τελευταίος που μιλάω επί των άρθρων. 
      Γιατί το λέω αυτό; Διότι είχα τη δυνατότητα το διήμερο αυτό να παρακολουθήσω με πολύ μεγάλη προσοχή το σύνολο των τοποθετήσεων των συναδέλφων Βουλευτών, των Κοινοβουλευτικών Εκπροσώπων, των εισηγητών, του Υπουργού κ.λπ. και κατέληξα –θα έλεγα- αβίαστα στο συμπέρασμα ότι ή εγώ «άλλο» νομοσχέδιο είχα μπροστά μου ή οι συνάδελφοι της Αξιωματικής Αντιπολίτευσης, κατά κύριο λόγο, στο βωμό της αντιπολίτευσης για την αντιπολίτευση, στο βωμό της κατάκτησης της χίμαιρας της εξουσίας, καταστροφολογούν. 
      Τι κάνει το νομοσχέδιο, κυρίες και κύριοι συνάδελφοι; Ό,τι λέει και ο τίτλος του. Τι κάνει; Τροποποιήσεις επενδυτικών νόμων. Αυτό κάνει.
      Βρήκαμε το 2004 μια χώρα χωρίς επενδυτικό νόμο. Το συστήσαμε. Το 2008, σε μία συγκυρία όπου η μόνη βεβαιότης είναι η πλήρης αβεβαιότης, αφού διαπιστώσαμε αδυναμίες, σφάλματα, δυσλειτουργίες βελτιώνουμε το νόμο και αξιοποιούμε τα εργαλεία. Και κάνουμε τι; Κάνουμε τη «ΝΟΜΟΣ Α.Ε.» και τη «ΔΗΜΟΣ Α.Ε.», οι οποίοι είναι ενδιάμεσοι φορείς για να στηρίξουμε δήμους και νομαρχίες που αντικειμενικά δεν έχουν την υποδομή, την τεχνική, την οικονομική, τη διοικητική να διεκδικήσουν αποφασιστικά και αποτελεσματικά κονδύλια και έργα από το Δ΄ Κοινοτικό Πλαίσιο Στήριξης.
      Δεν φτιάχνουμε, κυρίες και κύριοι συνάδελφοι, του ΠΑΣΟΚ μία καινούργια Σκύλλα, μία καινούργια Χάρυβδη, ένα καινούργιο διόδιο στο Τζουράσικ Παρκ της ελληνικής γραφειοκρατίας! Αυτό είναι βέβαιο. Ερχόμαστε και λέμε επικουρικά, εάν θέλετε, εάν επιθυμείτε. Και επ’ αυτού δημιουργείτε τεράστια σκόνη, ξεσηκώνετε, φωνάζετε, καταστροφολογείτε.
      Κύριε Υπουργέ, θα κλείσω με ένα πραγματικά «ευχαριστώ», έκφραση ικανοποίησης, αν θέλετε, γιατί επιτέλους μας ακούσατε. Και τα τρία αστέρια έχουν τη δυνατότητα να ενταχθούν στο επενδυτικό πρόγραμμα και έχουμε πολλά τέτοια, ιδιαίτερα σε ακριτικά νησιά.
      Όμως, πέστε μου. Τι είναι αυτή η πρόβλεψη για την κοινή υπουργική απόφαση διετούς ισχύος για τις κορεσμένες περιοχές; Εδώ είδαμε και πάθαμε να βγάλουμε κορεσμένες περιοχές, μείζον θέμα είναι το ποιες περιοχές θεωρούνται κορεσμένες και με ποια κριτήρια, περιβαλλοντικές μελέτες φυσικών πόρων. Τι είναι οι κορεσμένες περιοχές; Είδαμε και πάθαμε να βγάλουμε μια απόφαση μόλις τον Οκτώβριο.
      Και έρχεστε, μάλιστα -και με αυτό κλείνω- και λέτε στην αιτιολογική έκθεση στην παράγραφο 4: «Προβλέπεται η διατήρηση σε ισχύ της υπ’ αριθμ. 45806/8-10-2008 κοινής απόφασης των Υπουργών Οικονομίας και Οικονομικών κ.λπ. και Δημοσίων Έργων, πέραν της αρχικής διετούς διάρκειάς της». Και ερχόμαστε αμέσως μετά στις τροποποιούμενες, στις καταργούμενες…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, πρέπει να ολοκληρώσετε.
      ΣΤΥΛΙΑΝΟΣ ΝΙΚΗΦΟΡΑΚΗΣ: Είναι πολύ κρίσιμο, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Έχετε υπερβεί το χρόνο σας.
      ΣΤΥΛΙΑΝΟΣ ΝΙΚΗΦΟΡΑΚΗΣ: Και εμείς οι Βουλευτές έχουμε έναν Κανονισμό όπου σπανίως έχουμε τη δυνατότητα να καταθέσουμε ολοκληρωμένα τις απόψεις μας.
      ΠΡΟΕΔΡΕΥΟΥΣΑ (Βέρα Νικολαΐδου): Τον έχετε ψηφίσει, αγαπητέ συνάδελφε. Ολοκληρώστε.
      ΣΤΥΛΙΑΝΟΣ ΝΙΚΗΦΟΡΑΚΗΣ: Στην παράγραφο 4 λέτε: «Η κοινή απόφαση του Υπουργού Οικονομίας και Οικονομικών κ.λπ.», για να μην επαναλαμβάνω τα ίδια, «που έχει εκδοθεί κατ’ εφαρμογήν της περίπτωσης β’ της παρ. 16 του ν. 3299/2004, διατηρείται σε ισχύ έως την αντικατάσταση ή τροποποίησή της».
      Τι σημαίνει; Δηλαδή, όλοι οι νόμοι δεν διατηρούνται σε ισχύ έως την κατάργηση ή τροποποίησή τους; Γιατί το λέτε αυτό;
      ΠΡΟΕΔΡΕΥΟΥΣΑ (Βέρα Νικολαΐδου): Έχετε τελειώσει.
      ΣΤΥΛΙΑΝΟΣ ΝΙΚΗΦΟΡΑΚΗΣ: Τελειώνω, κυρία Πρόεδρε.
      Αυτήν την ώρα, κύριε Υπουργέ, κάνω έκκληση, έστω την ύστατη ώρα, μέχρι την Παρασκευή, δέστε τι γίνεται ή βάλτε μια μεταβατική διάταξη για τα επενδυτικά σχέδια τα οποία ήδη έχουν υποβληθεί. Οι άνθρωποι έχουν κάνει έξοδα, φακέλους, έχουν αγοράσει οικόπεδα, έχουν προσανατολιστεί σε μία σταθερά επενδυτική. Πώς το αλλάζετε αυτό;
      Ξέρω πως δεν είναι ευθύνη δική σας. Διαχειρίζεστε αυτήν την ώρα και είναι και άχαρος ο ρόλος σας, αλλά δέστε το και συνεννοηθείτε με τα συναρμόδια Υπουργεία.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Νικηφοράκη, έχετε τελειώσει.
      ΣΤΥΛΙΑΝΟΣ ΝΙΚΗΦΟΡΑΚΗΣ: Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Συνεχίζουμε με προτασσόμενη δευτερολογία με τον κ. Βενιζέλο.
      Έχετε το λόγο για τέσσερα λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, αντιλαμβάνομαι πως έχει κάποια σημασία για την τοπική οικονομία, για την εθνική οικονομία, για την αγορά που ασφυκτιά μια τροποποίηση της επενδυτικής νομοθεσίας που κάνει τα πράγματα λίγο πιο ευέλικτα, λίγο πιο αντιγραφειοκρατικά. Έχει, επίσης, σημασία να ενισχυθεί η Τοπική Αυτοδιοίκηση στις επενδυτικές πρωτοβουλίες, η Νομαρχιακή Αυτοδιοίκηση κ.ο.κ.
      Όλα αυτά, όμως, θα μείνουν γράμμα κενό, γιατί δεν υπάρχει το μακροοικονομικό και πολιτικό πλαίσιο που απαιτείται. Το πρόβλημα της χώρας είναι πρωτίστως πολιτικό. Δεν υπάρχει το κλίμα εμπιστοσύνης, το κλίμα ασφάλειας, το κλίμα βεβαιότητας που θα μπορούσε να κινητοποιήσει τις παραγωγικές δυνάμεις της χώρας. Και η αμηχανία με την οποία κινείται η Κυβέρνηση, ο τρόπος με τον οποίο παλινδρομεί σχεδόν καθημερινά επιτείνει αυτό το κλίμα αβεβαιότητας, αντί να δημιουργήσει την προοπτική που θέλουν όλοι και αντί να κινητοποιήσει τις δυνάμεις της οικονομίας και της κοινωνίας.
      Παρακολουθούμε τις τελευταίες μέρες την αδυναμία της Κυβέρνησης να διαπραγματευθεί πολιτικά στο πλαίσιο των οργάνων της Ευρωπαϊκής Ένωσης. Τη στιγμή που τίθεται υπό συνολική επανεξέταση το Σύμφωνο Σταθερότητας, τη στιγμή που η μεγάλη πλειονότητα των χωρών-μελών της Ευρωπαϊκής Ένωσης αντιμετωπίζουν πολύ σοβαρά προβλήματα εφαρμογής των κριτηρίων του Συμφώνου Σταθερότητας, υπάρχουν υπερβάσεις των δημοσιονομικών ελλειμμάτων, των ελλειμμάτων του προϋπολογισμού, υπάρχουν ανοδικές τάσεις στο δημόσιο χρέος, η Ελλάδα εμφανίζεται ως φτωχός συγγενής και δημιουργεί την εντύπωση στις διεθνείς αγορές ότι δεν έχει την πολιτική στιβαρότητα και την πολιτική αποφασιστικότητα που απαιτείται.
      Επαναλαμβάνω και εδώ, κυρία Πρόεδρε, ότι όταν βρετανικά έντυπα καλλιεργούν μύθους, φήμες και εντείνουν ένα κλίμα κερδοσκοπίας εις βάρος των ελληνικών ομολόγων γιατί θεωρούν ότι είναι το «μαλακό υπογάστριο» του ευρώ, εμείς έχουμε ένα ενιαίο εθνικό μέτωπο στα θέματα αυτά. Τα ίδια έντυπα άλλωστε μιλούν για επικείμενη κατάρρευση του βρετανικού τραπεζικού και χρηματοοικονομικού συστήματος.
      Αλλά για να δώσεις απάντηση σε τέτοιου είδους πιέσεις, για να διαπραγματευθείς σε πανευρωπαϊκό επίπεδο ένα πρόγραμμα σταθερότητας και ανάπτυξης που είναι αξιόπιστο και ειλικρινές, πρέπει πρώτα να πείσεις το Διοικητή της Τράπεζας της Ελλάδος, πρέπει πρώτα να πείσεις τους παράγοντες της ελληνικής αγοράς, πρέπει πρώτα να πείσεις τους πολίτες και πρέπει όλα αυτά να τα εντάξεις σ’ ένα ενιαίο εθνικό σχέδιο που δεν εξαρτάται από την Αντιπολίτευση, αλλά εξαρτάται από την ικανότητα της Κυβέρνησης να το παρουσιάσει.
      Και όταν λέμε ενιαίο εθνικό σχέδιο, εννοούμε ένα σχέδιο το οποίο δεν είναι απλώς η αντιμετώπιση της συγκυρίας μέσω κάποιων σεναρίων που αποδεικνύονται συνεχώς υπεραισιόδοξα και εσφαλμένα, αλλά μια ενιαία αντίληψη που περιλαμβάνει, τόσο μέτρα συγκυριακά, μέτρα δηλαδή για την αντιμετώπιση της κρίσης, για να υπερβούμε το πρόβλημα της έλλειψης ρευστότητας, την αντίσταση των τραπεζών που λόγω των δικών τους προβλημάτων καταπνίγουν την αγορά, μέτρα που ενισχύουν κλάδους, όπως ο τουρισμός, η οικοδομή, μέτρα που ενισχύουν το χαμηλό και μεσαίο εισόδημα για να ενισχυθεί η ιδιωτική κατανάλωση γιατί διαφορετικά δεν θα φτάσουμε σε θετικούς ρυθμούς αύξησης του ΑΕΠ το 2009, αλλά και μέτρα διαρθρωτικά. Μέτρα τα οποία αφορούν το τεράστιο πρόβλημα του μοντέλου ανάπτυξης της χώρας, μέτρα που αφορούν το ανόητο, ταξικό, αναποτελεσματικό και άδικο φορολογικό σύστημα της χώρας, πίσω από το οποίο κρύβεται η βαθιά σύγκρουση μεταξύ οικονομίας και παραοικονομίας, την οποία μπορείς να υπερβείς μόνο όταν πείσεις τον πολίτη ότι θα του προστατεύσεις και θα του ενισχύσεις το πραγματικό του εισόδημα μέσα από μια μεγάλη εθνική συμφωνία που αφορά όλα αυτά τα πράγματα.
      Αν δεν γίνουν αυτά, αν δεν τεθεί το πολιτικό πλαίσιο που απαιτείται –και βλέπω ότι ο κ. Καραμανλής είναι απολύτως αδύναμος να κάνει κάτι τέτοιο- θα πηγαινοέρχεται ο Υπουργός Οικονομίας και Οικονομικών στις Βρυξέλλες, θα ταπεινώνεται η Κυβέρνηση και δυστυχώς και η χώρα, επειδή θα παρακαλά στα διάφορα όργανα της Ευρωπαϊκής Ένωσης, στο EUROGROUP, στο ECOFIN, θα παρακαλά την Ευρωπαϊκή Κεντρική Τράπεζα, τελικά, θα αυτοδιαψεύδεται η χώρα γιατί άλλα θα λέει με αισιόδοξο τρόπο η Κυβέρνηση και άλλα με πιο συγκροτημένο και επίσημο τρόπο η Τράπεζα της Ελλάδος και τελικά η αγορά δεν θα παίρνει κανένα καθαρό μήνυμα, διότι τα μηνύματα στην αγορά δεν στέλνονται με λόγια. Τα μηνύματα στην αγορά στέλνονται με πραγματικές κινήσεις που ενισχύουν τη χρηματοδότηση των επιχειρήσεων, που αίρουν τους φραγμούς στη ρευστότητα, που προσφέρουν κεφάλαια κίνησης, που δίνουν στεγαστικά δάνεια για να μην πέφτει με αυτό, τον ιλιγγιώδη τρόπο, η κίνηση στην αγορά των κατοικιών και γενικότερα στον τομέα των κατασκευών, για να μπορέσει επιτέλους να νιώσει ο Έλληνας πολίτης ότι υπάρχει ένας μπούσουλας, υπάρχει ένα στιβαρό χέρι που μπορεί να τα καθοδηγήσει όλα αυτά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και δυστυχώς, το χέρι της Κυβέρνησης, όταν φαίνεται, γιατί συνήθως απουσιάζει, είναι ασταθές, είναι νευρικό, παλινωδεί, είναι αμήχανο, γιατί δεν μπορεί να υπάρχει νωτιαίος μυελός που κινεί το χέρι της Κυβέρνησης, όταν δεν υπάρχει εγκέφαλος.  
      Και η Κυβέρνηση, δυστυχώς, δεν έχει κεντρικό εγκέφαλο. Δεν υπάρχει ως πολιτικό σχήμα. Παραπαίει. Έχει έλλειψη συνοχής, έλλειψη λόγου, έλλειψη προοπτικής.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Βενιζέλο.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθήτριες και μαθητές και δύο συνοδοί καθηγητές από το 7ο Γυμνάσιο Βόλου.
      Η Βουλή τους καλωσορίζει και τους εύχεται καλή πρόοδο.
      (Χειροκροτήματα απ’ όλες τις πτέρυγες της Βουλής)
      Ο κ. Σκανδαλάκης έχει το λόγο για την τελευταία προτασσόμενη δευτερολογία.
      Έχετε το λόγο για δύο λεπτά, αγαπητέ συνάδελφε.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Ευχαριστώ, κυρία Πρόεδρε.
      Για το νομοσχέδιο μίλησαν οι συνάδελφοι. Θα σταθώ μόνο σ’ ένα άρθρο το οποίο υπάρχει σχετικά με το Ίδρυμα Ιατροβιολογικών Ερευνών.
      Κυρία Πρόεδρε, είναι τιμή για την Ελλάδα που υπάρχει αυτό το Ίδρυμα, το οποίο πιστεύω ότι αναβαθμίζει το κύρος της χώρας μας διεθνώς. Είναι ένα ίδρυμα το οποίο διοικείται από διεθνούς φήμης καθηγητές επιστήμονες και ακαδημαϊκούς, υπό την προεδρία του ακαδημαϊκού κ. Σκαλκέα.
      Είναι το μεγαλύτερο στο είδος του ερευνητικό ίδρυμα της χώρας μας, στελεχωμένο με ερευνητές, στρατολογημένους από κορυφαία ερευνητικά κέντρα της Ευρώπης και της Αμερικής. 
      Πιστεύω ότι η παραγωγή αυτού του κέντρου σε δημοσιεύσεις υψηλής στάθμης σε διεθνή επιστημονικά περιοδικά, καθώς και η έρευνα την οποία ασκούν, είναι κάτι το οποίο πρέπει να λάβουμε υπ' όψιν μας. Ο άρτιος εξοπλισμός του σε βιβλιοθήκες, αμφιθέατρο, αίθουσες διδασκαλίας, στη διενέργεια τηλεδιασκέψεων κάνουν την Ελλάδα να προβάλλεται στο εξωτερικό. 
      Το αίτημά μου προς τον Υπουργό, κυρία Πρόεδρε, είναι το εξής. Πιστεύω ότι η αύξηση η οποία πρέπει να γίνει για να μπορέσει αυτό το ίδρυμα να ανταποκριθεί στις υποχρεώσεις του, κύριε Υπουργέ, πρέπει να είναι στο 2%. Πιστεύω ότι είναι το μόνο ίδρυμα το οποίο αναβαθμίζει την επιστημονική κοινότητα της χώρας μας στο εξωτερικό. Θέλω να το λάβετε υπ' όψιν σας, διότι εκτός από το ερευνητικό έργο, υπάρχουν οι υπηρεσίες υγείας τις οποίες δίνει με υψηλού στάνταρ μηχανήματα τα οποία έχει, οι εξειδικευμένες υπηρεσίες υγείας, ο απεικονιστικός έλεγχος με τομογράφο, το PET-CΤ scan, καθώς και άλλα τμήματα.
      Πιστεύω ότι αξίζει τον κόπο να το δούμε και να μπορέσουμε να είμαστε πιο «ανοικτοχέρηδες» σ’ αυτό το ίδρυμα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Συνεχίζουμε με πολύ σύντομες δευτερολογίες των εισηγητών και ειδικών αγορητών. Θα έχετε το λόγο για δύο λεπτά.
      Ο κ. Καράογλου, εισηγητής της Νέας Δημοκρατίας, έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Κυρία Πρόεδρε, θεωρώ ότι τα δύο λεπτά είναι πάρα πολύ λίγος χρόνος, αλλά είμαι βέβαιος ότι χάρη στην επιείκεια και την ανοχή σας θα έχουμε λίγο περισσότερο χρόνο.
      ΠΡΟΕΔΡΕΥΟΥΣΑ (Βέρα Νικολαΐδου): Είχατε ήδη καθ’ υπέρβαση.
      ΘΕΟΔΩΡΟΣ ΚΑΡΑΟΓΛΟΥ: Πραγματικά, με ενδιαφέρον ακούσαμε τις πρωτομιλίες και τις δευτερομιλίες των συναδέλφων επί των άρθρων του νομοσχεδίου. Ποιο είναι το γενικό συμπέρασμα μετά από όλα όσα ακούσαμε στην πολύωρη σημερινή διαδικασία; Για την ταμπακιέρα, ούτε λέξη! Θα έλεγα καλύτερα, ότι ακούσαμε πολύ λίγες λέξεις και ειδικότερα από τους συναδέλφους της Αξιωματικής Αντιπολίτευσης. 
      Συζήτησαν και ανέπτυξαν οποιεσδήποτε άλλες θεωρίες για μία σειρά άλλων ζητημάτων. Όμως, για το νομοσχέδιο που ήρθαμε να συζητήσουμε, όπως είπα και πριν, ελάχιστες κουβέντες! Ακούσαμε τις καταστροφολογικές θεωρίες τους για την οικονομία. Είχαμε τη δυνατότητα και το πρωί, αλλά και εχθές, να αναφερθούμε σ’ αυτά. Είναι σενάρια τα οποία δεν τους βγαίνουν, αλλά παρ’ όλα επιμένουν να καταστροφολογούν. Επιμένουν ως νέες «κασσάνδρες» να προβλέπουν την καταστροφή του ελληνικού οικονομικού συστήματος. 
      Δεν πειράζει. Αυτό που τους λέω είναι να προστατεύσουν λίγο την αξιοπιστία τους και ας φροντίσουν οι χαρακτηρισμοί τους να είναι όσο γίνεται πιο μετριοπαθείς.
      Ακούσαμε σήμερα από εκλεκτό συμπολίτη μου συνάδελφο, το Γιάννη Μαγκριώτη, τομεάρχη ΠΕΧΩΔΕ του ΠΑΣΟΚ, να αναπτύσσει τις απόψεις του για τα δημόσια έργα που εκτελούνται στη χώρα και να επιτίθεται με πρωτοφανείς χαρακτηρισμούς σε βάρος της πολιτικής ηγεσίας του αρμόδιου Υπουργείου.
      Να πω ότι σε σχέση με την περιοδεία που έκανε στην Ήπειρο, ότι προφανώς έγινε η περιοδεία στα κομματικά γραφεία και γι’ αυτό το λόγο δεν μπόρεσε να δει τα έργα ανάπτυξης και προόδου που γίνονται και σ’ εκείνη την περιφέρεια της Ελλάδας, μια που σήμερα –μπορούμε να το πούμε αυτό υπεύθυνα και με εμπεριστατωμένα στοιχεία- από τη μία ως την άλλη άκρη της χώρας όλη η χώρα είναι ένα εργοτάξιο.
      Απλώς να του θυμίσω για του λόγου το αληθές μια σειρά έργων. Θα ξεκινήσω από τα δικά μας, τα τοπικά έργα, τα οποία τα ξέρει πάρα πολύ καλά ο κ. Μαγκριώτης, αλλά πάντα τα ξεχνάει. 
      Να θυμίσω ότι το «μέτρο» για το οποίο είκοσι χρόνια μας κορόιδευαν οι κυβερνήσεις του χθες, οι κυβερνήσεις του ΠΑΣΟΚ ότι ξεκινάει, τώρα ξεκίνησε και τώρα γίνεται μια πραγματικότητα. 
      	Να θυμίσω ότι το Αεροδρόμιο Θεσσαλονίκης είναι ένα έργο για το οποίο επανειλημμένως είχαμε ακούσει εξαγγελίες από τις τότε κυβερνήσεις του ΠΑΣΟΚ ότι θα γινόταν, αλλά ποτέ δεν είχε ξεκινήσει και τώρα γίνεται το αεροδρόμιο πραγματικότητα.
      	Να θυμίσω ότι στα δέκα χρόνια που είχε ξεκινήσει η Εγνατία Οδός με το ΠΑΣΟΚ είχε γίνει μόνο το 40% του έργου και στα πέντε χρόνια που είναι Κυβέρνηση η Νέα Δημοκρατία ολοκληρώθηκε το έργο. 
      	Να θυμίσω ότι στην ΠΑΘΕ οι κυβερνήσεις του ΠΑΣΟΚ έκαναν τα εύκολα κομμάτια στον κάμπο της Θεσσαλίας και στον κάμπο της Πιερίας και της Θεσσαλονίκης και όλα τα δύσκολα κομμάτια –αναφέρομαι στο κομμάτι Κόρινθος-Πάτρα, στο κομμάτι του Πέταλου του Μαλιακού, των Τεμπών, του Πλαταμώνα- τώρα γίνονται. 
      	Να θυμίσω επίσης τα έργα ανάπτυξης, τους επτά αυτοκινητόδρομους που γίνονται σε διάφορα σημεία της χώρας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      	Για τις εκλογές που ακούσαμε ότι δημοσιογραφικοί κύκλοι τις προεξοφλούν, μέχρι τώρα ήξερα ότι οι εκλογές γίνονται για τρεις συγκεκριμένους λόγους. Γίνονται όταν ολοκληρωθεί η κοινοβουλευτική περίοδος, όταν απολεσθεί η κοινοβουλευτική Πλειοψηφία ή όταν υποβάλει την παραίτησή της η Κυβέρνηση, επικαλούμενη εθνικούς λόγους. Τώρα φαίνεται ότι το ΠΑΣΟΚ προσθέτει κάτι ακόμη, ένα καινούργιο δεδομένα: Όταν τις θέλουν –λέει- τα συγκεκριμένα Μέσα Μαζικής Ενημέρωσης. Είναι προφανές πως αυτό είναι ένα ζήτημα που αφορά…
      ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας. 
      ΘΕΟΔΩΡΟΣ ΚΑΡΑΟΓΛΟΥ: Τελειώνω σ’ ένα λεπτό, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Όχι σε ένα λεπτό! Σας παρακαλώ, ολοκληρώστε. 
      ΘΕΟΔΩΡΟΣ ΚΑΡΑΟΓΛΟΥ: Ναι, ολοκληρώνω. 
      Τελειώνω, λοιπόν, λέγοντας ότι αυτό, προφανώς, αφορά τη λεγόμενη συνταγματική Αναθεώρηση, αν και η συνταγματική αναθεώρηση είναι μια λέξη που μάλλον καίει το ΠΑΣΟΚ, γιατί υπάρχει εκείνο το «καταραμένο» άρθρο 16, που δεν ξέρουμε πώς να το αντιμετωπίσουμε. Οι μισοί λένε έτσι. Οι άλλοι μισοί λένε αλλιώς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, ..
      ΠΡΟΕΔΡΕΥΟΥΣΑ (Βέρα Νικολαΐδου): Έχετε κλείσει ήδη, κύριε Καράογλου. 
      Ευχαριστώ. 
      ΘΕΟΔΩΡΟΣ ΚΑΡΑΟΓΛΟΥ: Κυρία Πρόεδρε, την τελευταία μου λέξη λέω. 
      ΠΡΟΕΔΡΕΥΟΥΣΑ (Βέρα Νικολαΐδου): Ποια απ’ όλες; 
      ΘΕΟΔΩΡΟΣ ΚΑΡΑΟΓΛΟΥ: Η τελευταία μου λέξη είναι αυτή. Για τις περίφημες «προεκλογικές παροχές» -γιατί ό,τι θετικό γίνεται η Αντιπολίτευση το βλέπει ως προεκλογική παροχή- απλώς εγώ θα υπενθυμίσω αυτό που λέει ο μεγάλος Μαρξιστής επαναστάτης –εγώ, βέβαια, δεν έχω καμμία σχέση με αυτόν- Μάο Τσε Τουνγκ που έλεγε: «δεν έχει καμμία σημασία αν ο γάτος είναι άσπρος  ή μαύρος. Σημασία έχει να πιάνει τα ποντίκια». Έτσι, λοιπόν, και εγώ χαιρετίζω όλες αυτές τις παροχές που κάνει η Κυβέρνηση, και ας τις χαρακτηρίζει όπως θέλει η Αντιπολίτευση. Εγώ είμαι εκπρόσωπος του ελληνικού λαού.
      ΠΡΟΕΔΡΕΥΟΥΣΑ (Βέρα Νικολαΐδου): Τελειώσατε, κύριε Καράογλου. 
      ΘΕΟΔΩΡΟΣ ΚΑΡΑΟΓΛΟΥ: Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε με τον εισηγητή του ΠΑΣΟΚ κ. Κωνσταντίνο Σπηλιόπουλο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κυρία Πρόεδρε.
      Θέλω πολύ σύντομα να αναφερθώ σε ένα σημείο για την εταιρεία «ΝΟΜΟΣ ΑΕ». Εδώ πράγματι έχουν αρχίσει να φθάνουν στα χέρια μας –και σήμερα, επίσης-  διαμαρτυρίες μελών της ΕΝΑΕ, που αντιδρούν σ’ αυτήν τη ρύθμιση. Γιατί είπαμε εδώ –και ακούστηκε πολλές φορές- ότι ομόφωνα έχει αποφασίσει η ΕΝΑΕ ότι χρειάζεται αυτή η εταιρεία, η «ΝΟΜΟΣ ΑΕ». Μάλιστα –θέλω να το ακούσετε αυτό- υπάρχει μια πολύ σοβαρή επιφύλαξη. 
      	Στο άρθρο 2 παράγραφος 9 αναφέρεται: «Με κοινή απόφαση των Υπουργών Εσωτερικών, Οικονομίας και Οικονομικών, Ανάπτυξης και Περιβάλλοντος, Χωροταξίας και Δημοσίων Έργων, μετά από πρόταση του Διοικητικού Συμβουλίου της «ΝΟΜΟΣ ΑΕ» καταρτίζεται κανονισμός ανάθεσης και εκτέλεσης έργων, προμηθειών, μελετών και υπηρεσιών, κατά παρέκκλιση της ισχύουσας σχετικής εθνικής νομοθεσίας». 
      	Δηλαδή μπορεί η «ΝΟΜΟΣ ΑΕ», κατά παρέκκλιση της ισχύουσας σχετικής εθνικής νομοθεσίας, να εκτελέσει έργα. Εμείς εδώ προσπαθούμε να επιβάλουμε σε όλους αυτούς τους οργανισμούς και σε όλες αυτές τις εταιρείες να εκτελούν τα έργα με βάση την εθνική νομοθεσία και εδώ γράφει «κατά παρέκκλιση».
      	ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Διαβάστε και παρακάτω. 
      	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όχι, αυτό λέει. Σας το διάβασα όπως το γράφει: «…με την επιφύλαξη της εκάστοτε ισχύουσας κοινοτικής νομοθεσίας». Και αυτό ισχύει. 
      	Άρα, πρέπει να απαλείψετε αυτό. Δείτε το. Την Παρασκευή που θα το συζητήσουμε να το έχετε διορθώσει. 
      	Όσον αφορά τον ΟΑΔΥΚ και τον ΟΑΝΑΚ, όπως είπαμε ξανά, θα πρέπει να συμπληρωθεί ότι πρέπει να εφαρμόζονται οι νόμοι, όσον αφορά τις μελέτες στο ν. 3316/2005 και όσον αφορά τα έργα του ν. 3369/2008. 
      	Έρχομαι τώρα στα θέματα των γκαράζ. Το είπαμε ξανά. Είπατε και εσείς –νομίζω πως είναι θετικό- πως δεν θα ισχύσει αυτή η ρύθμιση που κάνουμε για συμβάσεις που έχουν ήδη υπογραφεί. Θα ήταν, βέβαια, καλύτερο να διατυπωθεί μέσα στο νόμο ότι δεν ισχύει για συμβάσεις που έχουν συσταθεί μέχρι σήμερα. Έτσι, τουλάχιστον θα πάψει να υφίσταται αυτή η υπόνοια, εν πάση περιπτώσει, που υπερίπταται της Αιθούσης, ότι είναι φωτογραφική διάταξη και αφορά τη συγκεκριμένη εταιρεία που αφορά την κατασκευή του γκαράζ για το Δήμο Αθηναίων. Πρέπει να τελειώσει αυτό το θέμα. Νομίζω πως πρέπει να υπάρξει μία ρητή διάταξη που να λέει ότι δεν εφαρμόζεται για τις συμβάσεις που έχουν υπογραφεί μέχρι σήμερα. 
      Ακούστηκαν πολλά αυτές τις μέρες. Και επειδή αυτές τις μέρες υπήρξε και η σχετική συζήτηση στην Ευρωπαϊκή Ένωση, όσον αφορά το αναθεωρημένο πρόγραμμα σταθερότητας και ανάπτυξης, εμείς το επαναφέρουμε για ένα και μόνο λόγο -όχι γιατί μας αρέσει να πηγαίνουμε σε άλλα θέματα, αν και αυτό είναι απολύτως σχετικό με τη συζήτηση που κάνουμε-  διότι η συζήτηση που γίνεται στις Βρυξέλλες αφορά ένα βασικό παράγοντα του προγράμματος σταθερότητας και ανάπτυξης, την ανάπτυξη της χώρας. Και εδώ υπάρχει μια πολύ μεγάλη διαφορά, μια απόσταση μεταξύ της πρόβλεψης της Ελληνικής Κυβέρνησης που είναι 1,1% για την ανάπτυξη για φέτος και της Ευρωπαϊκής Ένωσης που είναι 0,2%. Χθες ακούσαμε τον Υπουργό να δηλώνει ότι αν δεν πιάσουμε ανάπτυξη 1,1%, βεβαίως ανατρέπονται όλα. Τι ισχύει λοιπόν; Η Ευρωπαϊκή Ένωση επιμένει ότι είναι 0,2%, ο διοικητής της Τραπέζης της Ελλάδος λέει ότι θα είναι κάτω από το 0,5% και μόνο η Κυβέρνηση επιμένει και δεν την πιστεύει κανένας ότι θα είναι έτσι τα πράγματα. Βεβαίως δεν θα είναι έτσι τα πράγματα γιατί -το εξήγησα και στην ομιλία μου- βασίζεται σε λάθος δεδομένα. Μιλάει για τις ΣΔΙΤ, μιλάει για τον αναπτυξιακό νόμο, μιλάει για το ΕΣΠΑ, τα οποία έχουν τεράστια προβλήματα. Πώς λοιπόν θα πιάσουμε αυτό το ρυθμό ανάπτυξης; Φοβάμαι, λοιπόν, ότι πλέον έχει αρχίσει η αντίστροφη μέτρηση στην Κυβέρνηση. Επειδή βλέπει  ότι δεν μπορεί να πάρει αυτό το περιθώριο που ζητάει μέχρι το 2011 για το έλλειμμα, αλλά ούτε και μπορεί να πείσει πλέον ότι η ανάπτυξη της ελληνικής οικονομίας θα είναι με τέτοιους ρυθμούς του 1,1%, γι’ αυτό τα πράγματα θα οδηγήσουν ίσως σε άλλες σκέψεις και σε άλλες πολιτικές αποφάσεις. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κύριε Σπηλιόπουλε. 
      Το λόγο έχει η κ. Αννα Φιλίνη, ειδική αγορήτρια του ΣΥΡΙΖΑ. 
      ΑΝΝΑ ΦΙΛΙΝΗ: Ευχαριστώ, κυρία Πρόεδρε, θα είμαι πολύ σύντομη. 
      Πέρα από το άρθρο 5  που το ψηφίζουμε, παρά τις παρατηρήσεις μας και πέρα από το άρθρο 7 που έχει να κάνει με το ΕΤΑΚ και που αφορά την απαλλαγή για πρόσωπα και φορείς ή ξένες γεωργικές σχολές κ.λπ. και το ψηφίζουμε, θέλω να κάνω μια επιπλέον προσθήκη. 
      Αναφερθήκαμε στο άρθρο σχετικά με την τυποποίηση και είπαμε ότι έχουμε συγκεκριμένες πληροφορίες ότι θα δοθεί η δυνατότητα σε γεωργικά προϊόντα, τα οποία παράγονται σε άλλες χώρες, να τυποποιούνται στην Ελλάδα και να έχουν την ετικέτα ότι παράγονται εδώ.  Η πληροφορία είναι ότι υπάρχει ένα σχέδιο προεδρικού διατάγματος, το οποίο συγκεκριμένα προβλέπει: «Προϊόν στην παραγωγή του οποίου μεσολάβησαν δύο ή περισσότερες χώρες, κατάγεται τελικά από τη χώρα στην οποία πραγματοποιήθηκε η τελευταία μεταποίηση ή ουσιαστική επεξεργασία κ.λπ.». Αυτό είναι που έχουν καταγγείλει και οι συνεταιριστικές οργανώσεις. Είναι παρά πολύ επικίνδυνο για τη γεωργία μας. Αν πραγματικά αυτό που πάει να ψηφίσει η Κυβέρνηση  αυτή τη στιγμή, έχει να κάνει και με τούτο το συγκεκριμένο προεδρικό διάταγμα, θεωρούμε ότι είναι εξαιρετικά ανησυχητικό και αρνητικό. 
      Είπατε κύριε Υφυπουργέ,  ότι η  ΚΕΔΚΕ είχε ψηφίσει υπέρ της «ΔΗΜΟΣ ΑΕ». Εγώ δεν το αρνήθηκα αυτό. Αυτό που είπα είναι ότι στην αρχική της τοποθέτηση η ΚΕΔΚΕ  ήταν κατά του να δημιουργηθεί μια εταιρεία ανώνυμη και ήθελε να είναι ολοκληρωτικά η «ΔΗΜΟΣ ΑΕ» υπό την ΚΕΔΚΕ, αλλά  τελικά το απέσυρε μετά από κυβερνητικές πιέσεις. Πιστεύω ότι δεν μπορεί κανείς να διαψεύσει αυτά τα οποία γνωρίζουμε μέσα από την ίδια την ΚΕΔΚΕ. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Κλείνουμε με πολύ σύντομη παρέμβαση του Υφυπουργού κ. Μπούρα. 
      Ορίστε, έχετε το λόγο για τρία λεπτά, κύριε Υφυπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Θα δώσω μερικές απαντήσεις, κυρία Πρόεδρε. 
      Να πω στον κ. Σπηλιόπουλο, ότι δεν έχει αναδρομικότητα. Τη διαβάζω ακριβώς για να μην γίνει καμμία παρανόηση. Αφορά το μέλλον και δεν έρχεται να καλύψει καμμία απόφαση προγενέστερη. Αυτή είναι η διευκρινιστική δήλωσή μου. 
      Τέθηκε από την κ. Φιλίνη, κάποιο θέμα για τους περιβαλλοντικούς όρους. Όλοι είμαστε πολύ ευαίσθητοι για το περιβάλλον. Ξέρω, πόσο ενδιαφέρεστε και εσείς προσωπικά. Προκειμένου να υπαχθεί μία επένδυση πάντα απαιτούνται περιβαλλοντικοί όροι, οι οποίοι ελέγχονται με αυστηρό τρόπο, αλλιώς δεν εντάσσεται. 
      Η τυποποίηση των προϊόντων του πρωτογενούς τομέα δεν περιλαμβάνει προϊόντα που προέρχονται εκτός Ευρωπαϊκής Ένωσης. Να σας πω, όμως, κάτι. Επειδή έτυχε να είμαι συνομιλητής με τους αγρότες που έκαναν την τελευταία κινητοποίηση, πρέπει να σας πω ότι επικρότησαν αυτό το μέτρο, τους ενδιαφέρει άμεσα. Από εκεί και πέρα, διευκολύνει αυτούς που παράγουν λάδι, κρασί, σύκα, παράγουν άλλα προϊόντα και θέλουν να τα τυποποιούν. Μάλιστα, οι επιδοτήσεις –γιατί υπήρξε και αυτή η παρανόηση, το εξήγησα δέκα φορές- δύναται να είναι πολύ μεγάλες ανάλογα με τη ζώνη κινήτρων, μια και ξέρουμε ότι η χώρα διαιρείται σε τρεις ζώνες.
      Αναφορικά με τα επενδυτικά σχέδια, σας έδωσα νούμερα και χθες και μάλιστα αναλυτικά. Οι εκταμιεύσεις πραγματοποιούνται ανάλογα με τις δαπάνες που υλοποιούν οι επενδυτές. Ένα επενδυτικό σχέδιο ολοκληρώνεται συνήθως στη διάρκεια των τεσσάρων ετών –μιλούμε για μεγάλα επενδυτικά σχέδια- αφού ο κάθε επενδυτής έχει δικαίωμα παράτασης δύο ετών, αν υλοποιήσει το 50% της επένδυσης. Πάντως, το προηγούμενο έτος, σας το είπα, εκταμιεύτηκαν 550.000.000 ευρώ. Δεν υπήρξε πρόβλημα χρηματοδότησης. Όμως, η χρηματοδότηση βαδίζει με την εκτέλεση των εργασιών και τον έλεγχο των υπηρεσιών. 
      Απ’ όλες τις διατάξεις, κύριε Σπηλιόπουλε, καμμία δεν είναι φωτογραφική. Είναι γενικές και αφορούν το μέλλον και το σύνολο του επιχειρηματικού κόσμου. 
      Τελειώνοντας, θα πω ότι ο κ. Βενιζέλος ήλθε, είπε και απήλθε. Καλό ήταν να ακούσει. Είπε πάρα πολλά. Είπαν και άλλοι συνάδελφοι και μάλιστα –αφού διαβάζουν εφημερίδες, ακούν ραδιόφωνο και βλέπουν τηλεόραση- εξεπλάγησαν, γιατί δεν είναι εδώ ο Υπουργός κ. Παπαθανασίου. Δεν ξέρουν ότι ο κ. Παπαθανασίου εδώ και τρεις  μέρες βρίσκεται στην καρδιά των γεγονότων, σε αυτήν την πρωτόγνωρη οικονομική κρίση; Και εκπλήσσομαι ακόμη περισσότερο για μερικούς που δεν έχουν συνειδητοποιήσει ότι η Ελλάδα τα τέσσερα προηγούμενα χρόνια έκανε προσπάθειες και νοικοκύρεψε την ελληνική οικονομία. Δεν ξέρουν τώρα ότι τα οικονομικά μεγέθη μεταβάλλονται όχι με το μήνα, όχι με τη μέρα, αλλά με την ώρα και αυτό κλονίζει οικονομίες που είναι παγκόσμια γνωστό πόσο στιβαρές ήταν; Ο Υπουργός μας, ο κ. Παπαθανασίου είναι σε άμεση επαφή, γνωρίζει, είναι και ο συντάκτης του νομοσχεδίου και έχει για τα πάντα ενημερωθεί και ενημερώνεται και αύριο θα είναι πάλι εδώ. 
      Τελειώνω, λέγοντας και απαντώντας στον κ. Βενιζέλο, ότι η Ελλάδα έχει σχέδιο. Το σημερινό νομοσχέδιο είναι ένα βελτιωτικό νομοσχέδιο σε σχέση με κάποια εργαλεία. Έχει πρόγραμμα, έχει εθνικό σχέδιο δράσης, έκανε προσπάθειες τα προηγούμενα χρόνια, για να μπορούμε σήμερα αυτή τη διεθνή πρωτόγνωρη οικονομική κρίση να την αντέχουμε με τις λιγότερες δυνατές επιπτώσεις. 
      Κάποιοι όλα αυτά δεν τα καταλαβαίνουν, γιατί τους ενδιαφέρουν μόνο οι εντυπώσεις και η αντιπολίτευση. Επιπλέον, επειδή μίλησε περί εγκεφάλου, η Ελλάδα έχει εγκέφαλο και έχει Πρωθυπουργό τον Κώστα Καραμανλή και είναι ευτυχία για τη χώρα σήμερα σ’ αυτήν την κρίση που στο τιμόνι της διακυβέρνησης της χώρας είναι ο Πρωθυπουργός Κώστας Καραμανλής που...
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώστε, κύριε Υπουργέ.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): …τον δείχνουν και τον θέλουν, όπως όλοι γνωρίζουν.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία της Βουλής παρακολουθούν την συνεδρίαση, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα ένας μαθητές και μαθήτριες και δύο συνοδοί-καθηγητές από το 10ο Γενικό Λύκειο Πάτρας.
      Η Βουλή σας καλωσορίζει και σας εύχεται καλή πρόοδο.
      (Χειροκροτήματα απ’ όλες τις πτέρυγες της Βουλής)
      Κυρία και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 7 και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς το άρθρο 4 έγινε δεκτό ως έχει κατά πλειοψηφία.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κυρία Πρόεδρε, μπορώ να κάνω μία διευκρίνιση; 
      ΠΡΟΕΔΡΕΥΟΥΣΑ (Βέρα Νικολαΐδου): Δεν γίνεται, κύριε Υφυπουργέ. Την ώρα της ψηφοφορίας δεν επιτρέπονται παρεμβάσεις και το ξέρετε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κυρία Πρόεδρε, μία παρέμβαση, γιατί πίστευα ότι δεν θα γίνει σήμερα η ψηφοφορία και αναμένουν οι συνάδελφοι την Παρασκευή…
      ΠΡΟΕΔΡΕΥΟΥΣΑ (Βέρα Νικολαΐδου): Από το 1 μέχρι το 7 ψηφίζουμε σήμερα, κύριε Υφυπουργέ. Παρακαλώ, όχι παρεμβάσεις την ώρα της ψηφοφορίας. 
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Γκατζής είχε δηλώσει «κατά πλειοψηφία». 
      Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Γκατζής είχε δηλώσει «κατά πλειοψηφία». 
      Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς το άρθρο 7 έγινε δεκτό ως έχει ομόφωνα.
      	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 15.50΄ λύεται η συνεδρίαση για αύριο ημέρα Πέμπτη 12 Φεβρουαρίου 2009 και ώρα 11.00΄ με αντικείμενο εργασιών του Σώματος συζήτηση προ ημερησίας, διατάξεως σύμφωνα με το άρθρο 143 του Κανονισμού της Βουλής με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών κομμάτων με θέμα την οικονομία, σύμφωνα με την ειδική ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
Συνεδρίαση 11-2-2009                                                     σελ. 2

Τελευταία Αποθήκευση:	16/2/2009 12:12:00 μμ	Από:	L.venetikidou
Εκτυπώθηκε:	16/2/2009 11:52:00 πμ

