ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΙΘ’

Πέμπτη 6 Απριλίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Β. Παππά, σελ.
3. Ανακοινώνεται ότι τη συνεδρίαση παρακολουθούν μαθητές από το 3ο Λύκειο Μυτιλήνης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοινώνεται το δελτίου επικαίρων ερωτήσεων της Παρασκευής 7 Απριλίου 2006, σελ.
4. Συζήτηση επικαίρων ερωτήσεων:
α. Προς τον Υπουργό Απασχόλησης και Κοινωνικής Προστασίας σχετικά με τις απολύσεις εργαζομένων στην ξυλοβιομηχανία ΣΕΛΜΑΝ, σελ.
β. Προς τον Υπουργό Απασχόλησης σχετικά με την τροποποίηση της μεθόδου υπολογισμού της οριακής τιμής του συστήματος στην ημερήσια αγορά ηλεκτρικής ενέργειας, τις επιπτώσεις κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης: «Μεταρρύθμιση του Συστήματος Φαρμακευτικής Περίθαλψης», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΚΟΥΒΕΛΗΣ Φ., σελ.
ΝΕΡΑΝΤΖΗΣ Α., σελ.
ΠΙΠΕΡΓΙΑΣ Δ., σελ.
ΤΣΙΟΓΚΑΣ Δ., σελ.

Β. Επί του σχεδίου νόμου του Υπ. Υγείας και  Κοινωνικής Αλληλεγγύης:
ΒΑΡΒΑΡΙΓΟΣ Δ., σελ.
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ K., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΟΡΤΣΑΡΗΣ Ν., σελ.
ΚΟΣΙΩΝΗΣ Π., σελ.
ΚΟΣΜΙΔΗΣ Σ., σελ.
ΚΟΥΤΣΟΥΚΟΣ Ι., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΝΑΣΙΩΚΑΣ Ε., σελ.
ΣΓΟΥΡΙΔΗΣ Π., σελ.
ΤΖΟΥΜΑΚΑΣ Σ., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΙΣΤΟΦΙΛΟΓΙΑΝΝΗΣ Δ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΙΘ΄
      Πέμπτη 6 Απριλίου 2006
      Αθήνα, σήμερα στις 6 Απριλίου 2006, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Ε΄ Αντιπροέδρου αυτής κ. ΠΑΝΑΓΙΩΤΗ ΚΟΣΙΩΝΗ.
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λάρισας, τα ακόλουθα :
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Τήνου ζητεί τη διευκόλυνση της ακτοπλοϊκής μετακίνησης των μαθητών της Τήνου.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί τη συνέχιση της λειτουργίας της εταιρείας «ΜΠΕΝΤΟΜΑΪΝ Α.Ε.».
      3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σμυριδορυκτών Όρμου Λυώνος Νάξου ζητεί την καταβολή εργατικών δικαιωμάτων στους σμυριδεργάτες της Νάξου.
      4) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμαρχος Δωδώνης ζητεί τη χρηματοδότηση του έργου της στερέωσης και αναστήλωσης του Αρχαίου Θεάτρου της Δωδώνης.
      5) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την επανεξέταση του χώρου μετεγκατάστασης των υπηρεσιών της περιφέρειας Ηπείρου.
      6) Ο Βουλευτής B΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί να ισχύσει αποκλειστικά δημόσιο σύστημα παροχής υπηρεσιών υγείας από σύγχρονες και πλήρως εξοπλισμένες μονάδες υγείας.
      7) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Πανελλήνιος Επιστημονικός Σύλλογος ζητεί να ενταχθεί το μάθημα της θεατρικής αγωγής στην εκπαίδευση.
      8) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία τα Σωματεία των προγραμμάτων «Βοήθεια στο Σπίτι» ζητούν να αναγνωρισθούν τα προγράμματα «Βοήθεια στο Σπίτι» ως θεσμοθετημένη κοινωνική υπηρεσία.
      9) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Άνδρου ζητεί να του κοινοποιηθούν όλα τα έγγραφα που έχουν σχέση με την ακαταλληλότητα του ελικοδρομίου Άνδρου για νυχτερινή αερομεταφορά.
      10) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατοϋπαλληλικό Κέντρο και η Ένωση Συνταξιούχων Ι.Κ.Α. Ρεθύμνου ζητούν την πλήρη στελέχωση της Νομαρχιακής Μονάδας Υγείας του Ι.Κ.Α. με γιατρούς όλων των προβλεπόμενων ειδικοτήτων.
      11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την ικανοποίηση συνταξιοδοτικών αιτημάτων της.
      12) Ο Βουλευτής Αιτωλ/νίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Γολεμιωτών Ναυπακτίας «Η ΑΝΑΓΕΝΝΗΣΗ» ζητεί τη διάνοιξη παρακαμπτήριου δρόμου στη θέση Ξεροράχη του Δ.Δ. Γαύρου Δήμου Πυλίνης Αιτωλ/νίας.
      13) Ο Βουλευτής Αιτωλ/νίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμαρχος Παλαίρου ζητεί την ίδρυση Λιμενικού Σταθμού στην Πάλαιρο Αιτωλ/νίας.
      14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Συλλόγων Επαγγελματιών Γεωπόνων ζητεί την παράταση της ημερομηνίας υποβολής φακέλων υποψηφιότητας στο Μέτρο 1.1 του ΕΠΑΑ-ΑΥ.
      15) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ανώνυμος Ναυτική Εταιρεία Ζακύνθου ζητεί την ένταξη του πλοίου «ΖΑΚΥΝΘΟΣ Ι» στα υπάρχοντα δρομολόγια της ακτοπλοϊκής γραμμής Ζακύνθου – Κυλλήνης.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υποβάθμιση του Π.Γ.Ν.Π..
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους χορηγούς της Πολιτιστικής.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εγκατάλειψη του κτηρίου των ΕΛ.ΤΑ. στην Πάτρα.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα αυτονόμησης της Κοινότητας Τέμενης.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα διάβρωσης των ακτών του Δήμου Δύμης.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εγκατάλειψη των πλατανιών στη νησίδα της οδού Οδυσσέως Ελύτη στην Πάτρα.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανεπάρκεια ιατρικού ελέγχου των αθλητών της πυγμαχίας.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους ελέγχους των καταστημάτων που διαθέτουν απαγορευμένα ηλεκτρονικά παιχνίδια.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε υπόθεση ενοικίασης ακινήτου του Δήμου Πατρέων.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάδειξη του Έλους της Αγυιάς Πατρών.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις για την επαναλειτουργία των λατομείων του Αράξου.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο χαρακτηρισμό ως αναδασωτέας ή γεωργικής, έκτασης στα Σαμαρέικα, στην περιοχή της Στροφυλιάς.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον έλεγχο των εμπορικών καταστημάτων της Πάτρας.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αυθαίρετες κατασκευές της παραλιακής του Δήμου Βραχνέικων.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα προς τη Μητρόπολη Πατρών, για την τέλεση γάμων Ρομά.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απόδοση απολογισμού από την Ν.Ε.Α. Αχαΐας.
      32) Οι Βουλευτές Αχαΐας και Λαρίσης κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά με την οποία το Εργατικό Κέντρο Αρκαδίας διαμαρτύρεται για την υπονόμευση του ωραρίου εργασίας των εργαζομένων στα Ορυχεία της Δ.Ε.Η. στη Μεγαλόπολη. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7069/31-1-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/5855/23-2-06 έγγραφο από τον Υπουργό Δημόσιας Τάξης η ακόλουθη απάντηση: 
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΤΖΑΠΕΤΑΚΗΣ, σε ό,τι μας αφορά, σας γνωρίζουμε ότι για το αντικείμενο αυτής ενημερώθηκε η Εθνική Αντιπροσωπεία με τα 7017/4/4920 από 11-3-2005 7017/4/4945 από 23-3-2005 και 7017/4/5138 από 2-6-2005 έγγραφά μας, σε απάντηση των 7828/16-2-2005, 8351/1-3-2005 και 10560/10-5-2005 ερωτήσεων, αντίστοιχα, που κατέθεσε ο ανωτέρω κ. Βουλευτής, καθώς και με το 7017/4/5182 από 15-6-2005 έγγραφό μας, σε απάντηση της 10992/ 23-5-2005 ερώτησης που κατέθεσε η Βουλευτής κ. Τ. ΑΝΤΩΝΙΟΥ.
      Πέραν αυτών, για την αποτελεσματικότερη αντιμετώπιση του απαράδεκτου αυτού φαινομένου, στις αρμόδιες Υπηρεσίες μας δόθηκαν εκ νέου εντολές και οδηγίες για περαιτέρω δραστηριοποίηση και ευαισθητοποίηση του προσωπικού που διαθέτουν, λαμβάνοντας εντονότερα τροχονομικά μέτρα αστυνόμευσης των ειδικών χώρων προορισμένων για την εξυπηρέτηση των συνανθρώπων μας με ειδικές ανάγκες και την περαιτέρω αναβάθμιση της ποιότητας ζωής τους, σε συνεργασία με τις συναρμόδιες Υπηρεσίες, φορείς κ.λπ.
      Ενδεικτικά σας πληροφορούμε ότι, κατά το παρελθόν έτος, από τις Υπηρεσίες Τροχαίας στην Αθήνα, βεβαιώθηκαν 15.714 παραβάσεις για παράνομες σταθμεύσεις οχημάτων σε πεζοδρόμια, πεζόδρομους και ειδικές ράμπες, που παρεμπόδιζαν την ελεύθερη κίνηση ατόμων με ειδικές ανάγκες, καθώς και 1.899 παραβάσεις για παράνομη στάθμευση οχημάτων σε χώρους προορισμένους αποκλειστικά για τη στάθμευση οχημάτων ατόμων με μειωμένη κινητικότητα. Επίσης, κατά το μήνα Ιανουάριο του τρέχοντος έτους, στην ίδια περιοχή, βεβαιώθηκαν 1.181 παραβάσεις για παράνομες σταθμεύσεις οχημάτων σε πεζοδρόμια, πεζόδρομους και ειδικές ράμπες, καθώς και 108 παραβάσεις για παράνομη στάθμευση οχημάτων σε χώρους προορισμένους αποκλειστικά για στάθμευση οχημάτων των ατόμων με μειωμένη κινητικότητα.
      Ο Υπουργός
      ΒΥΡΩΝ ΠΟΛΥΔΩΡΑΣ
      2. Στην με αριθμό 7065/31-1-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/5854/23-2-06 έγγραφο από τον Υπουργό Δημόσιας Τάξης η ακόλουθη απάντηση:
      Σε απάντηση της ανωτέρω ερώτησης, που κατέθεσε ο Βουλευτής κ. Μ. ΣΤΡΑΤΑΚΗΣ, σε ό,τι μας αφορά, σας γνωρίζουμε ότι η επίλυση των προβλημάτων, που απασχολούν το σύνολο του προσωπικού, αποτελεί για το Υπουργείο μας αντικείμενο πρώτης προτεραιότητας, με στόχο τη βελτίωση της οικονομικής, επαγγελματικής και κοινωνικής θέσης και των συνθηκών εργασίας του, ώστε να τηρηθούν στο ακέραιο οι δεσμεύσεις της Κυβέρνησης στο προσωπικό των Σωμάτων Ασφαλείας και ό,τι υποσχεθήκαμε να γίνει πράξη.
      Στο πλαίσιο αυτό, για την ικανοποίηση των προβαλλόμενων ρεαλιστικών και δίκαιων οικονομικών και θεσμικών αιτημάτων του προσωπικού, είμαστε αποφασισμένοι, παρά τις όποιες οικονομικές δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του στα πλαίσια της συνεργασίας μας με αυτές. Παραλλήλως, καταβάλλονται προσπάθειες, ώστε σε συνεργασία με τα συναρμόδια Υπουργεία, τα ανωτέρω προβαλλόμενα αιτήματα του προσωπικού να αντιμετωπισθούν σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
      Ο Υπουργός
      ΒΥΡΩΝ ΠΟΛΥΔΩΡΑΣ
      3. Στην με αριθμό 7193/1-2-06 ερώτηση του Βουλευτή κ. Ιωάννη Τσακλίδη δόθηκε με το υπ’ αριθμ. 10012/22-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Γ. Τσακλίδη και στο πλαίσιο των αρμοδιοτήτων μας, σας πληροφορούμε ότι, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της Χώρας, για το Β' Εξάμηνο του 2005 και τον Ιανουάριο - Φεβρουάριο του 2006, στο Ν.Δ. Καβάλας κατανεμήθηκε ποσό ύψους 320.000 ευρώ και 106.666 ευρώ αντίστοιχα για την κάλυψη αποκλειστικά δαπανών βελτίωσης, συντήρησης και αποκατάστασης του οδικού τους δικτύου. Επιπλέον, αποδόθηκε από πόρους του Υπουργείου Εσωτερικών στο Ν.Δ. Καβάλας καθώς και στο δήμο Θάσου το έτος 2005, ποσό ύψους 250.000 ευρώ και 30.000 ευρώ αντίστοιχα για την αντιμετώπιση εκτάκτων αναγκών από τη θεομηνία.
      Επίσης, η Περιφέρεια Ανατολικής Μακεδονίας Θράκης κατά την κρίσιμη περίοδο του Αυγούστου 2005 διέθεσε το μηχανολογικό εξοπλισμό των υπηρεσιών της, καθώς και ιδιωτικά μηχανήματα για την αντιμετώπιση των εν λόγω έκτακτων καταστάσεων που είχαν να κάνουν κυρίως με απομακρύνσεις κατολισθέντων βράχων από το καταστρώματα των οδών και εν γένει με τη διευκόλυνση της προσβασιμότητας επί του επαρχιακού και εθνικού δικτύου της Νήσου.
      Για τα υπόλοιπα θέματα, αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      Α. ΝΑΚΟΣ»
      4. Στην με αριθμό 7389/6-2-06 ερώτηση του  Βουλευτή κ. Εμμανουήλ Όθωνα δόθηκε με το υπ’ αριθμ. Δ13/Β/Φ5.25/4057/28-2-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Μ. Όθωνας, σας παραπέμπουμε στις διατάξεις των άρθρων 9 του ν. 2328/1995 και 4 παρ. 3 του Π.δ. 261/1997, βάσει των οποίων εστάλησαν στους εποπτευόμενους φορείς από το Υπουργείο Ανάπτυξης οι από 15/4/2004, οικ. 6044/30-9-2004 και οικ. 223/17-1-2005 επιστολές του Υπουργού Ανάπτυξης, φωτοαντίγραφα των οποίων επισυνάπτονται.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 7596/10-2-06 ερώτηση του  Βουλευτή κ. Δημητρίου Πιπεργιά δόθηκε με το υπ’ αριθμ. Δ5/ΗΛ/Α/Φ6/031/4403/3-3-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 7596/10-02-06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔNΣ/886/23-02-06 έγγραφο της ΔΕΗ ΑΕ το οποίο καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 7387/6-2-06 ερώτηση του  Βουλευτή κ. Εμμανουήλ Όθωνα δόθηκε με το υπ’ αριθμ. 4444/3-3-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Μ. Όθωνας, συνημμένα σας αποστέλλουμε πίνακα επιχειρηματικών σχεδίων που υποβλήθηκαν στην αρμόδια Υπηρεσία της Γενικής Γραμματείας Βιομηχανίας.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 7528/9-2-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 14985/ΙΗ/2-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7528/9-2-2006, την οποία κατέθεσε η Βουλευτής κ. Θεοδώρα Τζάκρη και αφορά στην ίδρυση Εσπερινού ΤΕΕ στα Γιαννιτσά Πέλλας, σας γνωρίζουμε τα ακόλουθα:
      Η ίδρυση σχολικών μονάδων γίνεται με κοινή απόφαση των Υπουργών Εθνικής Παιδείας και Θρησκευμάτων και Οικονομίας και Οικονομικών (αρθρ. 4 § 1, 4 Ν. 2640/1998).
      Για την ίδρυση γνωμοδοτεί το οικείο Νομαρχιακό Συμβούλιο ύστερα από εισήγηση της Νομαρχιακής Επιτροπής Παιδείας (αρθρ. 49, 50 Ν. 1566/1985) και υποβάλλεται σχετική πρόταση προς την αρμόδια Υπηρεσία του ΥΠΕΠΘ από τον προϊστάμενο της οικείας Διεύθυνσης Δευτεροβάθμιας Εκπαίδευσης. Η εν λόγω πρόταση συνοδεύεται από γραπτή γνώμη του αρμόδιου Περιφερειακού Διευθυντή Εκπαίδευσης (αρθρ. 1, 15 § στ' Απόφασης υπ' αριθ. Φ.353.1./324/105657/Δ1/16-10-2002 ΥΠΕΠΘ) και, εφόσον υποβληθεί από τους παραπάνω αρμόδιους φορείς, το ΥΠΕΠΘ εξετάζει τη δυνατότητα ίδρυσης σχολείου, λαμβάνοντας υπόψη την ύπαρξη στέγης και ικανού αριθμού μαθητών για τη δημιουργία βιώσιμης σχολικής μονάδας.
      Τέλος, σας γνωρίζουμε ότι η ίδρυση Εσπερινού ΤΕΕ Γιαννιτσών έχει προταθεί από τη Διεύθυνση Δευτεροβάθμιας Εκπαίδευσης Πέλλας για το σχολικό έτος 2006-2007, ενώ η διαδικασία αξιολόγησής της δεν έχει ακόμα ολοκληρωθεί.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 7414/7-2-06 ερώτηση του Βουλευτή  κ. Αλέξανδρου Αλαβάνου δόθηκε με το υπ’ αριθμ. 13945/ΙΗ/2-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7414/7-2-06, την οποία κατέθεσε ο Βουλευτής κ. Αλέξανδρος Αλαβάνος σχετικά με τη λειτουργία των Κέντρων Διάγνωσης, Αξιολόγηqης και Υποστήριξης (ΚΔΑΥ), σας γνωρίζουμε τα ακόλουθα:
      Τα ΚΔΑΥ, ως αποκεντρωμένη Υπηρεσία του ΥΠ.Ε.Π.Θ. με εκπαιδευτικό προσανατολισμό, είναι στελεχωμένα με εκπαιδευτικούς Πρωτοβάθμιας και Δευτεροβάθμιας εκπαίδευσης, με κοινωνικούς λειτουργούς, ψυχολόγους, λογοθεραπευτές, φυσικοθεραπευτές και παιδοψυχιάτρους. Πέραν της ανίχνευσης και διάγνωσης των μαθητών με ιδιαιτερότητες, έχουν ως βασικό στόχο την εκπαιδευτική παρέμβαση και τη γενικότερη στήριξη αυτών των μαθητών και των οικογενειών τους.
      Για το σκοπό αυτό το ΥΠΕΠΘ, στο πλαίσιο της πολιτικής του για τη στήριξη όλων των δομών της Ειδικής Αγωγής, προχώρησε στα ακόλουθα προγράμματα έκτακτης χρηματοδότησης:
      - το Νοέμβριο του 2004,34 ΚΔΑΥ έλαβαν ποσό ύψους 8.000,00 ΕΥΡΩ το καθένα και 2 ΚΔΑΥ έλαβαν από 9.500 ΕΥΡΩ.
      - Τον lούλιο του 2005 χρηματοδοτήθηκε το ΚΔΑΥ Α' Αθήνας με το ποσό των 15.000,00 ΕΥΡΩ. .
      - Το Σεπτέμβριο του 2005 χρηματοδοτήθηκαν με το ποσό των 10.000,00 ΕΥΡΩ τα ΚΔΑΥ Α' Αθήνας, Β' Αθήνας, Δ' Αθήνας και Β' Θεσσαλονίκης.
      - Στα πλαίσια του έργου «Προμήθεια και Εγκατάσταση Υπολογιστικού και Ειδικού Εξοπλισμού στις Μονάδες Ειδικής αγωγής», 22 ΚΔΑΥ παρέλαβαν ήδη υπολογιστικό εξοπλισμό.
      - τα ΚΔΑΥ Αθήνας, Θεσ/νίκης και Αχαίας παρέλαβαν Ειδικό εξοπλισμό για προβλήματα όρασης.
      - Επίσης ολοκληρώνεται το έργο «Προμήθεια εξοπλισμού για 34 Κέντρα Διάγνωσης Αξιολόγησης Υποστήριξης (ΚΔΑΥ) για άτομα με ειδικές εκπαιδευτικές ανάγκες». Ο εξοπλισμός αυτός κατατάσσεται σε τρεις κατηγορίες, ως εξής: 1. Προμήθεια Η/Υ και άλλων συσκευών, 2. Προμήθεια επίπλων για 34 ΚΔΑΥ, 3. Προμήθεια Φαξ, Φωτοτυπικών και Βιντεοπροβολέων.
      Επιπλέον το ΥΠΕΠΘ με το θεσμό της αναπλήρωσης του Ειδικού Εκπαιδευτικού Προσωπικού (ΕΕΠ) και του Ειδικού Βοηθητικού Προσωπικού (ΕΒΠ) για τις κενές ή κενούμενες θέσεις στοχεύει στην ομαλή λειτουργία των ΚΔΑΥ, στην οποία θα συντελέσει αποφασιστικά ο διαγωνισμός για την πρόσληψη μόνιμου προσωπικού που βρίσκεται σε εξέλιξη.
      Τέλος, αναφορικά με την επέκταση του θεσμού των ΚΔΑΥ, σας ενημερώνουμε ότι σύμφωνα με τις διατάξεις των Ν.2817/2000 και Ν.3194/2003 λειτουργεί ΚΔΑΥ στην έδρα κάθε νομού, εκτός από τους Νομούς Αττικής που λειτουργούν συνολικά έξι ΚΔΑΥ (Α' , Β΄, Γ' Δ' Αθήνας, Ανατ. Αττικής και Δυτ. Αττικής) και Θεσσαλονίκης που λειτουργούν δύο ΚΔΑΥ (Α' και Β' Θεσσαλονίκης).
      Ο Υφυπουργός
      ΓΕΩΡΓΙΟΣ ΚΑΛΟΣ»
      9. Στην με αριθμό 7577/9-2-06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 14988/ΙΗ/2-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7577/9-2-06,την οποία κατέθεσε η Βουλευτής κα. Χρύσα Αράπογλου και αφορά στην αγοραπωλησία πτυχιακών εργασιών φοιτητών στο χώρο του διαδικτύου και των Ελληνικών Πανεπιστημίων, σας γνωρίζουμε ότι το ΥΠΕΠΘ:
      α) με τα αριθ. Πρωτ.Φ.8/123165/Β3/21-11-05 και 131711/Ε5/22-,11-05 έγγραφά του ζήτησε τις απόψεις των Ιδρυμάτων για το εν λόγω θέμα.
      β) με την αριθ. Πρωτ.22066/Ε5/1-3-06 εγκύκλιό του, που κοινοποίησε σε όλα τα Πανεπιστήμια και τα ΤΕΙ, ζήτησε να ληφθούν όλα τα απαραίτητα μέτρα προς αποφυγή τέτοιων φαινομένων.
      Τέλος, σας καταθέτουμε τα έως σήμερα συγκεντρωθέντα απαντητικά έγγραφα των Πανεπιστημίων και ΤΕΙ .
      Ο Υφυπουργός
      ΣΠ. ΤΑΛΙΑΔΟΥΡΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 8053/23-2-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 13385/16-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και αναφορών και στο πλαίσιο των αρμοδιοτήτων μας, σας γνωρίζουμε ότι σύμφωνα με την κατανομή των πόρων του προγράμματος «ΘΗΣΕΑΣ» στους O.Τ.Α. της Περιφέρειας Κρήτης, ο Δήμος Οροπεδίου Λασιθίου δικαιούται ποσό 1.437.650,60 ευρώ (τυπική κατανομή 45%), καθώς και ποσό 1.112.031 ευρώ (προγραμματική κατανομή 35%) για την υλοποίηση έργων δημοτικής και διαδημοτικής συνεργασίας. Μέχρι σήμερα, για την πενταετία 2005 - 2009, ο εν λόγω Δήμος έχει προεντάξει και εντάξει οριστικά, έργα οδοποιίας συνολικού προϋπολογισμού 1.437.650,60 ευρώ (κατανομή 45%), ενώ δεν έχει προτείνει ακόμα την κατανομή των δικαιούμενων πιστώσεών του για το 35% των πόρων του προγράμματος. Επομένως, στο πλαίσιο των αδιάθετων πόρων του, ο Δήμος μπορεί να προτείνει τη χρηματοδότηση του αναγκαίου τεχνικού και μηχανολογικού εξοπλισμού (Υποπρόγραμμα 2, μέτρο 2.9), για την αντιμετώπιση καταστροφών από έντονα καιρικά φαινόμενα (π.χ. χιονοπτώσεις).
      Κατά τα λοιπά, το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των Ο.Τ.Α. α΄ και β΄ βαθμού σε περίπτωση εκτεταμένων ζημιών από θεομηνίες. Τα ποσά που διατίθενται είτε από τη ΣΑΤΑ, είτε από τη ΣΑΕ 055, είναι περιορισμένα και ικανά να καλύψουν μικρής έκτασης ζημιές ή έκτακτες πάσης φύσεως ανάγκες των Δήμων. Στο πλαίσιο αυτών των δυνατοτήτων, για αντιμετώπιση καταστροφών από θεομηνίες, το ΥΠ.ΕΣ.Δ.Δ.Α., κατά το έτος 2005, χρηματοδότησε το Δ. Οροπεδίου Λασιθίου με το ποσό των 55.000 ευρώ από τη ΣΑΤΑ και με το ποσό των 25.000 ευρώ από τη ΣΑΕ 055.
      Περαιτέρω, σύμφωνα με τις υπ’ αριθμ. 3734/16-01-06 και 6540/02-02-06 ΚΥΑ των Υπουργών Οικονομίας & Οικονομικών και Εσωτερικών, Δημόσιας Διοίκησης & Αποκέντρωσης, για την κατανομή στις Νομαρχιακές Αυτοδιοικήσεις των Κ.Α.Π. των Δήμων και Κοινοτήτων, για την περίοδο Ιανουάριος - Φεβρουάριος 2006, η Ν.Α. Λασιθίου χρηματοδοτήθηκε με το ποσό των 180.000€, αποκλειστικά για την κάλυψη δαπανών βελτίωσης, συντήρησης και αποκατάστασης του οδικού της δικτύου. Αντίστοιχα, κατά το δεύτερο εξάμηνο του 2005 (υπ’ αριθμ. 38291/28-07-05 Υ.Α. του Υπουργού ΕΣ.Δ.Δ.Α.), η Ν.Α. Λασιθίου, χρηματοδοτήθηκε με το ποσό των 540.000 ευρώ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      11. Στην με αριθμό 8096/24-2-06 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 13380/16-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
      Το ΥΠ.ΕΣ.Δ.Δ.Α. χρηματοδότησε το 2005 τη Ν.Α. Εύβοιας με το ποσό των 80.000 ευρώ για την αντιμετώπιση ειδικών και έκτακτων αναγκών που προκλήθηκαν από φυσικές καταστροφές.
      Πέραν των ανωτέρω, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της χώρας, από τον Ιούλιο του 2005 έως και τον Φεβρουάριο του 2006, στη Ν.Α. Εύβοιας κατανεμήθηκε το ποσό των 906.666 ευρώ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου.
      Όσον αφορά το Νέο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», σύμφωνα με την κατανομή του 41,4% των πόρων του Προγράμματος, στο Δήμο Διρφύων κατανεμήθηκε ποσό 2.096.400 ευρώ και ο Δήμος έχει έως σήμερα προεντάξει δημοτικά έργα ύψους 2.096.399,13 ευρώ. Παράλληλα, με βάση την κατανομή του 35% του Προγράμματος, στο Δήμο Διρφύων έχει κατανεμηθεί ποσό 1.621.752 ευρώ. Συνεπώς, ο Δ. Διρφύων έχει, τη δυνατότητα να προτείνει την ένταξη έργων που θα συμβάλλουν στην αντιμετώπιση των σχετικών προβλημάτων που έχουν δημιουργηθεί.
      Επιπλέον, το ΥΠ.ΕΣ.Δ.Δ.Α., στο πλαίσιο των χρηματοδοτικών του δυνατοτήτων και της ιεράρχησης των αναγκών για το έτος 2006, θα εξετάσει τη δυνατότητα επιπρόσθετης χρηματοδότησης του Δήμου για την αντιμετώπιση των προβλημάτων που προκλήθηκαν από τη θεομηνία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      12. Στην με αριθμό 8056/23-2-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 853/17-3-06 έγγραφο από τον Υπουργό  Απασχόλησης και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 8056/23-2-2006 ερώτηση, που κατατέθηκε στη Βουλή από το Βουλευτή κ. Αθανάσιο Λεβέντη, σχετικά με την καταστρατήγηση της εργατικής νομοθεσίας και τις εργοδοτικές αυθαιρεσίες στα υποκαταστήματα της EUROBANK στην οδό Σανταρόζα, σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Ειδικοί Επιθεωρητές της Υπηρεσίας Ειδικών Επιθεωρητών του Σώματος Επιθεώρησης Εργασίας (Σ.ΕΠ.Ε.) στις 20-02-2006 και ώρα 16.20 μ.μ. μετέβησαν στο υποκατάστημα της EUROBANK (Σανταρόζα 7) προκειμένου να διενεργήσουν έλεγχο. Η είσοδος στην Τράπεζα, προκειμένου να διενεργηθεί ο έλεγχος, επετράπη από τους αρμοδίους αυτής στις 17.20 μ.μ., αφού προηγουμένως ζητήθηκε η συνδρομή των αστυνομικών οργάνων του αρμοδίου Αστυνομικού Τμήματος Ακροπόλεως.
      Κατά τον έλεγχο ευρέθησαν να απασχολούνται πενήντα δύο (52) εργαζόμενοι, των οποίων το κανονικό ωράριο εργασίας με βάση την ισχύουσα Συλλογική Σύμβαση Εργασίας λήγει την Δευτέρα 15.15 μ.μ. Βρέθηκε η αριθ. 401/2-1-2005 άδεια υπερωριακής εργασίας, η οποία ισχύει μέχρι 30-06-2006 και αφορά τους εργαζόμενους στη Διεύθυνση CREDIT DIVISION (28 άτομα). Ζητήθηκε και δεν επιδείχθηκε το βιβλίο αδειών των ετών 2004 και 2005.
      Ζητήθηκαν για τα παραπάνω γραπτές εξηγήσεις, σύμφωνα με τις διατάξεις του άρθρου 6 του ν. 2690/1999 και του άρθρου 16 του ν. 2639/1998, συνοδευόμενες από τα ζητηθέντα και μη επιδειχθέντα στοιχεία του ελέγχου, εφόσον υπάρχουν.
      Υποβλήθηκε στις 20-02-2006 μήνυση για παρεμπόδιση εισόδου των Ειδικών Επιθεωρητών στο Υποκατάστημα της Τράπεζας, στο αρμόδιο Αστυνομικό Τμήμα Ακροπόλεως.
      Την ίδια ημέρα και ώρα (20-02-2006 και ώρα 16.20) οι Ειδικοί Επιθεωρητές μετέβησαν στο Υποκατάστημα της EUROBANK (Σανταρόζα 5), προκειμένου να διενεργήσουν έλεγχο. Η είσοδος στην Τράπεζα, προκειμένου να διενεργηθεί ο έλεγχος, επετράπη από τους αρμοδίους αυτής στις 17.20 μ.μ., αφού προηγουμένως ζητήθηκε η συνδρομή των αστυνομικών οργάνων του αρμοδίου Αστυνομικού Τμήματος Ακροπόλεως.
      Κατά τον έλεγχο ευρέθησαν να απασχολούνται ογδόντα (80) εργαζόμενοι, των οποίων το κανονικό ωράριο εργασίας με βάση την ισχύουσα Συλλογική Σύμβαση Εργασίας λήγει την Δευτέρα 15.15 μ.μ. Βρέθηκε η αριθμ. 401/02-01-2005 άδεια υπερωριακής εργασίας, η οποία ισχύει μέχρι 30-06-2006 και αφορά τους εργαζόμενους στη Διεύθυνση CREDIT DIVISION (28 άτομα). Ζητήθηκε και επιδείχθηκε το βιβλίο αδειών των ετών 2004 και 2005. Ζητήθηκε και δεν επιδείχθηκε το βιβλίο υπερωριών και οι εγκριθείσες άδειες υπερωριακής απασχόλησης από την κατά τόπο αρμόδια Επιθεώρηση Εργασίας.
      Ζητήθηκαν για τα παραπάνω γραπτές εξηγήσεις, σύμφωνα με τις διατάξεις του άρθρου 6 του ν. 269011999 και του άρθρου 16 του ν. 2639/1998, συνοδευόμενες από τα ζητηθέντα και μη επιδειχθέντα στοιχεία του ελέγχου, εφόσον υπάρχουν.
      Υποβλήθηκε στις 20-02-2006 μήνυση για παρεμπόδιση εισόδου των Ειδικών Επιθεωρητών στο Υποκατάστημα της Τράπεζας, στο αρμόδιο Αστυνομικό Τμήμα Ακροπόλεως.
      Σημειώνεται ότι μετά την κατάθεση των γραπτών εξηγήσεων και των ζητηθέντων στοιχείων, η Υπηρεσία μας ζήτησε συμπληρωματικές γραπτές εξηγήσεις. Μετά την κατάθεση των συμπληρωματικών γραπτών εξηγήσεων και στοιχείων η Υπηρεσία μας θα προχωρήσει στην επιβολή των διοικητικών κυρώσεων, εφόσον τούτο κριθεί απαραίτητο.
      Συμπληρωματικά σας γνωρίζουμε ότι, οι Περιφερειακές υπηρεσίες του Σ.ΕΠ.Ε, αλλά και η Υπηρεσία Ειδικών Επιθεωρητών, έχουν διενεργήσει κατ' επανάληψιν ελέγχους σε χώρους εργασίας Τραπεζών, κυρίως σε θέματα τήρησης του ωραρίου εργασίας των εργαζομένων. Τα στοιχεία της ελεγκτικής δράσης έχουν ως εξής:
      Κατά το έτος 2004, πραγματοποίησαν 519 ελέγχους και για τις διαπιστωμένες παραβάσεις υπέβαλαν πέντε (5) μηνύσεις και επέβαλαν 117 πρόστιμα συνολικού ποσού 160.300 ευρώ.
      Από 1-1-2005 και μέχρι 30-11-2005, από τα μέχρι τώρα επεξεργασθέντα στατιστικά στοιχεία, που τηρούνται στην Κεντρική υπηρεσία του Σ.ΕΠ.Ε., προκύπτει ότι οι υπηρεσίες του Σ.ΕΠ.Ε. πραγματοποίησαν 540 ελέγχους και για τις διαπιστωμένες παραβάσεις υπέβαλαν πέντε (5) μηνύσεις και επέβαλαν 53 πρόστιμα, συνολικού ποσού 158.500 ευρώ και καταδεικνύεται η ιδιαίτερη έμφαση που δίδεται από το Σ.ΕΠ.Ε. στον έλεγχο του κλάδου τραπεζών. Οι έλεγχοι συνεχίζονται με εντατικότερο ρυθμό.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      13. Στην με αριθμό 8145/27-2-206 ερώτηση του Βουλευτή  κ. Βασίλη Κεγκέρογλου δόθηκε με το υπ’ αριθμ. Φ90022/6587/437/20-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμ. 8145/27-02-06 ερώτηση, που κατατέθηκε στη Βουλή των Ελλήνων από το Βουλευτή κ. B. Κεγκέρογλου, σχετικά με τη Δημιουργία Τοπικού Υποκαταστήματος ΙΚΑ-ΕΤΑΜ στο Ηράκλειο, σας γνωρίζουμε τα εξής:
      1. Η Διοίκηση του Ιδρύματος, ενόψει τροποποίησης του οργανισμού, για την εύρυθμη λειτουργία των μονάδων και την καλύτερη εξυπηρέτηση των συναλλασσομένων με το Ίδρυμα, σκοπεύει να επανεξετάσει τη λειτουργία όλων των μονάδων του Ταμείου σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων, το χρόνο εξυπηρέτησης των ασφαλισμένων και εργοδοτών καθώς και τα αιτήματα φορέων για σύσταση - αναβάθμιση μονάδων του.
      Στα πλαίσια αυτά θα επανεξετασθεί και η σύσταση νέου Τοπικού Υποκαταστήματος ΙΚΑ-ΕΤΑΜ στο Ηράκλειο Κρήτης.
      2. Η Νομαρχιακή Μονάδα Υγείας ΙΚΑ-ΕΤΑΜ Ηρακλείου στεγάζεται σήμερα σε τέσσερα διαφορετικά κτίρια (Γερωνυμάκη, Αγ. Μηνά, Λεωφ. Δημοκρατίας και Μονής Καρδιωτίσσης) με αποτέλεσμα η διάσπαση αυτή των υπηρεσιών της να δημιουργεί σοβαρό πρόβλημα στην εξυπηρέτηση των ασφαλισμένων.
      Η μεταστέγαση και συγκέντρωση όλων των υπηρεσιών της μονάδας στο νέο ιδιόκτητο σύγχρονων προδιαγραφών κτίριο του Ιδρύματος στην περιοχή του Εσταυρωμένου - όπου βρίσκεται και το Πανεπιστημιακό Νοσοκομείο Ηρακλείου - θα συμβάλει στην ουσιαστική βελτίωση της ποιότητας των παρεχομένων υπηρεσιών πρωτοβάθμιας φροντίδας υγείας.
      Ήδη εγκρίθηκε από την Περιφέρεια και εξασφαλίσθηκε η χρηματοδότηση για έργα παράκαμψης στον κεντρικό οδικό άξονα, ώστε να υπάρχει άνετη πρόσβαση στο νέο κτίριο.
      Υπάρχει επίσης συχνή ανά 10΄ συγκοινωνιακή σύνδεση με την περιοχή.
      Έτσι εξασφαλίζονται οι αναγκαίες υποδομές προσβασιμότητας των ασφαλισμένων στο νέο κτίριο.
      Τέλος, σημειώνεται ότι με το εφαρμοζόμενο σύστημα του τηλεφωνικού ραντεβού (184) για τις προγραμματισμένες επισκέψεις των ασφαλισμένων, που αποτελούν την πλειοψηφία των περιπτώσεων, δεν υφίσταται πλέον ταλαιπωρία με ενδεχόμενη αναποτελεσματική μετακίνηση.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 7 Απριλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 643/4.4.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Πρωτόπαπα προς τον Υπουργό Ανάπτυξης, σχετικά με την εξυγίανση της αγοράς των πετρελαιοειδών κ.λπ. 
      2. Η με αριθμό 650/4.4.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων στήριξης και αποκατάστασης των παιδιών με ψυχικές παθήσεις κ.λπ.
      3. Η με αριθμό 641/4.4.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Δικαιοσύνης, σχετικά με το πρόσφατο ατύχημα στις φυλακές Κορυδαλλού, τις συνθήκες κράτησης κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 645/4.4.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Αλευρά προς τον Υπουργό Πολιτισμού, σχετικά με τη δημοσίευση προκήρυξης διαγωνισμού φύλαξης των ολυμπιακών εγκαταστάσεων κ.λπ..
      2. Η με αριθμό 649/4.4.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με την κατάργηση της ποσόστωσης και του προστίμου συνυπευθυνότητας για το ρύζι κ.λπ.
      3. Η με αριθμό 640/4.4.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απρόσκοπτη λειτουργία της αιματολογικής κλινικής και της μονάδας μεταμοσχεύσεων στο Νοσοκομείο «Ευαγγελισμός» κ.λπ..
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Η πρώτη με αριθμό 631/3.4.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη νοθεία στη φέτα κ.λπ., διαγράφεται λόγω κωλύματος του Υπουργού.
      Η δεύτερη με αριθμό 632/3.4.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολύσεις εργαζομένων στην ξυλοβιομηχανία «ΣΕΛΜΑΝ», κ.λπ.. 
      Το περιεχόμενο της επίκαιρης ερώτησης έχει ως εξής:
      «Οι εργαζόμενοι βρίσκονται τα τελευταία χρόνια στο στόχαστρο μιας γενικευμένης επίθεσης στα εργασιακά και ασφαλιστικά τους δικαιώματα, η οποία στην ουσία της, δεν διαφέρει είτε στην κυβέρνηση βρίσκεται η Νέα Δημοκρατία είτε βρίσκεται το ΠΑ.ΣΟ.Κ.. Το μεγάλο κεφάλαιο, βιομήχανοι, τραπεζίτες, εφοπλιστές και με τα δύο κόμματα στην κυβέρνηση, αυξάνουν τα κέρδη τους, εντείνοντας την εκμετάλλευση των εργαζομένων.
      Στο Νομό Εύβοιας, εκτός από το μεγάλο αριθμό των επιχειρήσεων που έχουν κλείσει δημιουργώντας στρατιά ανέργων, η εργοδοσία, ενθαρρυμένη από τις πολιτικές που αποφασίζουν και εφαρμόζουν οι κΚυβερνήσεις, έχει ξεκινήσει «βιομηχανία» απολύσεων με τη μέθοδο «οικειοθελών» αποχωρήσεων, με ή χωρίς «κίνητρα». Τέτοιες απολύσεις έγιναν στα συγκροτήματα Σκαλιστήρη και Παπαστρατή, στα τέλη της δεκαετίας του 1980-αρχές δεκαετίας 1990, με συνολική απώλεια 3.500 θέσεων εργασίας. Αργότερα στην ΕΒΙΟΠ-ΤΕΜΠΟ (θυγατρική της SIEMENS), στην «ΙΝΤΕΑΛ-ΠΥΡΙΜΑΧΑ» που έκλεισε τελικά, στον όμιλο ΑΓΕΤ-Ηρακλής (εργοστάσια Αλιβερίου και Χαλκίδας), στην Κεραμεική Αρτάκης και άλλα. Πρόκειται δηλαδή για μία γενικευμένη κατάσταση με κυβερνητική «βούλα».
      Πρόσφατα η ξυλοβιομηχανία «ΣΕΛΜΑΝ» που δραστηριοποιείται στο Βασιλικό Εύβοιας ανακοίνωσε την «οικειοθελή» έξοδο εκατόν πενήντα έως διακοσίων εργαζομένων με «κίνητρα» σε εργαζόμενους που βρίσκονται από ένα έως πέντε χρόνια από το όριο συνταξιοδότησης και σε νέους που έχουν προσληφθεί από το 2003 έως το 2005, προκειμένου να κλείσουν τμήματα της επιχείρησης. Παράλληλα, φημολογείται ότι την ίδια ώρα που προχωράει σ’ αυτό το μεγάλο αριθμό απολύσεων, έχει εξαγοράσει ή συμμετέχει ως μέτοχος σε παρόμοια μονάδα στη Ρουμανία.
      Ερωτώνται οι κ.κ. Υπουργοί σε ποιες ενέργειες θα προβούν για να μπει φρένο στην ασυδοσία της εργοδοσίας και αν θα ελέγξουν το πώς και γιατί η ξυλοβιομηχανία «ΣΕΛΜΑΝ» προχωράει σε απολύσεις και μάλιστα εργαζομένων που βρίσκονται στο όριο συνταξιοδότησης, καθώς και νέων εργαζομένων».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αξιότιμε κύριε Πρόεδρε της Βουλής, κυρίες και κύριοι συνάδελφοι, κύριε Τσιόγκα, συνεχίζετε μία σειρά, έναν καταιγισμό ερωτήσεων για πράγματα που έχουν χιλιοειπωθεί και επιρρίπτετε τις ευθύνες σε αυτήν την Κυβέρνηση ή, αν θέλετε, συμψηφιστικά με την προηγούμενη κυβέρνηση και το ΠΑ.ΣΟ.Κ.. Ρίχνετε ευθύνες σε Νέα Δημοκρατία και ΠΑ.ΣΟ.Κ.. 
      Δεν είναι, όμως, έτσι τα πράγματα. Σας έχω πει επανειλημμένως ότι το 2004 και το 2005 αυτό το «τσουνάμι» των απολύσεων ήταν από εικονικές εταιρείες με εικονικές θέσεις απασχόλησης. Ένα τρανταχτό παράδειγμα, για να το καταλάβετε, είναι η ΔΑΡΗ στην Εύβοια, όπου το 2004 έκλεισε, αφού λεηλατήθηκε μέσα από αυτό το σκοτεινό και βρωμερό παιχνίδι του Χρηματιστηρίου ως φούσκα χρηματιστηριακή με άνομα συμφέροντα και οδηγήθηκαν εκατόν ογδόντα πέντε εργαζόμενοι στην ανεργία. Για τέτοιες περιπτώσεις ουκ έστιν αριθμός. 
      ΔΗΜΗΤΡΙΟΣ ΠΙΠΕΡΓΙΑΣ: Τώρα μιλάτε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η ισχυρή Ελλάδα του Κώστα Σημίτη ήταν μια φούσκα, μια ανίσχυρη, μια εικονική ανάπτυξη με εικονικές θέσεις απασχόλησης. Αυτό πληρώνουμε τώρα. 
      Τι κάνει αυτή η Κυβέρνηση συγκεκριμένα για την εταιρεία «ΣΕΛΜΑΝ»; Η επιθεώρηση εργασίας κάλεσε την επιχείρηση, η οποία από τον ισολογισμό του 2005 –το αναφέρω απλώς- προκύπτει ότι έχει ζημιά της τάξης των 12.000.000 ευρώ και θέλει να κάνει μια αναδιοργάνωση. Δεν έχει απολυθεί ούτε ένας. Έχει δώσει ένα πρόγραμμα εθελουσίας εξόδου και έχουν υποβάλλει μέχρι στιγμής τριάντα οχτώ εργαζόμενοι αιτήσεις για οικειοθελή αποχώρηση, εκ των οποίων οι είκοσι εννέα έχουν από ένα έως πέντε χρόνια πριν από το όριο της συνταξιοδότησης, ενώ οι υπόλοιποι εννέα είναι προσληφθέντες με απασχόληση από τη βιομηχανία «ΣΕΛΜΑΝ» που φθάνουν ως και τα τρία χρόνια υπηρεσίας. Αυτή είναι η πραγματικότητα για τη «ΣΕΛΜΑΝ». 
      Όμως, το γενικότερο πρόβλημα δεν είναι τα Βασιλικά Ευβοίας, είναι και τα «λαϊκά» Ευβοίας. Είναι ένας νομός, ο οποίος, πραγματικά, έχει μεγάλο πρόβλημα και κάνουμε ό,τι είναι δυνατόν για να παρέμβουμε, να βοηθήσουμε και να ανακουφίσουμε αυτόν το νομό, που ήταν κάποτε στολίδι και καύχημα και της βιομηχανίας, αλλά και της Ελλάδος και κατάντησε τα τελευταία δέκα χρόνια, επί ΠΑ.ΣΟ.Κ., δυστυχώς, λεηλατημένος νομός. 
      Τι κάνουμε; Πέρασε πριν από δέκα πέντε μέρες ένα ολοκληρωμένο πρόγραμμα παρέμβασης για τους εκατόν ογδόντα ανέργους στην περιοχή του Μαντουδίου Ευβοίας. Αυτό είναι το πρώτο.
      Δεύτερον, την προηγούμενη εβδομάδα είχα μια συνάντηση με το νομάρχη, το δήμαρχο και το Εργατικό Κέντρο της Εύβοιας. Δεσμευτήκαμε ότι αμέσως μετά το Πάσχα, την πρώτη εβδομάδα σε συγκεκριμένη ημέρα, θα γίνει μια ημερίδα στην Εύβοια για όλο το νομό, για όλα τα προβλήματα. Αφού καταγράψουμε όλα τα προβλήματα, θα κάνουμε περαιτέρω παρέμβαση πέρα από την παρέμβαση που κάναμε στο Μαντούδι για τους εκατόν ογδόντα άνεργους, πέρα από κάποιες διατάξεις που έχουν να έρθουν για τη «ΒΙΟΜΑΡ» και η πρώην «ΣΚΑΛΙΣΤΗΡΗ», για να δούμε συνολικά πως θα αντιμετωπίσουμε αυτό το πρόβλημα που υπάρχει στο Νομό Εύβοιας.
      Προσπαθεί, παλεύει η Κυβέρνηση. Και μάλιστα για τις ομαδικές απολύσεις, με το πρόγραμμα και την τροπολογία που ψηφίσαμε την προηγούμενη εβδομάδα, όπου σε ομαδικές απολύσεις ή απλές απολύσεις, θα μπορούν να προσλαμβάνονται σε δήμους ή σε νομαρχίες ή σε νομικά πρόσωπα δημοσίου δικαίου, με τετράωρη απασχόληση και με πλήρη ασφαλιστική κάλυψη, για να μπορέσουμε να ανακουφίσουμε, πράγματι, τους ανθρώπους και να δώσουμε ώθηση με αυτήν την απασχόληση στους πολίτες που ταλαιπωρούνται τα τελευταία χρόνια στην Εύβοια.
      Τελειώνοντας, κύριε Πρόεδρε, θέλω να σας πω ότι δίνουμε μία μάχη. Μία μάχη της ανάπτυξης, για να έχουμε επιχειρήσεις και πραγματική ανάπτυξη, πραγματικές επιχειρήσεις, για να έχουμε θέσεις απασχόλησης. Η ανεργία -ένα τέρας που παραλάβαμε σε ποσοστό 11,3%- είναι σε πτωτική τάση και πιστεύουμε, πράγματι, ότι σύντομα θα μπορούμε στη χώρα μας να μιλάμε για υγιείς θέσεις ανάπτυξης και απασχόλησης.
      ΠΡΟΕΔΡΕΥΩΝ (Παναγιώτης Κοσιώνης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Δηλαδή, ούτε λίγο ούτε πολύ, εδώ δηλώσατε αθώος και εσείς και η Κυβέρνηση. Τα φορτώσατε όλα στους άλλους που δεν είναι διαφορετικοί από εσάς. Την ίδια πολιτική εφάρμοσαν και αυτοί, την ίδια πολιτική συνεχίζετε να εφαρμόζετε και εσείς. Η «ΣΕΛΜΑΝ», κύριε Υπουργέ, δεν είναι εικονική επιχείρηση. Το 2005 είχε στοκ 56.000.000 ευρώ. Έχει τεράστιο κύκλο εργασιών. Δεν μπορείτε να λέτε, ότι η «ΣΕΛΜΑΝ» είναι επιχείρηση εικονική. Δεν σας ενημέρωσαν καλά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είπα εγώ «εικονική», κάνετε λάθος, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Αναφέρατε: «Εικονικές επιχειρήσεις, οι οποίες δήθεν…» κ.λπ..
      Πρέπει να γνωρίζετε, ότι μέχρι τώρα απολύθηκαν περίπου πενήντα  εργαζόμενοι. Απολύθηκαν. Και μη μας πείτε ότι αυτό είναι εθελούσια έξοδος. Διότι απολύονται με την τρομοκρατία της εργοδοσίας και τις δικές σας πλάτες. Και  είκοσι πέντε από αυτούς είναι στο όριο ηλικίας, ενώ οι άλλοι είκοσι πέντε είναι νέοι, νεότατοι. Τι θέλετε με αυτό; Θέλετε να αλλάξετε τις εργασιακές σχέσεις. Αυτή είναι η ουσία. Θέλετε να διώξετε αυτούς που εργάζονται σήμερα και έχουν δικαιώματα και να πάρουν αύριο άλλους, χωρίς δικαιώματα. Με μερική απασχόληση, με μισθούς και μεροκάματα, σαν και αυτά που υπέγραψαν οι βιομήχανοι με τη Γ.Σ.Ε.Ε. προχθές, που είναι εξευτελιστικά, απαράδεκτα και που δεν δίνουν, ούτε ψίχουλα στους εργάτες. Διότι θέλετε τους εργάτες δούλους. Αυτή είναι η ουσία.
       Και εν πάση περιπτώσει, πρέπει να πούμε το εξής: Ότι οι εργαζόμενοι βρίσκονται στο στόχαστρο των κυβερνητικών πολιτικών, είτε σήμερα είναι η Νέα Δημοκρατία, είτε χθες ήταν το ΠΑ.ΣΟ.Κ. Οι βιομήχανοι τη δουλειά τους την κάνουν και με εσάς και με την προηγούμενη κυβέρνηση του ΠΑ.ΣΟ.Κ.
      Αυτό που αναφέρεται για δήθεν εθελούσια έξοδο, είναι ωμή παραβίαση κάθε εργατικής νομοθεσίας. Είναι ομαδικές απολύσεις. Εάν θέλετε, μπορείτε να τους σταματήσετε. Γιατί με τη φόρα που έχουν πάρει, κυριολεκτικά θα ανατρέψουν κάθε εργασιακό δικαίωμα των εργαζομένων.
       Εγώ δεν θέλω να αναφερθώ στον κατάλογο των οικειοθελών απολύσεων, χίλιοι πεντακόσιοι στην «ΣΚΑΛΙΣΤΗΡΗ», στην «ΑΓΕΤ», στην «IDEAL»…
      ΔΗΜΗΤΡΙΟΣ ΠΙΠΕΡΓΙΑΣ: Ήταν οικειοθελείς στη «ΣΚΑΛΙΣΤΗΡΗ» οι …
      ΠΡΟΕΔΡΕΥΩΝ (Παναγιώτης Κοσιώνης): Κύριε Πιπεργιά, σας παρακαλώ.
      ΔΗΜΗΤΡΙΟΣ ΠΙΠΕΡΓΙΑΣ: Μα διαστρεβλώνει την ιστορία, κύριε Πρόεδρε.
      ΠΡΟΕΔΡΕΥΩΝ (Παναγιώτης Κοσιώνης): Δεν επιτρέπεται να παρεμβαίνετε, κύριε Πιπεργιά, σας παρακαλώ πολύ.
      Συνεχίστε, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Οικειοθελείς αποχωρήσεις είναι αυτές; Απολύσεις είναι.
      Υπάρχουν τεράστιες ευθύνες και στη σημερινή και στην προηγούμενη κυβέρνηση. Γιατί όλα αυτά τα εγκλήματα σε βάρος της εργατικής τάξης έγιναν με τις δικές σας πολιτικές, με τις δικές σας πλάτες. Αυτή είναι η ουσία.
      ΠΡΟΕΔΡΕΥΩΝ (Παναγιώτης Κοσιώνης): Ολοκληρώστε, κύριε συνάδελφε.
       ΔΗΜΗΤΡΙΟΣ ΤΣΙΟΓΚΑΣ: Μήπως, λοιπόν, όλα αυτά γίνονται και περνάνε, γιατί υπάρχουν οι εργατοπατέρες στη Γ.Σ.Ε.Ε., οι οποίοι βάζουν πλάτες για να περνάνε αυτές οι πολιτικές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό σήμερα ο κάθε εργαζόμενος πρέπει να βγάλει συμπεράσματα, να καταλάβει ότι τα 77 λεπτά του ευρώ που του δίνουν αύξηση δεν φθάνουν ούτε για ένα κουλούρι την ημέρα. Και αυτήν την αύξηση που του δίνουν σε ένα χρόνο, του την κλέβετε σε μία ημέρα του εργάτη. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Τσιόγκα, ολοκληρώστε σας παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
      Στόχος είναι το ξεζούμισμα και η αφαίρεση των δικαιωμάτων των εργαζομένων. Εμείς και με τη σημερινή μας ερώτηση και συζήτηση εδώ στη Βουλή ζητάμε να πάρετε μέτρα. Επιχειρήσεις οι οποίες ανακοινώνουν τέτοια προγράμματα, να τα σταματήσουν.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε, κύριε Τσιόγκα.
      Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έφερα ένα παράδειγμα για εικονικές επιχειρήσεις, εικονικές θέσεις απασχόλησης και αναφέρθηκα ακριβώς για την «ΔΑΡΙΓΚ». Αυτό δεν αφορούσε τη «ΣΕΛΜΑΝ» η οποία είναι μία επιχείρηση, πράγματι, όπως είπατε εσείς. Δεν εννοούσα και δεν εννοώ τη «ΣΕΛΜΑΝ». 
      ΔΗΜΗΤΡΙΟΣ ΤΣΙΟΓΚΑΣ: Ούτε η «ΔΑΡΙΓΚ» είναι εικονική επιχείρηση. Διακόσιοι εργάτες δουλεύουν.
      ΠΡΟΕΔΡΕΥΩΝ (Παναγιώτης Κοσιώνης): Κύριε Τσιόγκα, αντιλαμβάνεστε ότι με φέρνετε σε δύσκολη θέση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εδώ δεν είναι αμφιθέατρο της ΓΣΕΕ. Πρέπει να το καταλάβετε, είστε Βουλευτής. 
      Θέλω να πω μ' αυτό ότι σε όλο τον κόσμο υπάρχει αναδιοργάνωση και αναδιάταξη των επιχειρήσεων. Θα σας θυμίσω τους τριάντα χιλιάδες απολυμένους της «OPEL». Θα σας πω μεγάλους κολοσσούς επιχειρήσεων στο εξωτερικό, σε όλο τον κόσμο, όπου κάνουν αναδιάταξη...
      ΔΗΜΗΤΡΙΟΣ ΤΣΙΟΓΚΑΣ: Και εκεί μεγάλο συνασπισμό έχουν. Κεντροδεξιά, κεντροαριστερά, τα ίδια με εσάς.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι εύκολο να βγάλετε ένα λόγο στο Σπίτι του Λαού και να τα πείτε αυτά, κύριε Τσιόγκα. Αφήστε με να απαντήσω.
      Το λέω αυτό γιατί; Για τη «ΣΕΛΜΑΝ» σας λέω κατηγορηματικά: Τριάντα οκτώ οικειοθελείς αποχωρήσεις. Αυτό σημαίνει ότι οι εργαζόμενοι συμφώνησαν και υπέγραψαν την πρόταση της εταιρείας. Εάν αυτό είναι προϊόν τρομοκρατίας, είναι πάρα πολύ καλό και το Σ.Ε.Π.Ε. και η Εισαγγελία στην Εύβοια, να παρέμβει. Γιατί δεν κάνετε εκεί μία καταγγελία, παρά έρχεστε εδώ και μονότονα λέτε το ίδιο πράγμα; Διότι εδώ πρέπει να καταλάβουμε ποιος είναι ο Ελ Σιντ καβάλα στο άσπρο άλογο, που προστατεύει τους εργαζόμενους. Ποιοι είναι οι εργατοπατέρες; Ποιοι είναι εκείνοι οι οποίοι το 11,3% -που είναι η μεγαλύτερη αύξηση που έχει δοθεί ποτέ- βαφτίζουν το ψάρι, κρέας; 
      ΔΗΜΗΤΡΙΟΣ ΤΣΙΟΓΚΑΣ: Οι δικοί σας είναι οι συνδικαλιστές. Τα στελέχη σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ερωτηθείτε και απαντήστε μόνος σας, κύριε Τσιόγκα, σ’ αυτά τα τρία ερωτήματα, ποιοί είναι όλοι αυτοί και ποιοι είναι πίσω από αυτούς. Αναρωτηθείτε, κοιταχτείτε στον καθρέφτη και θα δείτε ποιος είναι ο υπεύθυνος.
      Θέλω να σας πω, λοιπόν, ότι εμείς έχουμε μία λογική: Κανένας εργαζόμενος στο έλεος του Θεού. Παρεμβαίνουμε παντού και δεν επιτρέπουμε απολύσεις. Ουδέποτε ως Υπουργείο Απασχόλησης, στα δύο χρόνια που είμαι, έχουμε υπογράψει ομαδικές απολύσεις. Όπου υπάρχει, όμως, επιχείρηση που κλείνει –σας το έχω ξαναπεί-  φέρτε μου  μία πρόταση, να είμαστε εποικοδομητικοί. Να μην κάνουμε όλο αφορισμούς. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υφυπουργού)
      Πείτε μου, στην Κούβα του Φιντέλ Κάστρο, υπάρχει τέτοια διάταξη; Να την ψηφίσει το Κοινοβούλιο όλο, να συνηγορήσω και εγώ.
      ΔΗΜΗΤΡΙΟΣ ΤΣΙΟΓΚΑΣ: Εκεί, εξουσία είναι ο λαός. Δεν είναι οι βιομήχανοι. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): ΄Αρα, λοιπόν, εκεί και μοντέλα του περασμένου αιώνα έχουν αποτύχει, μέσα στην πείνα και την εξαθλίωση, αλλά και μοντέλο που εσείς θέλετε να μας φέρετε, του σύγχρονου κόσμου, δεν μας φέρνετε πρόταση. 
      ΔΗΜΗΤΡΙΟΣ ΤΣΙΟΓΚΑΣ: Στην πείνα και στην εξαθλίωση έχετε οδηγήσει τον ελληνικό λαό με τις πολιτικές σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι μας λέτε συνέχεια, λοιπόν; Βγαίνετε Ρομπέν των Δασών των εργαζομένων με λόγια και αέρα; Αυτή η Κυβέρνηση κάνει πράξεις.
      ΔΗΜΗΤΡΙΟΣ ΤΣΙΟΓΚΑΣ: Δύο χρόνια, κύριε Υπουργέ, μας λέτε ότι δεν φεύγει καμία επιχείρηση και η «ΣΕΛΜΑΝ» φεύγει για τη Ρουμανία. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Τσιόγκα, παρακαλώ!
      Ολοκληρώστε, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο συνάδελφός σας είχε περισσότερο χρόνο για να απαντήσει.
      ΠΡΟΕΔΡΕΥΩΝ (Παναγιώτης Κοσιώνης): Και εσείς στην πρωτολογία σας χρησιμοποιήσατε πολύ περισσότερο χρόνο. Σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επειδή λέτε, κύριε Τσιόγκα, ότι φεύγει στη Ρουμανία, σας έχω προκαλέσει και σας έχω παρακαλέσει, ως κόμμα, φέρτε μου μία επιχείρηση που έφυγε τα δύο τελευταία χρόνια. Όλες οι επιχειρήσεις αυτές ήταν επιχειρήσεις που έφυγαν την προηγούμενη δεκαετία και στη Βουλγαρία και στην Αλβανία και παντού. Αυτό το λέω για να καταλάβετε ότι αυτά που λέτε εδώ πρέπει να έχουν περιεχόμενο και στοιχεία.
      ΔΗΜΗΤΡΙΟΣ ΤΣΙΟΓΚΑΣ: Την προηγούμενη εβδομάδα έφυγε η «POL COM» από τη Λάρισα. Γιατί δεν τη σταματήσατε; Και η «ΣΕΛΜΑΝ»  ετοιμάζεται να φύγει. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Τσιόγκα, αυτήν τη στιγμή δεν πάτε να φέρετε σε δύσκολη θέση τον κ. Γιακουμάτο, αλλά το Προεδρείο. 
      Τρίτη είναι η με αριθμό 635/3-4-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τις απολύσεις εργαζομένων στα Ναυπηγεία Νεωρίου Σύρου. 
      Η επίκαιρη ερώτηση του κ. Κουβέλη έχει ως εξής:   
      «Την άσχημη κατάσταση που επικρατεί λόγω της μεγάλης ανεργίας στη Σύρο, έρχεται να επιδεινώσει η εξαγγελία της απόλυσης 82 εργαζομένων στα Ναυπηγεία του Νεώριου Σύρου.
      Η Διοίκηση των Ναυπηγείων πρόσφατα αποφάσισε τη μείωση του προσωπικού της, επικαλούμενη χρηματοοικονομικούς λόγους, πράγματα το οποίο δεν έκανε αποδεκτό η διοίκηση των εργαζομένων κατά τη διαδικασία της διαβούλευσης.
      Η Διοίκηση της εταιρείας δήλωσε ότι σύμφωνα με την κείμενη νομοθεσία θα προσφύγει στα αρμόδια πολιτειακά όργανα (Νομάρχη, Υπουργό Απασχόλησης και Κοινωνικής Προστασίας) προκειμένου να της χορηγηθεί έγκριση, για να προβεί σε ομαδικές απολύσεις.
      Επειδή μεγάλος αριθμός επιχειρήσεων που χρηματοδοτήθηκαν από ευρωπαϊκά κονδύλια ή εθνικούς πόρους για την ανάπτυξη των δραστηριοτήτων τους ή την επανεκπαίδευση και επανακατάρτιση του προσωπικού τους στο πλαίσιο της δημιουργίας νέων θέσεων εργασίας ή την κάλυψη των αναγκών της αγοράς εργασίας, προβαίνουν σε απολύσεις εργαζομένων ή την παύση των εργασιών τους.
      Ερωτώνται οι κ.κ. Υπουργοί:
      Ποια είναι η θέση τους αναφορικά με την απόφαση της διοίκησης των Ναυπηγείων του Νεωρίου Σύρου για την απόλυση των 82 εργαζομένων και ποια συγκεκριμένα μέτρα θα λάβουν προκειμένου να διασφαλισθεί η εργασία τους;
      Με ποια συγκεκριμένα προγράμματα έχει επιδοτηθεί η εν λόγω εταιρεία κατά την τελευταία πενταετία για ποιους σκοπούς της χορηγήθηκαν και ποια χρηματικά ποσά έλαβε από την υλοποίησή τους;»
      Ο κ. Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, πράγματι στο Νεώριο Σύρου με την υπ’ αριθμόν 25668 στις 2-11-2000 υπάρχει απόφαση για μια επένδυση 623.000.000 δραχμές –τότε ήταν δραχμή- και επιχορήγηση 249.454.000 δραχμές. Αυτή είναι το 2000. Πράγματι, η προηγούμενη Κυβέρνηση έδωσε και έδωσε πάρα πολλά, για να λειτουργήσουν ιδιωτικά ναυπηγεία, όπως είναι αυτό του Νεωρίου. Έρχεται τώρα στο Υπουργείο μία πρόταση της εταιρείας, όπως πολύ καλά λέτε, για ογδόντα δύο εργαζόμενους να απολυθούν. Το Υπουργείο δεν έχει απαντήσει ακόμα, γιατί θέλει ένα εικοσαήμερο να απαντήσει. Σας διαβεβαιώνω κατηγορηματικά ότι θ’ αρνηθεί να συνυπογράψει και να δεχθεί τις ομαδικές απολύσεις. Εμείς θα κάνουμε τριμερή και θα καλέσουμε τη διοίκηση του Νεωρίου στο Υπουργείο Απασχόλησης με το σύλλογο εργαζομένων και το εργατικό κέντρο Σύρου και θα αντιμετωπίσουμε την κατάσταση και από πλευράς της προηγούμενης κυβέρνησης που έδωσε 242.000.000 ευρώ και τι δουλειές έχει πάρει. 
      Και να είστε σίγουρος, κύριε Κουβέλη, ότι θα εξαντλήσουμε όλα τα όρια και όλα τα περιθώρια που μας δίνει η δύναμη του Υπουργείου Απασχόλησης, για να εφαρμοστούν οι νόμοι, να εφαρμοστούν οι νόμοι της αγοράς. Όταν λέμε «οι νόμοι της αγοράς» και λέμε «μια ελεύθερη αγορά», δεν εννοούμε ασύδοτη. Ο ριζοσπαστικός φιλελευθερισμός μιλάει για προστατευτική παρέμβαση στην αγορά εργασίας και  όχι στην ασυδοσία. Και δεν θα επιτρέψουμε να γίνει «σπέκουλα» και να γίνει, αν θέλετε, πάνω στις πλάτες των εργαζομένων όχημα για επιχειρηματικά deal  και παιχνίδια και κέρδη. 
      Να είστε απόλυτα σίγουρος, κύριε Κουβέλη, και στην τριμερή που θα κάνω την άλλη εβδομάδα, μόλις λήξει το εικοσαήμερο, θα σας καλέσω και προσωπικά να έρθετε και τους άλλους Βουλευτές και τους Βουλευτές Κυκλάδων, για να δουν ότι η Κυβέρνηση αυτή υπερασπίζεται το νόμο προς πάσα κατεύθυνση και υπερασπίζεται ένα τοπίο το οποίο θα είναι καθαρό, διάφανο και όχι των επιχορηγήσεων, που πολύ σωστά είπε ο κ. Τσιόγκας ότι τα έπαιρναν και έφευγαν για την Αλβανία και την Βουλγαρία. Δύο χρόνια, αυτό από την Κυβέρνηση και ειδικά από το Υπουργείο Απασχόλησης δεν θα περάσει.
      ΠΡΟΕΔΡΕΥΩΝ (Παναγιώτης Κοσιώνης): Ο κ. Κουβέλης έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Στο γυαλί το παίζετε φιλεργατικοί. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Τσιόγκα, μην το παρατραβάτε, σας παρακαλώ. Ορίστε, κύριε Κουβέλη.
      ΦΩΤΙΟΣ ΚΟΥΒΕΛΗΣ: Κύριε Υπουργέ, να κρατήσω τη δέσμευσή σας ότι το Υπουργείο Απασχόλησης δεν θα επιτρέψει τις ομαδικές απολύσεις. Επιπλέον, κύριε Υπουργέ, οι εργαζόμενοι στο Νεώριο υποστηρίζουν ότι ενώ τους είχε δοθεί η υπόσχεση πως θα πάρουν μέρος στο εξοπλιστικό πρόγραμμα του Υπουργείου Άμυνας προκειμένου να μπορέσει να λειτουργήσει το Νεώριο, αυτό το κομμάτι του εξοπλιστικού προγράμματος που πράγματι θα μπορούσε να δώσει ζωή στο Νεώριο της Σύρου, δεν εδόθη. 
      Βεβαίως γνωρίζω ότι δεν είναι στην αρμοδιότητά σας. Είναι στην αρμοδιότητα άλλου Υπουργείου. Αλλά είμαι βέβαιος ότι αναζητώντας όπως είπατε λύση έτσι ώστε αυτοί οι άνθρωποι, οι ογδόντα δύο εργαζόμενοι, να μην βρεθούν στην ανεργία θα πρέπει να συνομιλήσετε και με το Υπουργείο Εθνικής Άμυνας έτσι ώστε το Νεώριο της Σύρου να πάρει ένα μέρος από το εξοπλιστικό πρόγραμμα του Υπουργείου για να μπορέσει να απασχολήσει τους εργαζόμενους. 
      Κύριε Υπουργέ, η Σύρος είναι μια καθημαγμένη περιοχή. Είναι ένα νησί το οποίο στην κυριολεξία μαστίζεται από την ανεργία. Αντιλαμβάνεστε τι θα σημάνει να προστεθούν και άλλες ογδόντα δύο οικογένειες στον αριθμό των πολλών ανέργων μέσα στη Σύρο. 
      Ολοκληρώνοντας, επαναλαμβάνω, ότι κρατώ τη δέσμευσή σας ότι δεν θα επιτρέψετε τις ομαδικές απολύσεις και σας προτείνουμε, σας προτρέπουμε να συνεννοηθείτε με το Υπουργείο Εθνικής Άμυνας έτσι ώστε ένα μέρος του εξοπλιστικού του προγράμματος να δοθεί στο Νεώριο της Σύρου για να υπάρχει δουλειά και να μπορέσουν να απασχοληθούν όχι μόνο αυτοί οι ογδόντα δύο αλλά και άλλοι. 
      ΠΡΟΕΔΡΕΥΩΝ (Παναγιώτης Κοσιώνης): Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η δέσμευση είναι απόλυτη, κύριε Κουβέλη. Είναι οι δεσμεύσεις της Κυβέρνησης όχι μόνο τώρα αλλά και προεκλογικά, ό,τι δεσμευθήκαμε στον ελληνικό λαό να πραγματοποιηθεί στην τετραετία και ό,τι λέει το Υπουργείο, δεσμεύεται και το κάνει πράξη. Τελεία και παύλα.
      Όσον αφορά στον εξοπλισμό από το Υπουργείο Εθνικής Άμυνας πρέπει κάποτε να καταλάβουμε, όχι μόνο εσείς, αλλά και οι επιχειρηματίες το εξής: Όταν στην ιδιωτική επένδυση έχεις κέρδος ιδιωτικού φορέα δεν μπορεί να έρχεται το κράτος και να σου δίνει προίκα. Πρέπει να καταλάβεις ότι πρέπει να υπάρχει εργασία, να φέρεις ελεύθερο εμπόριο, να φέρεις καράβια, αν δουλεύεις ανταγωνιστικά και να μην περιμένεις να σου δίνει το κράτος ένα εξοπλιστικό πρόγραμμα ή να σου δίνει τα βαγόνια ή να σου δίνει δουλειά τέτοια που ευνοεί άλλες εποχές και άλλες καταστάσεις. 
      Θα πρέπει, κύριε Κουβέλη, εδώ να είμαστε προσεκτικοί. Ναι, μεν οι εργαζόμενοι πρέπει να διασφαλιστούν, οι θέσεις πρέπει να διασφαλιστούν, αλλά δεν θα κοιτάμε για χάρη των θέσεων εργασίας να πλουτίζουν κάποιοι και από εργάτες να γίνονται αφεντικά και μάλιστα με δισεκατομμύρια στο εξωτερικό. Αυτό κάναμε τόσα χρόνια. Αυτό έκαναν αυτές οι κυβερνήσεις, αυτή η χώρα. 
      Και το τρίτο. Χαίρομαι πάρα πολύ που αγαπάτε τη Σύρο γιατί έχω μια ιδιαίτερη αγάπη σε όλες τις Κυκλάδες και ιδιαίτερα στη Σύρο. Έχετε υπόψη σας ότι τη Σύρο ως Υφυπουργός την έχω επισκεφθεί πάνω από έξι-επτά φορές. Να σας πω ότι εκεί φτιάξαμε το ωραιότερο εργατικό κέντρο στην Ευρώπη, το οποίο βέβαια είχε ξεκινήσει επί ΠΑ.ΣΟ.Κ. και το ολοκληρώσαμε εμείς τώρα. Είναι ένα «παλάτσο» για να στεγάσουμε εκεί και να δώσουμε την αγάπη…
      ΔΗΜΗΤΡΙΟΣ ΠΙΠΕΡΓΙΑΣ: Τώρα γίνονται οι απολύσεις.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πιπεργιά, στο σπίτι του κρεμασμένου δεν μιλάνε για σχοινί. Το σπίτι σας, την Εύβοια, τη ρημάξατε και λέγατε λόγια. Και επειδή βλέπω ότι γελάτε, για τη Σύρο, σας λέω κάτι: Απόφαση αυτής της Κυβέρνησης ήταν να δοθεί στο εργατικό κέντρο, διότι μπορούσαμε να αλλάξουμε την απόφαση και να το δώσουμε στον πολιτιστικό σύλλογο εκεί. Συνέχεια ονειρεύεστε έργα και τα οποία δεν είχατε διανοηθεί ποτέ να φτιάξετε. Αυτό που κάνατε μόνο, ήταν να λεηλατείτε τη χώρα, να την καταχρεώσετε, να τη γεμίσετε ψέματα και σήμερα να έρχεστε να διεκδικείτε τί; Οι θύτες έγιναν θύματα.
      Κύριε Κουβέλη, η Σύρος…
      ΦΩΤΗΣ ΚΟΥΒΕΛΗΣ: Συγνώμη, τα προηγούμενα τα λέγατε στον κ. Πιπεργιά;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όλα τα έλεγα στον κ. Πιπεργιά με μεγάλη αγάπη.
      ΔΗΜΗΤΡΙΟΣ ΠΙΠΕΡΓΙΑΣ: Ξεκινήστε και κανένα έργο, κύριε Υπουργέ. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, σας παρακαλώ ολοκληρώστε.
      ΔΗΜΗΤΡΙΟΣ ΠΙΠΕΡΓΙΑΣ: Όχι μόνο λόγια, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αναζητήστε στην εκλογική σας περιφέρεια όλα τα ερείπια της τελευταίας δεκαετίας. Θα τα βρείτε μπροστά σας. Όλα τα ερείπια της Εύβοιας. Από το Μαντούδι μέχρι κάτω, στην Κύμη.
      Κύριε Κουβέλη, στη Σύρο κάνουμε πράγματι μία μεγάλη προσπάθεια. Θα σας πω ότι πέρασε μία κρίση. Το 2005, όμως, με την αύξηση μεσοσταθμικά 13% του τουρισμού –και επειδή την παρακολουθώ τη Σύρο- η οικονομία είναι συνεχώς εξελισσόμενη και αναπτυσσόμενη. Δηλαδή, η Σύρος πάει καλύτερα απ’ ότι το 2003 και το 2004. Και αυτά τα λένε οι Συριανοί. 
      Πράγματι παρακολουθούμε τη Σύρο και τις Κυκλάδες. Και παρατηρώ ότι η περσινή αύξηση του τουρισμού έδωσε αρκετό συνάλλαγμα, αρκετή κερδοφορία και θέσεις απασχόλησης. 
      Πρέπει, λοιπόν, να σας διαβεβαιώσω πως ό,τι και να γίνει –που θα το αποφασίσουμε μαζί, θα είστε κι εσείς στην Τριμερή- εμείς θα ενδιαφερθούμε και όλους αυτούς τους εργαζόμενους, όποια τύχη κι αν έχουν από πλευράς εργοδοσίας, το κράτος δεν θα τους αφήσει στο έλεος του Θεού.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε, κύριε Γιακουμάτο.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 638/3.4.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με την τροποποίηση της μεθόδου υπολογισμού της οριακής τιμής του συστήματος στην ημερήσια αγορά ηλεκτρικής ενέργειας, τις επιπτώσεις κλπ.
      Η επίκαιρη ερώτηση του κ. Πιπεργιά έχει ως εξής:
      «Στις 13.1.2006 εκδόθηκε η Ο-12592 απόφαση της ΡΑΕ με την οποία τροποποιείται η μέθοδος υπολογισμού της οριακής τιμής του συστήματος που διαμορφώνεται στην ημερήσια αγορά.
      Από τις 16.1.2006 η οριακή τιμή της ημερήσιας αγοράς ηλεκτρικής ενέργειας, με βάση και τον ημερήσιο ενεργειακό προγραμματισμό του ΔΕΣΜΗΕ, διαμορφώθηκε για όλες τις ώρες του 24ωρου τουλάχιστον σε 56 ευρώ την MWh σημειώνοντας αύξηση κατά μέσο όρο 10 ευρώ την MWh. 
      Η εξαιρετικά υψηλή οριακή τιμή, που διαμορφώθηκε, εξυπηρετεί αναμφίβολα τους σχεδιασμούς του Υπουργείου Ανάπτυξης τόσο για την ένταξη στην ημερήσια αγορά της μονάδας της εταιρείας «Ενεργειακή Θεσσαλονίκης» των ΕΛΠΕ όσο και για την επιτυχή έκβαση των διαγωνισμών για την κατασκευή μονάδων ηλεκτροπαραγωγής από ιδιώτες.
      Την ίδια στιγμή, όμως, υποχρεώνει τη ΔΕΗ να καταβάλει στον ΔΕΣΜΗΕ ποσά που υπερβαίνουν τα 30.000.000 ευρώ το χρόνο για αποπληρωμή των αποκλίσεων που εισπράττουν οι ιδιώτες παραγωγοί και οι εισαγωγείς ηλεκτρικής ενέργειας. 
      Η ΔΕΗ έχει ήδη ζητήσει την κάλυψη της δαπάνης από τους καταναλωτές με αύξηση των τιμολογίων όλων των χρήσεων και προετοιμάζεται να καταργήσει το νυκτερινό τιμολόγιο.
      Εκ των πραγμάτων οδηγούμαστε σε μία «απελευθερωμένη» αγορά ηλεκτρικής ενέργειας που ενώ θα έπρεπε να ωφελήσει, θα ζημιώσει όλες τις κατηγορίες των καταναλωτών.
      Ερωτάται ο αρμόδιος Υπουργός:
      Πώς προτίθεται να ενεργήσει προκειμένου να μην μετακυλιστεί το αυξημένο κόστος που συνεπάγεται η νέα οριακή τιμή του συστήματος στους καταναλωτές;
      Πώς σκοπεύει να αντιμετωπίσει την αναμενόμενη σοβαρή επιδείνωση των οικονομικών στοιχείων της Δ.Ε.Η.;»
      Το λόγο έχει ο Υφυπουργός Ανάπτυξης κ. Αναστάσιος Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριοι συνάδελφοι, εύκολα θα θεωρούσε κανείς ότι η ερώτηση προκαλεί μάλλον, παρά θέτει ερωτηματικά. Γιατί το λέω αυτό:
      Για το ίδιο θέμα, κύριε Πιπεργιά, προ δεκαοκτώ-είκοσι ημερών, έδωσα μία εκτεταμένη, λεπτομερειακή, γραπτή απάντηση σε ερώτηση που συνυποβάλλατε κι εσείς. Το θέμα, ήταν, πάλι, ο καθορισμός της οριακής τιμής του συστήματος. Εσείς επανέρχεστε. Δικαίωμά σας.
      Ο δεύτερος λόγος, που προκαλεί ερωτηματικά, είναι ο εξής: Ο τρόπος υπολογισμού είναι πολύ γνωστός σε όλους, κατ’ εξοχήν δε σε εσάς ο οποίος και υπάλληλος της Δ.Ε.Η. επί σειρά ετών υπήρξατε και διακεκριμένος συνδικαλιστής.
      Παρά ταύτα, εγώ είμαι υποχρεωμένος να σας απαντήσω.
      Ξέρετε πολύ καλά ότι η οριακή τιμή του συστήματος ισούται, κατά κανόνα, με την υψηλότερη τιμή, μεταξύ των προσφορών των μονάδων παραγωγής που εντάσσονται στο ημερήσιο πρόγραμμα για την κάλυψη της συνολικής ζήτησης, όπως είναι άλλωστε και διεθνώς αποδεκτό. Δεν είναι ελληνική πατέντα αυτό.
      Με βάση το ν. 3175/03 που ψήφισε η κυβέρνηση του ΠΑ.ΣΟ.Κ., αλλά και το νέο κώδικα διαχείρισης του συστήματος και συναλλαγών ηλεκτρικής ενέργειας, οι προσφορές έγχυσης των μονάδων παραγωγής διαμορφώνονται ελεύθερα με κάτω όριο το βραχυχρόνιο μεταβλητό κόστος τους. Δηλαδή, το κόστος καυσίμου και διοικητικά οριζόμενο άνω όριο. 
      Τώρα, με την από 13.1.2006 απόφαση της Ρ.Α.Ε., η οποία και εξειδίκευσε ουσιώδεις αρχές του ισχύοντος ρυθμιστικού πλαισίου, έπαυσε μια έντονη στρέβλωση της χονδρεμπορικής αγοράς ηλεκτρικής ενέργειας, σύμφωνα με την οποία τα τεχνικά ελάχιστα των μονάδων παραγωγής, παρ’ ότι λειτουργούσαν ως περιορισμοί κατά την επίλυση του προβλήματος του ημερήσιου ενεργειακού περιορισμού, λαμβάνονταν εν τούτοις υπ’ όψιν με τρόπον ώστε να μειώνεται η οριακή τιμή του συστήματος. Το οξύμωρο αυτό ήρθη, κατά τρόπο που επιβαρύνει αυτήν την οριακή τιμή κατά το ελάχιστο δυνατό.
      Εδώ, θα πρέπει να τονίσω ότι η οριακή τιμή αποτελεί το πλέον σημαντικό σήμα στους εν δυνάμει επενδυτές νέων μονάδων -και θέλω παρακαλώ αυτό να το συνυπολογίσετε- παραγωγής ηλεκτρικής ενέργειας, καθώς βάσει αυτής θα καλύπτουν το μεταβλητό κόστος και σημαντικό μέρος του σταθερού κόστους των μονάδων παραγωγής.
      Δεν έχει λοιπόν αρμοδιότητα το Υπουργείο Ανάπτυξης να παρέμβει και να ρυθμίσει όλα αυτά που λέτε. Ανήκουν στην αποκλειστική αρμοδιότητα μιας ανεξάρτητης αρχής της Ρ.Α.Ε., εμπλέκεται δε και ο ΔΕΣΜΙΕ. Πάντως, όχι το Υπουργείο Ανάπτυξης. Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, είναι γνωστό ότι οι κώδικες τροποποιούνται και εκδίδονται με απόφαση του Υπουργού. Αντί λοιπόν να έχουμε απόφαση του Υπουργού για να αλλάξει τον τρόπο υπολογισμού, έχουμε μια απόφαση της ΡΑΕ, η οποία αυξάνει εικονικά την οριακή τιμή της  ημερήσιας αγοράς. Είναι γεγονός ότι αυτό γίνεται και το αποδεχθήκατε στην πρωτομιλία σας, προκειμένου να ενθαρρυνθούν –να πάρουν σήμα είπατε- οι ιδιώτες επενδυτές για να προχωρήσουν στην κατασκευή εργοστασίων παραγωγής ηλεκτρικής ενέργειας.
      Το θέμα όμως είναι ότι αλλάξατε τον τρόπο υπολογισμού της οριακής τιμής χωρίς τις νόμιμες διαδικασίες. Με αλχημεία δημιουργήσατε νέα κατάσταση στρεβλώσεων. Το κόστος είναι 30.000.000 ευρώ το χρόνο που καλείται να καταβάλλει η Δ.Ε.Η. στους ιδιώτες παραγωγούς και στους εισαγωγείς. Τίθεται όμως εκ των πραγμάτων -διότι η οριακή τιμή είναι πολύ υψηλή και κατά τη διάρκεια της νύκτας- σε κίνδυνο τόσο το νυκτερινό τιμολόγιο όσο βέβαια υπάρχει κίνδυνος και το έχει ζητήσει η Δ.Ε.Η., να μετακυλιστεί το αυξημένο κόστος σε όλες τις κατηγορίες των καταναλωτών. Έτσι, λοιπόν, αντί να έχουμε απελευθέρωση της αγοράς για να μειωθούν οι τιμές έχουμε μια απελευθέρωση της αγοράς που οδηγεί σε γρήγορη αύξηση των τιμών. Και για να το πετύχετε αυτό βάλτωσαν και οι επενδύσεις της Δ.Ε.Η.. Καμιά καινούργια  μονάδα της Δ.Ε.Η. για αντικατάσταση του πεπαλαιωμένου εξοπλισμού δεν γίνεται. Και η μονάδα στο Αλιβέρι έχει κολλήσει. Βέβαια, το θέμα είναι ποιος θα πληρώσει το «μάρμαρο» και το «μάρμαρο» θα το πληρώσουν οι καταναλωτές και κυρίως οι οικιακοί. Γιατί κάπου πρέπει να μετακυλιστεί αυτό το κόστος. 
      Σας ερωτώ, κύριε Υπουργέ, πώς είναι δυνατόν να μην αυξηθεί το τιμολόγιο του ηλεκτρικού ρεύματος που λέτε ότι δεν μπορεί να αυξηθεί ή να μην επιβαρυνθούν τα οικονομικά της Δ.Ε.Η., όταν όπως προκύπτει από στοιχεία η Δ.Ε.Η. αγοράζει το ρεύμα από την ενεργειακή Θεσσαλονίκη με 57 ευρώ τουλάχιστον τη MWh συν άλλα 11 που είναι η ισχύς, δηλαδή 68 ευρώ και την πουλά στα ΕΛ.ΠΕ την ίδια στιγμή με 50 ευρώ; Κάποιος θα κληθεί να πληρώσει τη διαφορά.
      Αυτό είναι το ζητούμενο, κύριε Υπουργέ. Πρέπει επιτέλους να καταλάβετε ότι αρμενίζετε στραβά και παράνομα. Θα πρέπει να αλλάξετε ρότα, εάν θέλουμε πράγματι να έχουμε μια απελευθέρωση επ’ ωφελεία των καταναλωτών.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστώ, κύριε Πιπεργιά.
      Ο κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα ήθελα να παρατηρήσω ότι στραβό και παράνομο θα ήταν αν ακολουθούσαμε αυτό που μας προτείνετε. 
      Η απόφαση της Ρ.Α.Ε. έγινε για να αρθούν οι στρεβλώσεις. Δεν υπάρχουν εικονικές αυξήσεις, περί των οποίων ομιλείτε. Εσείς είστε αντιφατικοί. Από τη μια πλευρά μας κατηγορείτε ότι παρακωλύουμε τις νέες επενδύσεις και αδρανούμε για την πραγματοποίησή τους, και από την άλλη με αυτό που προτείνετε ακυρώνετε, εν πάση περιπτώσει δυσχεραίνετε, τη δημιουργία νέων επενδύσεων. Δηλαδή, τι θέλετε να γίνει; Με υπουργική απόφαση να ρυθμιστεί αυτή τη τιμή; Να έρθουμε σε αντίθεση με τις κοινοτικές διατάξεις και να οδηγούμεθα σε πρόστιμο; Δεν έχετε αντιληφθεί ότι η περίοδος που η Δ.Ε.Η. υπήρξε μονοπώλιο δεν υπάρχει πια; Δεν έχετε αντιληφθεί ότι είναι ανάγκη πλέον να ανοίξει η αγορά; 
      Και αφού έχετε ένα πλήθος ερωτηματικών, αγαπητέ μου συνάδελφε κύριε Πιπεργιά, αλήθεια, δεν διερωτάστε γιατί η νέα μονάδα έγινε από σας στη Θεσσαλονίκη, ενώ είχε ανάγκη ο νότος; Αυτή η «ταμπακιέρα» για σας είναι ινκόγκνιτο. Δεν θέλετε ούτε να τη γνωρίζετε ούτε να την πιάνετε.
      Επομένως, δεν μπορεί να λειτουργήσει το παρεμβατικό αυτό στάδιο, το οποίο εσείς έχετε στο μυαλό σας, διότι η εσωτερική νομοθεσία και οι κοινοτικές οδηγίες δεν το επιτρέπουν. Αυτή είναι η αιτία. Έχουμε να κάνουμε με μια αρχή ανεξάρτητη, μια αρχή, η οποία στελεχώνεται από επιστήμονες εξαιρετικού, εγνωσμένου, παγκοσμίου κύρους. Η Κυβέρνηση δεν έχει τη δυνατότητα, ούτε και την επιθυμία να παρέμβει και να παρεμβάλει προσκόμματα. Κάτι τέτοιο θα ήταν και αντικοινοτικό και αντίθετο προς την εγχώρια νομοθεσία. Επομένως, δεν μπορούμε να κάνουμε τίποτε άλλο παρά να αφήσουμε αυτές τις αρχές, τις οποίες εμείς θεσπίσαμε, να κάνουν τη δουλειά τους.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε, κύριε Υπουργέ.
      Κυρίες και κύριοι συνάδελφοι, η δεύτερη επίκαιρη ερώτηση με αριθμό 633/3-4-2006 της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τη μονιμοποίηση των συμβασιούχων στον Οργανισμό Λιμένος Πειραιά διαγράφεται λόγω κωλύματος του κυρίου Υπουργού.
      Επίσης, η τρίτη με αριθμό 636/3-4-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επαναλειτουργία της Βιομηχανίας Φωσφορικών Λιπασμάτων στη Θεσσαλονίκη διαγράφεται λόγω αναρμοδιότητας των αναφερομένων Υπουργείων.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Μεταρρύθμιση του Συστήματος Φαρμακευτικής Περίθαλψης».
      Αγαπητοί συνάδελφοι, στη χθεσινή συνεδρίαση συζητήθηκε το πρώτο κεφάλαιο του νομοσχεδίου και ψηφίστηκαν τα άρθρα από 1 έως 13. Στη σημερινή συνεδρίαση θα συζητηθεί το δεύτερο κεφάλαιο, δηλαδή τα άρθρα 14 έως 16 και το ακροτελεύτιο άρθρο 17 ως μια ενότητα καθώς και οι πέντε εμπρόθεσμες βουλευτικές τροπολογίες.
      Θα ήθελα, επίσης, να ανακοινώσω προς το Σώμα ότι ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο για το συζητούμενο νομοσχέδιο το Βουλευτή Αθανάσιο Λεβέντη. 
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, να ρωτήσουμε τον Υπουργό αν κάνει δεκτή καμιά τροπολογία και αν έχει διορθώσεις, γιατί γίνονται μετά τις ομιλίες μας οι διορθώσεις!
      ΠΡΟΕΔΡΕΥΩΝ (Παναγιώτης Κοσιώνης): Αν είναι, θα το πει ο κύριος Υπουργός, θα απαντήσει.
      Το λόγο έχει ο κ. Χριστοφιλογιάννης.
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Κύριοι συνάδελφοι, εισερχόμαστε σήμερα στη συζήτηση των άρθρων του δευτέρου κεφαλαίου του υπό συζήτηση νομοσχεδίου. 
      Έρχομαι στο άρθρο 13  και αναφέρομαι σε νέα αρίθμηση των άρθρων, γιατί -ως γνωστόν- το άρθρο 12 χθες απεσύρθη, επομένως το χθεσινό άρθρο 14 αριθμείται με τον αριθμό 13 σήμερα. Υπάρχει μια σχετικά πρόσφατη ιστορία με το πληθυσμιακό κριτήριο που είχε εισαγάγει ο ν. 1963/1991, προκειμένου να γίνει η κατανομή των φαρμακείων στη χώρα.
      Αυτός ο νόμος, με την απόφαση 3665/2005 της Ολομέλειας του Συμβουλίου της Επικρατείας, στο σημείο αυτό είχε κριθεί αντισυνταγματικός. 
      Επανεισάγεται, όμως, με το παρόν νομοσχέδιο πληθυσμιακό κριτήριο, με διαφορετικούς, τροποποιημένους όρους και διαφορετικό σκεπτικό. Ενώ ο κριθείς αντισυνταγματικός νόμος είχε ως πρόθεση την εξυπηρέτηση επαγγελματικών συμφερόντων των φαρμακοποιών, στο παρόν σχέδιο νόμου επιχειρείται η προστασία της δημόσιας υγείας και η ορθολογική κατανομή των φαρμακείων. Έτσι, κρίνεται ότι υπάρχει λόγος δημοσίου συμφέροντος, όπως εξάλλου και η Επιτροπή Επιστημονικών Μελετών της Βουλής έκρινε. Έχουμε την υπόσχεση του Υπουργού ότι αποσύρεται η παράγραφος 2, που δίνει μία αναδρομικότητα στην ισχύ των πληθυσμιακών κριτηρίων και επομένως δεν τη συζητάμε.
      Με την παράγραφο 3 του ιδίου άρθρου, καθορίζονται νέες αποστάσεις μεταξύ των ιδρυομένων φαρμακείων και έτσι για κοινότητες ή δήμους ή διαμερίσματα μέχρι πέντε χιλιάδες κατοίκους, ελάχιστη απόσταση μεταξύ των φαρμακείων ορίζεται τα εκατό μέτρα. Από πέντε χιλιάδες έναν κατοίκους έως εκατό χιλιάδες κατοίκους ορίζονται τα εκατόν ογδόντα μέτρα, από εκατό χιλιάδες έναν κατοίκους έως διακόσιες χιλιάδες τα διακόσια μέτρα και από διακόσιες χιλιάδες έναν κατοίκους και άνω τα διακόσια πενήντα μέτρα.
      Στην εισήγησή μου, κύριε Υφυπουργέ, είχα επισημάνει το περίεργο ότι στην πυκνοδομημένη και δομημένη με πολυκατοικίες πολυόροφες Αθήνα, ισχύουν πολλά μέτρα αποστάσεως, ενώ στην οριζόντια δόμηση των μικρών επαρχιακών δήμων και κοινοτήτων ισχύουν πολύ λιγότερα μέτρα. Είχα κάνει μία πρόταση στην εισήγησή μου επί της αρχής, να ισχύσει για όλη την επικράτεια η ίδια απόσταση των εκατόν ογδόντα μέτρων. Εσείς αποφασίζετε.
      Υπάρχει, όμως, και η παράγραφος 2 του άρθρου 14, η οποία μας λέει ότι μεταφορά φαρμακείου επιτρέπεται μόνο σε δήμους και κοινότητες που δεν υπέστησαν μεταβολή με το ν.2539/1997 του «ΚΑΠΟΔΙΣΤΡΙΑ». 
      Εδώ θα μου επιτρέψετε, κύριε Υφυπουργέ, να κάνω την εξής παρατήρηση: Στη Λαμία και στην Καβάλα, δηλαδή, για να αναφερθούμε στις δικές μας πόλεις, που έχουν υποστεί μια μικρή μεταβολή με το νόμο «ΚΑΠΟΔΙΣΤΡΙΑ» και όπου έχουν προστεθεί μερικές κοινότητες συνολικού πληθυσμού ελαχίστων χιλιάδων, δεν επιτρέπεται ούτε για λόγους ανωτέρας βίας η μεταφορά φαρμακείου; Η Ελλάδα είναι σεισμογενής. Άμα γίνει ένας σεισμός και κατεδαφιστεί το κτήριο, ή κριθεί κατεδαφιστέο, εάν γίνει μία πυρκαγιά, εάν γίνει μία έξωση για ιδιόχρηση, αυτός ο καψερός ο φαρμακοποιός δεν θα έχει δικαίωμα να μεταφέρει μέσα στο δήμο το φαρμακείο;
      Αυτό, κύριε Υφυπουργέ, νομίζω ότι πρέπει να το προσέξετε και τουλάχιστον να προστεθεί μία συμπλήρωση στο άρθρο αυτό «εκτός ανωτέρας βίας».
      Δεν βλέπω να είναι πολλοί απ’ αυτούς που αναφέρθηκαν χθες και προχθές στο νόμο Σιούφα για τον καθορισμό των τιμών των φαρμάκων. Και αναφέρομαι κυρίως σε μερικούς ομιλητές της Αξιωματικής Αντιπολίτευσης, αρκετοί των οποίων είναι και γιατροί και πέρασαν από το Υπουργείο ως Υπουργοί, οι οποίοι δεν άντεξαν στον πειρασμό και λαΐκισαν χθες αναφερόμενοι στον υπολογισμό και της Ελβετίας για τον καθορισμό των τιμών. Βεβαίως οι ομιλητές των άλλων μικρότερων κομμάτων δεν μπήκαν στον ίδιο πειρασμό, το απέφυγαν.
      Η Ελβετία και ως λέξη και ως χώρα και ως όνομα έχει στη χώρα τη δική μας, στο λαό μας, έναν ιδιαίτερο συμβολισμό και γι’ αυτό την αναφέρατε και επιμένατε. Θέλω, όμως, να σας πω το εξής: Ο υπολογισμός γίνεται με τις δύο φθηνότερες χώρες των δεκαπέντε της Ευρωπαϊκής Ένωσης και τη φθηνότερη χώρα της διεύρυνσης. 
      Αν η Ελβετία, αγαπητοί συνάδελφοι, είναι φθηνότερη από τις δύο τελευταίες χώρες της παλιάς Ευρωπαϊκής Ένωσης των δεκαπέντε, τι σας πειράζει που συνυπολογίζεται; Αν είναι ακριβότερη δεν θα ληφθεί υπ’ όψιν. Προς τι λοιπόν η επίκληση αυτού του συμβολισμού «έβαλαν και την Ελβετία»; Νομίζω ότι τουλάχιστον στην Αίθουσα αυτή πρέπει να αποφεύγονται από συναδέλφους που πέρασαν και από το Υπουργείο, τέτοιου είδους λαϊκισμοί.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ο εισηγητής του ΠΑ.ΣΟ.Κ. κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
      Πριν αρχίσω την ομιλία μου θέλω να κάνω μερικές παρατηρήσεις και ξεκινάω απαντώντας στην τελευταία αιτίαση του εισηγητή της Πλειοψηφίας.
      Αν είναι έτσι, κύριε εισηγητά και κύριε Υπουργέ, γιατί μπήκε η Ελβετία; Αλλά δεν είναι έτσι. Να σας εξηγήσω γιατί δεν είναι έτσι. Γιατί κυρίως δεν μιλάμε για τα παλιά φάρμακα που δεν θα τα επηρεάσει η είσοδος της Ελβετίας στους άλλους δεκατέσσερις παλιούς, αφού η Ελλάδα δεν συμπεριλαμβάνεται φυσικά. Η Ελλάδα από τους άλλους δεκατέσσερις θα πάρει δύο φθηνότερες τιμές. Μπήκε η Ελβετία. Δεκαπέντε λοιπόν για τα καινούργια φάρμακα σας το εξήγησα, αλλά φαίνεται ότι δεν έγινε κατανοητό.
      Τα καινούργια φάρμακα μόλις κυκλοφορήσουν παίρνουν τιμές σε κάποιες χώρες και μόλις πάρουν σε δύο χώρες της Ευρωπαϊκής Ένωσης ή και στην Ελβετία και σε μία από τις παλιές, αυτομάτως θα πάρουν τιμή στην Ελλάδα. Έτσι η μία από τις τρεις χώρες θα είναι η Ελβετία. Γιατί; Γιατί πρώτον η Ελβετία είναι εκτός Ευρωπαϊκής Ένωσης και γιατί δεύτερον έχει πολύ εύκολη διαδικασία ένταξης των νέων φαρμάκων. Σας το εξήγησα. Δεν χρειαζόταν λοιπόν να μπει, αν δεν ήταν αυτό που λέμε.
      Η δεύτερη παρατήρηση έχει να κάνει με τις τροπολογίες που κάνει ο κύριος Υπουργός, αφού τοποθετούνται οι εισηγητές και την πρώτη και τη δεύτερη μέρα. Ψηφίσαμε χθες μία διάταξη με την οποία δίνονται κάποια φάρμακα στα ιδιωτικά φαρμακεία. Τόνισαν μάλιστα κάποιοι εδώ «γιατί τα φαρμακεία των νοσοκομείων αγόραζαν τα φάρμακα στη νοσοκομειακή τιμή και πουλούσαν στη χονδρική συν 5%, δηλαδή συν 18% και έτσι επιβάρυναν τα ταμεία;». Και είπατε, κύριε Υπουργέ, ότι στην ίδια τιμή που θα πουλάνε τώρα -διαφορετική τιμή και θα σας την εξηγήσω- και τα ιδιωτικά φαρμακεία, θα επιβαρύνουν λιγότερο τα ταμεία. Εμείς τις ψηφίσαμε τις δύο διατάξεις, κύριε Υπουργέ, αλλά να τις εξηγήσουμε και στον κόσμο για να τις καταλάβει. Αγόραζαν τα νοσοκομεία σε νοσοκομειακή τιμή και χρέωναν σε χονδρική τιμή συν 5%, δηλαδή συν 18%. Απέδιδαν βέβαια απ’ αυτό το 9% ως Φ.Π.Α.. Δεν υπήρχε επιβάρυνση τότε. Άρα, είχαν ένα όφελος 9%. Τώρα για όλα τα νοσοκομεία θα υπάρχει ένα όφελος 5% διότι θα προστίθεται και το 9% στη νοσοκομειακή τιμή, δηλαδή θα πουλάνε συν 14%. Υπάρχει πάντα ένα 4% λιγότερο στα ταμεία. Τα ιδιωτικά φαρμακεία όμως θα πουλάνε την τιμή συν 5% -θα την αγοράζουν, αν την αγοράζουν στη νοσοκομειακή αλλά ας θεωρήσουμε ότι την αγοράζουν- συν 19% που είναι ο Φ.Π.Α., δηλαδή συν 24%.
      Δηλαδή θα χρεώνονται στα ταμεία τα ακριβά φάρμακα 10% ακριβότερα απ΄ ότι στα νοσοκομειακά. 
      Και δεν απαντήσατε κύριε Υπουργέ στο εάν το επίδομα των νοσοκομειακών φαρμακοποιών θα το δώσετε με ένα άλλο νομοσχέδιο. Υπάρχει η δέσμευση της προηγούμενης πολιτικής ηγεσίας. Θέλουμε να την επαναλάβετε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχουμε χρόνο για να το συζητήσουμε αργότερα αυτό. 
      ΕΚΤΟΡΑΣ ΝΑΣΙΩΚΑΣ: Η αύξηση των φαρμακευτικών δαπανών αυτή τη διετία ήταν τεράστια. Κάποιοι Βουλευτές της Νέας Δημοκρατίας είπαν από κεκτημένη ταχύτητα αλλά εμείς λέμε ότι ελαττώθηκε ο έλεγχος. Ιδιαίτερα στον Ο.Π.Α.Δ. –σας τα είπε χθες ο κύριος Χριστοδουλάκης- έφθασε στο συν 50% στα δύο χρόνια. Ξέρετε ότι μιλάμε με ποσοστά και καμιά φορά τα κατεβάζουμε  και λίγο. Όμως πρέπει να μιλάμε και με απόλυτους αριθμούς. Άλλο είναι αν υπάρχει αύξηση 20% στο 1.000.000 ευρώ, που είναι 200.000.000 και άλλο είναι η αύξηση 15% στα 4.000.000.000 που είναι 600.000.000. 
      Έρχομαι στην  ιδιωτική δαπάνη. Είπατε ότι σας την αφήσαμε πολύ υψηλή. Έτσι είναι. Μία κουβέντα όμως πρέπει να την πούμε. Η ιδιωτική δαπάνη γενικότερα στην υγεία το 1989 ήταν στο 36% και στο 64% ήταν η δαπάνη του δημοσίου. Το 1993 ήταν 42% η ιδιωτική δαπάνη και 58% η δημόσια. Στο πρόγραμμά σας λέτε ότι την παραλάβατε στο 44,5% –τα στοιχεία λένε ότι ήταν 45,5%- αλλά μετά από δύο χρόνια έχει φθάσει στο 48%. Άρα πρόκειται για ένα μεγάλο κοινό πρόβλημα και δεν είναι πρόβλημα για το οποίο κάποιοι φταίνε. Ίσως όλοι φταίμε και γι’ αυτό πρέπει να καθίσουμε να λειτουργήσουμε όλοι μαζί και όχι να λαϊκίζουμε. 
      Ελέχθησαν πάρα πολλά για τη λίστα. Κατ’ αρχήν δύο διευκρινίσεις που ίσως δεν ακούστηκαν. Κατ’ αρχήν η λίστα είναι  λίστα ταμείων. Τα ταμεία κάνουν λίστα –ας την κάνει το Υπουργείο Υγείας- για να πουλάνε τα φάρμακά τους φθηνότερα. Έτσι γίνεται σε όλο τον κόσμο. Ακόμη ακούστηκαν αιχμές για τις επιτροπές της λίστας. Επειδή στην πρώτη λίστα είναι ο  κ. Μουτσόπουλος και στη δεύτερη η κυρία Νταηφώτη πρέπει να ζητηθεί συγνώμη από αυτούς τους ανθρώπους γι’ αυτά που ακούστηκαν. Τέλος θέλω να καταθέσω στη Βουλή –δεν το έχω σήμερα, αλλά θα το φέρω- την γνώμη του Παγκόσμιου Οργανισμού Υγείας για την αναθεωρημένη λίστα στην Ελλάδα και τα εύγε που λέει και ότι ανετέθη στην επιτροπή της δικής μας λίστας τότε να συμβάλλουμε στα Βαλκάνια και στις παρευξείνιες χώρες για το πώς θα κάνουν και αυτοί τη λίστα εκ μέρους του Π.Ο.Υ.. 
      Θα περίμενα, κύριε Υπουργέ, ότι για τα αληθέα γενόσημα θα φέρνατε –εγώ την είχα ετοιμάσει, αλλά δυστυχώς δεν πέρασε και δεν ήλθε στη Βουλή αν και μάζεψα υπογραφές- ρύθμιση για να μπουν τα αληθέα γενόσημα στην κατανάλωση.  Και θα έπρεπε να φέρουμε διάταξη να γράφουν οι γιατροί πρώτα στα νοσοκομεία κυρίως δραστική ουσία και μόνο  κατ’ εξαίρεση εμπορική. Έτσι θα μπορέσουν να μπουν κάποια  γενόσημα μέσα από τα νοσοκομεία μας με όλες τις δυσκολίες για να δούμε πως θα μπορεί να εφαρμοστεί μετά αν μπορεί να εφαρμοστεί εκτός νοσοκομείου. 
      Έρχομαι στα φαρμακεία. Μπορεί να είναι επιχειρήσεις, αλλά επειδή διακινούν ένα κοινωνικό αγαθό όπως είναι το φάρμακο δεν μπορεί να συγκρίνονται νομικά με άλλες επιχειρηματικές δραστηριότητες. Δεύτερον, έχουμε τα περισσότερα φαρμακεία της Ευρώπης. Είναι σημαντικό πρόβλημα. Τρίτον, έχουμε μια απόφαση του Συμβουλίου της Επικρατείας που πέφτει το πληθυσμιακό κριτήριο.  Έτσι μπαίνει το θέμα των  φαρμακείων που είναι πολύ σοβαρό. 
      Επειδή ως ΠΑ.ΣΟ.Κ κρίνουμε ότι αυτή η διάταξη είναι αναποτελεσματική και ότι δεν λύνει το πρόβλημα ούτε των νυν φαρμακοποιών, ούτε των νέων που θέλουν να μπουν στο επάγγελμα η πρότασή μας είναι να αποσυρθεί η διάταξη και να αντικατασταθεί  μετά από ευρύ κοινωνικό διάλογο με μία άλλη η οποία θα φέρνει αφενός το θέμα της προστασίας της δημόσιας υγείας και αφετέρου το θέμα της πρόσβασης στο επάγγελμα ξεχωριστά και βεβαίως χωρίς πληθυσμιακά κριτήρια. Θεωρούμε ότι μπορεί αυτή η διάταξη να έλθει σε επόμενο νομοσχέδιό σας. Εμείς θα συμβάλλουμε στην επιτροπή. Πρώτο θέμα θα πρέπει να είναι η εκπαίδευση, τα ποιοτικά κριτήρια και χαρακτηριστικά λειτουργίας των φαρμακείων, η πιστοποίηση, η βιωσιμότητα, η αξιοπρεπής άσκηση του επαγγέλματος και η καλύτερη εξυπηρέτηση του κοινού μετά από ομοιόμορφη κατανομή.
      Αυτά σαν βασικά, ενώ θα πρέπει να ενισχύεται η ανάπτυξη της Ελληνικής Φαρμακοβιομηχανίας, η στελέχωση των θέσεων του δημοσίου σε φαρμακοποιούς, η θέσπιση ειδικοτήτων μεταπτυχιακών και την ενίσχυση των προπτυχιακών σπουδών και η θεσμοθέτηση εταιρειών εκμετάλλευσης φαρμακείων με αδειοδότηση μόνο στους φαρμακοποιούς.
      Έρχομαι τώρα συγκεκριμένα. Αν δεν την αποσύρετε, κύριε Υπουργέ, για να τη συζητήσουμε και να τη λύσουμε ομόφωνα, εμείς θα την καταψηφίσουμε.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και το χρόνο της δευτερολογίας μου. 
      Η απόσυρση της αναδρομικής ισχύος είναι θετική διάταξη και συμφωνούμε. Βέβαια, υπήρξε μια Βαβέλ ενεργειών και αλληλοσυγγρούσεων, επιστολές και επιστολές προς τις νομαρχίες. 
      Κύριε Υφυπουργέ, κύριε Γιαννόπουλε, εγώ συμφωνώ με τη δική σας τελική διατύπωση ως προς τις νομαρχίες. Ξέρετε όμως τι δημιουργήθηκε; Υπήρχε ένα σχέδιο που κυκλοφορούσε και έλεγε ότι έχει αναδρομική ισχύ από 1η Δεκεμβρίου και ο Νομάρχης ήταν και σε δύσκολη θέση για το αν πρέπει να το εφαρμόσουν. Διότι ποια είναι η βούληση της Κυβέρνησης; Να δώσουμε ή να μην δώσουμε άδειες σ’ αυτό το μεσοδιάστημα; Και φαίνεται ότι υπήρξε μια σύγκρουση Γιαννόπουλου – Κακλαμάνη πάνω σ’ αυτό. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μα τι λέτε, κύριε συνάδελφε; 
      ΕΚΤΟΡΑΣ ΝΑΣΙΩΚΑΣ: Δεν λέω ότι μαλώσατε με τον τέως Υπουργό, αλλά ότι είχατε άλλη θέση εσείς και άλλη ο Υπουργός. Αυτό εννοώ σαν σύγκρουση. Δεν εννοώ ότι είχατε προσωπική σύγκρουση. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Νασιώκα, μην προκαλείτε διάλογο! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου επιτρέπετε, μια παρέμβαση; 
      ΠΡΟΕΔΡΕΥΩΝ (Παναγιώτης Κοσιώνης): Κύριε Νασιώκα, επιτρέπετε την διακοπή; 
      ΕΚΤΟΡΑΣ ΝΑΣΙΩΚΑΣ: Την επιτρέπω, κύριε Πρόεδρε, με προϋπόθεση να μου κρατήσετε το χρόνο.
      ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Από ό,τι αντιλήφθηκα, ο κ. Νασιώκας κάνοντας χρήση της δευτερολογίας του, θα φύγει όταν θα μιλάω εγώ. 
      ΕΚΤΟΡΑΣ ΝΑΣΙΩΚΑΣ: Όχι, εδώ θα μείνω μέχρι το τέλος. Θα μείνω μέχρι να το ψηφίσουμε, κύριε Υφυπουργέ. Ζήτησα το χρόνο της δευτερολογίας μου για να ολοκληρώσω την πρότασή μου! 
      ΠΡΟΕΔΡΕΥΩΝ (Παναγιώτης Κοσιώνης): Επομένως, κύριε Υφυπουργέ, αυτό που θέλετε να πείτε, μπορείτε να το πείτε στην ομιλία σας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εντάξει, κύριε Πρόεδρε. Το είπα για να μην διακόπτουμε τον ειρμό του. Αν και έχει τέτοια εγκεφαλική επάρκεια που η διακοπή μου δεν τον επηρεάζει! 
      ΕΚΤΟΡΑΣ ΝΑΣΙΩΚΑΣ: Τώρα, θα σας εξηγήσω γιατί επανέρχομαι στο ότι πρέπει να το αποσύρετε για να το μελετήσουμε καλύτερα. Κατ’ αρχάς, ακούσατε τον εισηγητή που έθεσε πάρα πολλές ενστάσεις, γιατί πραγματικά το πρόβλημα είναι πολυδαίδαλο και δύσκολο και κανένας δεν λέει ότι έχει τη μαγική συνταγή. Γι’ αυτό και χρειάζεται καλύτερη μελέτη. 
      Δεύτερον, εγώ ρωτάω το εξής: Τι θα γίνει με όσους σ’ αυτό το διάστημα πήραν άδεια ίδρυσης, αλλά δεν πρόλαβαν να πάρουν άδεια λειτουργίας; Ισχύει ή δεν ισχύει; Να γραφτεί! Επίσης, τι θα γίνει με αυτούς που υπέβαλαν αίτηση εγκαίρως και λόγω της δυσκολίας την οποία περιέγραψα νωρίτερα -και δεν την περιέγραψα για να εκμεταλλευτώ την διχογνωμία- δεν πρόλαβαν; Θα δικαιούνται; 
      Τώρα, πάω σε μια άλλη περίπτωση εξίσου σημαντική. Όσοι είχαν πάρει άδεια ασκήσεως επαγγέλματος προ του ’97 –υπάρχει και σχετική τροπολογία την οποία δεν ξέρω αν θα κάνετε δεκτή- φαίνεται ότι με τα χωροταξικά κριτήρια, ευνοούνταν. Τώρα όμως η θέση τους γίνεται δυσμενέστερη. Θα ισχύσει το προηγούμενο ευνοϊκότερο καθεστώς γι’ αυτούς ή όχι; Αυτό είναι το τρίτο. 
      Η τέταρτη περίπτωση αφορά το εξής: Όποιος έχει οκτώ ή δέκα ή δώδεκα χρόνια άδεια ασκήσεως επαγγέλματος και κατεδαφιστεί, πέσει ή εκδιωχθεί, μπορεί να μετακινηθεί σε ιδιόκτητο, όπου και να’ ναι ανεξαρτήτως αποστάσεως. 
      Εγώ θα σας πω μια περίπτωση πολύ σημαντική για κάποιον ο οποίος έχει εκατό χρόνια επάγγελμα από πατέρα σε γιο, αλλά κάθε δώδεκα χρόνια μπαίνει σε πλειοδοτικό διαγωνισμό, διότι το κτήριο είναι νομικό πρόσωπο ιδιωτικού δικαίου. Μπορεί, λοιπόν, αυτός να φύγει και να πάει όπου θέλει, σε άλλο κτήριο; Δεν τον καλύπτει.
      Τώρα, θα σας αναφέρω ένα άλλο σημαντικό παράδειγμα, το οποίο θέτει και ο Φαρμακευτικός Σύλλογος Ροδόπης. Εκεί, υπάρχουν και μεγάλα χωριά που δεν είναι όμως δημοτικά διαμερίσματα ή πολλά χωριά που κάνουν ένα δημοτικό διαμέρισμα. Δεν μπορεί εκτός από το δημοτικό διαμέρισμα να πάει και στο χωριό; Υπάρχει και σχετική τροπολογία από τον κ. Λεβέντη.
      Επίσης, όσοι έχουν ιδιόκτητα κτήρια και έχουν άδεια άσκησης επαγγέλματος και άδεια λειτουργίας επαγγέλματος, μπορούν να μετακινηθούν ανεξαρτήτως χρόνου σ’ αυτά; Υπάρχουν πάρα πολλά τέτοια αιτήματα.
      Άρα, κύριε Υπουργέ, θεωρώ το θέμα ως σημαντικό και πρέπει να μελετηθεί πολύ καλύτερα και δεν το λέω γιατί είναι δύσκολο ως θέμα. Μάλιστα, χθες ακούστηκε ότι κάποιοι της Αντιπολίτευσης επιλέξαμε να είμαστε και με τον αστυφύλαξ και με τον χωροφύλαξ. Όχι, είμαστε με την ουσία και πήραμε ξεκάθαρη θέση για το τι πιστεύουμε ότι πρέπει να έχει το επάγγελμα, πώς πρέπει να κατοχυρωθεί, αλλά και πώς να είναι μερικώς «ανοιχτό» σε νέους και είπαμε και ποια είναι τα κριτήρια που πρέπει να τηρηθούν. Όμως χρειάζεται πολύ καλύτερη μελέτη, η οποία αν δεν γίνει, θα αναγκαστούμε να το καταψηφίσουμε.
      Ευχαριστώ πάρα πολύ.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε, κύριε Νασιώκα.
      Κυρίες και κύριοι συνάδελφοι, ο συνάδελφος κ. Βασίλειος Πάππας, Βουλευτής Χαλκιδικής, ζητάει για λόγους κομματικούς, δηλαδή με την ιδιότητα του Γενικού Γραμματέα Αποδήμου Ελληνισμού της Νέας Δημοκρατίας, ολιγοήμερη άδεια απουσίας στο εξωτερικό, από 6 Απριλίου 2006 μέχρι 16 Απριλίου 2006. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Κοσιώνης): Η Βουλή ενέκρινε τη ζητηθείσα άδεια.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ένα νομοσχέδιο που μας απασχόλησε και στην επιτροπή, συζητήθηκε κι εδώ στην Ολομέλεια. Τις απόψεις του Συνασπισμού επί της αρχής και επί των πρώτων 13 άρθρων τις εξέφρασε ο Κοινοβουλευτικός Εκπρόσωπος του Συνασπισμού κ. Φώτης Κουβέλης.
      Τώρα, για τα δύο τελευταία άρθρα, το 14 και το 15, που αφορούν τα φαρμακεία, θα ήθελα να πω μερικά πράγματα. Έχουν μερικά αναφερθεί και από άλλους συναδέλφους. Έτσι όπως έχουν διαρθρωθεί τα άρθρα αυτά, πιστεύουμε ότι θα έχουμε προβλήματα. Και φοβούμαστε –είχα εκφράσει αυτή την επιφύλαξη και στην επιτροπή- μήπως από τη μια το Συμβούλιο της Επικρατείας και από την άλλη οι κοινοτικές οδηγίες μας υποχρεώσουν να ασχοληθούμε ξανά με το θέμα και χρειαστεί να αναθεωρήσουμε μερικές απ’ αυτές τις διατάξεις, που σήμερα νομοθετούμε.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κατ’ αρχήν λέμε ότι πρέπει να διασφαλιστούν τα κριτήρια αδειοδότησης και λειτουργίας των φαρμακείων και να προστατευθεί και ο φαρμακοποιός απέναντι στον άκρατο ανταγωνισμό από άλλα κέντρα που εποφθαλμιούν το χώρο, όπως είναι ξένες πολυεθνικές εταιρείες. Το είχαμε τονίσει αυτό στην επιτροπή, υπήρξαν διαβεβαιώσεις από τους αρμόδιους Υπουργούς ότι τέτοιος κίνδυνος δεν υπάρχει, έχουμε όμως τις επιφυλάξεις μας. Και σε καμία περίπτωση εμείς δεν δεχόμαστε τα φάρμακα να πουλιούνται στα σούπερ-μάρκετ, όπως υπάρχει κίνδυνος αυτή της στιγμή να συμβεί με τα μη συνταγογραφούμενα φάρμακα, έτσι όπως έχει διατυπωθεί.
      Δεν υπάρχει καμία ρύθμιση όσον αφορά τις συνενώσεις των φαρμακείων και τη ρύθμιση για τα κίνητρα αυτών των συνενώσεων, καθώς επίσης και για την επιμόρφωση των φαρμακοποιών, που θα πρέπει να γίνεται με ευθύνη της πολιτείας. Γιατί θα πρέπει να δούμε το φαρμακείο σε ένα αναβαθμισμένο ρόλο σημερινό και μελλοντικό, έτσι όπως εξελίσσονται. Δεν είναι το φαρμακείο μια απλή επιχείρηση. Είναι ένας κοινωνικός χώρος, στον οποίο προσφέρονται εξειδικευμένες υπηρεσίες, επιτελείται κοινωνικό έργο. Και απ’ αυτή την άποψη έχουμε υποχρέωση να ενισχύσουμε αυτό το ρόλο του φαρμακείου.
      Ασφαλώς, επειδή είναι και επιχείρηση, θα πρέπει να ξέρουμε ότι πρέπει να σταθεί και ως επιχείρηση. Αλλά δεν θα είναι αυτός ο πρωταρχικός ρόλος, ο κερδοσκοπικός. Να σταθεί σαν επιχείρηση, για να μπορεί να εξακολουθήσει να προσφέρει σε αυτό τον ευαίσθητο χώρο, να επιτελεί αυτό τον κοινωνικό ρόλο.
      Συμφωνούμε απόλυτα με την απόσυρση αυτής της διατύπωσης που μιλούσε για αναδρομική ισχύ. Άλλωστε εμείς το είχαμε υποστηρίξει επιτακτικά και στην συζήτηση στην αρμόδια Επιτροπή.
      Υπάρχει επίσης ένα μεγάλο πρόβλημα, κύριε Υπουργέ –και το έχουμε ξανά αναπτύξει- με τους φαρμακοποιούς που δεν έχουν φαρμακείο. Και είναι μερικές χιλιάδες.
        Έρχονται και οι καινούργιοι φαρμακοποιοί. Δεν μπορούμε αυτούς να τους αγνοήσουμε. Πρέπει να βρεθεί ένας τρόπος. Ασφαλώς, υπάρχει πληθώρα φαρμακείων, αλλά πιστεύουμε ότι υπάρχουν περιθώρια. 
      Θα επαναλάβω αυτό που ξαναείπα, ότι υπάρχουν μεγάλα φαρμακεία στο κέντρο και στις μεγάλες πόλεις που είναι κυριολεκτικά χρυσωρυχεία. Έχουν πάρα πολλή κίνηση και χρησιμοποιούν άσχετους –θα έλεγα- υπαλλήλους. Δεν χρησιμοποιούν φαρμακοποιούς. Εδώ θα μπορούσαν, λοιπόν, να απασχοληθούν φαρμακοποιοί και μάλιστα πολλοί και να προσφέρουν υπηρεσία και, επίσης, να λειτουργεί και η επιχείρηση. Γιατί δεν μπορεί να γίνει αυτό; 
      Ένα άλλο θέμα. Υπάρχουν οι νοσοκομειακοί φαρμακοποιοί που είναι μερικές εκατοντάδες. Όμως, δεν επαρκούν. Γιατί κανονικά το φαρμακείο πρέπει να είναι σε λειτουργία όλο το εικοσιτετράωρο σε ένα μεγάλο νοσοκομείο, ιδιαίτερα όταν εφημερεύει. Και όμως, αυτοί οι φαρμακοποιοί αγκομαχούν να καλύψουν τις ανάγκες. Γιατί δεν μπορούν να προσληφθούν και άλλοι πολύ περισσότεροι φαρμακοποιοί; 
      Να μη μιλήσω για το περίφημο επίδομα, για το γλίσχρο επίδομα των 800 ευρώ το χρόνο, που δεν τους δίνεται. Απ’ αυτήν την άποψη, λοιπόν, πιστεύουμε ότι υπάρχουν πολλά περιθώρια και για τους ανθρώπους που δεν έχουν φαρμακείο να μπορέσουν να απασχοληθούν στον τομέα τους, με ενσωμάτωση σε λειτουργούντα φαρμακεία, με προσλήψεις σε μεγάλα νοσοκομεία στις θέσεις των φαρμακοποιών που τώρα δεν καλύπτονται. 
      Έχουμε, βέβαια, κάνει και τροπολογίες, που δεν θέλω να αναλύσω τώρα, γιατί θα γίνει ειδική συζήτηση. Υπάρχουν και περιπτώσεις άλλων φαρμακοποιών που έχουν προβλήματα μετακίνησης, απασχόλησης, ιδιαίτερα στις ακριτικές περιοχές που πρέπει να δούμε με ευαισθησία. Εμείς περιμένουμε να δούμε πώς θα τοποθετηθεί τελικά ο κύριος Υπουργός σε αυτό το θέμα. Κατ’ αρχήν, δεν θα λέγαμε «όχι». Θα ψηφίζαμε τα άρθρα αυτά. Όμως, θέλουμε να δούμε την οριστική, τελική διατύπωση, όπως θα γίνει από τον κύριο Υπουργό, για να τοποθετηθούμε οριστικά. Επί των τροπολογιών θα αναφερθώ ειδικότερα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Το λόγο έχει ο κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Τοποθετούμενος και επί της αρχής, κύριε Πρόεδρε, είπα πως το νομοθέτημα αυτό δεν αποτελεί καμία τομή, καμία εμπνευσμένη μεταρρύθμιση, όπως συνηθίζει να λέει η Κυβέρνηση για κάθε νομοθέτημα που φέρνει στη Βουλή, εντάσσοντάς το σε μια γενικότερη προπαγανδιστική πολιτική. 
      Θα μπορούσε να είναι μεταρρυθμιστική τομή προς τα πίσω, βεβαίως, σε ακόμη περισσότερο αδιαφανείς δρόμους, εάν ο κύριος Υπουργός δεν είχε αποσύρει τις επίμαχες τροπολογίες και ειδικά την τροπολογία εκείνη που αφορούσε την παραγωγή και τη διάθεση στην εγχώρια αγορά φαρμάκων κατώτερης ποιότητας, χωρίς τους απαιτούμενους ελέγχους και πιστοποιήσεις, για να κυκλοφορούν σε χώρες-μέλη της Ευρωπαϊκής Ένωσης και τα οποία επρόκειτο να εξαχθούν σε τρίτες χώρες. 
      Βεβαίως, αυτό δημιουργεί τριβές με τον προκάτοχο του κ. Αβραμόπουλου, τις οποίες ως πυροσβέστης ο κ. Καραμανλής καλείται να σβήνει κάθε μέρα. Όμως, δεν ξέρουμε κατά πόσο οι φωτιές που ανάβουν στα νοσοκομεία, η φωτιά που σιγοκαίει και πολλές φορές γίνεται απειλητική για την υγεία των Ελλήνων πολιτών και φυσικά οι υπέρογκες δαπάνες του κρατικού Προϋπολογισμού –δηλαδή πάλι από τις τσέπες του Έλληνα φορολογούμενου πολίτη- θα σβήσουν ποτέ.
      Όλα δείχνουν πως η φαρμακευτική δαπάνη, τόσο η δημόσια όσο και η ιδιωτική, συνεχώς αυξάνεται. Κούφιες και άνευ αντικρίσματος οι προεκλογικές, αλλά και μετεκλογικές εξαγγελίες για περιστολή της σπατάλης και της διαφθοράς. 
      Τόνισα και χθες, θα ξανατονίσω και σήμερα πως η Κυβέρνηση δεν έχει προκηρύξει ούτε ένα διαγωνισμό για να αγοράσει φάρμακα, είτε με το παλιό καθεστώς είτε με το νέο. Επεκτείνει τον τελευταίο διαγωνισμό του 2002, σπάζοντας τις αγορές σε ποσά που επιτρέπουν τις απευθείας αναθέσεις και προμήθειες. 
      Έτσι, λοιπόν, το κόστος πολλαπλασιάζεται και φυσικά η Κυβέρνηση δεν θα είναι στην εξουσία, όταν θα γίνει νέα ρύθμιση –ανά τριετία όπως γίνεται- για τα χρέη των νοσοκομείων και τότε πάλι θα μαλώνουμε σε ποιους προϋπολογισμούς λογιστικά θα εγγραφούν αυτά τα χρέη. 
      Τα χρέη της προηγούμενης τριετίας -2002, 2003, 2004- της τάξης των 2,5 δις ευρώ η Κυβέρνηση τα ενέγραψε στους προηγούμενους προϋπολογισμούς λογιστικά και όχι ταμειακά, όπως έκανε στην εγγραφή των αμυντικών δαπανών, γιατί έπρεπε και αυτά να τα στείλει στο παρελθόν. Δηλαδή, όπως βόλευε. Και τα εμά μα και τα σα εμά. 
      Δεν ξέρουμε, λοιπόν, τι θα κάνει η επόμενη κυβέρνηση. Είμαι βέβαιος ότι η επόμενη κυβέρνηση, η Κυβέρνηση του ΠΑ.ΣΟ.Κ. θα κάνει ορθολογική καταγραφή κατ’ αρχήν των χρεών, αφού θα είναι αναγκασμένη και αυτή να πάει στη ρύθμιση, μια και με την επόμενη δεκαετία θα έχουμε περάσει τα 3,5 δις ευρώ σε χρέη των νοσοκομείων. Η αύξηση θα είναι πάνω από 30%. 
      Στο συζητούμενο φυσικά νομοθέτημα πουθενά δεν υπάρχει πρόβλεψη για την περιστολή της σπατάλης και της διαφθοράς. Κύριε Υπουργέ, ξέρετε καλά ότι και υπήρχε και υπάρχει, αλλά και διευρύνεται η διαφθορά και το μαύρο χρήμα στη διακίνηση του φαρμάκου και μέσα από τα νοσοκομεία, από τις κλινικές, ακόμη και στο μικρό φαρμακείο της γειτονιάς ή του Καποδιστριακού Δήμου. Αυτή είναι η πραγματικότητα, η οποία δεν αντιμετωπίζεται καθόλου μ' αυτό το νομοθέτημα.
      Θα μπορούσαν να υπάρξουν πραγματικές τομές. Χρειάζεται ένας πλατύς και βαθύς διάλογος με όλες τις πτέρυγες της Βουλής, με τους ενδιαφερόμενους φορείς και πάνω απ’ όλα με τον ίδιο τον πολίτη. Οι τομές πρέπει επιτέλους να γίνουν για να εναρμονιστούμε με τα ευρωπαϊκά δεδομένα. 
      Κάποια στιγμή πρέπει τα generics, τα φάρμακα που χάνουν την πατέντα τους και την αποκλειστικότητα στην παραγωγή και τη διανομή, να μπουν στον ελεύθερο ανταγωνισμό, όπως ισχύει σε πολλές χώρες της Ευρωπαϊκής Ένωσης. Τα δημόσια νοσοκομεία αγοράζουν μεγάλες ποσότητες φαρμάκων. Σημειώνω ότι η μεγαλύτερη ποσότητα κατανάλωσης φαρμάκων είναι από τα generics, που έχουν χάσει την πατέντα. 
      Αυτός ο αριθμός συνεχώς θα διευρύνεται, γιατί σχεδόν όλη η γκάμα των αναγκών και των ασθενειών έχει καλυφθεί και όσο περνάει ο καιρός τα καινούργια φάρμακα που ανακαλύπτονται και παρασκευάζονται είναι λιγότερα. Περισσότερο είναι τροποποιήσεις των προηγούμενων, όταν αυτές δεν είναι πονηρές, απλώς για να έχουμε τη δραματική ανατίμηση ενός φαρμάκου σε σχέση με το ισοδύναμο προηγούμενό του. 
      Αυτό είναι ένα από τα τερτίπια των πολυεθνικών εταιρειών για να αυξάνουν κατακόρυφα τα κέρδη τους, χωρίς καμιά νέα επένδυση, εις βάρος βέβαια, όπως είπα, του κρατικού προϋπολογισμού και του πολίτη, του καταναλωτή.
      Δεύτερον, η στήριξη της φαρμακοβιομηχανίας. Τη φαρμακοβιομηχανία δεν τη στηρίζετε κρατώντας την κατώτερη τιμή στα generics, γιατί το εργασιακό κόστος είναι πολύ μικρό σε σχέση με την κερδοφορία των φαρμακοβιομηχανιών. Η κερδοφορία τους και η βιωσιμότητά τους δεν οφείλεται στο κόστος της εργασίας, αλλά στο καλό ή μη καλό συμβόλαιο. Και αν μια φαρμακοβιομηχανία που δουλεύει φασόν στην Ελλάδα –γιατί είναι φασόν όλες- έχει καλά συμβόλαια από τις πολυεθνικές, δηλαδή, υπηρετεί καλά την πολυεθνική, τότε έχει και τεράστια κέρδη. 
      Το γνωρίζουμε όλοι αυτό. Είναι κοινό μυστικό στη χώρα μας. Όσοι δεν έχουν καλά συμβόλαια, κλείνουν. Δεν έχουν κανένα περιθώριο να επιβιώσουν. Δηλαδή, είναι καθαρά επιλογή των πολυεθνικών, αν θα υπάρξει σε μια χώρα σαν την Ελλάδα φασόν παραγωγή, αν θα υπάρχει δηλαδή εγχώρια φαρμακοβιομηχανία. 
      Μπορούμε, όμως, να το κάνουμε γιατί υπάρχουν επιστήμονες, υπάρχουν ερευνητικά κέντρα και στα πανεπιστήμιά μας, υπάρχει η δυνατότητα και έχει αρχίσει ήδη η παραγωγή καινοτόμων φαρμάκων, συνδυασμός δηλαδή δραστικών ουσιών, που μας δίνουν καινοτόμα φάρμακα. 
      Αυτήν την παραγωγή να την στηρίξουμε. Δεν αρκεί, δηλαδή, η διακήρυξη του Πρωθυπουργού και χθες στο Συνέδριο του «ECONOMIST» ότι εμείς στηριζόμαστε στην οικονομία της γνώσης, στην έρευνα και την τεχνολογία και σε όλα αυτά τα μεγάλα και τα σημαντικά. Λόγια, λόγια, λόγια. Κάντε τα πράξη. Ιδού πεδίον δόξης λαμπρόν. Δώστε ενισχύσεις και θα είμαστε κοντά σας. 
      Επίσης πρέπει επιτέλους κάποια στιγμή να υπάρξει κάποιο όριο στην αύξηση των φαρμακείων, γιατί ήδη η αναλογία είναι πολύ πιο μεγάλη σε σχέση με τις χώρες της Ευρωπαϊκής Ένωσης.
      Υποτίθεται ότι ζούμε στη Μεσόγειο, με καλύτερη διατροφή, με καλύτερο κλίμα. Πώς, λοιπόν, καταναλώνουμε πολλαπλάσια ποσότητα φαρμάκων και ποιοτικά και ποσοτικά και γι’ αυτό έχουμε και πολύ μεγαλύτερη δαπάνη; Και όσο δεν θα υπάρχει ένας περιορισμός στους εισακτέους στα πανεπιστήμια, όσο δεν θα υπάρχουν πλέον ειδικότητες και κατευθύνσεις, όσο δεν θα αναπτύσσεται η μεταπτυχιακή εκπαίδευση στα πανεπιστήμιά μας, τόσο δεν θα αναβαθμίζεται και η έρευνα στη χώρα μας για να στηρίξουμε εγχώριες καινοτόμες παραγωγικές δραστηριότητες. Όλα αυτά είναι μια αλυσίδα, κύριε Πρόεδρε, και πουθενά στο νομοθετικό έργο της Κυβέρνησης δεν το έχουμε δει. Ό,τι κινείται και ό,τι υπάρχει είναι σε νομοθετικές πρωτοβουλίες και πολιτικές των προηγούμενων χρόνων. 
      Τέλος, σας προτείνουμε -και σας προτρέπουμε- μια πραγματική τομή και γενναία κοινωνική προσφορά: Καταργήστε τη συμμετοχή στα χαμηλά βαλάντια, στα φτωχά νοικοκυριά, στους αδύναμους και ανίσχυρους πολίτες. Μπορεί σε πολλές των περιπτώσεων να είναι συμβολική αυτή η συμμετοχή, είναι ουσιαστική όμως. Και δεν είναι λίγες οι φορές που είναι και προϊόν συναλλαγής των φαρμακοποιών με τους ασθενείς και ιδιαίτερα τους συνταξιούχους και στην πόλη και στο χωριό. Αυτά είναι μέτρα-«τομές». Σ’ αυτά να προχωρήσετε, κύριε Υπουργέ, και θα μας έχετε μαζί σας. Γι’ αυτό, λοιπόν, η ρύθμιση που φέρνετε για τα φαρμακεία ξεσηκώνει αντιδράσεις, δημιουργεί προβλήματα, έχει πολλές θολές διατάξεις που χρειάζονται διευκρίνιση και δεν μας δίνετε αυτές τις διευκρινίσεις. Γι’ αυτό και σας ζητήσαμε να την αποσύρετε, για να τη μελετήσουμε καλύτερα όλοι μαζί κι επιτέλους να δώσουμε μια μακροχρόνια λύση στα προβλήματα αυτά κι όχι εμβαλωματικές λύσεις κάθε λίγο και λιγάκι.
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Ο Υπουργός κ. Αβραμόπουλος δεν μας έκανε ούτε σήμερα την τιμή να έρθει στη Βουλή. Φαίνεται ότι είναι απασχολημένος με τα φωτογραφικά στιγμιότυπα για να πείσει ότι εξομαλύνθηκαν οι σχέσεις του με τον προκάτοχό του. Μας πείσατε! Μας πείσατε πραγματικά! Ισχύει η παροιμία, κύριοι συνάδελφοι,…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας):  Κύριε Γείτονα, θέλει να παρέμβει ο κύριος Υπουργός. Του το επιτρέπετε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι. Να πω όμως την παροιμία. «Να σε κάψω Γιάννη να σ’ αλείψω λάδι».  
      ΠΡΟΕΔΡΕΥΩΝ (Γεώργιος Σούρλας):  Μετά να αλείψετε το λάδι. Να τον ακούσετε πρώτα.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Πριν πάρετε το λόγο, κύριε Υπουργέ, θέλω να πω ότι αυτό που λέω δεν υποτιμά καθόλου τη δική σας παρουσία, την οποία κατά τα άλλα και επί της ουσίας τη θεωρώ επαρκή. Είναι όμως θέμα πολιτικού συμβολισμού η παρουσία ενός νέου Υπουργού σ’ ένα τόσο σημαντικό νομοσχέδιο στη Βουλή.
      	Θέλει να πει κάτι ο κύριος Υπουργός. Αν μου κρατήσετε το χρόνο, κύριε Πρόεδρε, ευχαρίστως δέχομαι τη διακοπή.
      ΠΡΟΕΔΡΕΥΩΝ (Γεώργιος Σούρλας):  Κρατήθηκε ο χρόνος σας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλω να πω κάτι, διότι την ομιλία σας την αρχίζετε και τη διανθίζετε με κάποιο ανεκδοτάκι και κάνετε ένα σχόλιο, με το οποίο πιστεύω ότι  και εμένα με μειώνετε,…
      ΚΩΝΣΤΑΝΤΙΝΟΣ ΓΕΙΤΟΝΑΣ: Καθόλου!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):…αλλά μειώνετε και τον Υπουργό τον κ. Αβραμόπουλο. Εάν κοινοβουλευτικά ο Υφυπουργός δεν μπορεί να στηρίξει ένα νομοσχέδιο, τότε θα εισάγουμε καινούργια κοινοβουλευτικά ήθη κι έθιμα, οπότε ο Πρόεδρος της Βουλής θα μας πει μήπως χρειάζεται να διακόψουμε τη συζήτηση για να έλθει ο Υπουργός. Γιατί για πρώτη φορά γίνεται το σχόλιο αυτό. Εκτός αν έχετε κάτι προσωπικά μαζί μου, που πιστεύω ότι δεν έχετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι.
      Κύριε Υφυπουργέ, αφού θέλετε να με προκαλέσετε θα προχωρήσω λίγο παρακάτω, ενώ δεν το ήθελα. Εννοώ και υπονοώ το εξής: ότι αναγκαστικά υιοθέτησε αυτό το νομοσχέδιο και ήρθε, έκανε την πρώτη του παρουσία, με μια γραπτή ομιλία και δεν έρχεται ουσιαστικά να το στηρίξει. Δεν μειώνει καθόλου εσάς. Είναι ένα νομοσχέδιο –επιμένω- ιδίως το πρώτο του κεφάλαιο, που τίποτα δεν μπορεί να προσφέρει στην υγεία των πολιτών, μπορεί να προσφέρει στην κερδοσκοπία των εταιρειών, και πραγματικά θα επιβαρύνει και τα ασφαλιστικά ταμεία και τον Έλληνα φορολογούμενο πολίτη με αυξημένες τιμές φαρμάκων. Οι Έλληνες πολίτες θα πουν –και θα με θυμηθείτε- κάποια φάρμακα «φαρμάκι» με τις τιμές που θα ισχύσουν.
      Κύριε Υπουργέ, προσπαθώντας να συγκροτήσω τις σκέψεις μου για το άρθρο 13, το πρώην 14, ανέτρεξα στην εισηγητική σας έκθεση. Προσέξτε τι γράφετε. Και θα σας πω μετά γιατί το διαβάζω. Προσπαθείτε να τεκμηριώσετε ότι το φαρμακείο και το φάρμακο υπηρετεί σκοπό δημοσίου συμφέροντος και δεν υπάγεται αυστηρά στους κανόνες της οικονομίας.
      Προσέξτε, κύριε Υπουργέ, τι γράφετε. Αυτά δεν είναι γραπτά εμπειρογνωμόνων για να τα αμφισβητήσετε, είναι η εισηγητική έκθεση υπογεγραμμένη από τους Υπουργούς. Λέτε: «Χαρακτηριστική είναι εν προκειμένω η 179/2003 απόφαση του Συμβουλίου της Επικρατείας με την οποία κρίθηκε ότι οι διατάξεις του άρθρου 49 του ν. 2519/97» -είναι ο νόμος που είχα ως Υπουργός Υγείας την τιμή να εισηγηθώ στη Βουλή και να ψηφιστεί- «που θεσπίζουν ανώτατα όρια στις δαπάνες προώθησης φαρμακευτικών επιχειρήσεων…κινούνται εντός των πλαισίων των διαγραφομένων από το άρθρο 5 παράγραφος 1 του Συντάγματος. Σύμφωνα με την εν λόγω απόφαση του Συμβουλίου της Επικρατείας η ανωτέρω ρύθμιση επιδιώκει σκοπούς υπέρτερου δημοσίου συμφέροντος που αποβλέπει στην προστασία της υγείας των πολιτών. Σύμφωνα με την κρίσιμη εν προκειμένω σκέψη της απόφασης» -προσέξτε- «το φάρμακο είναι εξαιρετικής σπουδαιότητας κοινωνικό αγαθό το οποίο δεν επιλέγει ο ασθενής αλλά ο γιατρός και το οποίο πληρώνει το κοινωνικό σύνολο». 
      ΓΕΩΡΓΙΟΣ ΒΑΓΙΩΝΑΣ: Πού διαφωνείτε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα σας πω που διαφωνώ. Μη βιάζεστε, κύριοι συνάδελφοι. Παρακολουθείστε με.
      Δεν ήσασταν εσείς, κύριε συνάδελφε, στη Βουλή τότε αλλά χάλασε τον κόσμο η Νέα Δημοκρατία όταν εισηγήθηκα αυτήν τη διάταξη για να βάλω περιορισμό στη διαφήμιση, στις αλόγιστες δαπάνες διαφήμισης φαρμάκων που ήταν δαπάνες ουσιαστικά οι οποίες εξυπηρετούσαν τη συναλλαγή την πολυφαρμακία και την υπερσυνταγογραφία. Είχε χαλάσει, λοιπόν, τον κόσμο τότε η Νέα Δημοκρατία και μας έλεγε, θα το βρείτε μπροστά σας, είναι αντισυνταγματικό. Είδατε όμως τι είπε το Συμβούλιο Επικρατείας. Μας δικαίωσε αυτό για την ιστορία. Αλλά έρχεστε επιλεκτικά να χρησιμοποιήσετε την απόφαση του Συμβουλίου Επικρατείας, που συνδυάζοντας τα άρθρα του Συντάγματος για την προστασία της δημόσιας υγείας και για την ελευθερία της οικονομίας, έρχεστε να τη χρησιμοποιήσετε επιλεκτικά. Μια απόφαση που λέει ότι είναι υπέρτατο αγαθό το φάρμακο, αυτό που έλεγα χθες και προχθές. Συναντάται στο φάρμακο η δημόσια υγεία με την οικονομία αλλά προέχει το αγαθό της υγείας. Δεν τη χρησιμοποιείτε για όλες τις ρυθμίσεις αλλά μόνο για τη ρύθμιση για τα φαρμακεία. 
      Σας επικρίνω, λοιπόν, για επιλεκτική μνήμη αλλά και επιλεκτική ala carte πολιτική. Μία πολιτική για το φάρμακο, για τα φαρμακεία και για τους φαρμακοποιούς πρέπει πρώτα απ’ όλα να είναι συνεπής, να είναι συνεκτική και να υπακούει στη βασική αρχή, στο «σκοπό εξυπηρέτησης του δημοσίου συμφέροντος», όπως αναφέρει η Δικαστική απόφαση. Γι’ αυτό τη μνημονεύω, κύριοι συνάδελφοι. Γιατί στα προηγούμενα άρθρα, με τον τρόπο που κάνατε τις νέες λίστες, τη δίδυμη νέα λίστα, με τον τρόπο της κοστολόγησης, όλο το νέο πλαίσιο που θεσπίζετε δεν εξυπηρετεί αυτό το σκοπό τον οποίο τον υιοθετείτε επιλεκτικά, ala carte.  Αυτό θέλω να σας πω. 
      Ακριβώς, λοιπόν, προσπάθησα να καταλάβω τι σας αναγκάζει να κάνετε αυτήν τη ρύθμιση για το πρώην άρθρο 14 και τώρα 13. Υπήρχε η βασική διάταξη του 1991. Έχουν αλλάξει τα δεδομένα από τότε; Ναι, έχουν αλλάξει τα δεδομένα. Στο χάρτη της υγείας έχουν αλλάξει πολλά δεδομένα και σε σχέση με το φάρμακο. Έχουν αλλάξει πολλά δεδομένα σε σχέση με το νομικό πλαίσιο και την απελευθέρωση της αγοράς και είναι αναγκαίο να βρούμε ορισμένες νέες ρυθμίσεις. Αλλά, κύριε Υπουργέ –και κάνω έκκληση- εγώ ζήτησα να αποσυρθεί όλο το νομοσχέδιο και να συζητήσουμε σε βάση από την αρχή. Δεν το δεχτήκατε αυτό, αλλά τουλάχιστο δεχθείτε την έκκληση που έκανε και ο εισηγητής μας προηγουμένως, ο κ. Νασιώκας, και αποσύρετε αυτό το άρθρο. Είναι ένα πολύ μεγάλο θέμα το οποίο δεν μπορούμε να το αντιμετωπίσουμε αποσπασματικά. Αποσύρετέ το και ελάτε να συζητήσουμε και να βάλουμε αρχές και για το χωροταξικό σχεδιασμό, τη χωροθέτηση των φαρμακείων –δεν είναι όμως μόνο αυτό- και για το ρόλο των φαρμακοποιών, τη λειτουργία στα φαρμακεία δηλαδή ό,τι αφορά και το επάγγελμα, λειτούργημα του φαρμακοποιού, αλλά και το ρόλο των νοσοκομειακών φαρμακείων τον οποίο έχετε υποβαθμίσει πολύ, κύριε Υπουργέ. 
      Και ερωτώ, μιας και αναφέρθηκα στον ν.2519 και επειδή δεν έχω παρακολουθήσει την εξέλιξή του: Προέβλεπε ο νόμος ουσιαστική αναβάθμιση των φαρμακοποιών των νοσοκομείων.
      Ο βασικός στόχος ήταν διπλός, αφ’ ενός μεν η προστασία της δημόσιας υγείας, αφ’ ετέρου ο έλεγχος της φαρμακευτικής δαπάνης μέσα από τη μηχανοργάνωση των φαρμακείων. Είχαμε προχωρήσει τότε σε δύο ρυθμίσεις, τη μηχανοργάνωση των φαρμακείων των νοσοκομείων και τη σταδιακή αναβάθμιση του ρόλου των φαρμακοποιών στα νοσοκομεία. 
      Τι έχει προχωρήσει μέχρι σήμερα για να αναβαθμιστούν διοικητικά, επιστημονικά και οικονομικά οι φαρμακοποιοί των νοσοκομείων; Τι έχει γίνει μέχρι σήμερα για την κάλυψη των μεγάλων κενών που υπάρχουν στα φαρμακεία των νοσοκομείων; Υπάρχουν τεράστια κενά. 
      Θα φέρω πάλι το παράδειγμα των αγροφυλάκων. Μιλάτε για τρεις χιλιάδες αγροφύλακες. Δεν μας ακούτε ότι είναι λάθος. Κάντε τους τουλάχιστον δύο χιλιάδες εννιακόσιους και πάρτε εκατό φαρμακοποιούς για τα φαρμακεία των νοσοκομείων. 
      Εγώ, λοιπόν, πιστεύω ότι χρειάζεται να ξαναδούμε όλα αυτά τα ζητήματα και το θέμα της εκπαίδευσης των φαρμακοποιών, το επάγγελμα φαρμακοποιού, το ρόλο φαρμακοποιού στα φαρμακεία, στα νοσοκομεία και τη χωροταξία των φαρμακείων. Να τα δούμε με μία νέα προσέγγιση ύστερα από μία ευρύτερη διαβούλευση και να διαμορφώσουμε από κοινού ρύθμιση η οποία θα μπορέσει να αντέξει στο χρόνο και να δώσει λύσεις σε υπαρκτά προβλήματα για τους φαρμακοποιούς και για τα φαρμακεία. Αλλά κυρίως να εξυπηρετεί τους πολίτες μέσα από την αναβάθμιση του ρόλου των φαρμακοποιών και των φαρμακείων, που για μένα δεν είναι καταστήματα, είναι μονάδες υγείας.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, στην Ελλάδα αντιστοιχεί ένα φαρμακείο σε χίλιους ογδόντα πέντε κατοίκους. Η επόμενη χώρα στην Ευρώπη των 25 είναι το Βέλγιο μ’ ένα φαρμακείο ανά χίλιους εννιακόσιους σαράντα οχτώ κατοίκους. Στο άλλο άκρο είναι η Δανία μ’ ένα φαρμακείο ανά δεκαοχτώ χιλιάδες οχτακόσιους τριάντα πέντε κατοίκους και η Σουηδία μ’ ένα φαρμακείο ανά έντεκα χιλιάδες εκατόν είκοσι πέντε κατοίκους. Από τα εννέα χιλιάδες τετρακόσια περίπου φαρμακεία στην Ελλάδα τα τρεις χιλιάδες εννιακόσια βρίσκονται στο νομό Αττικής, χίλια διακόσια στο Νομό Θεσσαλονίκης και ανά είκοσι πέντε στους Νομούς Γρεβενών και Φωκίδας. 
      Είναι φανερό ότι τα φαρμακεία στην Ελλάδα είναι σημεία πώλησης φαρμάκων και διαφόρων άλλων ειδών. Είναι επιχειρήσεις χωρίς ίχνος ανταγωνισμού, χωρίς ίχνος επιχειρηματικού κινδύνου, με σταθερό ολιγοπωλιακό κέρδος 35% επί της χονδρικής τιμής των φαρμάκων. 
      Το υψηλό ποσοστό κέρδους και η προστασία από τον ανταγωνισμό εξασφαλίζουν τη βιωσιμότητά τους και ένα αξιοπρεπές εισόδημα στους επιχειρηματίες φαρμακοποιούς των φαρμακείων, παρά την απίστευτα ανορθολογική σχέση φαρμακείων ανά αριθμό κατοίκων. Αυτό το υψηλό ποσοστό κέρδους διαμορφώθηκε σταδιακά και έφθασε στο 35% επί κυβερνήσεως Μητσοτάκη, ίσως για να συμβαδίσει με τον υψηλότατο τότε πληθωρισμό, χωρίς έκτοτε να προσαρμοστεί στις νέες εξελίξεις του δείκτη πληθωρισμού.
      Το 1994-1995 ήμουν Γενικός Γραμματέας στο τότε Υπουργείο Εμπορίου και προήδρευσα σε επιτροπή με θεσμικές εκπροσωπήσεις για την πολιτική στο φάρμακο. Πρότεινα τότε στην επιτροπή να συμφωνηθεί το επιτρεπτό εκπτώσεων στις τιμές των φαρμάκων, δηλαδή, το δικαίωμα διαπραγμάτευσης πάνω στις αγορανομικά καθοριζόμενες τιμές. Ενθυμούμαι τότε ότι η πλευρά των φαρμακοβιομηχάνων είπε ναι στις εκπτώσεις αλλά στα φαρμακεία και η πλευρά των φαρμακοποιών είπε ναι στις εκπτώσεις αλλά στη βιομηχανία. Τελικά, μέχρι σήμερα δεν επιτρέπονται εκπτώσεις, δεν επιτρέπεται διαπραγμάτευση, δεν υπάρχει ανταγωνισμός. 
      Ενθυμούμαι τότε ότι γνωστός επιχειρηματίας σούπερ μάρκετ είχε ζητήσει να επιτραπεί στα καταστήματά του να εγκατασταθούν φαρμακεία με τις πιο αυστηρές προδιαγραφές υγιεινής και άλλες, με φαρμακοποιό προϊστάμενο και να πωλεί τα φάρμακα τουλάχιστον 20% φθηνότερα. 
      Να σας πω και κάτι άλλο. Πολύ έξυπνα και ορθώς οι φαρμακοποιοί εδώ και πολλά χρόνια έχουν κατακτήσει το χώρο του χονδρεμπορίου συνιστώντας προμηθευτικούς συνεταιρισμούς σε κάθε νομό, οι οποίοι συνεταιρισμοί τους αγοράζουν τα φάρμακα με εκπτώσεις, σε χαμηλότερες τιμές. Τα φαρμακεία πωλούν τα φάρμακα στις αγορανομικά καθοριζόμενες τιμές καρπωνόμενα το όφελος αυτό, το οποίο δεν μετακυλίεται ούτε στους καταναλωτές ούτε στο δημόσιο ούτε στους ασφαλιστικούς οργανισμούς.
      Για όσους δεν γνωρίζετε, να σας γνωστοποιήσω ότι στην Αθήνα, στη Θεσσαλονίκη, στη Σούδα και στη Σαλαμίνα λειτουργούν νομίμως επτά στρατιωτικά φαρμακεία, όπου όλα τα φάρμακα πωλούνται 20% φθηνότερα σε πολλές δεκάδες δικαιούχων που είναι αξιωματικοί και υπαξιωματικοί εν ενεργεία και απόστρατοι των Ενόπλων Δυνάμεων και του Λιμενικού Σώματος και το μόνιμο προσωπικό του Υπουργείου Εθνικής Άμυνας και όλων των εποπτευόμενων από αυτό οργανισμών και βεβαίως οι οικογένειες όλων αυτών των δικαιούχων. Δεν καταλαβαίνω αυτήν τη διάκριση. Και δεν το λέγω για να καταργηθεί το προνόμιο αυτό. Το λέω, για να χορηγηθεί αυτό το προνόμιο σε όλους τους πολίτες.
      Τι επιδιώκει το δεύτερο κεφάλαιο του νομοσχεδίου που συζητάμε σήμερα; Μα τι άλλο; Την αναχαίτιση, περαιτέρω αύξηση του αριθμού των φαρμακείων και μόνο αυτό. Θυμηθείτε, θα ασκηθούν πάλι αιτήσεις ακυρώσεως και θα γίνουν δεκτές έστω μετά από πέντε έως δέκα χρόνια. Φιλί ζωής είναι οι ρυθμίσεις.
      Αναρωτιέμαι για τα χωροταξικά και πληθυσμιακά κριτήρια. Γιατί όχι, κύριε Υπουργέ, να μην υπάρχει και το κριτήριο του ύψους της φαρμακευτικής δαπάνης; Ξέρετε ότι για να υπάρξουν επιπλέον θέσεις συμβολαιογράφων, αυτές δεν προκύπτουν μόνο από παραιτήσεις, συνταξιοδοτήσεις ή θανάτους, προκύπτουν και από τη συνολική αύξηση του κύκλου εργασιών των συμβολαιογράφων, ώστε το διανεμόμενο προϊόν σε όλους να είναι πάντα το ίδιο. 
      Εδώ γιατί δεν προβλέπεται αυτό, το κριτήριο δηλαδή του ύψους της φαρμακευτικής δαπάνης, η οποία αυξάνει για πολλούς λόγους –που όλοι αποδεχόμαστε- και που τώρα θα αυξηθεί έτι περαιτέρω διότι οι τιμές όλων των φαρμάκων θα ανέβουν θεαματικά; Γιατί δεν βάζετε και αυτό το κριτήριο, ώστε να ανοίξουν και άλλες θέσεις; 
      Διαφωνώ μ’ αυτές τις ρυθμίσεις. Καταθέτω όμως και μια πρόταση, την οποία κατέθεσα πριν χρόνια, όταν με τίμησε ο Πανελλήνιος Φαρμακευτικός Σύλλογος προσκαλώντας με ως ομιλητή σε συνέδριό του. 
      Πρώτον, προώθηση και αξιοποίηση του θεσμού των εταιρειών φαρμακείων. Οι φαρμακοποιοί να συνιστούν εταιρείες για εκμετάλλευση φαρμακείου και άλλων συναφών δραστηριοτήτων. Έτσι θα έχουμε πολύ λιγότερα φαρμακεία, αλλά βιώσιμα και χωρίς ανάγκη προστασίας. 
      Δεύτερον. Ο φαρμακοποιός πρέπει να σταματήσει να έχει το ρόλο του δεύτερου μεταπράτη στο κύκλωμα «φάρμακο». Πρώτος είναι ο χονδρέμπορος. Σήμερα ο φαρμακοποιός περιορίζεται στην εκτέλεση των συνταγών, ενώ η παρασκευή εκ μέρους του φαρμάκων έχει ελαχιστοποιηθεί έως μηδενιστεί. Η επιστημονική του συμμετοχή είναι ελάχιστη. Τα φαρμακευτικά προϊόντα είναι συσκευασμένα, έτοιμα.
      Διεύρυνση, λοιπόν, του ρόλου του φαρμακοποιού θα μπορούσε να είναι η επαναλαμβανόμενη συνταγογραφία, η επέκταση του συμβουλευτικού του ρόλου, η ανάληψη συνταγογράφησης ορισμένων φαρμάκων με ευθύνη του φαρμακοποιού, η διαχείριση ελαφρών ασθενειών. Η συνέχιση της σημερινής κατάστασης με τα φαρμακεία είναι αδιέξοδη. Οι εντός των τειχών κερδίζουν χρόνο προστατευόμενοι ανορθολογικά.
      Κύριε Υφυπουργέ, στεναχωρούμαι. Χθες δεν ήμουν παρών όταν μιλήσατε, είδα όμως στα Πρακτικά κάποια σχόλια. Ο ομιλών, κύριε Υφυπουργέ, δεν υπήρξε ούτε βασιλεύς ούτε αόρατος στο θέμα της πολιτικής των φαρμάκων. Είχα σχέση με την πολιτική αυτή από τότε που ήμουν Γενικός Γραμματέας του Υπουργείου Εμπορίου. 
      Να σας θυμίσω ότι την πολιτική για το φάρμακο την αποφάσισε ομόφωνα το Υπουργικό Συμβούλιο το 1997. Ξέρετε, τότε το Υπουργικό Συμβούλιο συνεδρίαζε και έπαιρνε αποφάσεις, όχι όπως τώρα που ουσιαστικά έχει καταργηθεί. Η πολιτική εκείνη εφαρμόστηκε σε πολλά σημεία. Να θυμίσω ότι οι τιμές των φαρμάκων τότε μειώθηκαν συλλήβδην 10% συν μεσοσταθμικά άλλα 16%. Διάφορα άλλα μέτρα από τη δέσμη μέτρων που αποφάσισε το Υπουργικό Συμβούλιο έγιναν.
      Αρκετά δεν έγιναν, όπως η διαπραγμάτευση που ήταν στο πλαίσιο της απόφασης, να βρεθούν τρόποι διαφανείς, διαπραγμάτευσης με τους προμηθευτές σε όφελος του Δημοσίου, των ασφαλιστικών οργανισμών και των πολιτών. Επίσης, το θέμα του ποσοστού κέρδους των φαρμακείων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω σε μισό λεπτό, κύριε Πρόεδρε, μ’ ένα θέμα νομικής και ηθικής τάξης, το οποίο έχω επισημάνει εδώ και σχεδόν δύο χρόνια, όταν με τον κ. Νικήτα Κακλαμάνη, Υπουργό Υγείας τότε, αντιδικούσαμε αρθρογραφώντας σε εβδομαδιαία εφημερίδα γύρω από την πολιτική για το φάρμακο. 
      Τότε σημείωνα σε κάθε μου υστερόγραφο: «Πώς είναι νοητό νομικά και ηθικά να είναι Πρόεδρος νομικού προσώπου δημοσίου δικαίου το ίδιο πρόσωπο που είναι Πρόεδρος του ανώτατου συνδικαλιστικού οργάνου των φαρμακοποιών»; 
      Και το λέω αυτό –δεν είναι παρών αυτή τη στιγμή ο κ. Βαγιωνάς, αλλά το έχω πει και στον ίδιο προσωπικά και από κοντά, διότι έχω μια καλή γνωριμία μαζί του, αλλά έτερον εκάτερον- διότι είναι απαράδεκτη αυτή η συνύπαρξη.
      Σκεφτείτε τον Πρόεδρο του Δικηγορικού Συλλόγου Αθηνών ταυτόχρονα και Γενικό Γραμματέα στο Υπουργείο Δικαιοσύνης. Ε, δεν γίνονται αυτά. Κάτι πρέπει να κάνετε γι’ αυτό. Ας επιλέξει κάτι από τα δύο. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσμίδη.
      Το λόγο έχει ο κ. Κοσιώνης, ως ειδικός αγορητής του Κομμουνιστικού Κόμματος Ελλάδας.
      ΠΑΝΑΓΙΩΤΗΣ ΚΟΣΙΩΝΗΣ: Ευχαριστώ, κύριε Πρόεδρε. 
      Θα χρειαστώ λιγότερο από ένα λεπτό. Θα αναφερθώ μόνο στα δύο άρθρα που έχουν απομείνει. 
      Με το άρθρο 14 εισάγονται τα πληθυσμιακά κριτήρια για να ανοίξει κάποιος φαρμακοποιός φαρμακείο. Υπάρχει εδώ και η απόφαση του Συμβουλίου Επικρατείας, που μπερδεύει ακόμα περισσότερο τα πράγματα. Φαίνονται κάπως οι όροι να γίνονται πιο ελαστικοί. Ενώ, δηλαδή, πρώτα ήταν ένα φαρμακείο ανά τρεις χιλιάδες κατοίκους, τώρα είναι ανά χίλιους πεντακόσιους, αλλά η γενική αναλογία παραμένει η ίδια. Περίπου ένα φαρμακείο ανά χίλια ογδόντα πέντε άτομα. 
      Επομένως, είναι πολύ ελάχιστος ο αριθμός των καινούριων φαρμακείων που μπορούν να ανοίξουν. Με τα κριτήρια αυτά στην πραγματικότητα θα είναι πάρα πολύ δύσκολο, κυρίως φαρμακοποιοί που θα απολυθούν από φαρμακευτικές εταιρείες που δούλευαν, να ανοίξουν φαρμακείο.
      Κατά τη γνώμη μας, τα κριτήρια για να ανοίξουν φαρμακείο δεν μπορεί να είναι η προστασία από τον ανταγωνισμό, αλλά η ικανοποίηση των λαϊκών αναγκών. Γι’ αυτό, το άρθρο αυτό το καταψηφίζουμε. 
      Το άρθρο 15 ορίζει ποιοι δίνουν τις άδειες. Δηλαδή, λέει ότι άδειες ίδρυσης φαρμακείου χορηγούνται αποκλειστικά και μόνο από τα δημοτικά ή κοινοτικά διαμερίσματα. Συμφωνούμε και θα το ψηφίσουμε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσιώνη.
      Έχει ζητήσει το λόγο ο κ. Βενιζέλος, αλλά επειδή προηγούνται άλλοι συνάδελφοι, το Προεδρείο θέλει τη συναίνεση του Σώματος.
      Συμφωνεί το Σώμα να προηγηθεί ο κ. Βενιζέλος; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε ομόφωνα προς τιμή σας, κύριε Βενιζέλο.
      Ορίστε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, στη συζήτηση επί της αρχής έθεσα μια σειρά από μείζονα ζητήματα σε σχέση με το νομοσχέδιο αυτό. Και χαίρομαι γιατί ο Υπουργός Υγείας και ο παριστάμενος Υφυπουργός έσπευσαν –τηρώντας βέβαια κάποια ενδοκομματικά προσχήματα, τα οποία είναι κατανοητά- να αποσύρουν τη σκανδαλώδη διάταξη του άρθρου 12 και να τροποποιήσουν την προβληματική διάταξη του άρθρου 9 για τη διάθεση νοσοκομειακών φαρμάκων από τα ιδιωτικά φαρμακεία. Αρκεί βεβαίως να λυθεί και το ζήτημα του υπολογισμού του Φόρου Προστιθέμενης Αξίας πάνω στη νοσοκομειακή τιμή με την οποία πρέπει να διατίθεται το φάρμακο και από το ιδιωτικό φαρμακείο, εάν το επιτρέψει ο θεράπων ιατρός και η πρακτική που πρέπει να ακολουθείται lege artis στα θέματα αυτά. 
      Όμως, φτάνουμε στο τέλος της κατ’ άρθρον συζήτησης και δεν έχουν γίνει αλλαγές, οι οποίες να ανταποκρίνονται στην αξίωση για μια ενιαία, συστηματική, σοβαρή και εφαρμόσιμη φαρμακευτική πολιτική.
      Απετράπη ένα σκάνδαλο –και δεν θα μπορούσε να γίνει διαφορετικά- καταγράφτηκε, αλλά δεν έχουν λυθεί ούτε θέματα συγκρούσεως αρμοδιοτήτων με το Υπουργείο Ανάπτυξης ούτε θέματα σχέσεων με τα ασφαλιστικά ταμεία. 
      Έτσι, πρέπει να σας πω ότι το μόνο που θα απομείνει από το νομοσχέδιο αυτό είναι η ψευδής εντύπωση που θα δημιουργηθεί στο Σώμα των σημερινών φαρμακοποιών που έχουν άδεια λειτουργίας φαρμακείου ότι δήθεν τους καλύπτετε και τους εξυπηρετείτε. 
      Αυτό είναι ψευδές και σε λίγους μήνες με την πρώτη απόφαση του Συμβουλίου της Επικρατείας θα βρεθείτε, κύριε Υπουργέ, αντιμέτωποι με την οργή του Σώματος των φαρμακοποιών που θα έχουν βρεθεί μετέωροι λόγω της προφανούς αντίθεσης και της νέας αυτής ρύθμισης του άρθρου 14 προς το Σύνταγμα της χώρας, διότι έχει πει το Συμβούλιο της Επικρατείας σε νωπή απόφασή του ότι πρέπει να ισχύουν κριτήρια δημόσιας υγείας και ότι τα πληθυσμιακά κριτήρια δεν είναι κριτήρια δημόσιας υγείας. 
      Δεν εκφράστηκε μεν πρόσφατα το Συμβούλιο Επικρατείας για το ζήτημα των αποστάσεων, είναι όμως προφανές ότι και οι αποστάσεις μπορούν να λειτουργήσουν μόνο εάν εντάσσονται στη λογική της προστασίας της δημόσιας υγείας και τέτοια λογική, όπως σας είπα, δεν υπάρχει, όταν κλιμακώνονται οι αποστάσεις με κριτήριο την ύπαρξη ή μη προηγούμενης άδειας που μεταφέρεται. Αυτό σημαίνει όμως ότι δεν υπάρχει κάποιο πρόταγμα δημόσιας υγείας, αλλά υπάρχει ένα κριτήριο εμπορικότητας, παλαιότητας, επαγγελματικής κατοχύρωσης, άσχετο με τη δημόσια υγεία. 
      Αυτό το πλέγμα ρυθμίσεων θα καταρρεύσει. Εξυπηρετείτε μία κοινωνική ομάδα που η ίδια εύλογα πιέζει, αλλά εσείς ό,τι κάνετε πρέπει να το κάνετε μετά λόγου γνώσεως, με αίσθηση νομιμότητας, με θεσμική σοβαρότητα και να τους πείτε την αλήθεια: ότι πρέπει να γίνει ένας άλλος τύπος διαλόγου μαζί τους επί της ουσίας, για να βρεθεί μία βιώσιμη και δίκαιη και ορθολογική λύση. 
      Από την άλλη μεριά, βεβαίως, υπάρχουν φαρμακοποιοί που αυτή τη στιγμή εργάζονται με σύμβαση εξαρτημένης εργασίας σε ιδιωτικές εταιρείες, υπάρχουν φαρμακοποιοί που εργάζονται στο δημόσιο και στον ευρύτερο δημόσιο τομέα και μπορεί να αποχωρήσουν χωρίς πλήρη σύνταξη, υπάρχουν νέοι φαρμακοποιοί. Και είναι λογικό να βρεθεί και γι’ αυτούς μια λύση, γιατί και αυτοί είναι μία ομάδα κοινωνική, επιστημονική που έχει εύλογες αξιώσεις. 
      Και μπορεί να βρεθεί λύση που δεν θίγει καθόλου τα υφιστάμενα φαρμακεία, που επιτρέπει την ομαλή διαδοχή εκεί όπου υπάρχει δεύτερη γενιά φαρμακοποιού στην ίδια οικογένεια, που αποτρέπει αγοραπωλησίες δικαιωμάτων «κάτω από το τραπέζι», με αδιαφανείς παραοικονομικές διαδικασίες εις βάρος των φαρμακοποιών που έχουν σήμερα άδειες, οι οποίοι πολλές φορές αναγκάζονται να προβούν σε τέτοιες ενέργειες χάριν των παιδιών τους. 
      Όλο αυτό μπορεί να επιτευχθεί μόνο εάν η Κυβέρνηση, η Διαρκής Επιτροπή Κοινωνικών Υποθέσεων, με τη σύμπραξη της Αντιπολίτευσης, πάρει την πρωτοβουλία ενός σοβαρού διαλόγου, ώστε να καταλήξουμε σε ένα σχήμα νομικό, οικονομικό, λειτουργικό, εφαρμόσιμο, σύγχρονο, αξιοποιώντας και τα δεδομένα άλλων χωρών, που να δίνει δουλειά και στους σημερινούς φαρμακοποιούς και στους επόμενους, που να τους κρατά όλους σ’ ένα υψηλό επίπεδο αξιοπρέπειας και βεβαίως να ενισχύει και τη δημόσια υγεία, διαμορφώνοντας μεγάλα ισχυρά φαρμακεία, τα οποία μπορούν να λειτουργούν ανταγωνιστικά, ιδίως ως προς το σκέλος των άλλων προϊόντων και όχι στενά το φαρμακευτικό, όπου ο ανταγωνισμός που υφίστανται είναι τεράστιος. 
      Βεβαίως, είναι γνωστό ότι σ’ αυτά τα συμπληρωματικά προϊόντα πολλές φορές επενδύουν τις ελπίδες τους για οικονομική επιβίωση ή ανάπτυξη, αλλά σ΄ αυτά τα προϊόντα, τα μη συνταγογραφούμενα, δεν μπορούν να αντέξουν τον ανταγωνισμό άλλων εμπορικών καταστημάτων, άλλων εμπορικών κέντρων, άλλων δραστηριοτήτων που θα τις υπερκαλύψουν. 
      Άρα, λοιπόν, χρειάζεται μία σοβαρή, διαφανής και δίκαιη προσέγγιση. Και αν πιστεύουν ορισμένοι ότι κλείνουν το μάτι σε δέκα χιλιάδες φαρμακοποιούς, που λειτουργούν φαρμακεία τώρα, εξυπηρετώντας μια κατάσταση, είναι γελασμένοι γιατί πολύ σύντομα θα κληθούν να απολογηθούν για το αδιέξοδο στο οποίο θα οδηγηθεί αυτή η ρύθμιση. 
      Δεν τους προσφέρετε τίποτα ούτε στο μεσοδιάστημα και είναι τυχοδιωκτική η προσέγγιση που λέει «ας ψηφιστεί, να πάει το μήνυμα ότι η Κυβέρνηση και η Νέα Δημοκρατία εκπλήρωσαν μία υποχρέωση και ας καταπέσει στο Συμβούλιο της Επικρατείας». 
      Δεν νομίζω ότι στη σημερινή εποχή μπορεί μία κυβέρνηση και μία κυβερνητική πλειοψηφία να κρύβεται πίσω από τέτοιου είδους επιχειρήματα, ιδίως όταν είναι βέβαιο ότι θα συμβεί αυτό που σας λέω τώρα. Στέλνουμε το μήνυμα στο σύνολο του φαρμακευτικού κόσμου ότι αυτό που εμείς ως ΠΑ.ΣΟ.Κ. τους λέμε είναι συγκεκριμένο, είναι εφαρμόσιμο, είναι υπεύθυνο, αφορά την παρούσα γενιά φαρμακοποιών με φαρμακείο και τη μελλοντική γενιά φαρμακοποιών με φαρμακείο, αλλά και όλο το σώμα των υπολοίπων φαρμακοποιών, που βεβαίως δεν θέλουν να είναι σε δεύτερη μοίρα και να αποκλείονται από μία δυνατότητα, ιδίως όταν χάνονται θέσεις εξαρτημένης εργασίας μέσα από την εξέλιξη της φαρμακοβιομηχανίας ή της χοντρικής εμπορίας φαρμάκων. 
      Συνοψίζω, λέγοντας ότι και το νομοσχέδιο για το φάρμακο εμφανίστηκε με τυμπανοκρουσίες ως μείζονος σημασίας παρέμβαση, ως κάτι το καινοτομικό. Δεν μένει ουσιαστικά τίποτα. Η τιμολόγηση διέπεται από τη νέα διάταξη του Υπουργείου Ανάπτυξης, η οποία παραμένει ανενεργός, γιατί θα ανεβάσει τις τιμές και θα προκαλέσει κρίση και κατάκριση κατά της Κυβέρνησης. Οι αρμοδιότητες δεν κανονίζονται. Η λίστα παραμένει και αλλάζει όνομα. Με τα ασφαλιστικά ταμεία το πρόβλημα δε λύνεται, διότι μόνο η ενιαία διαπραγμάτευση, με σοβαρότητα απέναντι στις φαρμακευτικές εταιρείες, μπορεί να οδηγήσει σε λύση. 
      Αναγκαστήκατε να αποσύρετε και να τροποποιήσετε διατάξεις και σας έμεινε το άρθρο 14, το οποίο είναι έωλο, αντισυνταγματικό, ανεφάρμοστο. Ηθικό δίδαγμα; «Μια τρύπα στο νερό», γιατί είστε υποχρεωμένοι να δημιουργείτε τώρα την εντύπωση ότι δεν κατεδαφίζετε την πολιτική του προηγουμένου Υπουργού Υγείας. Όμως, όπως είπα κατ’ επανάληψη, το επικοινωνιακό απόστημα στο χώρο της υγείας έσπασε και αποκαλύπτεται πλέον το κενό της περασμένης διετίας, αποκαλύπτονται οι αδράνειες, οι παραλείψεις, οι αντιφάσεις, αλλά δυστυχώς και ενέργειες βλαπτικές για τη δημόσια υγεία και την υγεία των πολιτών, ενέργειες που απαξιώνουν το δημόσιο σύστημα υγείας, ενέργειες που έχουν θύματα. Και εδώ πρέπει να δοθούν εξηγήσεις εκ μέρους της Κυβέρνησης, γιατί η ευθύνη δεν είναι μόνο ατομική, αλλά και συλλογική στο δημοκρατικό κοινοβουλευτικό πολίτευμά μας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, τα άρθρα, τα οποία συζητούμε σήμερα για τα φαρμακεία, αποδεικνύουν και αυτά ότι όλο το νομοσχέδιο είναι αλλοπρόσαλλο και αναποτελεσματικό. Τι θέλει να μας πει το νομοσχέδιο; Ότι από τη μία μεριά πρέπει να περιορίσουμε τις συνολικές δαπάνες για τα φάρμακα και από την άλλη μεριά σήμερα, με τις σημερινές διατάξεις, συζητάμε πώς θα διασφαλιστεί ο αριθμός των λειτουργούντων φαρμακείων, χωρίς σοβαρές νέες επεκτάσεις στα επόμενα χρόνια. 
      Για εμένα, αυτό σημαίνει ότι η Κυβέρνηση δεν έχει καμία απολύτως εμπιστοσύνη στις ρυθμίσεις τις οποίες κάνει για τη δήθεν φθηνότερη τιμολόγηση των φαρμάκων, στους μαθηματικούς τύπους τους οποίους επινόησε, όπως επίσης και στις γραφειοκρατίες τις οποίες δημιουργεί, για να ελέγξει τη φαρμακευτική τιμολόγηση. Εάν πίστευε ότι η γραφειοκρατία και ο έλεγχος, τον οποίο δήθεν επιβάλλει στις τιμές, θα είχε αποτελέσματα, δεν θα χρειαζόταν ο περιορισμός της επέκτασης των φαρμακείων που κάνει το δεύτερο μέρος του νομοσχεδίου. Δεν έχει, όμως, καμία απολύτως εμπιστοσύνη στο πρώτο μέρος του νομοσχεδίου και ξέρει ότι πολύ σύντομα θα καταρρεύσει και θα οδηγηθούμε σε μία άμετρη και άλογη αύξηση της τιμής των φαρμάκων και της φαρμακευτικής δαπάνης συνολικά, διότι με γραφειοκρατικό τρόπο δεν λύνονται τα θέματα.
      Εξίσου αναποτελεσματική θα είναι και η ρύθμιση που περιέχεται στα άρθρα που συζητάμε σήμερα για τον περιορισμό των φαρμακείων στα σήμερα λειτουργούντα. 
      Πιστεύω ότι η χώρα μας έχει ένα ζήτημα πώς καθορίζεται το φαρμακευτικό επάγγελμα, πώς προσδιορίζεται το άνοιγμα ενός νέου φαρμακείου και αυτό είναι αποτέλεσμα της ιδιαίτερα μεγάλης εξάπλωσης φαρμακείων που έχει συμβεί τα τελευταία χρόνια, τις τελευταίες δεκαετίες στη χώρα μας.
      Ποια, όμως, θα ήταν μια σωστή αντιμετώπιση;  Ο διοικητικός περιορισμός, η απαγόρευση; Πιστεύω ότι υπάρχουν άλλες διέξοδοι, οι οποίες θα μπορούσαν να δώσουν απάντηση, και για μια πιο ανταγωνιστική τιμολόγηση στο φάρμακο, και για καλύτερες επαγγελματικές προοπτικές των φαρμακοποιών, αλλά και για μια καλύτερη σχέση ασθενούς και φαρμακείου ή αν θέλετε ασφαλιστικού ταμείου και φαρμακείου. 
      Πιστεύω, ότι αυτό το οποίο χρειάζεται ο τόπος είναι, από τη μια μεριά να παρακολουθούμε τις επιδόσεις, τις κερδοφορίες, αλλά και τις πιθανόν σπάταλες πρακτικές του κάθε φορέα υγείας και των φαρμακείων στη συγκεκριμένη περίπτωση και από την άλλη μεριά να διευρύνουμε τις ευκαιρίες επιλογής και ανταγωνισμού που έχει είτε ο ασθενής είτε το ασφαλιστικό ταμείο.
      Το άρθρο 7, το οποίο ψηφίστηκε χθες, κύριε Υπουργέ και το οποίο, κατά την άποψή μου είναι θετικό, βάζει μέσα τη συγκέντρωση στοιχείων, δαπανών, φαρμακευτικής περίθαλψης και συνταγογράφησης στους γιατρούς. Πιστεύω ότι αυτό το μέτρο πρέπει να επεκταθεί και στα φαρμακεία. Να ξέρει το Υπουργείο Υγείας, όπως επίσης και τα διάφορα ελεγκτικά σώματα που ελέγχουν τις νοσοκομειακές και φαρμακευτικές δαπάνες, ποιες είναι οι μεγάλες εστίες δαπανών και πιθανόν και οι μεγάλες εστίες σπατάλης που παρουσιάζονται στη διακίνηση φαρμάκου. 
      Έτσι, θα μπορούμε να εντοπίσουμε τις κακές πρακτικές. Ιδιαίτερα μάλιστα, αν επεκτείνουμε αυτή την ηλεκτρονικοποίηση και την καταγραφή και ανά ασθενή, μπορούμε να αποκαλύψουμε, όπως είχε γίνει και στο παρελθόν, πολλά κυκλώματα κακών συμπεριφορών και πρακτικών, τα οποία οδηγούν σε έκρηξη τη φαρμακευτική δαπάνη και κατ’ επέκταση πλήττουν το φορολογούμενο, όπως επίσης και τον έντιμο ασφαλισμένο.
      Χρειάζεται επίσης να διευρύνουμε και όχι να περιορίσουμε τη δυνατότητα να λειτουργούν φαρμακεία. Και αυτό κάποτε θα το αντιμετωπίσουμε. Δεν υπάρχει κανένα επάγγελμα και καμία δραστηριότητα που από τη μια μεριά παρουσιάζει έξαρση δαπάνης και από την άλλη  έρχεται το κράτος,  πιέζει τη στρόφιγγα και δεν αφήνει να μπουν άλλες παρόμοιες ανταγωνιστικές δραστηριότητες. 
      Δεν σας κάνει εντύπωση ότι από τη μια μεριά υπάρχει μια πολύ μεγάλη κοινωνική πίεση για να ανοίξουν νέα φαρμακεία και από την άλλη τα φαρμακεία, τα οποία λειτουργούν, το περισσότερο χρονικό διάστημα είναι κλειστά; Δεν σας πέρασε ποτέ από το μυαλό να πειραματιστείτε με νέες άδειες φαρμακείων, οι οποίες θα λειτουργούν άλλες ώρες της ημέρας και τα Σαββατοκύριακα; Αυτό θα ήταν μια λύση.
      Μια δεύτερη λύση θα ήταν η εξής: Οι προμηθευτικοί συνεταιρισμοί, οι οποίοι έχουν δημιουργηθεί μεταξύ των φαρμακείων –και αυτό είναι θετικό κατά την άποψή μου- μπορούν κάλλιστα να διευρυνθούν και να αποκτήσουν και επιχειρησιακή μορφή. Να γίνουν μεγαλύτερες φαρμακευτικές εταιρείες –εννοώ μεγαλύτερα φαρμακεία- που θα μπορούν να καλύπτουν με λιγότερο κόστος τις ανάγκες διακίνησης και τιμολόγησης φαρμάκων.
      Εσείς βέβαια δεν τα σκέφτεστε αυτά, γιατί έχετε μια εμμονή σε επιτροπές και γραφειοκρατίες και καταργήσατε τη διαπραγμάτευση, την οποία εμείς είχαμε ξεκινήσει να κάνουμε, ανάμεσα στα ασφαλιστικά ταμεία και τους φορείς που παρέχουν υπηρεσίες υγείας, όπως είναι τα νοσοκομεία και κατ’ επέκταση, θα μπορούσε να είναι τα φαρμακεία.
       Γιατί δεν μπορούμε να συζητήσουμε και να καθιερώσουμε μια διαπραγμάτευση και ανάθεση παροχής φαρμάκων, κατά τόπους, με βάση τις εκπτώσεις με τις οποίες θα παρέχουν τα φάρμακα και θα εκτελούν τις συνταγογραφήσεις τα επιμέρους φαρμακεία; Γιατί θα πρέπει υποχρεωτικά σε μια πόλη, σ΄ ένα νομό, σε μια περιφέρεια, να έχουμε παντού ενιαίες τιμές, όπου ξέρουμε ότι η ύπαρξη προμηθευτικών συνεταιρισμών από τους φαρμακοποιούς επηρεάζουν προς τα κάτω και έτσι διαμορφώνουν διαφορετικά ποσοστά κέρδους για το κάθε φαρμακείο και για την κάθε περιοχή; Γιατί δεν αφήνουμε ένα μέρος του εξοικονομούμενου κόστους για τους φαρμακοποιούς να το απορροφήσουν και να το ωφεληθούν και τα ασφαλιστικά ταμεία;
      Πιστεύω ότι αν καθιερώνατε τέτοιους θεσμούς, οι οποίοι οδηγούν σε μια περισσότερη διαπραγμάτευση, σε ένα μεγαλύτερο άνοιγμα της επιχειρηματικής δραστηριότητας και σε μεγαλύτερα μεγέθη της φαρμακευτικής εμπορίας, θα μπορούσαμε να έχουμε ένα σύστημα πιο διαφανές, πιο αποτελεσματικό, πιο ανταγωνιστικό και πιο ωφέλιμο για την κοινωνία, παρά να επινοείτε αυτές τις απίστευτες γραφειοκρατικές διαδικασίες με τους μαθηματικούς τύπους, τις επιτροπές επί επιτροπών και από την άλλη μεριά να βάζετε ενδεχομένως αντισυνταγματικά διοικητικά εμπόδια στην επιχειρηματική δραστηριότητα των φαρμακοποιών. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα για την οργάνωση της λιανικής πώλησης του φαρμάκου, το άρθρο 14, στο πλαίσιο ενός νομοσχεδίου το οποίο νομίζω ότι τεκμηριωμένα επικρίθηκε από την πλευρά μας, ότι δεν θα έχει κανένα θετικό αποτέλεσμα ούτε για τα ταμεία ούτε για τους ασθενείς. Βέβαια, η οπτική με την οποία αντιμετωπίζουμε το πρόβλημα συνδέεται με το χαρακτήρα που δίνουμε στο προϊόν-φάρμακο, ο οποίος δεν μπορεί παρά να είναι ο κοινωνικός χαρακτήρας με τον οποίον βλέπουμε όλο το σύστημα παροχής  υπηρεσιών υγείας και μέσα σ’ αυτό το φάρμακο. 
      Μια και μιλάμε για το συγκεκριμένο άρθρο, όμως, είμαστε υποχρεωμένοι να δούμε το φαρμακείο ως τον τελευταίο κρίκο μιας αλυσίδας από την παραγωγή, τη συνταγογράφηση, τη διακίνηση και τελικά τη λιανική πώληση μέσα από την οργάνωση όλου αυτού του πλέγματος και μέσα σ’ αυτήν την οργάνωση να δούμε και το φαρμακείο. 
      Τίθενται μερικά συγκεκριμένα ζητήματα. Το πρώτο είναι: γιατί ενώ έχουμε προχωρήσει και έχουμε και μια Κυβέρνηση η οποία είναι δύο χρόνια και έχουν κατατεθεί πάρα πολλές φορές προτάσεις για την ολοκληρωμένη μηχανογράφηση των φαρμακείων, αυτή η συζήτηση δεν έχει  προχωρήσει; 
      Η ολοκληρωμένη μηχανογράφηση των φαρμακείων έχει δύο χαρακτηριστικά. Το ένα είναι τεχνικό χαρακτηριστικό. Το τεχνικό χαρακτηριστικό έχει να κάνει με την αντιμετώπιση μιας σειράς διαχειριστικών προβλημάτων, που έχουμε αντιμετωπίσει πάρα πολλές φορές στο παρελθόν. Θυμάμαι, κύριε Υφυπουργέ, από τη θητεία μου στην Α.Δ.Ε.Δ.Υ. τις επανειλημμένες κρίσεις στην εκκαθάριση των λογαριασμών, τις απεργίες των φαρμακοποιών και την εμπλοκή και ταλαιπωρία των νομαρχιακών υπηρεσιών στη διαδικασία εκκαθάρισης των πληρωμών. 
      Άρα οφείλουμε να δούμε τη μηχανογράφηση των φαρμακείων σαν μια τεχνική διαδικασία που θα διευκόλυνε το σύνολο των εργασιών. Όμως, μία τέτοια πολιτική απόφαση έχει κυρίως πολιτικά χαρακτηριστικά και σ’ αυτά θέλω να σταθώ, σε σχέση, πρώτον, με την παρακολούθηση των στατιστικών στοιχείων που αφορούν τη διακίνηση των φαρμάκων και, δεύτερον, σε σχέση με τη στατιστική παρακολούθηση και τον έλεγχο των κυκλωμάτων που λυμαίνονται τα ασφαλιστικά ταμεία. 
      Έχουν δει πολλές φορές το φως της δημοσιότητας πληροφορίες που συνδέονται με τη λειτουργία αυτών των κυκλωμάτων. Είχα την τύχη στο παρελθόν να έχω μελετήσει μια έρευνα του καθηγητή Λιαρόπουλου του Πανεπιστημίου Αθηνών, όταν επίσης ήμουν πρόεδρος στην Α.Δ.Ε.Δ.Υ., σε σχέση με τη λειτουργία του κυκλώματος γιατρός-συνταγογραφία-φάρμακο και είχα εναποθέσει τότε πολλές ελπίδες στην οργάνωση του Ο.Π.Α.Δ., σαν μια μοντέρνα σύγχρονη οργάνωση που θα έδινε τη δυνατότητα, μέσα από τη μηχανογράφηση, να σπάσει αυτά τα κυκλώματα. Βέβαια, αυτές οι ελπίδες δεν είχαν σαν αποτέλεσμα την επιβεβαίωσή τους. Σήμερα βλέπουμε ότι οι δαπάνες στον Ο.Π.Α.Δ. –αναφέρθηκε συγκεκριμένα χθες ο κ. Χριστοδουλάκης- έχουν αυξηθεί. Αυτό έχει σαν αποτέλεσμα μια συνεχή πίεση -και ξέρω πώς διαχειρίζεται κάθε φορά το Υπουργείο Υγείας τις δαπάνες- στην ποιότητα των παρεχομένων υπηρεσιών υγείας στους ασφαλισμένους. 
      Πού πάει η αύξηση των δαπανών; Η αύξηση των δαπανών πάει στο κύκλωμα των υπηρεσιών υγείας, στους γιατρούς και στους φαρμακοποιούς. Αυτή λοιπόν είναι η μια πλευρά που συνδέεται με το ζήτημα της μηχανογράφησης και της οργάνωσης του συστήματος λιανικής πώλησης και καταλήγει στο φαρμακείο. 
      Η δεύτερη πλευρά είναι αυτή που θίγει το νομοσχέδιο. Είναι το θεσμικό πλαίσιο με το οποίο λειτουργεί σήμερα το φαρμακείο. Και εδώ είναι βέβαιο ότι πρέπει να συμβιβάσουμε δυο πράγματα. Το ένα είναι η ελευθερία στο επάγγελμα, το γεγονός ότι έχουμε πάρα πολλούς νέους επιστήμονες και η παραδοχή ότι ζούμε σε μια οικονομία της αγοράς και από την άλλη μεριά ότι το φάρμακο είναι ένα κοινωνικό αγαθό και δεν μπορεί να πωλείται χωρίς ορισμένους κανόνες και ορισμένους περιορισμούς στη λιανική πώληση. 
      Γεννώνται κατά τη γνώμη μου τρία θέματα. Το ένα είναι πώς θα αποτρέψουμε τις πολυεθνικές και τις βιομηχανίες να δημιουργήσουν ένα κλειστό κύκλωμα στη διακίνηση και να φτάσουν μέχρι τη λιανική πώληση. Πιστεύω ότι αυτοί είναι οι μακροπρόθεσμοι σχεδιασμοί των πολυεθνικών και των βιομηχανιών να ελέγξουν συνολικά το κύκλωμα και να φτάσουν μέχρι τα σημεία της λιανικής πώλησης. Το δεύτερο ζήτημα που γεννιέται είναι πώς θα διευκολύνουμε όλες εκείνες τις μορφές λειτουργίας του νέου φαρμακείου - εταιρικές ή κοινοπρακτικές- που θα έχει σαν αποτέλεσμα να αυξηθεί η απασχόληση των νέων φαρμακοποιών από τη μια μεριά αλλά και από την άλλη να δημιουργήσουμε συνθήκες ανταγωνισμού που θα έχουν τελικά θετική επίπτωση στη λιανική πώληση και κατά συνέπεια και στους ασφαλισμένους και στους ασθενείς. 
      Επειδή ειπώθηκε -και θα κλείσω με αυτό στο τέλος- ότι δεν έχει γίνει διάλογος όπως θα έπρεπε να γίνει, θέλω να σας θυμίσω, κύριε Υπουργέ, ότι υπήρχε στο παρελθόν μια πρόταση του Πανελλήνιου Φαρμακευτικού Συλλόγου για συλλογικές διαπραγματεύσεις μεταξύ των φαρμακείων και των ασφαλιστικών ταμείων. Αυτή η ιδέα αν αξιοποιηθεί σωστά μπορεί να μας δώσει τη δυνατότητα και διαχειριστικά προβλήματα σαν αυτά που σας ανέφερα νωρίτερα να λύσουμε αλλά και να επιτύχουμε οικονομίες κλίμακος, οι οποίες θα καταλήγουν τελικά σε όφελος των ασφαλισμένων. 
      Και βεβαίως στη σκέψη μας –και αυτό είναι το τρίτο θέμα που θέτω – είναι πώς το θεσμικό πλαίσιο που δημιουργούμε δεν θα οδηγήσει σε μια καινούργια απόφαση του Σ.τ.Ε. αύριο που θα καταστήσει αναποτελεσματικό το νόμο που ψηφίζουμε. 
      Πιστεύω ότι τα προβλήματα που έχει η Κυβέρνηση είναι προβλήματα που συνδέονται με το χαρακτήρα της κυβερνητικής πρακτικής στον πυρήνα της. Δηλαδή, αυτή η Κυβέρνηση δεν συνδιαλέγεται, δεν έχει καμία σχέση με τις κοινωνικές διεργασίες, τις κοινωνικές ομάδες, το έχει δείξει σε πάρα πολλές περιπτώσεις, γι’ αυτό δεν άνοιξε το διάλογο γι’ αυτό το μεγάλο θέμα. 
      Και το δεύτερο πρόβλημα πιστεύω ότι είναι αυτή η θεσμική εκτροπή, κύριε Υφυπουργέ, και πρέπει να την αντιμετωπίσει η Κυβέρνηση. Δηλαδή, εγώ όταν ήμουν πρόεδρος στην Α.Δ.Ε.Δ.Υ. μπορεί να ήθελα να είμαι παράλληλα και γενικός γραμματέας του Υπουργείου Προεδρίας. Δεν μπορεί μια πολιτική να προσδιορίζεται από το πώς ο καθένας αντιλαμβάνεται το ρόλο του αλλά πρέπει η Κυβέρνηση να έχει μια αντίληψη για το ρόλο που παίζει ο καθένας μας μέσα στους θεσμούς. Και επομένως πώς θα διευκολυνθεί ένας διάλογος όταν ταυτόχρονα ο πρόεδρος του Ε.Ο.Φ. είναι και πρόεδρος του Πανελληνίου Φαρμακευτικού Συλλόγου; Το θεωρώ ως μεγάλη θεσμική εκτροπή. 
      Και κλείνω με τούτο, κύριε Υπουργέ. Πιστεύω ότι θα παρακολουθείτε τη δραστηριότητα όλων των Βουλευτών της Ηλείας -και των κυβερνητικών και της Αντιπολίτευσης- σε σχέση με αυτό το χάος που επικρατεί τις τελευταίες δέκα μέρες στα νοσοκομεία της Ηλείας, που δεν μπορούν να βγάλουν το πρόγραμμα των εφημεριών, με αποτέλεσμα αθρόες μετακινήσεις από εργαστήριο σε εργαστήριο, από τμήμα σε τμήμα, από κλινική σε κλινική, από νοσοκομείο σε νοσοκομείο. Υπάρχει τέτοια αναστάτωση, που δεν μπορούν να βγουν τα προγράμματα. Υπάρχουν καταγγελίες των γιατρών στους εισαγγελείς, στις επιθεωρήσεις εργασίας, σε εσάς. Δεν μπορούν να βγουν τα προγράμματα για παραπάνω από δέκα μέρες. Μπορεί να έχουμε δραματικές εξελίξεις με τελευταία αυτή που συνέβη χθες: την παραίτηση του ιατροδικαστή από το Νοσοκομείο του Πύργου. Σας παρακαλώ, λοιπόν, με την ευκαιρία αυτή, όντας στο Βήμα της Βουλής, να ασχοληθείτε σοβαρά με αυτό το πρόβλημα που υπάρχει αυτές τις μέρες στα νοσοκομεία της Ηλείας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, πιστεύω ότι ένα σύστημα υγείας πρέπει να κινείται πάνω σε τρεις άξονες. Ο ένας είναι η πρόληψη –νομίζω ότι πρέπει να είναι ο σημαντικότερος άξονας- ο δεύτερος είναι η έγκαιρη διάγνωση των ασθενειών και ο τρίτος η θεραπεία τους.
      Στον τομέα της πρόληψης το σύστημά μας δεν κάνει και πολλά πράγματα. Αν εξαιρέσει κανείς τους εμβολιασμούς δεν υπάρχει σχεδιασμένη και εφαρμοζόμενη πολιτική πουθενά αλλού. Και βέβαια για να έχει κανείς πολιτική πρόληψης πρέπει να διαμορφώσει συνείδηση. Και η συνείδηση διαμορφώνεται σε μικρή ηλικία από την οικογένεια, από το σχολείο. 
      Εδώ δεν κάνουμε τίποτα. Κάτι πολύ γνωστό σε όλους μας είναι το τι γίνεται με τα κυλικεία των σχολείων, τι πωλείται εκεί μέσα παρανόμως και τι συνείδηση διαμορφώνεται στα παιδιά, πόσο η ζάχαρη και το αλάτι, αυτοί οι δύο λευκοί δολοφόνοι όπως έχουν χαρακτηρισθεί, διαμορφώνουν καταναλωτικές συνήθειες και πρότυπα στα μικρά παιδιά, που τους ακολουθούν σε όλη τους τη ζωή και τους καταστρέφουν την υγεία.
      Θέλω να επισημάνω εδώ την αναφορά της Ο.Κ.Ε. στην έκθεσή της, ακριβώς σ' αυτό το ζήτημα, δεδομένου ότι το φάρμακο είναι μια σημαντική παράμετρος στο σύστημα και στην παροχή υγείας και αντιμετωπίζεται ως ένα καταναλωτικό και όχι ως ένα κοινωνικό αγαθό από το όλο σύστημα. Όλα τα στοιχεία το καταδεικνύουν αυτό. Η Ο.Κ.Ε., λοιπόν, επισημαίνει και αυτήν την αναγκαιότητα μέσα από το σχολείο για να διαμορφωθεί συνείδηση μη κατανάλωσης φαρμάκων.
      Υπάρχει από την πολιτεία μέριμνα για προστασία της υγείας σε κάποια ζητήματα, όπως για παράδειγμα στα τσιγάρα γράφουν πόσο επικίνδυνα είναι για την υγεία, στα φυτοφάρμακα υπάρχει μια νεκροκεφαλή κ.λπ.. Τα φάρμακα πραγματικά είναι χρήσιμα και ωφέλιμα, σώζουν ζωές, αποκαθιστούν την υγεία, αλλά δεν παύουν να είναι δηλητήρια, δεν παύουν να είναι επικίνδυνα και δεν παύει η χρήση τους να υπόκειται σε αυστηρούς περιορισμούς και αυστηρούς κανόνες.
      Αυτό, όμως, κύριε Υπουργέ, διαχέεται, αλλά δεν είναι τόσο έντονα περασμένο στη συνείδηση του κόσμου. Και όπως για άλλα καταναλωτικά αγαθά έχουμε λάβει κάποια μέτρα και επισημαίνουμε τον κίνδυνο χρήσης, το ίδιο θα πρέπει να πούμε και για το φάρμακο. Θα πρέπει να υπάρχει μια σήμανση πάνω στα κουτιά συσκευασίας των φαρμάκων ακριβώς για την επικινδυνότητα. 
      Βεβαίως είπαμε ότι το φάρμακο σώζει ζωές, αλλά υπάρχει κανείς να μας πει πόσες ζωές έχει πάρει το φάρμακο, πόσες οξείες ή χρόνιες δηλητηριάσεις έχουν προκληθεί από υπερκατανάλωση ή κακή χρήση φαρμάκων; Αυτά τα στοιχεία δεν θα έπρεπε να τα γνωρίζουμε; Δεν υπάρχει ανάγκη πρόβλεψης από πλευράς πολιτείας για να προστατεύεται ο πολίτης από την κακή χρήση; 
      Κύριοι συνάδελφοι, τα στοιχεία μάς λένε ότι είμαστε μία από τις χώρες του Ο.Ο.Σ.Α. –το λέει και η Ο.Κ.Ε. στην έκθεσή της- με τις υψηλότερες φαρμακευτικές δαπάνες. Είμαστε τέταρτη στις είκοσι έξι χώρες του ΟΟΣΑ. Έχουμε και άλλες παραμέτρους υψηλές στο σύστημα υγείας μας. Είμαστε πρώτοι με  τον υψηλότερο αριθμό ιατρών ανά εκατομμύριο κατοίκους, έχουμε τον υψηλότερο αριθμό φαρμακοποιών, έχουμε φαρμακευτική δαπάνη από τις υψηλότερες και η συνολική δαπάνη στην υγεία κατά μέσο όρο είναι όσο και της Ευρώπης και ακόμα μεγαλύτερη. Το αποτέλεσμα, όμως, είναι αναντίστοιχο με τις παραμέτρους που λειτουργεί το σύστημα. Τι φταίει; Το σύστημα δεν λειτουργεί αποδοτικά για τον τελικό αποδέκτη που είναι ο ασθενής ή  ο πολίτης του οποίου πρέπει να προστατεύσουμε την υγεία μέσα από το σύστημα. 
      Το σύστημα είναι σε εκμετάλλευση στα χέρια κάποιων κυκλωμάτων. Αυτό είναι  φανερό και θα πρέπει εδώ η πολιτεία να λάβει τα μέτρα όπως έχει υποχρέωση. 
      Το σημερινό νομοσχέδιο, όπως οι συνάδελφοί μου χαρακτήρισαν, είναι ψευδεπίγραφο και επικοινωνιακό - και που βεβαίως έχουν δίκιο- γιατί η Κυβέρνηση εξήγγειλε κάποια πράγματα λέγοντας ότι θα υπάρξει πρόσβαση στο φάρμακο, στα σύγχρονα μέσα, στις σύγχρονες θεραπείες και αυτό θα το πετύχαινε με την κατάργηση της λίστας. Αλλά εδώ η εξαγγελία βέβαια είναι επικοινωνιακή, αλλά στην πραγματικότητα το νομοσχέδιο λέει άλλα.
      Δεν καταργείται η λίστα, γιατί αναφέρεται ότι θα υπάρχει ελεύθερη πρόσβαση για τα νόμιμα κυκλοφορούντα φάρμακα για τα οποία υπάρχει έγκριση να χορηγούνται μόνο με ιατρική συνταγή. Αυτή την έγκριση ποιος θα τη δώσει; Παρακάτω το νομοσχέδιο προβλέπει ποιος θα την δώσει, η Ε.Δ.Α.Φ., που θα φτιάξει την κατάρτιση των θεραπευτικών ομάδων. Άρα θα κάνει θετική λίστα, εκεί θα βάλει  κάποια φάρμακα. Άρα λίστα έχουμε. Δεν καταργείται η λίστα. Από την άλλη μεριά όμως δημιουργείται και μία δεύτερη λίστα πλέον, που δεν υπήρχε πριν και είναι μια αρνητική λίστα, γιατί αναφέρει το νομοσχέδιο ότι δεν καλύπτεται η φαρμακευτική δαπάνη στα φάρμακα για τα οποία δεν απαιτείται ιατρική συνταγή. Άρα και εδώ πρέπει κάποιος να πει ποια φάρμακα δεν χορηγούνται με ιατρική συνταγή, άρα και εδώ θα πρέπει να γίνει μία δεύτερη λίστα. Επομένως δεν καταργείται η λίστα, αλλά έχουμε πλέον δύο λίστες, μία θετική και μία αρνητική. 
      Και το σημαντικό είναι ότι η επιτροπή, η Ε.Δ.Α.Φ. η οποία θα έχει την υποχρέωση και την αρμοδιότητα να φτιάξει αυτήν τη λίστα, συγκροτείται με έναν τρόπο ο οποίος είναι πέρα για πέρα αδιαφανής. Με απόφαση του Υπουργού  ή συναρμοδίων Υπουργών, χωρίς να υπάρχει θεσμική συγκρότηση, χωρίς να υπάρχουν εκπρόσωποι αρμοδίων φορέων, είτε φαρμακευτικών συλλόγων είτε ιατρικών συλλόγων είτε μαζικών φορέων είτε ασφαλιστικών ταμείων, που θα έπρεπε να είναι εδώ μέσα, με μία απλή απόφαση εντελώς αδιαφανώς, συγκροτείται αυτή η επιτροπή για να κάνει τις λίστες. 
      Εγώ θέτω ένα απλό ερώτημα: εάν υπάρχουν στην αγορά δύο ή τρία φάρμακα με την ίδια δραστική ουσία, με διαφορετικές εμπορικές ονομασίες και με διαφορετικές τιμές, αυτή η επιτροπή θα τα βάλει και τα τρία μέσα; Δεν υπάρχουν κριτήρια. Δεν μας λέει εδώ ο νόμος με ποια κριτήρια θα ενταχθούν. Εδώ, λέει: «όλα όσα κυκλοφορούν ελεύθερα». Δηλαδή, δεν θα υπάρχει κριτήριο; Θα μπουν μόνο εμπορικά κριτήρια; Δεν θα μπει η αποτελεσματικότητα; Δεν θα μπει το κόστος; Δεν θα υπάρξει αναφορά και εκτίμηση της σχέσης κόστους-ωφέλειας; Πώς θα γίνουν αυτά τα πράγματα; Δεν υπάρχει καμιά αναφορά και δεν υπάρχει καμία εκτίμηση.
      Κύριοι συνάδελφοι, μια άλλη αναφορά του νομοσχεδίου είναι η δέσμευση και η υλοποίηση της δέσμευσης του προγράμματος της Νέας Δημοκρατίας για την ευκολότερη πρόσβαση στο φάρμακο. Και υλοποιώντας αυτήν τη δέσμευση, λέει ότι τα φάρμακα που διατίθενται στα νοσοκομεία θα μπορούν πλέον να διατίθενται ελεύθερα από τα φαρμακεία βέβαια με ένα επιπλέον κόστος 35%. 
      Όμως εδώ ακριβώς θέλω να κάνω μία επισήμανση: Οι πάσχοντες από σακχαρώδη διαβήτη διαμαρτύρονται, γιατί ακριβώς τους στερείται αυτή η πρόσβαση με κυβερνητική απόφαση -ανεξαρτήτως αν είναι από τον Ο.Γ.Α.- γιατί τους στερείται η δυνατότητα χρήσης των μέσων που απαιτούνται για την αντιμετώπιση της ασθένειάς τους. 
      Κύριε Πρόεδρε, δράττομαι της ευκαιρίας, για να κάνω μια αναφορά σε ένα τοπικό πρόβλημα της Ζακύνθου. Έχουμε ένα νοσοκομείο που φτιάχτηκε και λειτουργεί μετά τους σεισμούς του ’53. Έχει τεράστιο πρόβλημα στη λειτουργία του, καθώς το προσωπικό που υπάρχει καλύπτει μόλις και μετά βίας το προσωπικό ασφαλείας που απαιτείται, όταν γίνεται απεργία. Δεν μπορούν ούτε καν να απεργήσουν οι εργαζόμενοι. Και όταν πρόσφατα έκαναν επίσχεση εργασίας, γιατί δεν είχαν άλλο μέσο διεκδίκησης των αιτημάτων τους, ο διοικητής τους απείλησε εγγράφως με απόλυση. 
      Είναι τρεις καθαρίστριες για εκατόν είκοσι κρεβάτια σε τρεις βάρδιες. Ο νέος Υπουργός περιέγραψε την κατάσταση πολύ χαρακτηριστικά και εμάς μας ταιριάζει πλήρως: τριτοκοσμική εικόνα. Μία μονάδα τεχνητού νεφρού λειτουργεί σε μία βάρδια, γιατί δεν μπαίνουν επιπλέον δύο νοσηλευτές, για να καλύψουμε δύο βάρδιες, και έχουν τεράστιο πρόβλημα οι άνθρωποι να πηγαίνουν με κίνδυνο ζωής και με τεράστια δαπάνη στην Πάτρα, στην Αθήνα, να κάνουν αιμοκαθάρσεις. Το Κέντρο Άμεσης Βοήθειας, έχει το μισό προσωπικό από εκείνο που απαιτείται. Νοσηλευτές: τεράστιο πρόβλημα. Πρόσφατα, γύρω στο Δεκέμβριο, έγινε μια συνάντηση είκοσι πέντε φορέων στη Ζάκυνθο, για να θέσουν το πρόβλημα, αλλά ο Υπουργός φρόντισε να φύγει και τελικά παρέμεινε σε εκκρεμότητα το ζήτημα, μέχρι να ενημερωθεί ο νέος Υπουργός, για να τεθεί το ζήτημα.
      Και ένα άλλο ακόμα. Έχουμε ένα νέο νοσοκομείο που κατασκευάζεται και έπρεπε να παραδοθεί το Γενάρη του 2007. Είναι στα θεμέλια και θέλουμε δέκα μήνες ακόμα για να ολοκληρωθεί το χρονοδιάγραμμα. Το μόνο που έγινε είναι να αλλάξει ο προϋπολογισμός και να αλλάξουν το κόστος της θεμελίωσης κατά 1.000.000 ευρώ σε ένα νοσοκομείο με σύμβαση 16.000.000 ευρώ. Κύριε Υπουργέ, είναι σκάνδαλο. Να το κοιτάξετε, γιατί η δικαιολογία ήταν ότι δεν ήταν σωστή η μελέτη, αλλά 1.000.000 ευρώ παραπάνω για τη θεμελίωση και να μην έχει ολοκληρωθεί ακόμα, ούτε η θεμελίωση είναι σκάνδαλο. 
      Η Ζάκυνθος έχει ανάγκη και το νέο νοσοκομείο να λειτουργήσει, να φτιαχτεί έγκαιρα, αλλά και στο παλαιό να υπάρξει προσωπικό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο.
      Το λόγο έχει ο κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
      Κύριε Υπουργέ, θα ήθελα κι εγώ να εκφράσω τη συμπάθειά μου στους γονείς του μικρού παιδιού στη Θεσσαλονίκη, που μολύνθηκε από ηπατίτιδα C και να τονίσω ότι κάποια στιγμή σε αυτήν τη χώρα θα πρέπει κάποιοι να αναλαμβάνουν τις ευθύνες τους και να ενημερώνουν την κοινή γνώμη, αλλά και τα αρμόδια όργανα και τους φορείς, για τέτοια σοβαρά περιστατικά που συμβαίνουν στα ελληνικά νοσοκομεία.
      Θα θέλαμε, λοιπόν, την ευθιξία των ανθρώπων, οι οποίοι αυτήν τη στιγμή είναι στη διοίκηση του Ιπποκράτειου Νοσοκομείου Θεσσαλονίκης και να ενημερώσουν -πιο γρήγορα βέβαια- τους Υπουργούς αλλά και την κοινή γνώμη, για όλες αυτές τις καθυστερήσεις τον τελευταίο καιρό, καθώς και για τα δυσάρεστα συμβάντα στη Θεσσαλονίκη. 
      Η δεύτερη παρατήρησή μου είναι η εξής: Κύριε Υπουργέ, θα θέλαμε να μας αναφέρετε σήμερα στη Βουλή την τελική σας τοποθέτηση για το νομοσχέδιο και για το αν προτίθεστε να πάρετε πίσω την υπουργική απόφαση της 26.9.05 για το φάρμακο κατόπιν ειδικής παρέμβασης του Προέδρου του Πανελλήνιου Φαρμακευτικού Συλλόγου. 
      Και επιμένω στο θέμα της ακύρωσης αυτής της υπουργικής απόφασης, γιατί έχει δημιουργήσει μεγάλα προβλήματα στη διακίνηση και στην εξαγωγή του φαρμάκου από την Ελλάδα σε άλλες χώρες, καθώς και μεγάλα οικονομικά προβλήματα από την απώλεια εσόδων για το κράτος. Και η επιμονή της ηγεσίας του Υπουργείου Υγείας πραγματικά μας βάζει σε πολλές σκέψεις. 
      Θα ήθελα, λοιπόν, σήμερα την τελική σας απάντηση γι’ αυτό το θέμα, διότι σε μία γραπτή ερώτησή μου δεν πήρα την απάντηση, η οποία πιστεύω ότι θα άρμοζε σ΄ ένα τέτοιο σοβαρό γεγονός.
      Το τρίτο θέμα, στο οποίο θα ήθελα να πάρω θέση –και θα ήθελα και τη δική σας απάντηση- είναι για τους νέους φαρμακοποιούς και για τη διατήρηση του κλειστού επαγγέλματος των φαρμακοποιών. 
      Θέλετε να λέτε ότι είστε οι άνθρωποι οι οποίοι ακούν την κοινή γνώμη και ασπάζονται τα προβλήματα των νέων ανθρώπων. Αυτήν τη στιγμή έχουμε αποκλείσει τους νέους επιστήμονες μ΄ ένα ή δύο ή τρία πτυχία από το να μπουν στην αγορά εργασίας. 
      Θα ήθελα -εκτός βέβαια από τη γνώμη του εισηγητού, η οποία παρουσιάστηκε από τον Κοινοβουλευτικό Εκπρόσωπο και τον κ. Βενιζέλο -να σας επιστήσω την προσοχή και να προβληματιστούμε πάνω στο θέμα κάποιων ανθρώπων, που βάζουν ζητήματα πραγματικά υπαρξιακά μετά από σπουδές δέκα χρόνων και οι οποίοι αντιμετωπίζουν τεράστιες δυσκολίες στο να μπουν στο φαρμακευτικό επάγγελμα στην Ελλάδα. 
      Θα ήθελα, λοιπόν, να δούμε ποιος τελικά είναι ο κερδισμένος από αυτό το νομοσχέδιο, που σήμερα συζητάμε στη Βουλή, και αν οι νέοι φαρμακοποιοί έχουν να πάρουν κάτι -τουλάχιστον μία δέσμευση από την Κυβέρνηση- σχετικά με το αν το επάγγελμα του φαρμακοποιού, τουλάχιστον, θα ξαναεξετασθεί υπό μία άλλη πλευρά σε σύντομο χρονικό διάστημα.
      Η προστασία της δημόσιας υγείας, κύριε Υπουργέ, και η επιχειρηματική ελευθερία είναι δύο πράγματα, που πρέπει να συγχρονιστούν και να αποτελούν το αντικείμενο αυτού του νομοσχεδίου. 
      Αυτό το νομοσχέδιο, όμως, διαπνέεται από μία αντίθεση για το κοινωνικό κράτος και δεν διασφαλίζεται η κοινωνική αλληλεγγύη και δικαιοσύνη, γιατί δεν εξισορροπεί την ισότητα και την ελευθερία. Από τη μία πλευρά όλα δίδονται στους βιομηχάνους –έχουν μία μεγαλύτερη ευχέρεια οι βιομήχανοι να διακινήσουν το φάρμακο- έχουν περισσότερα κέρδη οι φαρμακοποιοί και από την άλλη, η κοινωνική ομάδα των νέων επιστημόνων-φαρμακοποιών δεν απολαμβάνει τίποτα από αυτό το νέο νομοσχέδιο.
      Κύριε Πρόεδρε, θα ήθελα να κλείσω την παρέμβασή μου αυτή με μία τροπολογία, που έχω καταθέσει, η οποία…
      ΠΡΟΕΔΡΕΥΩΝ (Γεώργιος Σούρλας): Θα συζητηθεί μετά, κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Θα ήθελα να το υπενθυμίσω στον κύριο Υπουργό.
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου για να την αναπτύξετε.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, πάρα πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο.
      Το λόγο έχει ο κ. Σγουρίδης για προτασσόμενη δευτερολογία.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κύριοι συνάδελφοι, στην τοποθέτηση μου επί της αρχής είπα ότι το νομοσχέδιο αυτό και οι ρυθμίσεις του σε ότι αφορά το φάρμακο και τα φαρμακεία και κενά αφήνουν και νομικά πάσχουν και δεν επιλύουν προβλήματα. Δεν θα αναφερθώ στην πρώτη ενότητα των άρθρων. Ούτως ή άλλως αυτά τα ψηφίσαμε. Θα αναφερθώ, όμως, στην ενότητα των άρθρων που συζητούμε σήμερα, η οποία έχει να κάνει με το θέμα των φαρμακείων. 
      Θα κάνω τις εξής επισημάνσεις: 
      Πρώτη επισήμανση: Η στατιστική σε σχέση πληθυσμού και φαρμακείων στην Ελλάδα είναι αμείλικτη. Είναι ένα φαρμακείο ανά χίλιους σαράντα κατοίκους. Αντιθέτως σε άλλες χώρες, όπως στην Ολλανδία –το ανέφερε ο κ. Κοσμίδης- είναι ένα φαρμακείο, μία άδεια, ανά δεκαοκτώ χιλιάδες κατοίκους. Στη Σουηδία είναι νομίζω ένα ανά έντεκα χιλιάδες κατοίκους. Δεν συγκρίνουμε, όμως, ομοειδή πράγματα, διότι εκεί τα φαρμακεία έχουν διαφορετική λειτουργία. Λειτουργούν υπό τύπο εταιρειών, δηλαδή με μια άδεια υπάρχουν πολλά συνεργαζόμενα φαρμακεία. Αυτά έχουν άλλες δυνατότητες για να μπορούν να δημιουργήσουν υποκαταστήματα. 
      Ας πάμε στην Αμερική. Στην Αμερική υπάρχουν ακόμα λιγότερες άδειες φαρμακείων. Οι φαρμακοποιοί, όμως, απασχολούνται στην έρευνα. Υπάρχουν εταιρείες που ερευνούν την ποιότητα των φαρμάκων για τα νέα σκευάσματα. Έτσι απασχολούνται πάρα πολλοί επιστήμονες φαρμακοποιοί εκεί. Ποια είναι η έρευνα στην Ελλάδα; Έχουμε φαρμακοβιομηχανίες. Είπε ο κ. Αβραμόπουλος ότι θέλουμε να έχουμε ισχυρές εθνικές φαρμακοβιομηχανίες. Αυτές χρηματοδοτούνται μέσα από τις ρυθμίσεις των άρθρων του πρώτου κεφαλαίου, που έχουμε συζητήσει και ψηφίσει. Πόσους φαρμακοποιούς απασχολούν; Ποια είναι η αναλογία που τους βάζουμε, ως προς το θέμα της έρευνας;  Άρα, λοιπόν, εδώ υπάρχουν στρεβλώσεις. Και αυτές τις στρεβλώσεις θα πρέπει να τις δούμε, να τις συζητήσουμε και να αποφασίσουμε για το θέμα των φαρμακείων και τον τρόπο, με τον οποίο θα λειτουργούν. Σήμερα τα φαρμακεία είναι εμπορικά καταστήματα. Πουλάνε μέχρι και παπούτσια. Αυτό κάνουν. Δεν παράγουν, δεν προσφέρουν τίποτα περισσότερο από εμπόριο. Κι εμείς κλείνουμε το επάγγελμα αυτό και το στερούμε από την ελεύθερη αγορά. 
      Δεύτερη επισήμανση: Οι ρυθμίσεις του νομοσχεδίου, ως προς τα φαρμακεία και ως προς το πληθυσμιακό κριτήριο, αλλά και ως προς το θέμα των αποστάσεων προσκρούουν στην απόφαση του Συμβουλίου Επικρατείας με την ευρεία έννοια. Θα προσβληθούν. 
      Τρίτη επισήμανση: Επειδή η ιατρική περίθαλψη προσφέρεται στα μεγάλα αστικά κέντρα -το είπα και στην τοποθέτηση μου επί της αρχής- επειδή η ιατρική διάγνωση, αλλά και τα κέντρα άσκησης ιατρικών υπηρεσιών των ασφαλιστικών ταμείων βρίσκονται στις πρωτεύουσες των νομών, εκ των πραγμάτων τα φαρμακεία χωρίζονται σε δύο κατηγορίες: στα φαρμακεία των ευνοουμένων, στα ευνοούμενα φαρμακεία και στα φαρμακεία που είναι παρίες, της υπαίθρου. Γιατί κάποιος, ο οποίος θα πάρει την ιατρική γνωμάτευση ή τη συνταγή, δεν θα πάει να την εκτελέσει στο φαρμακείο του χωριού του. Αποκλείεται. 
      Τέταρτη επισήμανση: Οι ρυθμίσεις αυτές αντίκεινται στην κοινή λογική. Και εξήγησα πάλι στην τοποθέτηση μου επί της αρχής κάποια πράγματα, τα οποία θα επαναλάβω. Τα φαρμακεία των πόλεων, όπου η πληθυσμιακή πυκνότητα είναι καθ’ ύψος, υποχρεούνται σε μεγαλύτερες αποστάσεις το ένα από το άλλο. Είναι γύρω στα εκατόν ογδόντα με διακόσια πενήντα μέτρα. Η πυκνότητα, όμως, των κατοίκων είναι πολύ μεγαλύτερη. Σας υπενθυμίζω ότι ζήτησα να μπει στο άρθρο ότι η απόσταση μεταξύ των φαρμακείων θα πρέπει να μετριέται αεροπορικώς. Είναι ο ακριβής όρος. Το αποδεχθήκατε; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ως τοπογράφος έχετε μία πολύ σωστή άποψη επί του θέματος.
      ΠΑΝΑΓΙΩΤΗΣ ΣΓΟΥΡΙΔΗΣ: Οποιαδήποτε άλλη διατύπωση αφήνει παραθυράκια, θα αρχίσουν να το μετράνε με διαφορετικούς τρόπους και θα υπάρχουν προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, ολοκληρώστε.
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε. 
      Έχουμε, όμως, και τα φαρμακεία ανά δημοτικό διαμέρισμα. Υπάρχουν προβλήματα στους καποδιστριακούς δήμους. Κάποιοι καποδιστριακοί δήμοι δημιουργούν ανά οικισμό δημοτικό διαμέρισμα. Θα αναφέρω συγκεκριμένα το Δήμο Φιλύρας του Νομού Ροδόπης, που έχει οκτώ χιλιάδες κατοίκους, είκοσι τρία δημοτικά διαμερίσματα και είκοσι φαρμακεία και τώρα υπάρχουν δύο. Και υπάρχει και η αντίστροφη περίπτωση, όπου σ’ ένα δημοτικό διαμέρισμα, που έχει τέσσερα χωριά, τέσσερις οικισμούς δίνουμε το δικαίωμα με τρεις χιλιάδες είκοσι κατοίκους να δημιουργούνται δύο φαρμακεία στο κεντρικό χωριό, ενώ θα μπορούσαμε να έχουμε άλλη ρύθμιση. 
      Τι προτείνω; Επειδή θα προσκρούσουν η απόσταση και το πληθυσμιακό κριτήριο σε αποφάσεις του Συμβουλίου της Επικρατείας για όσους προσφύγουν, προτείνω να το αφήσετε ελεύθερο και να υπάρχει μία επιτροπή, που να κρίνει κατά περίπτωση, η οποία θα αποτελείται από τους φαρμακοποιούς και από εκπροσώπους του  κράτους.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, ολοκληρώστε.
      ΠΑΝΑΓΙΩΤΗΣ ΣΓΟΥΡΙΔΗΣ: Κλείνω, λέγοντάς σας το εξής: Δυστυχώς, η υγεία δεν πρέπει να ασκείται επικοινωνιακά, κύριε Υφυπουργέ. Ευτυχώς, που το Υπουργείο Υγείας έχει εσάς και τον κ. Κωνσταντόπουλο και κάπως πορεύονται τα πράγματα.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Σγουρίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δύο συνοδοί καθηγητές από το 3ο Λύκειο Μυτιλήνης.
      Η Βουλή τους καλωσορίζει και τους ευχόμαστε καλές σπουδές και καλή επιστροφή στην πατρίδα τους.
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, θα αρχίσω από την τελευταία αποστροφή του κ. Σγουρίδη, ότι το Υπουργείο Υγείας διακονείτο και διακονείται από επιστήμονες, από ιατρούς όλων των γνωστικών αντικειμένων, που δεν έχουν καμία σχέση με τα media.
      Ας ασχοληθούμε τώρα με τις αναφορές που έγιναν από τον εισηγητή του ΠΑ.ΣΟ.Κ. κ. Νασιώκα.
      Είμαι πάλι υποχρεωμένος να σας πω, κύριε Νασιώκα, ότι εμείς σεβόμαστε, όπως δήλωσα και χθες, τον Πρόεδρο του Ε.Ο.Φ. και δάσκαλό μας, καθηγητή κ. Μουτσόπουλο, για τον οποίο δεν κάναμε κανένα αρνητικό σχόλιο. 
      Όσον αφορά την αναφορά, την οποία έκανα για τη λίστα Νταϊφώτη, ήταν ακριβώς αυτό που κυκλοφόρησε και κυκλοφορεί στη φαρμακευτική αγορά.
      Έγινε ένα σχόλιο από μέρους σας, όσον αφορά στην Ελβετία και πρέπει να αποσαφηνίσουμε πια αυτό το θρυλούμενο, περί του ονόματος της Ελβετίας, εάν όλα στην Ελβετία είναι πανάκριβα. Ευτυχώς από την ενημέρωση που υπάρχει, η φαρμακευτική μέση τιμή είναι χαμηλότερη της μέσης τιμής των άλλων ευρωπαϊκών χωρών. Εάν δεν έμπαινε η Ελβετία –το είπαμε χθες- πολλά πρωτότυπα φάρμακα, τα οποία βγαίνουν σ’ αυτήν τη χώρα από μεγάλες φαρμακοβιομηχανίες, που έχουν ευρεία ερευνητική δραστηριότητα, αντιλαμβάνεστε ότι θα ήμασταν αναγκασμένοι να φέρνουμε με πολλαπλάσια χρήματα μέσω του Ι.Φ.Ε.Τ. το ίδιο φάρμακο. Γι’ αυτό το λόγο δόθηκε αυτή η δυνατότητα της Ελβετίας. Και στις Ηνωμένες Πολιτείες της Αμερικής να υπήρχε  ένα φάρμακο, κατά τον ίδιο τρόπο θα ενεργούσαμε. Άρα, λοιπόν, δεν τίθεται θέμα πάνω στη συγκεκριμένη αναφορά.
      Υπήρξε αναφορά για τα μη συνταγογραφούμενα φάρμακα. Τα μη συνταγογραφούμενα φάρμακα, όπως γνωρίζουμε όλοι, υπόκεινται σε αγορανομικές διατάξεις και δεν είναι φιξαρισμένες οι τιμές, οπότε οι τελευταίες διαμορφώνονται σύμφωνα με τις αγορανομικές διατάξεις που υπάρχουν. Γενικότερα τα φάρμακα δεν πωλούνται στα σούπερ μάρκετ. Μόνο στα φαρμακεία πωλούνται, για να μη δοθεί η αίσθηση πως οτιδήποτε έχει φαρμακευτική ένδειξη πωλείται στα διάφορα σούπερ μάρκετ. Υπάρχουν και κυρώσεις, όταν βρουν στις προθήκες τους ακόμα και κάποια παρακεταμόλη.
      Να αποσαφηνίσουμε το άρθρο 8 επειδή έγινε ολόκληρη συζήτηση. Είπαμε και λέμε η δαπάνη -η οποία θα είναι για τα υψηλού κόστους φάρμακα που θα έχουν τη δυνατότητα της προσβασιμότητας άνθρωποι, οι οποίοι κάνουν χρήση κάποιων ιδιοσκευασμάτων είτε αυτά λέγονται χημειοθεραπευτικά είτε intertheron κυρίως- να είναι τέτοια, ώστε να έχουν τη δυνατότητα να τα πάρουν οι ασθενείς. 
      Ξέρετε πολύ καλά και απευθύνομαι σε εσάς, κύριε Νασιώκα, επειδή είστε και ογκολόγος, ότι τα σχήματα γίνονται μόνο σε νοσοκομεία. Οπότε τα παίρνουμε από εκεί. Εδώ θα πείτε ότι πρέπει να διασφαλιστεί στα νοσοκομεία η μη αναγραφή ότι δεν υπάρχει διαθέσιμο για να υπάρξει η προκλητή ζήτηση από το απέναντι φαρμακείο. Εδώ, λοιπόν, είναι θέμα διοίκησης νοσοκομείου, είναι θέμα εύρυθμης λειτουργίας του φαρμακείου για να διασφαλιστεί όλη αυτή η προκλητή, όπως σας είπα, διολίσθηση προς τα έξω. 
      Αλλά και εσείς και εμείς, όλοι μας, τι στόχο έχουμε; Να διευκολύνουμε τον Έλληνα πολίτη που βρίσκεται σ’ αυτήν τη δύσκολη στιγμή της ζωής του να έχει μια προσβασιμότητα. Αυτό ζητάμε και νομίζω και εσείς το ίδιο θέλετε. Αλλά λέμε και πάλι ότι δεν θα υπάρξει καμία επιβάρυνση στα ασφαλιστικά ταμεία και θα είναι ακριβώς η ίδια τιμή, που επικρατεί στο φαρμακείο του νοσοκομείου, δηλαδή νοσοκομειακή τιμή συν 5%. Εδώ πάλι υπάρχει το εξής ζήτημα κι ας το αναφέρουμε για να καταγραφεί στα Πρακτικά: Eάν οι φαρμακοβιομηχανίες και δη οι πολυεθνικές, δεν θελήσουν, γιατί δεν έχουν αναπτύξει δίκτυο διανομής, εκεί υπάρχει ένα άλλο πρόβλημα. Αυτό, όμως, θα το δούμε στη ροή του όλου αυτού νομοθετήματος για να δώσουμε ακριβώς λύσεις στη συγκεκριμένη περίπτωση. 
      Επίσης -και διασαφηνίζεται στο άρθρο 10, και εσείς χθες υποστηρίξατε- όλες οι κλινικές έχουν τη δυνατότητα και πρέπει να αναπτύξουν φαρμακεία εντός των σχηματισμών τους και χορηγούνται τα φάρμακα σε χονδρική τιμή συν 5%. Τίποτα άλλο περισσότερο απ’ αυτό και απ’ ό,τι ακριβώς υπάρχει στη φαρμακευτική αγορά.
      Κάνοντας, λοιπόν, αυτές τις υπομνήσεις, όσον αφορά τα της χθεσινής μας συνεδριάσεως, πάλι θα κάνω ένα σχόλιο για την αύξηση της δαπάνης, γιατί ελέχθη κατά κόρον «αύξηση της δαπάνης». Θα υπάρξει δελτίο τιμών εντός ολίγου, που θα υπάρχουν μειώσεις στις τιμές των φαρμάκων, που έπεσε το πατέντο, κάτι το οποίο θα έπρεπε να είχε γίνει εδώ και χρόνια. Και δεν βλέπω -δεν είναι εδώ- τον κ. Κοσμίδη που υπεραμύνθηκε ή μάλλον ομολόγησε ότι πολλά δεν έγιναν και άρα κάτι που δεν έγινε ήταν και αυτό, δηλαδή ότι θα έπρεπε να υπάρξει μείωση της τιμής, εφόσον έπεσε το πατέντο για να πάμε ακριβώς σε χαμηλότερη τιμή και διάθεση, αλλά να έχουμε και τη δυνατότητα των γενοσήμων. 
      Άκουσα τον κ. Γείτονα που έκανε σχόλιο ότι αύριο θα αυξηθούν οι δαπάνες των ασφαλιστικών ταμείων. 
      Πώς θα αυξηθούν οι δαπάνες των ασφαλιστικών ταμείων, όταν τις περιορίζουμε; Στο άρθρο 9 είμαστε δεσμευτικοί και λέμε ό,τι ακριβώς συνέβαινε. Αλλά και στη θεραπεία του άρθρου 9 πάλι τα ασφαλιστικά ταμεία βελτιώνουν τα οικονομικά τους και αυτό γιατί –το ξέρετε πολύ καλά, το είπατε- αγόραζαν στη νοσοκομειακή τιμή, χρέωναν στη χονδρική μειωμένου του Φ.Π.Α. και είχαν ένα κέρδος –ας το πω κέρδος, γιατί περί κέρδους πρόκειται- τα νοσοκομεία 5%. Δηλαδή ρίχναμε τα ασφαλιστικά ταμεία. Τώρα τι λέμε; Ότι τα ασφαλιστικά ταμεία θα κερδίσουν αυτά που έχαναν με αυτήν την κακή, τέλος πάντων, διαχείριση των φαρμάκων.
      Άκουσα επίσης τον κ. Μαγκριώτη να αναφέρεται στο θέμα το λογιστικό με το ταμειακό, ότι εμείς κάναμε ρύθμιση για τα 2,2 δισεκατομμύρια ευρώ και τα χρεώσαμε στους προηγούμενους προϋπολογισμούς ενώ κάτι αντίστοιχο δεν κάναμε με τα εξοπλιστικά συστήματα και αύριο, ότι δηλαδή η αυριανή κυβέρνηση, θα τα ρυθμίσει όπως αυτή πιστεύει. 
      Μα, αυριανή κυβέρνηση θα είμαστε πάλι εμείς, οπότε νομίζω ότι δεν θα έχει πρόβλημα να αγωνιά τόσο πολύ ο κ. Μαγκριώτης. 
      Ο κ. Γείτονας έκανε μια αναφορά να κόψουμε κάποιες νέες προσλήψεις αγροφυλάκων και να πάρουμε φαρμακοποιούς. Νομίζω ότι αδοκίμως τοποθετήθηκε, διότι ήδη είναι σε εκκρεμότητα ο διαγωνισμός του 2003 για τους φαρμακοποιούς, που πρόκειται να πάρουν τα νοσοκομεία μας. Ήδη στα νοσοκομεία μας είναι μηχανογραφημένα τα φαρμακεία. Εκεί που υπάρχει βέβαια ένα πρόβλημα -επειδή είμαστε πολλοί γιατροί, εδώ το γνωρίζουμε- είναι που δεν έχει καθοριστεί η ημερησία δόση για να είναι κλειδωμένο το φαρμακείο με τις κλινικές και το λογιστήριο, για να μην έχουμε απώλεια πόρων. Στα μηχανογραφημένα φαρμακεία έχουμε οικονομίες. Εγώ το είχα πετύχει - και το ξέρουν πάρα πολλοί- όταν ήμουν Πρόεδρος στο «Κρατικό Νοσοκομείο Αθηνών» την περίοδο 1989-1993, που είχαμε μεγάλες μειώσεις. Ήταν ο κ. Σούρλας Υπουργός και γνωρίζει πολύ καλά τις τότε οικονομίες.
      Ερχόμαστε τώρα στο επίμαχο θέμα του άρθρου 13. Άκουσα μετά προσοχής τον κ. Βενιζέλο, τον οποίο ιδιαιτέρως εκτιμώ για τη δεινότητα την οποία έχει, τόσο του κοινοβουλευτικού λόγου, αλλά και όλοι μας αποκαλυπτόμεθα μπροστά στην επιστημονική του δεινότητα ως καθηγητού του Συνταγματικού Δικαίου. Οι θεωρητικές επιστήμες έχουν ένα μεγαλείο, αυτό της διαφορετικότητος της συγκεκριμένης γνωμοδότησης και απόφασης σε συγκεκριμένο θέμα και αυτό, διότι υπάρχει η υποκειμενική πάντα εκτίμηση που, ναι, μεν διέπεται από κανόνες και αρχές επιστημονικές, αλλά πολλές φορές το αξιολογικό στοιχείο στην κάθε περίπτωση έχει και τον υποκειμενικό χαρακτηρισμό. 
      Το λέω αυτό, διότι η άποψη του κ. Βενιζέλου είναι πολύ διαφορετική από την άποψη ενός εγκρίτου συνταγματολόγου, του Προέδρου της Επιστημονικής Επιτροπής της Βουλής κ. Μαυριά. Άλλη ήταν η άποψή του -και την έχετε διαβάσει- της επιτροπής, του κ. Μαυριά, και άλλη είναι η άποψη του κ. Βενιζέλου. Σεβαστές είναι οι απόψεις. Δεν είναι όπως στις θετικές επιστήμες, που έχουμε συγκεκριμένα δεδομένα, γιατί τεκμηριώνονται πειραματικά, επιστημονικά, αλλά είπα, όμως, ότι αυτό είναι και το μεγαλείο των θεωρητικών επιστημών, ιδιαίτερα δε της νομικής επιστήμης. Εάν υπάρχει ένα τόσο μεγάλο πρόβλημα με το άρθρο 13, δεν είναι τίποτε άλλο παρά να κατατεθεί μια ένσταση συνταγματικότητος, για να το δούμε τέλος πάντων στην έκφραση της Ολομέλειας, πώς θα τοποθετηθεί.
      Πιστεύω, αγαπητοί συνάδελφοι, ότι στο συγκεκριμένο αυτό άρθρο η θέση της Επιστημονικής Επιτροπής της Βουλής παίρνει μια αντικειμενική καθαρώς εκτίμηση με τα νέα δεδομένα. Το Συμβούλιο της Επικρατείας τοποθετήθηκε επί των παλαιοτέρων δεδομένων, όσον αφορά τα πληθυσμιακά δεδομένα, τους τρεις χιλιάδες κατοίκους, στη συγκεκριμένη ένσταση, η οποία έχει προσφυγή μιας φαρμακοποιού. Και χαίρομαι γιατί ο κ. Νασιώκας τοποθετήθηκε δικαιολογώντας εμένα με την πρωτοβουλία που πήρα. Και δεν έκανα τίποτα άλλο, κύριοι συνάδελφοι, από το να στείλω στις νομαρχίες την απόφαση του Συμβουλίου της Επικρατείας με ερμηνευτική διάταξη για το πώς πρέπει να τοποθετηθούν οι νομάρχες απέναντι στο Ανώτατο αυτό Δικαστήριο. 
      Βεβαίως, έχουμε ένα έλλειμμα εδώ και από τη Βουλή πρέπει να δοθεί το μήνυμα στις ηγεσίες των φαρμακευτικών συλλόγων ότι δεν θα μπορέσουν και δεν μπορούν να μη δώσουν άδεια λειτουργίας σ’ αυτές τις εκδοθείσες ήδη άδειες από τις νομαρχίες στους νέους φαρμακοποιούς, διότι θα αποτελέσει και στοιχείο παράβασης καθήκοντος και τέλος πάντων θα πρέπει να λυθεί το θέμα, αφού ομόφωνα απεσύρθη αυτή η περιοριστική διάταξη της αναδρομικότητος. Αυτό, λοιπόν, πρέπει να τελειώσει για να μην υπάρξει πρόβλημα στους νέους φαρμακοποιούς.
      Και ερχόμαστε τώρα στο επίμαχο θέμα των χιλίων πεντακοσίων ατόμων στα δημοτικά διαμερίσματα και τους καποδιστριακούς δήμους. Το φαρμακείο σήμερα δεν έχει την έννοια, τη διάσταση, την υπόσταση του παλιού φαρμακείου, όπως εμείς οι τελευταίοι των Μοϊκανών γνωρίσαμε το φαρμακοποιό.
      Και εμείς μάθαμε φαρμακολογία τότε με τις γνωστές “fiat das dales doses” κ.λπ., κάτι που τώρα δεν διδάσκεται. Τώρα ο επιστήμων φαρμακοποιός έχει αλλάξει εντελώς φιλοσοφία, διότι έχει αλλάξει το γνωστικό αντικείμενο. Κατ’ αυτόν τον τρόπο έχει μέσα στην επιστημονική του διάσταση και την εμπορικότητα, δηλαδή τη διάσταση του καταστήματος. Στην περίπτωση του επιχειρείν, θα πάει ένας σ’ ένα δημοτικό διαμέρισμα τριακοσίων κατοίκων ν’ ανοίξει ένα φαρμακείο; Να πούμε, όμως, ότι εάν έχει τη δυνατότητα, τις διαπροσωπικές σχέσεις ή τις οποιεσδήποτε άλλες σχέσεις όσον αφορά την επιχειρηματικότητά του, μπορεί να ρισκάρει. Άρα, δεν τον αποκλείεις. Δηλαδή, δεν αποκλείεις το νέο φαρμακοποιό από το να μπορέσει ν’ ανοίξει ένα φαρμακείο.
      Έγινε μια διατύπωση εκ μέρους συναδέλφου, ότι εμείς είμαστε οι προστάτες. Και είπε ο κ. Βενιζέλος ότι είναι τυχοδιωκτική η πολιτική της Νέας Δημοκρατίας, γιατί θέλουμε να είμαστε και με τους δέκα χιλιάδες και με τους δυόμισι χιλιάδες, όπως επιδιώκουν. Νομίζω ότι ήταν ατυχής η έκφραση. Τέλος πάντων, καλόπιστα έκανε την αναφορά του, αλλά εμείς τουλάχιστον λέμε το εξής: Δεν είμαστε στο σκέλος του προστατευτισμού ενός επαγγέλματος, ιδιαίτερα δε του φαρμακείου-φαρμακοποιού. Όμως με τα νέα δεδομένα που δημιουργούμε, της μείωσης των πληθυσμιακών στοιχείων από τις τρεις χιλιάδες στους χίλιους πεντακόσιους, διαμορφώνεται ένα πολύ καλύτερο κλίμα που δεν δημιουργεί στοιχεία αποκλεισμού της οποιασδήποτε επιστημονικής, επαγγελματικής δραστηριότητας των νέων συναδέλφων. 
      Και εδώ θα έπρεπε να πούμε μήπως τα σημεία, όπου υπάρχει ένταση συνταγογράφησης, πρέπει να  καθοριστούν και εκεί να αναλάβουμε συγκεκριμένες πρωτοβουλίες. Να, λοιπόν, που τίθεται το θέμα να υπάρξει υπουργική απόφαση για να βελτιώσει την κατάσταση –δεν θέλω να πω πού και πώς, διότι τα ξέρετε οι περισσότεροι γιατροί- και να δοθεί η δυνατότητα της μη προφύλαξης-προστασίας τέτοιων καθιδρυμάτων, όπως λέει η εισηγητική έκθεση. Πάντως εγώ είμαι αντίθετος μ’ αυτήν  την αναφορά.
      Άκουσα και τον κ. Κουτσούκο ο οποίος ήταν Πρόεδρος της Α.Δ.Ε.Δ.Υ.. Είμαι υποχρεωμένος να πω ότι στο μεγαλύτερο βαθμό ο Ο.Π.Α.Δ οφείλεται στον πρώην Πρόεδρο κ. Κουτσούκο. Σήμερα –δεν είναι εδώ για να το ακούσει- έχει ένα τέλειο λογισμικό σύστημα, η δε δαπάνη όσον αφορά τον Ο.Π.Α.Δ., δεν πρόκειται να εκτιναχθεί στα ύψη ή δεν εκτινάχθηκε στα ύψη, όπως είπε ο κ. Χριστοδουλάκης, από μια αχαλίνωτη συνταγογράφηση, αλλά από τα νέα προϊόντα, από τα νέα φάρμακα, από τις νέες απαιτήσεις, από τη διεύρυνση της φαρμακευτικής δαπάνης που δημιουργήθηκε λόγω του ότι αυξήθηκαν οι δικαιούχοι.
      Ακούστηκαν και πολλά για τα ταμεία. Ελέχθη ότι εμείς μ' αυτό το νομοσχέδιο δεν μπορούμε να δώσουμε τη δυνατότητα στα ασφαλιστικά ταμεία να διαπραγματευτούν τιμές. Αγαπητοί συνάδελφοι, τα ταμεία είναι οι μεγάλοι πελάτες –για να χρησιμοποιήσω λέξεις της αγοράς- των φαρμακοβιομηχανιών και των φαρμακαποθηκών απ’ όπου προμηθεύονται τα φάρμακα. Μπορούν κάλλιστα να διαπραγματευτούν και τώρα. Θα μπορούσαν να είχαν διαπραγματευτεί, αλλά δεν διαπραγματεύθηκαν. Αναλογιστήκατε γιατί δεν μπόρεσαν; Δεν μπόρεσαν, γιατί όταν ήταν υποχρεωμένα τα νοσοκομεία να αποχρεώνουν μέσα σε τρεις μήνες και οι αποχρεώσεις γινόντουσαν σε είκοσι τέσσερις μήνες, καταλαβαίνετε ότι δεν είχαν διαπραγματευτική δυνατότητα. 
      Και βέβαια, φθάσαμε στο σημείο -και εσείς και εμείς- να ζητήσουμε στην τελική ρύθμιση, μειώσεις τιμών της τάξης του 4%. Δέχτηκαν, λοιπόν, 4% μείωση στη φαρμακευτική δαπάνη. Άρα, λοιπόν, τα ασφαλιστικά ταμεία μπορούν κάλλιστα να διαπραγματευτούν και οφείλουν να διαπραγματευτούν. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Τζουμάκας. 
      ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, η πρώτη παρατήρηση που θα ήθελα να κάνω, είναι πως για μια ακόμα φορά σ’ ένα σημαντικό επάγγελμα που έχει σχέση με τη δημόσια υγεία και το δημόσιο συμφέρον, τίθενται περιοριστικοί όροι. Πιστεύω, δηλαδή, ότι αυτό δεν είναι σωστό για την ελληνική κοινωνία και γενικότερα για την απελευθέρωση των αναχρονιστικών κριτηρίων για την άσκηση των επαγγελμάτων. Δηλαδή επανέρχεται πάλι, γιατί το απαιτούν οι συντεχνίες, όπως πολύ καλά πληροφορήθηκα -δηλαδή ορισμένα προεδρεία από τους φαρμακευτικούς συλλόγους- η ρήτρα του πληθυσμιακού κριτηρίου, η οποία είχε  καταπέσει στο Συμβούλιο της Επικρατείας. 
      Νομίζω ότι αυτό δεν είναι σωστό. Όμως, πέραν τούτου, υπάρχει και ένα γενικότερο θέμα το οποίο πρέπει να συζητήσουμε, όπως πολύ σωστά είπαν και άλλοι συνάδελφοι και ο εισηγητής μας κ. Νασιώκας. Δηλαδή, πρέπει να συζητήσουμε σε νέα βάση, σε διακομματική βάση στο Κοινοβούλιο το ποια θα πρέπει να είναι τα κριτήρια, οι κανόνες και η οργάνωση λειτουργίας των φαρμακείων στη χώρα και βέβαια, ενόψει του γεγονότος ότι σε πάρα πολλές άλλες χώρες, τόσο της Ευρωπαϊκής Ένωσης όσο και σε άλλες ανεπτυγμένες χώρες, έχουν υπάρξει σημαντικές αλλαγές στο ιδιοκτησιακό καθεστώς, το οποίο πιστεύω ότι πρέπει να αλλάξει και στην Ελλάδα, ώστε τόσο να μπορούν φαρμακοποιοί πτυχιούχοι από φαρμακευτικές σχολές της χώρας ή άλλων χωρών να συμπράττουν από κοινού και να οργανώνουν μεγάλα φαρμακεία, τα οποία να έχουν όλους τους κύκλους λειτουργίας ενός φαρμακείου, όσο και να δούμε τις αλυσίδες φαρμακείων που υπάρχουν σε άλλες χώρες, αλλά και οποιεσδήποτε άλλες μορφές, οι οποίες, όμως, θα κατοχυρώνουν το επάγγελμα του φαρμακοποιού. Αυτό σημαίνει ότι η άδεια θα είναι στο φαρμακοποιό και ότι θα υπάρχει φάρμακο που θα προστατεύει τον πολίτη και τον ασθενή και θα λειτουργεί πάλι στα πλαίσια του δημοσίου συμφέροντος. Αυτή η διάταξη που επανήλθε ξανά, είναι συντεχνιακή. 
      Επίσης, θα πρέπει να δούμε το χωροταξικό στη βάση των νέων δεδομένων -που θα μπορούσαμε να τα συζητήσουμε- για αλλαγή του ιδιοκτησιακού καθεστώτος, για αλυσίδες και για άλλου κύκλου διαδικασίες στο φαρμακευτικό επάγγελμα. 
      Αυτό, θα αποτελεί και ένα μήνυμα για τη νεολαία και θα αφορά το ότι δεν πρόκειται για ένα χώρο στον οποίο πρέπει να πολλαπλασιάζονται οι σχολές, όπως άλλωστε έγινε και σε άλλους κλάδους, όπως για παράδειγμα στις ιατρικές σπουδές, οι οποίες ενώ εξακολουθούν να είναι δημοφιλείς, ξέρουν όλοι ότι αυτήν τη στιγμή στη χώρα υπάρχει σοβαρό πρόβλημα και έχουμε χιλιάδες γιατρούς, οι οποίοι δεν είναι απαραίτητοι στο υγειονομικό σύστημα της χώρας. Κάτι παρόμοιο συμβαίνει και στις νομικές σχολές. 
      Σ’ αυτήν την κρίση, λοιπόν, του υπερεπαγγελματισμού σε σημαντικά επαγγέλματα που συνδέονται με πανεπιστημιακές σχολές και με το δημόσιο συμφέρον, πρέπει να επανεξεταστεί το καθεστώς λειτουργίας των επαγγελμάτων. Άλλωστε, εν όψει και της νομοθεσίας –των οδηγιών και κανονισμών- της Ευρωπαϊκής Ένωσης δεν μπορούν να υπάρχουν τέτοιοι περιορισμοί. Πρέπει να συζητήσουμε σε νέα βάση. Μάλιστα, θα έλεγα και σε μηδενική βάση, εκτός από τα βασικά που αναφέρονται στο δημόσιο συμφέρον και στην προστασία των πολιτών, ειδικά για θέματα που αναφέρονται στην υγεία. 
      Ειδικότερα, θα ήθελα θα πω ότι πρέπει να συνεχιστεί η προσπάθεια για τη μηχανοργάνωση, για την ηλεκτρονική καταχώρηση. Όσο δεν υπάρχει αυτός ο έλεγχος, τα κυκλώματα θα συνεχίζουν να δρουν. 
      Επίσης, θα ήθελα να αναφερθώ στο εξής: Δεν είναι δυνατόν να υπάρχει αυτό το περιθώριο κέρδους στα ελληνικά φαρμακεία, που είναι το υψηλότερο στην Ευρώπη, δηλαδή 35%. Κέρδος 35% δεν υπάρχει σε κανένα άλλο φαρμακείο, σε καμία άλλη χώρα της Ευρωπαϊκής Ένωσης. Αυτό είναι ένα ζήτημα που ασφαλώς αφορά την Κυβέρνηση και την κυβερνητική πολιτική, αλλά και όλους μας. Κάτι πρέπει να κάνουμε επ’ αυτού. 
      Αυτό, το αναφέρω σε αντιδιαστολή με το γεγονός ότι αυτήν τη στιγμή υπάρχουν ακόμα, κύριε Πρόεδρε –και εσείς το γνωρίζετε, γιατί υπήρξατε Υπουργός Υγείας για αρκετά χρόνια- στρατιωτικά φαρμακεία, στα οποία μπορούν να έχουν πρόσβαση οι στρατιωτικοί, οι οικογένειές τους και άλλα πρόσωπα που είναι στο ίδιο περιβάλλον και στα οποία τα φάρμακα πουλιούνται 20% φθηνότερα. 
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Δεν έχουν κέρδος! 
      ΣΤΕΦΑΝΟΣ ΤΖΟΥΜΑΚΑΣ: Δεν έχουν κέρδος! Πολύ σωστά το λέτε, κύριε συνάδελφε από τη Νέα Δημοκρατία! Εμείς δεν είμαστε κατά του κέρδους, αλλά εδώ υπάρχει κερδοσκοπία. 
      Δεν είναι δυνατόν να είναι το κέρδος 35%. Πρέπει να το συζητήσουμε σοβαρά, διότι έτσι διαμορφώνεται ένα πλαίσιο «ακούραστων» εσόδων και για τις εταιρείες και για γιατρούς που συνταγογραφούν κατ’ αυτόν τον τρόπο και για φαρμακεία που «κερδοσκοπούν» κατ’ αυτόν τον τρόπο. Υπάρχει ένα αδιέξοδο.
      Έχουμε δέκα χιλιάδες φαρμακεία σε μία χώρα, που δεν δικαιολογεί τέτοιας έκτασης επαγγελματισμό σ' αυτόν τον τομέα. Όμως, αυτό αποτελεί ένα γεγονός. Δεν μπορούμε να αποκλείσουμε σπουδές ούτε επαγγέλματα, αλλά πρέπει να ανοίξει ο κύκλος, να υπάρξουν  κανόνες και οργάνωση. 
      Μ’ αυτήν την έννοια, λοιπόν, μπορούν να μπουν άλλα κίνητρα για τους φαρμακοποιούς, για ν’ ανοίξουν τον κύκλο των κερδών τους και των εργασιών τους, ώστε να μπορεί να είναι βιώσιμη η επιχείρηση. Γιατί το φαρμακείο είναι και επιχείρηση. Να δοθούν κίνητρα για τα γενόσημα, γιατί είπατε, κύριε Υπουργέ, ότι εσείς δεν έχετε καμία αντίρρηση.
       Αν δεν δοθούν κίνητρα, όπως παραδείγματος χάριν δίνονται στους φαρμακοποιούς της Δανίας ή της Γερμανίας, δεν μπορούν και αυτοί να στραφούν σε άλλες δραστηριότητες, να αναπτύξουν κέρδος, να αναπτύξουν το «επιχειρείν» -δηλαδή να είναι βιώσιμη η επιχείρησή τους- και καταφεύγουν σε άλλες δραστηριότητες, προκειμένου να πωλούν τόσο πολύ ακριβά τα φάρμακα και αυτό έχει συνέπειες και για τα ασφαλιστικά ταμεία και για τους πολίτες. Εδώ θα ήθελα να πω το εξής: Ναι, δεν εμποδίζει κανένας τα ασφαλιστικά ταμεία να διαπραγματευτούν. Όμως, το οργανώνει κανείς; 
      Κύριε Υπουργέ, προχθές είπα ότι υπάρχει ένα πολιτικό περιβάλλον. Δηλαδή, η Κυβέρνηση έχει την πολιτική θέληση και έστειλε ένα μήνυμα, ότι θα μπορούσαν οι κλάδοι υγείας των ταμείων –είτε του Ι.Κ.Α. είτε των άλλων επαγγελμάτων- να αποτελέσουν ένα consortium, ένα γκρουπ που θα μπορούσε να διαπραγματευτεί με τη φαρμακοβιομηχανία και το μεγάλο εμπόριο. Δεν υπάρχει μια τέτοια πολιτική θέληση, δεν υπάρχει μια τέτοια στροφή. Και όπως ξέρετε, επειδή υπάρχουν και επί μέρους επιδιώξεις... 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε συνάδελφε, απευθύνεστε μόνο προς τα έδρανα της Δεξιάς!
      ΠΡΟΕΔΡΕΥΩΝ (Γεώργιος Σούρλας): Κύριε πρώην Πρόεδρε, μόλις μπήκατε στην Αίθουσα, την αναστατώσατε ολόκληρη!
      ΑΠΟΣΤΟΛΟΣ ΚΑΚΛΑΜΑΝΗΣ: Κατέλαβαν ολόκληρο το χώρο του κέντρου...
      ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, έχουμε ένα σοβαρό θέμα, ότι και το ΠΑ.ΣΟ.Κ. και η Νέα Δημοκρατία υπέκυψαν σε συντεχνιακές λογικές και δεν έθεσαν σοβαρούς κανόνες οργάνωσης ενός επαγγέλματος, που έχει πολύ μεγάλη σημασία για την υγεία των πολιτών, εννοώ τα φαρμακεία της χώρας, με αποτέλεσμα να έχουμε κρίση υπερεπαγγελματισμού σ' αυτόν τον τομέα. 
      ΑΠΟΣΤΟΛΟΣ ΚΑΚΛΑΜΑΝΗΣ: Συμφωνώ απόλυτα.
      ΣΤΕΦΑΝΟΣ ΤΖΟΥΜΑΚΑΣ: Αυτό μας ενδιαφέρει πάρα πολύ –και μ' αυτό κλείνω, κύριε Πρόεδρε- καθ’ ότι αυτό μετά έχει αναγωγές. Πάμε στο χοντρεμπόριο. Όταν πέντε χώρες της Ευρωπαϊκής Ένωσης –Αγγλία, Γαλλία, Γερμανία, Ιταλία, Ισπανία- έχουν διακόσιες ενενήντα οκτώ φαρμακαποθήκες, η Ελλάδα μόνη της έχει εκατόν τριάντα. Δηλαδή, πάμε συνέχεια σε πολλαπλασιασμό των παρασιτικών δραστηριοτήτων! 
      Να μην πούμε τώρα γιατί τα εισαγόμενα φάρμακα είναι πιο ακριβά από τα εγχώρια ούτε γιατί διαλύθηκε η εγχώρια φαρμακοβιομηχανία, με ευθύνες και της πλευράς των σοσιαλιστών, κύριε Πρόεδρε. Δεν το συζητώ. Η πλευρά της Νέας Δημοκρατίας ανέκαθεν έχει αυτήν την τάση. Σημασία έχει ότι μετακινήθηκε και μια άλλη αντίληψη, που δεν ήταν στα πλαίσια να μετακινηθεί. 
      Έτσι, κύριε Πρόεδρε, δεν συμφωνούμε μ’ αυτήν τη ρύθμιση, όπως έρχεται, για την οργάνωση των φαρμακείων. Πρέπει το θέμα να ξανασυζητηθεί. Είτε το θέλουμε είτε όχι –το έχω πει και για άλλες ρυθμίσεις είτε της Κυβέρνησης της Νέας Δημοκρατίας είτε του ΠΑ.ΣΟ.Κ.- επειδή το θέμα αυτό δημιουργεί συνεχώς κρίση, θα επανέλθει. 
      Γι’ αυτό, ας πάρει την πρωτοβουλία η Κυβέρνηση, επειδή τώρα έχει την πλειοψηφία και θα ψηφίσει τη διάταξη, να ξανασυζητήσουμε το πώς μπορεί να οργανωθεί η φαρμακευτική περίθαλψη και να γίνει η οργάνωση των φαρμακείων στην Ελλάδα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Τζουμάκα, η διακομματική πολιτική χάραξη σε τομείς ευαίσθητους, όπως η υγεία, είναι το μεγάλο ζητούμενο, αλλά δεν τη βλέπουμε να έρχεται σύντομα. Μακάρι! 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι πολλά τα λεφτά!
      ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, μπορούμε, όμως, να πιέζουμε. 
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μπορώ να σας πω ότι με χαρά άκουσα το πλαίσιο αυτοκριτικής του Κοινοβουλευτικού Εκπροσώπου του ΠΑ.ΣΟ.Κ. για τα έντεκα χρόνια της προηγούμενης διακυβέρνησης, για την πολιτική απραξία στο χώρο του φαρμάκου, για μια πολιτική που οδήγησε σε πάρα πολλές στρεβλώσεις, κάτω από την πίεση συντεχνιακών συμφερόντων για την εξυπηρέτηση ενός κλειστού επαγγέλματος, για μια πολιτική που μας οδήγησε να είμαστε η χώρα με τα περισσότερα φαρμακεία, με το χειρότερο βαθμό ικανοποίησης στην περίθαλψη των Ελλήνων και με τους περισσότερους γιατρούς ανά κάτοικο. 
      Και σίγουρα χρειάζεται να αλλάξουμε πολλά πράγματα σε όλο το χώρο της υγείας. Αυτό, όμως, που δεν χρειάζεται, είναι να κάνουμε βίαιες ανατροπές και να κάνουμε πράγματα, τα οποία ανατρέπουν τον κοινωνικό ιστό, έτσι όπως έχει διαμορφωθεί. Εμείς δεν ήρθαμε να γκρεμίσουμε ό,τι υπήρχε στο παρελθόν. Δεν ήρθαμε να γκρεμίσουμε ούτε τον κοινωνικό ιστό ούτε να ανατρέψουμε βίαια τα επαγγελματικά και τα εργατικά δεδομένα.
      Αυτό θα το έχετε παρατηρήσει άλλωστε σε όλες τις μεγάλες μεταρρυθμίσεις, τις οποίες έχουμε κάνει μέχρι σήμερα, ξεκινώντας από τις Δ.Ε.Κ.Ο. και συνεχίζοντας με τις απελευθερώσεις των αγορών, με τη διεύρυνση του ωραρίου, που ήταν ένα φιλελεύθερο μέτρο, που έχει αρχίσει να φέρνει αποτελέσματα, ανάλογο της απελευθέρωσης των αγορών, που έλεγε ο κ. Τζουμάκας πριν από λίγο και το οποίο, βέβαια, πολέμησε βίαια το ΠΑ.ΣΟ.Κ.. Σε όλες αυτές τις αλλαγές, αυτό το οποίο δεν κάναμε, είναι να έρθουμε σε μεγάλες και γενναίες συγκρούσεις.
      Γι’ αυτό και φέρνουμε μια ρύθμιση για τη λειτουργία των φαρμακείων, η οποία έχει τη σύμφωνη γνώμη του Επιστημονικού Συμβουλίου της Βουλής, το οποίο σε αντίθεση με ό,τι είπε ο κ. Βενιζέλος πριν ή επεσήμαναν οι άλλοι ομιλητές του ΠΑ.ΣΟ.Κ., δεν κρίνει τη συγκεκριμένη ρύθμιση αντισυνταγματική ούτε «βάζει πάτημα» για να καταρριφθεί αυτή στο Συμβούλιο της Επικρατείας, όπως κατερρίφθη πρόσφατα η μετά από το 1991 προηγούμενη ρύθμιση.
      Και αυτό συμβαίνει, ακριβώς γιατί ο λόγος εξυπηρέτησης του δημοσίου συμφέροντος -και στη συγκεκριμένη περίπτωση της υγείας των πολιτών- αποτελεί λόγο αναστολής ή περιορισμού δικαιωμάτων οικονομικής δράσης και βάσει αυτού και με πολλές αποφάσεις της Ολομέλειάς του, το  Συμβούλιο της Επικρατείας θεωρεί ότι τίθεται θέμα συνταγματικότητας.
      Άρα, με τα όσα ελέχθησαν προηγουμένως σ’ αυτήν την Αίθουσα, δεν συμφωνεί το Επιστημονικό Συμβούλιο της Βουλής, που για μας αποτελεί –πέρα από τις απόψεις που έχει ο καθένας- τον επίσημο σύμβουλό μας. Γι’ αυτό το πληρώνουμε, γι’ αυτό είναι θεσμοθετημένο και γι’ αυτό πρέπει να το ακούμε. Άρα, η Κυβέρνηση δεν κάνει κάτι το οποίο μπορεί να χαρακτηριστεί ως ατόπημα, εφόσον έχει μία σύμφωνη γνώμη και μια εξαιρετική μάλιστα ερμηνεία.
      Το δεύτερο: ‘Ακουσα ότι θα έπρεπε να ανοίξει η αγορά των φαρμακείων. Δηλαδή, τι να γίνει; Ο κάθε φαρμακοποιός, με το που τελειώνει τη σχολή, να πηγαίνει υπάλληλος σε μια αλυσίδα φαρμακείων, τα οποία θα λειτουργούν πλέον μόνο ως εμπορικές επιχειρήσεις και βεβαίως έτσι θα δημιουργήσουμε μια νέα τάξη υπαλλήλων;
      Δεν συμφωνούμε μ’ αυτήν την άποψη. Διαφωνούμε. Θεωρούμε ότι θα πρέπει να έχει ο φαρμακοποιός κατοχυρωμένο επαγγελματικό δικαίωμα και ότι θα πρέπει να διατηρήσει αυτόν το ρόλο, τον οποίο έχει στην τοπική κοινωνία. Θεωρούμε ότι το κατοχυρωμένο επαγγελματικό του δικαίωμα δεν αποτελεί ανασταλτικό παράγοντα για την εμπέδωση της ελεύθερης αγοράς, αλλά δημιουργεί τις προϋποθέσεις, ώστε σε κάθε χωριό της χώρας να λειτουργεί ένα ευπρεπές φαρμακείο, που θα παρέχει υπηρεσίες.
      Νομίζω ότι η άποψη η οποία εκφράστηκε -με πολύ μεγαλύτερη γενναιότητα, θα έλεγα, από τον κ. Τζουμάκα και λιγότερη από τους υπόλοιπους ομιλητές του ΠΑ.ΣΟ.Κ.- είναι μία άποψη, η οποία προσωπικά δεν με βρίσκει σύμφωνο, αλλά νομίζω ούτε και την πλειονότητα των μελών αυτού του Κοινοβουλίου.
      Το τρίτο που θα ήθελα να θέσω – και θα κλείσω μ’ αυτό…
      ΣΤΕΦΑΝΟΣ ΤΖΟΥΜΑΚΑΣ: Κύριε Βαρβιτσιώτη, όταν είπα για αλυσίδες φαρμακείων, εννοούσα αλυσίδες με φαρμακοποιούς, όχι με υπαλλήλους στα φαρμακεία. Αυτό είναι δεδομένο. Έτσι, δεν θα μπορούν να πιάνουν ορισμένοι συγκεκριμένες πλατείες στη χώρα και να έχουν δημιουργήσει εκεί ένα καθεστώς πενήντα χρόνια, μισό αιώνα. Να μπορεί, δηλαδή, μια ομάδα φαρμακοποιών να φτιάξει μια αλυσίδα στην ίδια μεγάλη πλατεία.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δέχομαι αυτήν την εξήγηση…
      ΣΤΕΦΑΝΟΣ ΤΖΟΥΜΑΚΑΣ: Να τελειώσει αυτό το καθεστώς των μεγάλων φαρμακείων, που λυμαίνονται σημαντικά κέντρα της χώρας. Για αλυσίδες φαρμακοποιών είπα, όχι φαρμακείων.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δέχομαι αυτήν την εξήγηση. Αλυσίδες φαρμακείων υπάρχουν σε δύο χώρες στον κόσμο: στις Ηνωμένες Πολιτείες και στο Ηνωμένο Βασίλειο. Μόνο σ’ αυτές τις δύο χώρες! Σε καμία άλλη χώρα της Ευρωπαϊκής Ένωσης δεν λειτουργούν. Είναι τα γνωστά ECDS, τα οποία έχουν υπαλλήλους φαρμακοποιούς και υπαλλήλους που παρέχουν άλλες υπηρεσίες. Δεν θέλουμε να πάμε σ’ αυτήν τη λογική. Είναι ξεκάθαρη η διάθεσή μας, και η κοινοβουλευτική και η νομοθετική.
      Αυτό όμως το οποίο θέλουμε να κάνουμε είναι να παρέχουμε με πληρότητα καλό, φθηνό και σε επάρκεια, φάρμακο στον Έλληνα καταναλωτή. Επίσης αυτό που θέλουμε να κάνουμε είναι να βάλουμε νέα φάρμακα στην αγορά σε χαμηλότερη τιμή. Αυτά πετυχαίνουμε μ’ αυτό το νομοσχέδιο. 
      Θα μπορούσε βέβαια το νομοσχέδιο να ρυθμίζει και άλλα θέματα. Θα μπορούσε να ρυθμίζει το πώς θα μειωθεί η υπερφαρμακευτική δαπάνη των ελληνικών ταμείων και των Ελλήνων καταναλωτών. Θα μπορούσε να ρυθμίζει τα θέματα της ηλεκτρονικής διασταύρωσης των στοιχείων, ανάμεσα στο γιατρό το συνταγογραφούντα, τον ασθενή και το φαρμακοποιό. Δεν τα ρυθμίζει γιατί ακόμα δεν υπάρχει η τεχνική υποδομή, δεν έχουν γεννηθεί ή δεν έχουν ολοκληρωθεί οι προϋποθέσεις για να γίνουν αυτά. Θα γίνουν και πρέπει να γίνουν και αυτά. 
      Δέχομαι όμως τη γενναία αυτοκριτική του Κοινοβουλευτικού Εκπροσώπου του ΠΑ.ΣΟ.Κ. για τα έντεκα χρόνια απραξίας, για τα έντεκα χρόνια όπου γεννήθηκαν, μεγάλωσαν και γιγαντώθηκαν όλα αυτά τα φαινόμενα, για τα οποία θα έπρεπε σήμερα το ΠΑ.ΣΟ.Κ. πρώτα να απολογείται και έπειτα να συνεισφέρει εποικοδομητικά, να μην καλύπτεται πίσω από έωλες συνταγματικές ερμηνείες για να καταψηφίσει τη συγκεκριμένη ρύθμιση σε ό,τι αφορά την αδειοδότηση και λειτουργία των φαρμακείων.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Υπάρχει άλλος ομιλητής για να προχωρήσουμε στις τροπολογίες; 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, θα ήθελα να πάρω το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, έχετε το λόγο. Να είσθε όμως όσο μπορείτε πιο σύντομος.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, δεν είχα πρόθεση να δευτερολογήσω, πλην όμως ελέχθησαν μερικά πράγματα τα οποία νομίζω ότι χρειάζονται ορισμένες διευκρινίσεις. 
      Είπε κατ’ αρχάς ο κύριος Υπουργός ότι τα ασφαλιστικά ταμεία είναι οι καλύτεροι πελάτες των φαρμακευτικών εταιρειών. Σε αυτό δεν θα διαφωνήσουμε καθόλου. Και εμείς αυτό λέμε. Δυστυχώς όμως ποιος τα πληρώνει όλα αυτά; Τελικά πληρώνουν οι Έλληνες εργαζόμενοι, οι Έλληνες φορολογούμενοι μέσω των ασφαλιστικών ταμείων, τα πληρώνει ο ελληνικός λαός. 
      ΠΡΟΕΔΡΕΥΩΝ (Γεώργιος Σούρλας): Όλα ο ελληνικός λαός τα πληρώνει, κύριε Λεβέντη!
      ΑΘΑΝΑΣΙΟΣ ΛΕΒΕΝΤΗΣ: Αυτό ακριβώς, κύριε Πρόεδρε, και εδώ πρέπει να δούμε πώς θα τον προστατέψουμε.
      Κατ’ αρχάς ξέρουμε ότι στη χώρα μας υπάρχει μια πολυφαρμακία. Είναι τρεις και τέσσερις φορές κατά κεφαλή περισσότερα τα καταγραφόμενα κάθε χρόνο φάρμακα απ’ ό,τι στις άλλες ευρωπαϊκές χώρες. Υπάρχουν διάφορες αιτίες. Υπάρχει διαπλοκή, υπάρχουν διάφοροι μηχανισμοί που προωθούν αυτές τις καταστάσεις και έχουν δημιουργήσει μια ανασφάλεια στους πολίτες, οι οποίοι τελικά θεωρούν ότι με τα πολλά φάρμακα προστατεύεται ενδεχομένως καλύτερα η υγεία τους. 
      Αυτό έχει συνέπειες που και άλλες φορές έχουμε αναπτύξει σ’ αυτήν την Αίθουσα. Δεν σημαίνει πάντοτε ότι τα πολλά φάρμακα είναι και η καλύτερη λύση. Αυτό όμως δεν σημαίνει ότι θα πρέπει να φθάσουμε στην άλλη εκδοχή, να μην έχει, δηλαδή, ο πολίτης το φάρμακο που χρειάζεται και τη στιγμή που το χρειάζεται.
      Έτσι όπως ετέθησαν τα θέματα, σκεφτόμουν την απόσταση των διακοσίων μέτρων μέσα στις μεγάλες πόλεις για τα φαρμακεία. Αν δεν υπήρχαν φαρμακεία στην Αθήνα και πηγαίναμε να εφαρμόσουμε αυτό το νόμο, τι θα γινόταν; Θα είχαμε ένα φαρμακείο στην Ομόνοια, ένα στο Σύνταγμα και ένα κάπου αλλού. Τι σημαίνει αυτό; Ότι έτσι όπως πάμε να φτιάξουμε τώρα τα πράγματα, τα διακόσια μέτρα στις μεγάλες πόλεις και τα πενήντα μέτρα στις μικρές πόλεις και τα χωριά είναι κάπως παράλογο. Πρέπει να δούμε πώς θα λειτουργήσει στην πράξη. 
      Θα ήθελα να θίξω και το άλλο θέμα αναφορικά με τα κέρδη των φαρμακείων που είπε ο Κοινοβουλευτικός Εκπρόσωπος του ΠΑ.ΣΟ.Κ.. Το 35% όντως είναι υψηλό και δεν σημαίνει ότι θα πρέπει οι φαρμακοποιοί –οι οποίοι έχουν μια εμπορική επιχείρηση και θέλουν να επιβιώσουν- να φθάσουν σ’ αυτό το υψηλό ποσοστό που είναι ήδη κατοχυρωμένο από παλιά.
      Ο Κοινοβουλευτικός Εκπρόσωπος του ΠΑ.ΣΟ.Κ. αναγνώρισε εδώ ευθύνες του ΠΑ.ΣΟ.Κ. από το παρελθόν και χαίρομαι γι’ αυτό. Η Νέα Δημοκρατία όμως να μην επιχαίρει, γιατί κάνει πάρα πολλά λάθη που δυστυχώς δεν τα αναγνωρίζει τώρα και θα έλθει ύστερα από καιρό –ενδεχομένως ως αντιπολίτευση- να τα αναγνωρίσει. Επομένως η αναγνώριση των λαθών πρέπει να γίνεται εγκαίρως και όχι καθυστερημένα. Βέβαια έστω και καθυστερημένα είναι καλύτερα από το να μην αναγνωριστούν ποτέ. 
      Αναφέρθηκε ο Κοινοβουλευτικός Εκπρόσωπος της Νέας Δημοκρατίας, ανάμεσα στα άλλα, για Δ.Ε.Κ.Ο., απελευθέρωση αγορών, ωράριο κ.λ.π..  Δεν νομίζω ότι είναι η καταλληλότερη στιγμή να θέσουμε τέτοια αμφιλεγόμενα θέματα, που για μας δεν είναι από αυτά για τα οποία θα πρέπει να είναι περήφανη η Κυβέρνηση. Και αποδεικνύεται κάθε μέρα στην πράξη προς τα πού οδηγούμαστε και θα  αποδειχθεί και στο μέλλον. Ο ελληνικός λαός από αυτή την άποψη θα τοποθετηθεί και πιστεύουμε ότι αυτά όχι μόνο δεν τα εγκρίνει, αλλά και θα τα αμείψει ανάλογα. 
      Είπε επίσης ο Κοινοβουλευτικός Εκπρόσωπος της Νέας Δημοκρατίας: δεν θέλουμε υπαλλήλους φαρμακοποιούς σε αλυσίδες φαρμακείων. Δεν είπε κανένας για υπαλλήλους φαρμακοποιούς. Θα μπορούσαν όμως τα μεγάλα φαρμακεία να έχουν εργαζόμενους φαρμακοποιούς, οι οποίοι να έχουν κι αυτοί ένα ποσοστό των κερδών. Υπάρχουν διάφορες διαδικασίες, οι οποίες μπορεί να βρεθούν. Δυστυχώς αυτό δεν γίνεται αποδεκτό και απ’ αυτή την άποψη εμείς πιστεύουμε ότι το νομοσχέδιο όχι μόνο δεν λύνει τα προβλήματα, αλλά τα οξύνει, ιδιαίτερα γι’ αυτούς που δεν έχουν επαγγελματική κατοχύρωση, που δεν έχουν φαρμακείο, για τους καινούργιους φαρμακοποιούς που έρχονται, για τους φαρμακοποιούς που εργάζονται στα νοσοκομεία. 
      Έχω καταθέσει και μερικές τροπολογίες. Περιμένω την τοποθέτηση του κυρίου Υπουργού, για να δούμε και την τελική μας τοποθέτηση. 
      ΠΡΟΕΔΡΕΥΩΝ (Γεώργιος Σούρλας): Επισπεύστε την ομιλία σας, γιατί έρχεται η ώρα των τροπολογιών. 
      Δεν υπάρχει άλλος ομιλητής. 
      Κηρύσσεται περαιωμένη η συζήτηση επί της ενότητας των άρθρων 14 μέχρι και 16 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό, το οποίο αναριθμείται σε άρθρο 13, με τη διαγραφή της παραγράφου 2;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό, όπως τροποποιήθηκε από τον κύριο Υπουργό, κατά πλειοψηφία και αναριθμείται σε άρθρο 13, με τη διαγραφή της παραγράφου 2.
      Ερωτάται το Σώμα: Γίνεται δεκτό το άρθρο 15, ως έχει, το οποίο αναριθμείται σε άρθρο 14;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει ομόφωνα και αναριθμείται σε άρθρο 14.
      Ερωτάται το Σώμα: Γίνεται δεκτό το άρθρο 16 ως έχει, το οποίο αναριθμείται σε άρθρο 15;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία και αναριθμείται σε άρθρο 15.
      Εισερχόμαστε στη συζήτηση των τροπολογιών. Πρώτα θα συζητηθεί η τροπολογία με γενικό αριθμό 542 και ειδικό αριθμό 20 της 25-1-2006 του κ. Κορτσάρη. 
      Κύριε Κορτσάρη, έχετε το λόγο για να αναπτύξετε την τροπολογία σας όσο συντομότερα μπορείτε. 
      ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
      Σχετικά με την τροπολογία που έχω καταθέσει, με την οποία ζητώ την αφαίρεση του άρθρου 2 παράγραφος 2 του ν.1963/1991, πιστεύω ότι εξυπηρετούνται οι κάτωθι στόχοι:
      Πρώτον, διατηρείται το πνεύμα και το γράμμα του νέου νόμου, δεδομένου ότι δεν επέρχεται η ανατροπή των προβλεπομένων από αυτόν γενικών και ειδικών ρυθμίσεων και κατά ταύτα εξασφαλίζεται η επίτευξη του επιδιωκομένου υπό του νομοθέτη σκοπού, λαμβανομένου υπόψη ιδίως του γεγονότος ότι η διάταξη έχει μεταβατικό χαρακτήρα και αφορά ελάχιστο αριθμό φαρμακοποιών.
      Δεύτερον, αποφεύγεται η πλήρης και αιφνιδιαστική ανατροπή των βάσει νόμου κεκτημένων δικαιωμάτων ενός περιορισμένου αριθμού φαρμακοποιών, μέσω της παροχής σε αυτούς ενός εύλογου χρονικού διαστήματος αντίδρασης (μεταβατικής περιόδου), ώστε να επιλέξουν αν θα ιδρύσουν ή θα μεταφέρουν το φαρμακείο τους, μετά την πάροδο της οποίας εξομοιώνονται πλήρως με τους νεότερους συναδέλφους τους. 
      Τρίτον, διασφαλίζεται συνεπώς η πλήρης συμβατότητα του νέου νόμου με τις γενικές αρχές και διατάξεις της συνταγματικής, κοινοτικής και διεθνούς έννομης τάξεως.
      Και τέταρτον, αποφεύγονται οι βασίμως πιθανολογούμενες δικαστικές διεκδικήσεις από τους ελάχιστους φαρμακοποιούς που υπάγονται στην ως άνω περιορισμένη αριθμητική κατηγορία, δεδομένου ότι τους παρεσχέθη η δυνατότητα να ασκήσουν εγκαίρως τα βάσει της προϊσχύουσας φαρμακευτικής νομοθεσίας κεκτημένα δικαιώματά τους. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν γίνεται δεκτή η τροπολογία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν γίνεται δεκτή η τροπολογία του κ. Κορτσάρη.
      Εισερχόμαστε στη συζήτηση τριών τροπολογιών του κ. Λεβέντη, των με γενικό αριθμό 543 και ειδικό 21,  544  και ειδικό 22 και 545 και ειδικό 23. 
      Κύριε Λεβέντη, έχετε το λόγο συνολικά για τις τρεις τροπολογίες. 
      ΑΘΑΝΑΣΙΟΣ ΛΕΒΕΝΤΗΣ: Και για τις τρεις, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ναι. Θα έχετε στη διάθεσή σας το χρόνο που θέλετε.
      ΑΘΑΝΑΣΙΟΣ ΛΕΒΕΝΤΗΣ: Εντάξει. 
      Κατ’ αρχάς , είναι η με γενικό αριθμό 543 και ειδικό 21, που αφορά την υπογραφή των συλλογικών συμβάσεων. 
      ΕΚΤΟΡΑΣ ΝΑΣΙΩΚΑΣ: Απεσύρθη…
      ΑΘΑΝΑΣΙΟΣ ΛΕΒΕΝΤΗΣ: Βέβαια απεσύρθη αυτό και έτσι δεν έχει αντικείμενο, παρά το ότι εμείς λέμε ότι πρέπει να υπάρχουν συλλογικές συμβάσεις. Αυτό βέβαια είναι κάτι που δεν είναι στις συμπάθειες της Κυβέρνησης, είναι ένα άλλο θέμα. Εφόσον απεσύρθη, δεν μπορώ να επιμείνω περισσότερο. 
      Τώρα, στην επόμενη τροπολογία λέμε ότι το φαρμακείο μπορεί εξαιτίας αστάθμητων παραγόντων του φαρμακοποιού να χρειαστεί να μεταφερθεί κάποια στιγμή. Είναι ένας φαρμακοποιός ο οποίος εργάζεται στη Κοζάνη για παράδειγμα, είναι εκεί δεκαπέντε-είκοσι χρόνια και για οικογενειακούς, προσωπικούς, άλλους λόγους, πρέπει να μεταφερθεί στη Νάουσα ή οπουδήποτε αλλού. Αυτός πρέπει να ξαναρχίσει από την αρχή; Πιστεύουμε ότι θα πρέπει να έχει αυτό το δικαίωμα, ώστε να μπορεί να μεταφέρει το φαρμακείο. 
      Αυτό είναι αίτημα των φαρμακευτικών συλλόγων και πιστεύουμε ότι θα πρέπει να γίνει αποδεκτό από την Κυβέρνηση, γιατί θα ευκολύνει κάποιους οι οποίοι έχουν, επαναλαμβάνω, οικογενειακούς λόγους για παράδειγμα και δεν μπορούν να παραμείνουν στο συγκεκριμένο τόπο. Να μην αρχίσουν πάλι από την αρχή. Νομίζω ότι είναι εύλογο το αίτημα και δεν νομίζω ότι θα αφορά και πάρα πολλούς άλλους. 
      Εμείς, λοιπόν, προτείνουμε: «Τα φαρμακεία που λειτουργούν συνεχώς στον ίδιο δήμο, δημοτικό ή κοινοτικό διαμέρισμα τουλάχιστον επί δώδεκα χρόνια, να επιτρέπεται κατ’ εξαίρεση των κειμένων διατάξεων να μεταφέρονται με απόφαση του αρμόδιου νομάρχη ή των αρμοδίων νομαρχών σε άλλο δήμο ή δημοτικό ή κοινοτικό διαμέρισμα της χώρας, τηρουμένων των διατάξεων της παραγράφου 3 του άρθρου 14 του παρόντος νόμου». 
      Και έχουμε και μία τελευταία τροπολογία που αφορά κυρίως τις ακριτικές περιοχές. Αναφέρθηκε και ο κ. Σγουρίδης νωρίτερα στα προβλήματα που υπάρχουν με πάρα πολλούς οικισμούς που είναι διάσπαρτοι σε μεγάλες εκτάσεις και δεν μπορούν να εξυπηρετηθούν και με τον τρόπο που είναι διατυπωμένη τώρα εδώ η διάταξη οι άνθρωποι αυτοί θα μένουν ακάλυπτοι φαρμακευτικώς, αλλά και οι φαρμακοποιοί δεν θα μπορούν να επιτελέσουν το έργο τους. 
      Για τους λόγους αυτούς προτείνω: «Για την προστασία της δημόσιας υγείας καθορίζεται ως ανώτατο όριο βιωσιμότητας για τη χορήγηση αδειών ίδρυσης φαρμακείων στους δήμους και τα δημοτικά ή κοινοτικά διαμερίσματα της χώρας, η αναλογία ενός φαρμακείου έως χίλιους πεντακόσιους κατοίκους. Σε χωριά και οικισμούς με πληθυσμό χιλίων πεντακοσίων κατοίκων που δεν αποτελούν αυτόνομα δημοτικά ή κοινοτικά διαμερίσματα χορηγείται μία άδεια ίδρυσης φαρμακείου. Ο πληθυσμός υπολογίζεται ανά νομό με βάση τα αποτελέσματα της τελευταίας επίσημης απογραφής του κράτους». 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για τις συγκεκριμένες τροπολογίες του κ. Λεβέντη θα έλεγα το εξής: Στη μεν πρώτη, αν  μπορεί να υπάρξει δυνατότητα μεταφοράς μιας άδειας φαρμακείου από δήμο σε δήμο, θέλω να πω ότι θα μπορούσε να το δει κανείς έτσι με μία αντικειμενική εκτίμηση και προσέγγιση, γιατί πόσοι είναι αυτοί που θα ήθελαν τέλος πάντων να μετακομίσουν, να μεταφερθούν, άρα κάποιοι σοβαροί λόγοι θα είναι αυτοί που τους αναγκάζουν. Αυτό θα τύχει μιας ιδιαίτερης επεξεργασίας για να δούμε ακριβώς και υπό ποιες προϋποθέσεις, διότι θα πρέπει αν θα μπούμε σε μία τέτοια λογική να συνυπολογίσουμε επίσης και τα δεδομένα που έχουμε και τα πληθυσμιακά και τα της απόστασης. 
      Αυτό θα μας απασχολήσει σε ένα προσεχές νομοσχέδιο που τουλάχιστον δεσμευτήκαμε χθες. Αλλά ας το επαναλάβω, γιατί όλοι θεωρούμε ως άδικο το 25% να το πληρώνουν όλοι, ενώ θα πρέπει να προβληματιστούμε ότι κάποιοι δεν θα πρέπει να πληρώνουν. Εμείς μπορούμε να δεχθούμε μία δαπάνη της συμμετοχής ύψους 25% για ένα φάρμακο για τον πατέρα μας, για τη μάνα μας, για την αδελφή μας, αλλά ένας χαμηλοσυνταξιούχος, ένας μικροεισοδηματίας, ένας αγρότης υπό ορισμένες συνθήκες θα μπορούσε κάλλιστα να μην πληρώνει ή να κλιμακωθεί το 25%. Άρα, λοιπόν, στο προσεχές νομοσχέδιο θα έχουμε τη δυνατότητα να συζητήσουμε και αυτό. 
      Όσον αφορά το θέμα της δημιουργίας φαρμακείων σ’ αυτές τις περιοχές, θα πρέπει να ξέρετε ότι όταν είχε αναφυεί το θέμα του φαρμακείου της Τήλου, δώσαμε τη δυνατότητα να μπορούν και στα νησιωτικά μέρη μας, αλλά και σε ηπειρωτικά, οι οικείοι φαρμακευτικοί σύλλογοι να δύνανται σε πολύ μικρές, με περιορισμένο πληθυσμιακό στοιχείο, περιοχές να ανοίξουν κάποιο φαρμακείο. Και μάλιστα είχαμε σχολιάσει ότι σε περίπτωση ακόμη που ούτε ο οικείος φαρμακευτικός σύλλογος θα μπορούσε να ανοίξει, να καλύπτεται με υπεύθυνο φαρμακοποιό εκ μέρους των Ενόπλων Δυνάμεων, των στρατευσίμων δηλαδή. 
      Έτσι λύθηκε το θέμα και στα νησιά και σε κάποιες πολύ περιορισμένης πληθυσμιακής δύναμης περιοχές.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Εισερχόμαστε στη συζήτηση της τροπολογίας με γενικό αριθμό 583 και ειδικό 28 την οποία κατέθεσε ο κ. Γρηγοράκος.
      Ορίστε, κύριε Γρηγοράκο, έχετε το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
      Θα ήθελα να υπενθυμίσω στον κύριο Υπουργό ότι εκ παραδρομής όταν συζητήσαμε πριν από δύο χρόνια το νομοσχέδιο για τις αμοιβές των μελών-γιατρών Δ.Ε.Π. δεν περιελήφθησαν οι νοσηλευτές Δ.Ε.Π.. Στα πλαίσια της ισονομίας και του ελάχιστου αριθμού, σας διαβεβαιώνω ότι πραγματικά δεν νομίζω ότι ξεπερνούν τους πέντε. 
      Πρέπει, κύριε Υπουργέ, με την ευθιξία που σας διακρίνει να γίνει αποδεκτή η τροπολογία αυτή γιατί πραγματικά δεν πρέπει να γίνεται αυτή η διάκριση για νοσηλευτές οι οποίοι δουλεύουν στους ίδιους χώρους με τους άλλους συναδέλφους.
      	Επ’ ευκαιρία θα ήθελα να σας πω ότι θα ήταν καλό για το νοσηλευτικό τμήμα του Πανεπιστημίου Αθηνών να προχωρήσετε τις διαδικασίες που κι εσείς πιστεύω ότι θα ελέγξετε και από πλευράς νομιμότητας και από πλευράς πολιτικής σκοπιμότητας για να γίνει η εγκατάσταση του τμήματος στο νοσοκομείο «Άγιοι Ανάργυροι», το ογκολογικό νοσοκομείο της Νέας Κηφισιάς.
      	Σας ευχαριστώ πολύ.
      	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για τη συγκεκριμένη τροπολογία είχε γίνει αναφορά και στο τελευταίο νομοσχέδιο περί ενίσχυσης της οικογένειας και πράγματι τότε είχαμε σχολιάσει ότι δεν θα μπορούσε να γίνει δεκτή με την πρόθεση να τη δεχτούμε σε ένα προσεχές νομοσχέδιο, αφού βέβαια υπήρχε και η οικονομική τεκμηρίωση από το Γενικό Λογιστήριο του Κράτους.
      	Επειδή όμως, κύριε Πρόεδρε, πρόκειται περί ελαχίστων μελών Δ.Ε.Π. όπου η επιβάρυνση είναι ελάχιστη και επειδή κατά το πνεύμα της ισονομίας θα έπρεπε να είχε τακτοποιηθεί, εμείς την κάνουμε δεκτή γιατί απ’ ό,τι γνωρίζω και κατά δήλωση του κ. Γρηγοράκου δεν ξεπερνούν τα τέσσερα άτομα-μέλη Δ.Ε.Π. που δεν είχαν συμπεριληφθεί στους άλλους επιστήμονες, φυσικούς, ακτινοφυσικούς, ψυχολόγους και φαρμακοποιούς.
      	Όσον αφορά το θέμα που σχολιάσατε για τη νοσηλευτική σχολή, αυτό απασχολεί ιδιαίτερα τον κ. Αβραμόπουλο, δηλαδή, η μετεγκατάστασή της από το Γουδί, στο νοσοκομείο -το οποίο τελειώνει εντός ενός έτους περίπου- στους Άγιους Ανάργυρους και θαυματουργούς.
      	ΠΡΟΕΔΡΕΥΩΝ (Γεώργιος Σούρλας): Επομένως, κύριε Υπουργέ, κάνετε δεκτή την τροπολογία με γενικό αριθμό 583 και ειδικό 28.
      	Ερωτάται το Σώμα: Γίνεται δεκτή η τροπολογία με γενικό αριθμό 583 και ειδικό 28;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 583 και ειδικό 28 έγινε δεκτή κατά πλειοψηφία και θα αποτελέσει ίδιον άρθρο στο συζητούμενο νομοσχέδιο.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου το οποίο θα αναριθμηθεί;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο του νομοσχεδίου έγινε δεκτό ομοφώνως.
      	Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Μεταρρύθμιση του Συστήματος Φαρμακευτικής Περίθαλψης» έγινε δεκτό κατ’ αρχήν και κατ’ άρθρο και η ψήφισή του στο σύνολο αναβάλλεται για άλλη συνεδρίαση.
      	Έχουν διανεμηθεί τα Πρακτικά της Τρίτης 28 Μαρτίου 2006 και ερωτάται το Σώμα αν τα επικυρώνει.
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Τρίτης 28 Μαρτίου 2006 επικυρώθηκαν.
      	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 14.05΄ λύεται η συνεδρίαση για αύριο ημέρα Παρασκευή 7 Απριλίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. σχετικά με τη Βιομηχανία Φωσφορικών Λιπασμάτων Α.Ε. σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 6-4-2006	ΣΕΛ. 160


