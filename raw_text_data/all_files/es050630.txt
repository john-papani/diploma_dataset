      Πέμπτη 30 Ιουνίου 2005
      ΣΥΝΕΔΡΙΑΣΗ ΡSΕ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επί προσωπικού θέματος σελ.
      2. Επί διαδικαστικού θέματος σελ.
      3) Ανακοινώνεται η παράταση της λειτουργίας των διακομματικών επιτροπών: α) για τα  ναρκωτικά β) για τα άτομα με ειδικές ανάγκες και γ) για τη διαφάνεια στον αθλητισμό σελ.
      4. Εισήγηση-πρόταση της Κριτικής Επιτροπής για την απονομή του βραβείου «Μνήμη Ελευθερίου Βενιζέλου» σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 1 Ιουλίου 2005, σελ.
      4) Συζήτηση επικαίρων ερωτήσεων
      α) Προς τον Υπουργό Ανάπτυξης σχετικά με τη λήψη μέτρων πάταξης του παραεμπορίου και τη διασφάλιση συνθηκών υγιούς ανταγωνισμού στις μικρομεσαίες επιχειρήσεις, σελ.
      β) Προς τον Υπουργό  Εθνικής Παιδείας και Θρησκευμάτων :
      ι) σχετικά με τις  κρίσεις των στελεχών της πρωτοβάθμιας και δευτεροβάθμιας εκπαίδευσης,  σελ.
      ιι) σχετικά με τη λειτουργία του Διεπιστημονικού  Οργανισμού Ανανέωσης Τίτλων Ακαδημαϊκών και Πληροφόρησης, σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων:
      ι) σχετικά με τις αντιδράσεις των κατοίκων  των Άνω Λιοσίων για την μεταφορά της λυματολάσπης στην Ψυτάλλεια κλπ., σελ.
      ιι) σχετικά με την χρηματοδότηση για την υλοποίηση του Εθνικού Κτηματολογίου κλπ., σελ.
      δ) Προς τον Υπουργό Μεταφορών και Επικοινωνιών σχετικά με την ανάκληση των απολύσεων δύο οδηγών από την Ολυμπιακή Ανώνυμη Ανεφοδιαστική Εταιρεία Αεροπορικού  Καυσίμου – OIC, σελ.
      ε) Προς τον Υπουργό Απασχόλησης και Κοινωνικής Προστασίας σχετικά με την αποκατάσταση των απολυμένων  από το εργοστάσιο της «ΤΡΙΚΟΛΑΝ» στη Νάουσα κλπ, σελ.
      στ) Προς τον Υπουργό Πολιτισμού, σχετικά με την δημιουργία σχολών ΑΕΙ καλλιτεχνικής κατάρτισης, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Συζήτηση και ψήφιση επί των άρθρων των τροπολογιών και του συνόλου του σχεδίου νόμου του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις», σελ.
      2) Κατάθεση σχεδίου νόμου.
      Η Υπουργός Εθνικής Παιδείας και Θρησκευμάτων και οι Υπουργοί Εσωτερικών Δημόσιας Διοίκησης και Αποκέντρωσης, Εξωτερικών , Απασχόλησης και Κοινωνικής Προστασίας, Οικονομίας και Οικονομικών, κατέθεσαν σχέδιο νόμου : «Ίδρυση σχολείου ευρωπαϊκής παιδείας», σελ.
      ΟΜΙΛΗΤΕΣ
      Α) Επί προσωπικού θέματος
      ΑΛΟΓΟΣΚΟΥΦΗΣ Γ., σελ.
      ΔΙΑΜΑΝΤΟΠΟΥΛΟΥ Α., σελ.
      ΚΑΣΤΑΝΙΔΗΣ Χ., σελ.
      ΜΑΝΟΣ Σ., σελ.
      ΜΠΕΝΑΚΗ-ΨΑΡΟΥΔΑ Α., σελ.
      Β) Επί διαδικαστικού θέματος
      ΚΑΚΛΑΜΑΝΗΣ Α., σελ.
      ΜΠΕΝΑΚΗ-ΨΑΡΟΥΔΑ Α., σελ.
      Γ) Επί των επικαίρων ερωτήσεων
      ΓΙΑΚΟΥΜΑΤΟΣ Γ., σελ.
      ΔΑΜΑΝΑΚΗ Μ., σελ.
      ΔΕΙΚΑΚΤΗΣ Γ., σελ.
      ΚΑΛΟΓΙΑΝΝΗΣ Σ., σελ.
      ΚΑΛΟΣ Γ., σελ.
      ΛΕΒΕΝΤΗΣ Α., σελ.
      ΝΕΡΑΝΤΖΗΣ Α., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΙΚΟΝΟΜΟΥ Β., σελ.
      ΠΑΠΑΘΑΝΑΣΙΟΥ Ι., σελ.
      ΠΑΠΑΚΩΣΤΑ Α., σελ.
      ΠΑΤΣΙΛΙΝΑΚΟΣ Ι., σελ.
      ΤΑΛΙΑΔΟΥΡΟΣ Σ., σελ.
      ΤΑΤΟΥΛΗΣ Π., σελ.
      ΤΖΕΚΗΣ  Α., σελ.
      Δ) Επί του σχεδίου νόμου του Υπουργείου Οικονομίας και Οικονομικών.
      ΑΓΓΕΛΟΠΟΥΛΟΣ Ν., σελ.
      ΑΓΟΡΑΣΤΟΣ Κ., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΟΥΛΑΚΗΣ Δ., σελ.
      ΑΠΟΣΤΟΛΑΚΗ Μ., σελ.
      ΒΕΝΙΖΕΛΟΣ Ε., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΔΙΑΜΑΝΤΟΠΟΥΛΟΥ Α., σελ.
      ΕΒΕΡΤ Μ., σελ.
      ΚΑΙΣΕΡΛΗΣ Κ., σελ.
      ΚΑΚΛΑΜΑΝΗΣ Α., σελ.
      ΚΑΛΛΙΩΡΑΣ Η., σελ.
      ΚΑΛΟΓΗΡΟΥ Χ., σελ.
      ΚΑΡΑΓΚΟΥΝΗΣ Α., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΥΣΕΛΑΣ Δ., σελ.
      ΚΟΥΤΣΟΥΚΟΣ Ι., σελ.
      ΚΩΣΤΟΠΟΥΛΟΣ Α., σελ.
      ΛΥΚΟΥΡΕΝΤΖΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Δ.,σελ.
      ΜΑΝΟΣ Σ., σελ.
      ΜΑΝΩΛΙΑ Χ., σελ.
      ΜΑΡΚΟΠΟΥΛΟΣ Κ., σελ.
      ΜΠΟΥΡΑΣ Α., σελ.
      ΝΑΣΙΩΚΑΣ Ε., σελ.
      ΝΕΡΑΝΤΖΗΣ Α., σελ.
      ΟΘΩΝΑΣ Ε., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΝΤΕΛΑΚΗ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΔΟΠΟΥΛΟΣ Α., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΕΠΠΑΣ Δ., σελ.
      ΡΟΒΛΙΑΣ Κ., σελ.
      ΣΑΛΑΓΙΑΝΝΗΣ Ν., σελ.
      ΣΓΟΥΡΙΔΗΣ Π., σελ.
      ΣΚΟΠΕΛΙΤΗΣ Σ., σελ.
      ΣΚΥΛΛΑΚΟΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΣΤΡΑΤΑΚΗΣ Ε., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      ΦΛΩΡΙΔΗΣ Γ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      ΧΩΡΕΜΗΣ Α., σελ.

ΠΡΑΚΤΙΚΑ ΒΟΥΛΗΣ
ΙΑ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΡSΕ΄
Πέμπτη 30 Ιουνίου 2005

      Αθήνα, σήμερα στις 30 Ιουνίου 2005, ημέρα Πέμπτη και ώρα 10.44΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗΣ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αικατερίνη Παπακώστα, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες  ζητεί τη νομική ρύθμιση της χρηματοδότησης των αστικών μη κερδοσκοπικών εταιρειών, οι οποίες υποστηρίζουν τα άτομα με αναπηρία.
2) Οι Βουλευτές Αχαΐας, Β΄ Πειραιώς και Επικρατείας κύριοι ΝΙΚΟΛΑΟΣ ΝΙΚΟΛΟΠΟΥΛΟΣ, ΙΩΑΝΝΗΣ ΤΡΑΓΑΚΗΣ Γ΄ Αντιπρόεδρος της Βουλής και κ. ΜΑΡΙΑ ΔΑΜΑΝΑΚΗ αντίστοιχα κατέθεσαν αναφορά με την οποία η Περιβαλλοντική Οργάνωση WWF ζητεί την ενίσχυση της Ειδικής Υπηρεσίας Επιθεωρητών Περιβάλλοντος.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Λακίδειος Σχολή Λαού Πατρών ζητεί χρηματοδότηση για τη λειτουργική αναβάθμιση της αίθουσας της Σχολής κλπ..
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πολίτες Πάτρας Εν Δράσει εκφράζει τις απόψεις του σχετικά με τη λειτουργία των διοδίων Ρίου – Πατρών και την ποιότητα του οδικού δικτύου της Βορειοδυτικής Πελοποννήσου.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ανάληψη δράσης για την προστασία και διαχείριση των υδάτινων πόρων του Νομού Αχαΐας.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η χρηματοδότηση έργων υποδομής στο Νομό Αχαΐας.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις καθυστερούμενες αποδοχές αιρετών εκπροσώπων των Νομών Καβάλας και Ξάνθης.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο επισημαίνει επικίνδυνα σημεία της εθνικής οδού Πατρών – Αθηνών.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διάσωση του πατρικού σπιτιού του Άγγελου Τερζάκη στο Ναύπλιο .
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην παράνομη αγορά που λειτουργεί στην πλατεία Τριών Συμμάχων στην Πάτρα.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται  στο κυκλοφοριακό πρόβλημα της οδού Γερμανού στην Πάτρα.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή της οδικής αρτηρίας Πατρών – Κλάους.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επανεξέταση της αξιοποίησης του χώρου της Αρχαίας Ελίκης.
14) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο κ. Δημήτριος Σουβλερός, Δ/ντής ΣΔΕ Μυτιλήνης ζητεί την ικανοποίηση υπηρεσιακού του αιτήματος.
15) Οι Βουλευτές Λέσβου και Β΄ Πειραιώς κύριοι ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ και ΙΩΑΝΝΗΣ ΤΡΑΓΑΚΗΣ Γ΄ Αντιπρόεδρος της Βουλής αντίστοιχα κατέθεσαν αναφορά με την οποία η Ένωση Προσωπικού Λιμενικού Σώματος Λέσβου, Λήμνου και Αγίου Ευστρατίου ζητεί να καταβληθεί επίδομα στα μέλη της και να ενισχυθούν με προσωπικό και μέσα οι Λιμενικές Αρχές της περιοχής.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μην εξομοιωθούν τα πτυχία των Μηχανικών ΑΕΙ και ΤΕΙ.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η οικονομική ενίσχυση του αστικού ΚΤΕΛ των Πατρών.
18) Οι Βουλευτές Λάρισας και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Αγροτικός Συνεταιρισμός και Κάτοικοι του Δ.Δ. Βατσουνιάς, Δήμου Μουζακίου Καρδίτσας ζητούν να μην κατασκευαστεί Αιολικό Πάρκο στην τοποθεσία Πετρομάντρι έως Αγία Τριάδα Μουζακίου.
19) Οι Βουλευτές Λέσβου, Α΄ Πειραιώς και Β΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ, κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΤΡΑΓΑΚΗΣ Γ’ Αντιπρόεδρος της Βουλής αντίστοιχα κατέθεσαν αναφορά με την οποία η Ομοσπονδία Λεσβιακών Συλλόγων Αττικής ζητεί τη λήψη μέτρων αναβάθμισης και υποστήριξης της Νήσου Λέσβου.
20) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Δημήτριος Σκεύας, Λογιστής – Φοροτεχνικός, ζητεί να του δοθεί δωρεάν σύνδεση στο διαδίκτυο μέσω του ΟΤΕ.          
21) Οι Βουλευτές Β΄ Θεσσαλονίκης και Λέσβου κύριοι ΑΓΓΕΛΟΣ ΤΖΕΚΗΣ και ΣΤΑΥΡΟΣ ΣΚΟΠΕΛΙΤΗΣ αντίστοιχα κατέθεσαν αναφορά με την οποία το Σωματείο Εργαζομένων της Εταιρείας «ΕΛΛΗΝΙΚΕΣ ΑΛΥΚΕΣ ΑΕ» «Η ΕΝΩΣΙΣ» ζητεί την ικανοποίηση οικονομικών και εργασιακών αιτημάτων των μελών του.
22) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία το Εργατοϋπαλληλικό Κέντρο Σάμου ζητεί να αντιμετωπιστεί το πρόβλημα των συμβασιούχων υπαλλήλων του Πανεπιστημίου Αιγαίου.
23) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία τα Σωματεία Εργατοτεχνιτών και Υπαλλήλων Ελαστικών Αυτοκινήτων Βορείου Ελλάδος ζητεί την κατοχύρωση του συνταξιοδοτικού δικαιώματος των απολυμένων της GOOD YEAR.
24) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Δημήτριος Κανελλόπουλος, Μελετητής Δημοσίων Έργων, ζητεί την ικανοποίηση αιτήματος σχετικά με τις μετεγγραφές φοιτητών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8490/4-3-05 ερώτηση των Βουλευτών κυρίων Δημητρίου Βαρβαρίγου και Αγγελικής Γκερέκου δόθηκε με το υπ’ αριθμ. 8841/ΕΥΣΣΑΑΠ/633/31-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω ερώτηση και, σε ότι αφορά τις αρμοδιότητές μας, σας πληροφορούμε τα ακόλουθα:
     1. Η μέθοδος σχεδιασμού για την Δ΄ προγραμματική περίοδο 2007-2013, τα μέσα καθώς και το ύψος των πόρων που θα διατεθούν από την Ευρωπαϊκή Ένωση, αποτελούν αντικείμενο διαπραγμάτευσης που συμμετέχει η Ευρωπαϊκή Επιτροπή και τα κράτη μέλη της Ένωσης. Η διαδικασία της διαπραγμάτευσης του νέου πλαισίου εκτιμάται ότι θα ολοκληρωθεί το νωρίτερο στο τέλος του 2005 με αρχές του 2006. Ως εκ τούτου, το ύψος των πόρων που θα λάβει η χώρα μας κατά την επόμενη προγραμματική περίοδο δεν είναι καθορισμένο και βρίσκεται στο στάδιο της διαπραγμάτευσης.
     Σχετικά με τον προσδιορισμό του ύψους και της μεθόδου κατανομής των ενισχύσεων, μέχρι στιγμής προκύπτουν τα εξής:
     Η Περιφέρεια Ιονίων Νήσων, σύμφωνα με εκτιμήσεις της Eurostat και της Γ.Δ. Περιφερειακής Πολιτικής της Επιτροπής (Ιανουάριος 2005), θα είναι επιλέξιμη Περιφέρεια για το Στόχο «Σύγκλιση» (πρώην Στόχος 1). Η κατάταξη αυτή προκύπτει από το μέσο όρο του κατά κεφαλή ΑΕΠ της Περιφέρειας για τα έτη 2000-2002 το οποίο είναι μικρότερο του 75% του Κοινοτικού μέσου όρου της ΕΕ-25 και ανέρχεται στο 65,71% της ΕΕ-25 ενώ ανέρχεται στο 59,95% του μέσου όρου της ΕΕ-15.
     Συνεπώς, το κατά κεφαλή εισόδημα των κατοίκων της Περιφέρειας είναι αρκετά χαμηλό ώστε να μην κινδυνεύει να μειωθούν οι κοινοτικές ενισχύσεις και εκτιμάται ότι θα ενταχθεί στο Στόχο της «σύγκλισης».
     Επίσης, σύμφωνα με το προτεινόμενο κανονιστικό πλαίσιο, τα Ιόνια Νησιά μπορούν να ωφεληθούν από τους κοινοτικούς πόρους του Στόχου «Ευρωπαϊκής Χωρικής Συνεργασίας», με σκοπό την προώθηση λύσεων σε κοινά προβλήματα με άλλες Περιφέρειες και Κράτη εκτός Ελλάδας, ειδικότερα για τις συνοριακές περιοχές.
     Καθ΄ όλο το διάστημα των διαπραγματεύσεων η Ελλάδα συμμετέχει και διατυπώνει τις απόψεις της, σε όλα τα ευρωπαϊκά Fora, τις επιτροπές και τις ομάδες πίεσης (Iobbying), υποστηρίζοντας την ανάγκη ουσιαστικής χρηματοδότησης των Περιφερειών της κατά τη νέα προγραμματική περίοδο. Για την τεκμηρίωση των απόψεων αυτών λαμβάνει υπόψη, τα μέχρι σήμερα αποτελέσματα από τη διαρθρωτική πολιτική αλλά και τις σημαντικές αδυναμίες που έχουν αυτές οι Περιφέρειες για να προσεγγίσουν το επίπεδο ανάπτυξης των ανεπτυγμένων ευρωπαϊκών περιφερειών.
     2. Όσον αφορά στη διοικητική δομή και αναδιάρθρωση των περιφερειών της χώρας αρμόδιο Υπουργείο είναι των Εσωτερικών Δημόσιας Διοίκησης και Αποκέντρωσης. Σε κοινοτικό επίπεδο, το σύστημα κατανομής των πόρων, για μεθοδολογικούς κυρίως λόγους, έχει καθιερωθεί να γίνεται σε επίπεδο διοικητικής μονάδας Περιφέρειας (NUΤS ΙΙ), σύμφωνα με τον Κανονισμό 1059/2003 του Ε. Κοινοβουλίου και του Συμβουλίου. Το ανωτέρω, σύμφωνα με τα μέχρι σήμερα δεδομένα και την πρόταση της Επιτροπής για το σχέδιο του νέου γενικού κανονισμού που θα διέπει τα διαρθρωτικά ταμεία! θα ισχύσει και στη νέα προγραμματική περίοδο.
     3. Επισημαίνεται τέλος, ότι, από εθνικής πλευράς τίθεται ως κύριο μέλημα η προώθηση ειδικών και μακροπρόθεσμων πολιτικών πέραν και επιπλέον των διαρθρωτικών παρεμβάσεων που συγχρηματοδοτούνται από την Ευρωπαϊκή Ένωση, οι οποίες θα αποτυπώνονται στο Εθνικό Στρατηγικό Σχέδιο Ανάπτυξης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     2. Στην με αριθμό 8748/11-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 9859/Β350/18-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Μ. Φραγκιαδουλάκης, όσον αφορά θέματα αρμοδιότητας του Υπουργείου μας, σας διαβιβάζουμε το υπ΄ αριθμ. 257/31-3-2005 έγγραφο της Αγροτικής Τράπεζας της Ελλάδος, το οποίο απαντά στο σχετικό ερώτημα.
     Ο Υπουργός
     Γ. ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 8348/1-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΑΠΥ/1Α/151/24-3-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 327/17.3.2005 έγγραφο του Προέδρου-Δ/νοντος Συμβούλου της ΕΡΤ-Α.Ε., στο οποίο απαντάται το θιγόμενο στην Ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8397/2-3-05 ερώτηση των Βουλευτών κυρίων Ευσταθίου Κουτμερίδη, Άρη Μουσιώνη και Μάρκου Μπόλαρη δόθηκε με το υπ’ αριθμ. ΑΠΥ/1Α/157/24-3-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 331/17.3.2005 έγγραφο του Προέδρου-Δ/νοντος Συμβούλου της ΕΡΤ-Α.Ε., στο οποίο απαντάται το θιγόμενο στην Ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 8358/1-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. ΑΠΥ/1Α/152/24-3-05 έγγραφο από τον Υπουργό Επικρατείας η ακόλουθη απάντηση:
     «Όπως γνωρίζετε, προσφάτως, διεξήχθη δημόσιος διάλογος στο Ζάππειο Μέγαρο με τη συμμετοχή των δημοσιογραφικών ενώσεων και των κομμάτων που εκπροσωπούνται στο Ελληνικό Κοινοβούλιο, με θέμα τις επαγγελματικές σχέσεις των δημοσιογράφων με το δημόσιο τομέα.
     Στο πλαίσιο του διαλόγου (10.2.2005) διατύπωσα μια σειρά προτάσεων για την καταπολέμηση της πολυθεσίας στο Δημόσιο και αναμένω μέχρι τέλος Μαρτίου την έγγραφη αντίδραση επί των προτάσεων, των Ενώσεων και των κομμάτων. Επισυνάπτονται τα πρακτικά της σχετικής συζητήσεως, όπου αναλύονται οι προτάσεις και οι προθέσεις της κυβέρνησης σχετικά με το θέμα.
     Σε ό,τι αφορά το θέμα των ΣΣΕ, σας ενημερώνω ότι για πρώτη φορά υπεγράφη σε τόσο σύντομο χρονικό διάστημα η ΣΣΕ μεταξύ δημοσιογραφικών .ενώσεων και της ΕΡΤ-Α.Ε.
     Επιπροσθέτως, οι ΣΣΕ προβλέπουν τον τρόπο εφαρμογής τους και η κυβέρνηση, στο πλαίσιο τήρησης της νομιμότητας, προτίθεται να σεβαστεί τις διατάξεις αυτών.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 8829/16-3-05 ερώτηση των Βουλευτών κυρίων Βασιλείου Γερανίδη, Αριστείδου Μουσιώνη, Ιωάννου Παρασκευά, Παναγιώτη Ρήγα και Αναστασίου Χωρέμη δόθηκε με το υπ’ αριθμ. ΑΠΥ/1Α/182/5-4-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 1062/24.3.2005 Υπηρεσιακό Σημείωμα της Διεύθυνσης Εποπτείας, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 8889/17-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΑΠΥ/1Α/184/5-4-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 420/29.3.2005 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 8938/18-3-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. ΑΠΥ/1Α/188/5-4-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 428/29.3.2005 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 8994/22-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΑΠΥ/1Α/191/15-4-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 1061/24.3.2005 Υπηρεσιακό Σημείωμα της Διεύθυνσης Εποπτείας, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 8285/1-3-05 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 123/24-3-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8285/01-03-2005 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Ανωμερίτη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Τα πλοία της ακτοπλοΐας τα οποία σήμερα εκτελούν δρομολόγια έχουν εφοδιαστεί από τις αρμόδιες Αρχές ή και Αναγνωρισμένους Οργανισμούς με τα απαιτούμενα από την κείμενη νομοθεσία πιστοποιητικά.
      2. Κατά το παρελθόν έχουν παρασχεθεί σε επιβατηγά-οχηματαγωγά πλοία, σύμφωνα με τις εκάστοτε ισχύουσες διατάξεις, εξαιρέσεις από τις απαιτήσεις που προβλέπονται για τα διπύθμενα των επιβατηγών πλοίων. Ήδη όμως αρκετά εξ αυτών των πλοίων, ιδιαίτερα τα παλαιότερα, έχουν διαγραφεί από τα ελληνικά νηολόγια.
      3. Στο πλαίσιο αναβάθμισης της ποιότητας των ακτοπλοϊκών συγκοινωνιών και λαμβάνοντας υπόψη την ιδιομορφία των θαλάσσιων περιοχών της χώρας μας στις οποίες λειτουργούν τα πλοία, ο ΥΕΝ εξήγγειλε στη Βουλή ότι θα καταργηθεί με διάταξη νόμου η δυνατότητα παροχής εξαιρέσεων από την κατασκευή διπυθμένων, ώστε τα επιβατηγά πλοία (νέα και υπάρχοντα) που εισέρχονται στο ελληνικό νηολόγιο, να φέρουν διπύθμενα σε όλη την έκταση του πυθμένα τους. Προς το σκοπό αυτό άλλωστε, έχουν ζητηθεί εγγράφως οι απόψεις των εμπλεκομένων φορέων.
      4. Θεωρούμε ότι η αναβάθμιση της ποιότητας των ακτοπλοϊκών συγκοινωνιών επιτυγχάνεται με την εφαρμογή του κανόνα και όχι της λογικής των εξαιρέσεων και για το λόγο αυτό πρόθεσή μας είναι η χάραξη μιας νέας πολιτικής στο θέμα αυτό.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στις με αριθμό 8499/4-3-05, 8579/8-3-05 ερωτήσεις των Βουλευτών κυρίων Ευαγγελίας Σχοιναράκη-Ηλιάκη και Μανώλη Φραγκιαδουλάκη, δόθηκε με το υπ’ αριθμ. 1386/24-3-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Ε. Σχοιναράκη-Ηλιάκη, Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
      Σύμφωνα με τα οριζόμενα στον Καν. (ΕΚ) 1493/99, επιτρέπεται η διακίνηση εντός των ορίων της Ευρωπαϊκής Ένωσης των οίνων που παράγονται σε κάθε Κράτος-Μέλος, με την απαραίτητη προϋπόθεση να αναγράφεται στην επισήμανση (ετικέτα) η χώρα προέλευσης (παραγωγής).
      Οι εισαγωγές από Τρίτες χώρες οίνων μη συσκευασμένων (χύμα) είναι ελάχιστες. Κυρίως εισάγονται εμφιαλωμένοι οίνοι με ετικέτες, στις οποίες σαφώς πρέπει να αναγράφεται η χώρα προέλευσης. Επίσης, σύμφωνα με τον ανωτέρω Κανονισμό, απαγορεύεται η εισαγωγή γλεύκους σε ζύμωση από τρίτες χώρες.
      Σημειώνεται ότι κατά την τρέχουσα οινοπαραγωγική περίοδο (20042005), λόγω της αυξημένης παραγωγής σταφυλιών οινοποιήσιμων ποικιλιών, οι τιμές ήταν τόσο χαμηλές που εκμηδένισαν την εισκομιδή οίνων από χώρες της Ευρωπαϊκής Ένωσης, καθώς και από Τρίτες χώρες.
      Το Υπουργείο Αγροτικής Ανάπτυξης και Τροφίμων, στην προσπάθειά του να περιορίσει σημαντικά την παραγωγή και κυκλοφορία στη χώρα μας οίνων που δεν πληρούν τις απαιτήσεις της ισχύουσας Νομοθεσίας και ιδιαίτερα εκείνης που αφορά τη σήμανση (ετικετοποίηση), έχει εντατικοποιήσει τους ελέγχους στους χώρους παραγωγής και εμφιάλωσης οίνων
      Επί πλέον, η κοινή Υπουργική απόφαση 285870/2004 (ΦΕΚ 1372 Β) των Υπουργών Αγροτικής Ανάπτυξης και Τροφίμων και Οικονομίας-Οικονομικών που εκδόθηκε σε εφαρμογή σχετικής Κοινοτικής Νομοθεσίας: α) ρυθμίζει αυτά που αφορούν τα συνοδευτικά έγγραφα των δικαιούμενων στην Ευρωπαϊκή Ένωση οίνων ή εισαγόμενων από Τρίτες χώρες, καθώς επίσης και τα τηρούμενα βιβλία, β) ορίζει τα μέτρα τα οποία λαμβάνονται σε περίπτωση μη τήρησής τους, όπως ο αποκλεισμός από το δικαίωμα ένταξης στα παρεμβατικά μέτρα που επιφέρονται στον Κανονισμό για την ΚΟΑ των αμπελοοινικών προϊόντων, ο αποκλεισμός από επιχειρησιακά Κοινοτικά και εθνικά προγράμματα, η μη κατάταξη οίνων σε κατηγορία V.Q.P.R.D, κ.λ.π. και γ) προβλέπει την εφαρμογή αυστηρών ελέγχων από τις Δ/νσεις Αγροτικής Ανάπτυξης στα σημεία εισόδου της χώρας και πριν από τον εκτελωνισμό όλων των οίνων που εισάγονται από Τρίτες Χώρες σε συνεργασία με τα Τελωνεία ώστε να αποφεύγεται η παράνομη εισαγωγή τους ή η κυκλοφορία τους με παραπλανητική για τον καταναλωτή σήμανση(ετικέτα).
      Επισημαίνεται ότι οι χαμηλές τιμές των σταφυλιών, σε συνδυασμό με τα υψηλά ποιοτικά χαρακτηριστικά τους και τον ολοένα αυξανόμενο έλεγχο στους χώρους παραγωγής οίνων, αποτελούν τροχοπέδη στην εισκομιδή οίνων από την Ιταλία.
      Επίσης, η ποικιλία σταφυλιού σουλτανίνα είναι λευκή και το κρασί που παράγεται απ' αυτήν είναι λευκό και δεν μπορεί να βάψει το κόκκινο κρασί που έρχεται από την Ιταλία.
      Ο Υπουργός
      Ε. ΜΠΑΣΙΑΚΟΣ»
      12. Στην με αριθμό 8360/1-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1028354/1037/21-3-05 έγγραφο από τον Υφυπουργό Οικονομικών και Οικονομικών η ακόλουθη απάντηση:
      «Σε απάντηση της με αριθ. 8360/1.3.05 ερώτησης που κατέθεσε ο Βουλευτής κ. Ν. Νικολόπουλος, σχετικά με το ανωτέρω θέμα, σας γνωρίζουμε τα εξής:
      Α. Τα οικονομικά αιτήματα των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας, με κύριο γνώμονα τη διασφάλιση και βελτίωση του εισοδήματος των εργαζομένων, αλλά και την εναρμόνιση του στόχου αυτού με τη γενικότερη οικονομική πολιτική.
      Το γενικότερο ζήτημα της τυχόν χορήγησης επιδόματος ειδικών συνθηκών εργασίας σε ορισμένες κατηγορίες των λειτουργών και υπαλλήλων του Δημοσίου, των Ο.Τ.Α. και των λοιπών Ν.Π.Δ.Δ. θα εξεταστεί σε μελλοντική αναμόρφωση του μισθολογίου.
      Β. Ο θεσμός των βαρέων και ανθυγιεινών επαγγελμάτων δεν έχει επεκταθεί στο Δημόσιο με εξαίρεση, υπό ορισμένες προϋποθέσεις, μιας κατηγορίας υπαλλήλων των Δήμων και εφόσον φυσικά επιλέξουν την υπαγωγή τους σε ασφαλιστικό συνταξιοδοτικό καθεστώς των βαρέων και ανθυγιεινών επαγγελμάτων.
      Ο Υφυπουργός
      Π. ΔΟΥΚΑΣ»
      13. Στην με αριθμό 8369/1-3-05 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/690/18-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8369/1-3-05 ερώτησης των Βουλευτών κ.κ. Λ. Κανέλλη και Α. Σκυλλάκου, σας πληροφορούμε τα εξής:
      Η ανάγκη απομάκρυνσης ή εγκλωβισμού των πυλώνων της Δ.Ε.Η. από τον περιφραγμένο αρχαιολογικό χώρο της Πνύκας ετέθη υπ' όψιν της Δ.Ε.Η. με το υπ' αριθ. 4098/25.4.2002 έγγραφο της Α΄ Ε.Π.Κ.Α, προκειμένου να αποσοβηθεί ο κίνδυνος ανάφλεξης από την εναέρια διέλευση καλωδιώσεων από τον αρχαιολογικό χώρο. Επιπλέον, η χωροθέτηση υποσταθμού της Δ.Ε.Η. στην οδό Δ. Αιγινήτου, καταργώντας έτσι τις εναέριες καλωδιώσεις από τον αρχαιολογικό χώρο, επιβλήθηκε και από τα έντονα προβλήματα ηλεκτροδότησης, που αντιμετώπιζε η περιοχή της Πνύκας από την υπερφόρτωση των δικτύων. Ως εκ τούτου η Δ.Ε.Η., με το υπ' αριθ. ΑΡ/ΗΜ/ΔΠΑΑΘ/Φ/50681/21.5.2002 έγγραφό της ζήτησε την τοποθέτηση υποσταθμού στην εν λόγω οδό, προκειμένου να επιλυθεί το πρόβλημα. Ακολούθησε επιτόπια αυτοψία με τις αρμόδιες αρχαιολόγους της Α΄ Ε.Π.Κ.Α. στην περιοχή χωροθέτησης του έργου, όπου ζητήθηκε από την αρμόδια Εφορεία να ληφθούν υπ' όψιν οι προδιαγραφές των Η/Μ εγκαταστάσεων στους αρχαιολογικούς χώρους, στο πλαίσιο της Ε.Α.Χ.Α. Ως εκ τούτου, η Α΄ Ε.Π.Κ.Α. προχώρησε με έγγραφό της σε κατ' αρχήν έγκριση του έργου υπό τους εξής όρους: α) να ληφθεί υπ' όψιν το νέο όριο της περίφραξης, β) να μην διενεργηθεί εκσκαφή σε βάθος και να ακολουθηθεί η πορεία των παλαιών οδεύσεων, με παράλληλο περιορισμό των νέων χαράξεων.
      Παράλληλα με τις συνεννοήσεις με τους αρμοδίους της Δ.Ε.Η. η Εφορεία Αρχαιοτήτων ενημέρωσε τη Δήμαρχο Αθηναίων, κ. Ντ. Μπακογιάννη για τα προβλήματα που θα προέκυπταν από τους πυλώνες της Δ.Ε.Η., που υπήρχαν στον αρχαιολογικό χώρο και πρότεινε την τοποθέτηση αστικού φωτισμού εκτός του αρχαιολογικού χώρου, ώστε να αναβαθμισθεί αισθητικώς ο αρχαιολογικός χώρος και να μειωθεί ο κίνδυνος πρόκλησης ατυχημάτων.
      Ακολούθησε έγγραφο της Δ.Ε.Η. προς την Α΄ Ε.Π.Κ.Α., με το οποίο την ενημέρωνε ότι θα προέβαινε στην τοποθέτηση Υποσταθμού στην συγκεκριμένη θέση, δεδομένου ότι θα εξυπηρετούσε τόσο στην αντιμετώπιση των προβλημάτων ηλεκτροδότησης της περιοχής, αλλά και ότι θα προέβαινε στην υπογειοποίηση του υπάρχοντος εναέριου δικτύου χαμηλής τάσης, στο πλαίσιο της αισθητικής αναβάθμισης της περιοχής. Σημειώνουμε ότι από το έργο αυτό προέκυπταν τα ακόλουθα οφέλη για τον αρχαιολογικό χώρο:
      1. Προστασία των αρχαιοτήτων, των υποκείμενων των πυλώνων, και στο άμεσο περιβάλλον αυτών. 
      2. Προστασία από τον κίνδυνο ανάφλεξης. 
      3. Αισθητική αναβάθμιση του περιφραγμένου αρχαιολογικού χώρου και του περιβάλλοντος αστικού ιστού, με την τοποθέτηση φωτιστικών στύλων όμοιων με αυτούς της Αποστόλου Παύλου εκτός του αρχικού χώρου.
      Και επιπλέον το νέο έργο προσέφερε τη δυνατότητα επισκευής των δικτύων χωρίς να χρειάζεται κανείς να διέλθει της περίφραξης του αρχαιολογικού χώρου και απομάκρυνε τον κίνδυνο πρόκλησης ατυχήματος από την πτώση των πυλώνων, οι οποίοι σημειωτέον παρουσίαζαν έντονες ρηγματώσεις.
      Η τελική επιλογή της θέσης του υποσταθμού από τη Δ.Ε.Η. έγινε κατόπιν συνεκτίμησης ποικίλων παραμέτρων (κλίσεων εδάφους, πιθανότητα εύρεσης αρχαίων, αισθητική βλάβη κλπ.) και λόγω της μικρής του ισχύος καμία επίπτωση δεν μπορεί να επιφέρει στην υγεία των περιοίκων. Αντίθετα ο υποσταθμός δημιουργείται προκειμένου να επιλύσει τα προβλήματα υπερφόρτωσης δικτύου που αντιμετωπίζουν.
      Η Α΄ Ε.Π.ΚΑ συναίνεσε τελικώς, με έγγραφο της προς τη Δ.Ε.Η., εφόσον είχαν ληφθεί υπ' όψιν όλα τα προαναφερόμενα. για την κατασκευή του υποσταθμού με τους ακόλουθους όρους: α) διερεύνηση αρχαιολογικώς της περιοχής χωροθέτησης του έργου, ώστε να καταβιβασθεί και το επίπεδο υποδοχής του υποσταθμού, β) αποκατάσταση του τοπίου μετά την ολοκλήρωση του έργου, γ) συνεχή επίβλεψη από την Εφορεία προκειμένου να επιλύονται τα προβλήματα, που θα ανακύπτουν.
      Ας σημειωθεί ότι η ισχύς του εν λόγω υποσταθμού δεν ξεπερνά τα 20 ΚW, και υπαγόταν, σύμφωνα με τις υπ' αριθ. Η.Π. 15393/2332/5.8.2002 (Φ.Ε.Κ 1022/8/5.8.2002) και Η.Π.11014/703/Φ104/14.3.2003 Κ.Υ.Α (Φ.Ε.Κ. 332/8/20.3.2003), στην υποκατηγορία Α4 (ομάδα 10: ειδικά έργα, Α/Α 13). Όπως όριζε η υπ' αριθ. ΥΠΠΟ/ ΓΔΑ/ΑΡΧ/Β1/Φ40/25691/1495/30.3.2004 Εγκύκλιος της Γ.Δ..ΑΠ.Κ., κατ' εφαρμογή της υπ' αριθ. ΥΠΠΟ/ΔΟΕΠΥ/ΤΟΠΥΝΣ/15/36969/20.1.2004 Υ.Α Περί μεταβίβασης Αρμοδιοτήτων του Υπουργού Πολιτισμού στις Περιφερειακές και Ειδικές Υπηρεσίες της Γ.Δ.Α.Π.Κ. και Γ.Δ.Ε.Α.Μ.Τ.Ε. (Φ.Ε.Κ 180/A/30.1.2004), τα έργα της εν λόγω κατηγορίας αντιμετωπίζονται από τους Προϊσταμένους των Περιφερειακών Υπηρεσιών του ΥΠ.ΠΟ. Επομένως ορθώς η αρμόδια Α΄ Ε.Π.Κ.Α. αντιμετώπισε το θέμα, χωρίς να το μεταβιβάσει στην Κ.Υ. του ΥΠ.ΠΟ.
      Τέλος, προσθέτουμε ότι για τις κινητοποιήσεις που προκλήθηκαν στην περιοχή χωροθέτησης του έργου ευθύνεται η «Λαϊκή Συνέλευση των Κατοίκων του Φιλοπάππου», ομάδα που εκπροσωπείται από τους κ.κ. Γ. Παπασαράντη, Γιαννατζή, Στ. Μαρκαντωνάτου και Μ. Θεοδωροπούλου, οι οποίοι έχουν κατ' επανάληψη δημιουργήσει προβλήματα στα πραγματοποιούμενα έργα της Ενοποίησης στην περιοχή των λόφων του Φιλοπάππου (κατακρημνισμός περιφράξεων, βανδαλισμοί κλπ.) και υποκινήσει δημοσιεύματα με ψευδείς ειδήσεις στον τύπο (επιβολή εισιτηρίου στον αρχαιολογικό χώρο του Φιλοπάππου). Πρόσφατα μάλιστα είχαν καταθέσει, στις 28.9.2004, στο Γραφείο Γενικού Γραμματέα έγγραφο διαμαρτυρίας για τη μη επίδοση από την Δ/νσή μας εγγράφων σχετικών με τα επιτελούμενα έργα στην εν λόγω περιοχή, πράγμα που ουδέποτε βέβαια είχε αναβάλει η Υπηρεσία μας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      14. Στην με αριθμό 8290/1-3-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/Κ.Ε./688/17-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8290/1-3-05 ερώτησης της Βουλευτού κ. Μ. Δαμανάκη, σας πληροφορούμε τα εξής:
      Το Μουσείο Φωτογραφίας Θεσσαλονίκης λειτουργεί ως ιδιαίτερο τμήμα του Κρατικού Μουσείου Σύγχρονης Τέχνης το οποίο ιδρύθηκε με το νόμο 2557 του 1997.
      Μέχρι το 2001 η επιχορήγησή του, από τον Τακτικό Προϋπολογισμό, γινόταν μέσω του Κρατικού Μουσείου Σύγχρονης Τέχνης, από το 2002 και μετά το Μ.Φ.Θ. επιχορηγείται κατ' ευθείαν από τον Τακτικό Προϋπολογισμό μέσω του Κωδικού 2599 με την ονομασία: Λοιπές επιχορηγήσεις φυσικών ή νομικών προσώπων και οργανισμών.
      Το Μουσείο εκτός από τον Τακτικό Προϋπολογισμό επιχορηγείται κάθε χρόνο και από τον Ειδικό Λογαριασμό στα πλαίσια του προγράμματος Δράσης της Διεύθυνσης της Διεύθυνσης Εικαστικών Τεχνών.
      Για το έτος 2004 από τον Τακτικό Προϋπολογισμό επιχορηγήθηκε με το ποσό των 142.500,00 ευρώ.
      Για το 2005 η εγγραφείσα πίστωση στον Τακτικό Προϋπολογισμό είναι 150.000,00 ευρώ. Λόγω όμως του ότι δεν έχει γίνει η κατανομή από το Υπουργείο Πολιτισμού, το Μουσείο Φωτογραφίας Θεσσαλονίκης δεν έχει ακόμη εισπράξει το 25%.
      Για το 2005 έχει εγγραφεί πίστωση ύψους 150.000 Ευρώ στον Τακτικό Προϋπολογισμό του Υπουργείου Πολιτισμού και πρόκειται να καταβληθεί το 25% του ως άνω ποσού σαν πρώτη δόση που έχει ορισθεί από το Γενικό Λογιστήριο του Κράτους.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     15. Στην με αριθμό 8490/4-3-05 ερώτηση των Βουλευτών κυρίων Δημητρίου Βαρβαρίγου και Αγγελικής Γκερέκου δόθηκε με το υπ’ αριθμ. Φ041.2/35/ΑΣ 291/28-3-05 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της ερώτησης με αρ. πρωτ. 8490/4.3.2005 των Βουλευτών κ. Δημήτρη Βαρβαρίγου και κ. Αγγελικής Γκερέκου και σε ότι αφορά θέματα αρμοδιότητάς μας, σας γνωρίζουμε τα ακόλουθα:
      Οι διαπραγματεύσεις για τις Νέες Δημοσιονομικές Προοπτικές της ΕΕ 2007-2013 βρίσκονται σε εξέλιξη και επιδιώκεται να καταλήξουν σε πολιτική συμφωνία στο Ευρωπαϊκό Συμβούλιο του Ιουνίου με το καλύτερο δυνατό αποτέλεσμα για τη χώρα μας.
      Οι δυσκολίες είναι υπαρκτές, δεδoμένoυ ότι μετά τη διεύρυνση της ΕΕ με 10 νέα κράτη-μέλη (που έχουν χαμηλότερο επίπεδο ανάπτυξης από το μέσο ευρωπαϊκό) οι δικαιούχοι πολλαπλασιάστηκαν, χωρίς όμως να αυξηθούν ανάλογα οι συνεισφορές των πλουσιοτέρων κρατών. Εάν οι θέσεις των τελευταίων («ομάδα του 1%», όπως εμφανίστηκε με επιστολή ηγετών 6 κρατών συνεισφορέων τον Οκτώβριο του 2003) γίνουν δεκτές, κινδυνεύουν να μειωθούν αισθητά τα κονδύλια της πολιτικής συνοχής προς τις ελληνικές περιφέρειες.
      Με βάση τα νέα δεδομένα (της Ευρώπης των 25) από τη Γενική Διεύθυνση Περιφερειακής Πολιτικής της Επιτροπής (Ιανουάριος 2005) η Περιφέρεια Ιονίων Νήσων θα είναι επιλέξιμη Περιφέρεια για το Στόχο «Σύγκλιση» (πρώην Στόχος 1). Η κατάταξη αυτή προκύπτει από το μέσο όρο του κατά κεφαλήν ΑΕΠ της Περιφέρειας για τα έτη 2000-2002 το οποίο είναι μικρότερο του 75% του Κοινοτικού μέσου όρου της Ευρωπαϊκής Ένωσης των 25 και ανέρχεται στο 65,71 %, (59,95% του μέσου όρου της Ε.Ε. των 15).
      Για την Κυβέρνηση η Πολιτική Συνοχής και η Σύγκλιση αποτελούν πρώτη προτεραιότητα. Επιδίωξη της χώρας μας είναι η διασφάλιση της υψηλότερης δυνατής κοινοτικής χρηματοδότησης, γι’ αυτό και το ΥΠΕΞ ενεργοποιήθηκε από πολύ νωρίς για τον σχηματισμό των αναγκαίων συμμαχιών. Απόρροια των πρωτοβουλιών και προσπαθειών αυτών ήταν η ειδική συνάντηση στην Αθήνα (17 Ιανουαρίου 2005) στην οποία συμμετείχαν 17 κράτη-μέλη σε επίπεδο Υφυπουργών Ευρωπαϊκών Υποθέσεων της ΕΕ. Η συνάντηση αυτή πέτυχε την κοινή υποστήριξη των 17 στις προτάσεις της Επιτροπής για τη συνοχή, παρά τις ευνόητες αντιθέσεις συμφερόντων που υφίστανται στο εσωτερικό της ομάδας.
      Πέρα από τις άτυπες αυτές υπουργικές συναντήσεις, γίνονται συνεχώς και σε όλα τα επίπεδα συνεχείς διαβουλεύσεις με την Επιτροπή, τη Λουξεμβουργιανή Προεδρία και τα άλλα κράτη-μέλη για τη διασφάλιση του καλύτερου δυνατού αποτελέσματος για τη χώρα μας.
      Τις δυσχέρειες πάντως της διαπραγμάτευσης επιτείνουν και:
      α) Η εντυπωσιακά μικρή σύγκλιση που έχει πετύχει επί 24 χρόνια η χώρα μας σε σχέση με άλλες (όπως π.χ. η Ιρλανδία)
      β) Η αρνητική προϊστορία χαμηλής απορροφητικότητας ή/και ουσιαστικής αξιοποίησης των πόρων σε έργα που δημιουργούν αναπτυξιακές προοπτικές.
      γ) Η παράλειψη των προηγουμένων κυβερνήσεων για έγκαιρη και κατάλληλη αναμόρφωση της περιφερειακής αναδιάρθρωσης της χώρας (όπώς έκαναν άλλα κράτη-μέλη τον Ιούνιο του 2003, όταν στο Ευρωπαϊκό Συμβούλιο ήταν υπό συζήτηση ο σχετικός Κανονισμός), έτσι ώστε να δημιουργηθούν ισχυρές και αποτελεσματικές περιφέρειες με τις ανάλογες υποδομές.
      Παρά τις όποιες αντιξοότητες, το Υπουργείο Εξωτερικών, σε συνεχή διαβούλευση και συνεργασία με τα συναρμόδια υπουργεία, τα άλλα κράτη-μέλη και την Επιτροπή θα συνεχίσει ενεργά να αναπτύσσει πρωτοβουλίες και να εργάζεται για τη διασφάλιση της υψηλότερης δυνατής στήριξης της ελληνικής περιφέρειας από κοινοτικούς πόρους για την περίοδο 2007-2013.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
     16. Στην με αριθμό 8486/4-3-05 ερώτηση του Βουλευτή κ. Νάσου Αλευρά δόθηκε με το υπ’ αριθμ. Φ10051/7113/562/24-3-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στο με α.π. 8486/4-3-2005 έγγραφό σας με το οποίο μας διαβιβάσατε ερώτηση που κατέθεσε ο βουλευτής κ. Νάσος Αλευράς σχετικά με την καταβολή από το ΤΑΠ-ΟΤΕ του επιδόματος θέσεως ευθύνης σε συνταξιούχους του Ταμείου, και σύμφωνα με όσα μας γνώρισε με το υπ’ αριθ. 8668/17-3-2005 έγγραφό του το Ταμείο, σας πληροφορούμε τα εξής:
      Βάσει των διατάξεων του άρθρου 19, παρ. 1, εδ. β του Καταστατικού του ΤΑΠ -ΟΤΕ η σύνταξη υπολογίζεται στις τακτικές αποδοχές του εργαζόμενου του μήνα εξόδου από την υπηρεσία μαζί με τα επιδόματα που χορηγούνται παγίως, μονίμως και διαρκώς, ως προσαύξηση σε ποσό ή ποσοστό του βασικού μισθού.
      Το Διοικητικό Συμβούλιο του Ταμείου αποφάσισε στην 3571/3-7-2003 συνεδρίασή του να θεωρεί ως παγίως, μονίμως και διαρκώς καταβαλλόμενο, κατ’ ερμηνεία της παρ. 1β του άρθρου 10 του Καταστατικού του Ταμείου, το επίδομα θέσεως ευθύνης, συνυπολογίζοντάς το στις συντάξιμες αποδοχές, εφόσον α) υποβάλλεται σε κρατήσεις εισφορών υπέρ του Κλάδου Σύνταξης του Ταμείου, και β) καταβάλλεται στο μισθό συνέχεια επί ένα έτος πριν την απόλυση του ενδιαφερόμενου ή συνολικά τρία έτη κατά την τελευταία πενταετία.
      Στη συνέχεια με την 3572/14-7-2003 απόφασή του το Δ.Σ. του Ταμείου όρισε την ισχύ, τον τρόπο και την έκταση εφαρμογής της προαναφερθείσας απόφασής του και για τους συνταξιούχους που έχουν προσφύγει δικαστικά και έχουν καταθέσει σχετική αίτηση στο Ταμείο.
      Ειδικότερα για όσους έχουν προσφύγει δικαστικά ορίστηκε επίσης ότι στην περίπτωση που ο συνταξιούχος επιλέξει να παραιτηθεί από τη δικαστική διαδικασία, και αφού καταθέσει το σχετικό έγγραφο παραίτησης στο Ταμείο, υπολογίζεται το εν λόγω επίδομα στις συντάξιμες αποδοχές του και ανακαθορίζεται το ποσό της καταβαλλόμενης σύνταξής του ένα έτος αναδρομικά από την ημερομηνία κατάθεσης της σχετικής αίτησης.
      Σημειώνεται ότι δεν έχει ολοκληρωθεί η τακτοποίηση, μόνο πενήντα (50) αιτημάτων συνταξιούχων (ΌΣΕ) που δεν έχουν παραιτηθεί από τη Δικαστική διαδικασία ώστε να μπορεί να τακτοποιηθεί το αίτημα τους σύμφωνα με τα οριζόμενα στην προηγούμενη περίπτωση, και όχι οκτακοσίων (800) όπως αναφέρετε στην Αναφορά σας.
      Ο Υπουργός
      ΠΑΝ. ΠΑΝΑΓΙΩΤΟΠΟΥΛΟΣ»
     17. Στην με αριθμό 8442/3-3-05 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. Φ90022/7284/1536/28-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 8442/03-03-:2005 ερώτηση του Βουλευτή κ. Στάθη Κουτμερίδη, η οποία αφορά την εξυπηρέτηση ασθενών με σακχαρώδη διαβήτη από γιατρούς της Νομαρχιακής Μονάδας Υγείας του ΙΚΑ-ΕΤΑΜ στις Σέρρες, σας πληροφορούμε τα ακόλουθα όπως μας γνώρισε το Ίδρυμα:
      Όπως είναι γνωστό, δεν υφίσταται ιατρική ειδικότητα «διαβητολογίας» και σύμφωνα με το Υπουργείο Υγείας και Κοινωνικής Αλληλεγγύης, οι σχετικές με το σακχαρώδη διαβήτη πιστοποιήσεις που διαθέτουν οι ιατροί δεν θεωρούνται εξειδίκευση αλλά μετεκπαίδευση. Ο σακχαρώδης διαβήτης εντάσσεται στο επιστημονικό αντικείμενο των παθολόγων ενώ -ανάλογα με το είδος του προβλήματος- αντιμετωπίζεται και από ενδοκρινολόγους, καρδιολόγους, οφθαλμιάτρους, νεφρολόγους και ιατρούς άλλων ειδικοτήτων.
      Με βάση τα ως άνω, έχουν δοθεί οδηγίες στις μονάδες του Ιδρύματος ώστε οι ασθενείς με σακχαρώδη διαβήτη να εξυπηρετούνται τόσο από ιατρούς που διαθέτουν την προαναφερθείσα μετεκπαίδευση, όσο και από τους λοιπούς ιατρούς στων οποίων το γνωστικό αντικείμενο περιλαμβάνεται η αντιμετώπιση της εν λόγω πάθησης.
      Έτσι, οι ασφαλισμένοι του Ιδρύματος στις Σέρρες δεν εξυπηρετούνται πλέον από ένα και μόνο ιατρείο για περιστατικά σακχαρώδους διαβήτη, αλλά ενημερώνονται μέσω του Συστήματος Διαχείρισης Ζήτησης Υπηρεσιών Υγείας (τηλεφωνικός αριθμός 184) για όλους τους ιατρούς της μονάδας που -σύμφωνα με τα προαναφερθέντα-αντιμετωπίζουν την πάθηση και επιλέγουν μεταξύ αυτών το γιατρό που επιθυμούν.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
     18. Στην με αριθμό 8446/3-3-05 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 145/22-3-05 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της ερώτησης της Βουλευτού κ. Ασημίνας Ξυροτύρη - Αικατερινάρη προς τον κ. Υπουργό Αιγαίου και Νησιωτικής Πολιτικής που αφορά την ανέγερση οικοδομής, στη Σέριφο, δίπλα στο κύμα σας γνωρίζουμε τα παρακάτω: στον όρμο «Βαγιά» νήσου Σερίφου έχουν εκδοθεί από το Πολεοδομικό Γραφείο Μήλου οι υπ. αρ. 17/98, 11/01 και 48/01 οικοδομικές άδειες με τις τότε ισχύουσες διατάξεις κατ’ εφαρμογή του Π.Δ. 24-5-85 (ΦΕΚ 270/Δ/85).
      Το Υπουργείο Αιγαίου και Νησιωτικής Πολιτικής δεν είχε καμία ανάμειξη στην έκδοση των παραπάνω αδειών, καθ’ όσον οι τότε ισχύουσες διατάξεις ανέθεσαν την σχετική αρμοδιότητα στο ΥΠΕΧΩΔΕ το οποίο και θα σας ενημερώσει πλήρως.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
     19. Στις με αριθμό 8406/2-3-05 και 8649/9-3-05 ερωτήσεις των Βουλευτών κυρίων Παναγιώτου Ρήγα και Αριάδνης Μπινοπούλου -Μανούσου δόθηκε με το υπ’ αριθμ. 376 και 387/17-3-05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των ανωτέρω ερωτήσεων, σας ενημερώνουμε τα εξής:
      Στο Υπουργείο Δικαιοσύνης έχει συσταθεί ειδική νομοπαρασκευαστική Επιτροπή (υπ’ αριθμ. 82922/16.7.2004 Υπουργική Απόφαση, ΦΕΚ 1119 Β/23.7.04) προκειμένου να εκπονήσει Πανελλαδικό Σχέδιο Χωροταξικής Κατανομής των Δικαστηρίων Παντός Βαθμού και Δικαιοδοσίας.
      Επισημαίνεται ότι, το έργο της Επιτροπής είναι ιδιαίτερα ευρύ και σημαντικό, καθώς λαμβάνει υπόψη της τα αιτήματα των φορέων από όλη την Επικράτεια, αναφορικά με την ίδρυση Δικαστηρίων όλων των δικαιοδοσιών (πολιτικών - ποινικών - διοικητικών), τα οποία συσχετίζει με τα στοιχεία δικαστηριακής κίνησης, καθώς και με τις γεωγραφικές και πληθυσμιακές ανάγκες.
      Είναι προφανές ότι, ο όγκος των στοιχείων που επεξεργάζεται είναι τεράστιος και εκτιμάται ότι το έργο της δεν θα έχει περατωθεί προ της παρέλευσης τουλάχιστον ενός εξαμήνου.
      Ενόψει των ανωτέρω, επισημαίνεται ότι το Υπουργείο Δικαιοσύνης δεν έχει προαποφασίσει την ίδρυση Εφετείου Βορείου Αιγαίου, αλλά αντιμετωπίζει το ζήτημα της ίδρυσης νέων Δικαστηρίων με σύνεση, έως και με δισταγμό, χωρίς πάντως να επιθυμεί να προκαταλάβει το πόρισμα της Επιτροπής.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      20. Στην με αριθμό 8504/4-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΓΠ/25389/22-3-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8504/4-3-2005 ερώτηση πoυ κατατέθηκε στη Βουλή από το Βουλευτή κ. Θ. Λεβέντη σχετικά με τη στελέχωση των υπηρεσιών δημόσιας υγείας στα νησιά του Βορείου Αιγαίου, σας γνωρίζουμε τα εξής:
      Μετά τη δημοσίευση του Ν. 2218/94 και των Οργανισμών λειτουργίας των ιδρυθέντων από αυτόν Νομαρχιακών Αυτοδιοικήσεων, το Υπουργείο Υγείας και Κοινωνικής Αλληλεγγύης δεν έχει πλέον την αρμοδιότητα προκήρυξης, στελέχωσης ή απόσπασης υπαλλήλων στις υπηρεσίες των Διευθύνσεων Υγείας των Νομαρχιακών Αυτοδιοικήσεων της χώρας.
      Η αρμοδιότητα αυτή έχει περιέλθει στο Υπουργείο Εσωτερικών, Δημόσιας Διοίκησης και Αποκέντρωσης, το οποίο ασκεί τη διοικητική εποπτεία των υπηρεσιών των Νομαρχιακών Αυτοδιοικήσεων και το οποίο θα μπορούσε να παράσχει έγκριση για την κάλυψη των κενών θέσεων, εφόσον οι αντίστοιχες Νομαρχιακές Αυτοδιοικήσεις είχαν υπoβάλει ανάλογο αίτημα προσλήψεως νέων υπαλλήλων.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
     21. Στην με αριθμό 8491/4-3-05 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. 138/24-3-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8491/04-03-2005 εγγράφου σας, με το οποίο μας διαβιβάστηκε ερώτηση του Βουλευτή κ. Κ. Καΐσερλη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Οι κύριοι άξονες της στρατηγικής για τις θαλάσσιες ενδομεταφορές έχουν καθορισθεί με το υφιστάμενο θεσμικό πλαίσιο (ν. 2932/2001 σε εναρμόνιση με το κοινοτικό δίκαιο).
      Ως γνωστόν, με βάση το πλαίσιο αυτό, οι πλοιοκτήτες υποβάλλουν στο ΥΕΝ δηλώσεις δρομολόγησης των πλοίων τους ελεύθερα μέχρι 31/01 εκάστου έτους για την δρομολογιακή περίοδο από Ο 1/11 έως την 31/10 του επόμενου έτους, σε γραμμές της επιλογής τους, ενώ η Πολιτεία ελέγχει εάν πληρούνται οι προβλεπόμενες προϋποθέσεις δρομολόγησης και παρεμβαίνει τόσο για λόγους δημοσίου συμφέροντος όσο και στις περιπτώσεις που οι δυνάμεις της αγοράς δεν μπορούν μόνες τους να εξασφαλίσουν επαρκές επίπεδο εξυπηρέτησης.
      2. Όσον αφορά τις ακτοπλοϊκές γραμμές της Δωδεκανήσου, για την δρομολογιακή περίοδο 2005-2006, οι δηλώσεις τακτικής δρομολόγησης που υπεβλήθησαν από τις ενδιαφερόμενες εταιρείες ήσαν όλες εκπρόθεσμες (δηλαδή πέραν του χρονικού ορίου που προβλέπεται στο άρθρο τέταρτο του ν. 2932/2001, όπως αυτό τροποποιήθηκε με το άρθρο 25 του ν. 3153/2003). Κατά συνέπειαν οι δηλώσεις αυτές θα εξετασθούν ως αιτήματα εκτάκτων δρομολογήσεων σε επόμενα Συμβούλια Ακτοπλοϊκών Συγκοινωνιών.
      3. Το ΥΕΝ εξετάζει θετικά κάθε πρόταση επιχειρηματικής δραστηριότητας στην περιοχή της Δωδεκανήσου, στην κατεύθυνση της καλύτερης δυνατής εξυπηρέτησης των κατοίκων και των επισκεπτών της. Εάν παραταύτα, οι ακτοπλοϊκές συγκοινωνίες δεν καλυφθούν επαρκώς, υπενθυμίζουμε ότι το ΥΕΝ δύναται εκ του νόμου (άρθρο όγδοο του ν. 2932/2001) να συνάψει σύμβαση ή συμβάσεις ανάθεσης δημόσιας υπηρεσίας διάρκειας τριών (03) έως πέντε (05) ετών, για την αποκλειστική εξυπηρέτηση συγκεκριμένης γραμμής, μετά από σχετική πρόσκληση, η έκδοση της οποίας μπορεί να γίνει μέχρι 30-04-2005.
      4. Τα πλοία της ΔΑΝΕ βρίσκονται σε διαδικασία πλειστηριασμού λόγω οφειλών στο ΝΑΤ κ.λπ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 1 Ιουλίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1085/28-6-2005 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων βελτίωσης των υποδομών πρόσβασης και εξυπηρέτησης για τους ανάπηρους στις υπηρεσίες δημόσιου χαρακτήρα κλπ..
      2. Η με αριθμό 1092/28-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Αγροτικής Ανάπτυξης και Τροφίμων, σχετικά με την πρόσφατη πρόταση της Ευρωπαϊκής Επιτροπής για τους τευτλοπαραγωγούς κλπ..
      3. Η με αριθμό 1091/28-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου της «TRIUMPH», τις απολύσεις των εργαζομένων κλπ..
      4. Η με αριθμό 1089/28-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της καθυστέρησης αποπληρωμής των καταναλωτικών δανείων κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1088/28-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με την καθυστέρηση διορισμού του Διοικητικού Συμβουλίου στον ΕΟΤ κλπ..
      2. Η με αριθμό 1090/28-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με την επιτάχυνση ολοκλήρωσης των έργων στους αθλητικούς χώρους της Ελευσίνας.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση  των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 1083/27-6-2005 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα προς τον Υπουργό Ανάπτυξης, σχετικά με τη λήψη μέτρων πάταξης του παραεμπορίου και τη διασφάλιση συνθηκών υγιούς ανταγωνισμού στις μικρομεσαίες επιχειρήσεις.
      Η επίκαιρη ερώτηση της κ. Παπακώστα έχει ως εξής:
      «Το πρόβλημα των πλανόδιων μικροπωλητών στις εκάστοτε λαϊκές αγορές, η δημιουργία παζαριών που ακολουθούν τις λαϊκές αγορές και το παραεμπόριο-λαθρεμπόριο κινέζικων προϊόντων έχουν δημιουργήσει σοβαρότατα προβλήματα στις μικρομεσαίες στεγασμένες και νόμιμες εμπορικές επιχειρήσεις όπως και στις ελληνικές βιοτεχνίες. 
      Με δεδομένο το σχετικό νομικό πλαίσιο (ν. 2323/1995 και 3190/2003) όπως και την εκφρασμένη άποψη των εμπορικών συλλόγων και σωματείων, απαιτείται η λήψη των μέτρων που θα διασφαλίσουν την εφαρμογή τους και την αντιμετώπιση της αθέμιτης επίθεσης που δέχεται η ελληνική επιχειρηματική δραστηριότητα από το παραεμπόριο.
      Μέτρο προς την κατεύθυνση αυτή αποτελεί και η διακοπή ή ο περιορισμός της χορήγησης από τους δήμους αδειών σε πρόσωπα με αντικείμενο δραστηριότητας συναφές με τις δραστηριότητες στεγασμένων επαγγελματιών της περιοχής. 
      Με αυτό το μέτρο θα προκύψει στήριξη στον παραγωγικό ιστό και στον εμπορικό τομέα διασφαλίζοντας την επιβίωση των παραγωγικών επιχειρήσεων, την πρόληψη της ανεργίας και τη διασφάλιση των δημοσίων εσόδων.
      Ερωτάται ο κύριος Υπουργός:
      1. Ποια μέτρα πρόκειται να λάβει ο κύριος Υπουργός σχετικά με την πάταξη του παραεμπορίου και τη διασφάλιση συνθηκών υγιούς ανταγωνισμού στον τομέα των μικρομεσαίων τοπικών επιχειρήσεων;
      2. Στα πλαίσια του δικαιώματος της χορήγησης αδειών μικροπωλητών από τους δήμους πρόκειται να επιβάλλει την υποχρέωση στην εκάστοτε δημοτική αρχή της διαβούλευσης με τον οικείο εμπορικό σύλλογο;
      3. Πρόκειται να ορίσει ανώτατο αριθμό αδειών ανά δήμο λαμβάνοντας υπόψη τα πληθυσμιακά χαρακτηριστικά, την εμπορική δραστηριότητα κλπ.;»
      Ο Υφυπουργός Ανάπτυξης κ. Παπαθανασίου έχει το λόγο για τρία λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, τα τελευταία χρόνια το παραεμπόριο στη χώρα μας αναπτύχθηκε ραγδαία και έπληξε τόσο τα συμφέροντα των μικρών και μεσαίων επιχειρήσεων, όσο και αυτά του ελληνικού δημοσίου και το πρόβλημα έγινε ακόμη εντονότερο με τη ραγδαία αύξηση των εισαγωγών προϊόντων πολύ χαμηλού κόστους από χώρες εκτός Ευρωπαϊκής Ένωσης τον τελευταίο καιρό.
    Δυστυχώς, οι προηγούμενες κυβερνήσεις είχαν αφήσει την ιστορία ανεξέλεγκτη και δεν πήραν πρωτοβουλίες για να περιορίσουν το φαινόμενο. Βέβαια δεν έχει σημασία τι έχει γίνει μέχρι τώρα, σημασία έχει τι πράττει και τι έχει σκοπό να πράξει η Κυβέρνηση για την αντιμετώπιση αυτού του σοβαρού προβλήματος. 
    Η πρώτη μας απόφαση και επιλογή ήταν να ενεργοποιήσουμε το υφιστάμενο νομοθετικό πλαίσιο, τα συνεργεία ελέγχου και να ενταθούν οι έλεγχοι. Νομίζω ότι είναι προφανές ότι οι έλεγχοι που γίνονται αυτήν την εποχή δεν έχουν προηγούμενο από πλευράς αριθμού, αλλά και από πλευράς αποτελεσμάτων. 
    Σε συνεργασία με τις αρμόδιες υπηρεσίες και τις νομαρχίες γίνονται έλεγχοι σε όλη τη χώρα. Το τελευταίο εξάμηνο έχουν γίνει δεκαπέντε χιλιάδες περίπου έλεγχοι στις λαϊκές αγορές, τέσσερις χιλιάδες περίπου στο υπαίθριο εμπόριο. Υπάρχουν παραβάσεις βεβαίως και πρόστιμα που επιβάλλονται και εισπράττονται. Αυτό είναι ένα άλλο σημαντικό στοιχείο. 
    Δεν αρκούν όμως οι έλεγχοι. Πιστεύουμε ότι για να αντιμετωπιστεί το πρόβλημα αποτελεσματικά και σε βάθος χρόνου χρειάζεται και ένα σύγχρονο θεσμικό πλαίσιο το οποίο να ξεκαθαρίζει την κατάσταση και τις διαδικασίες χορήγησης αδειών υπαιθρίου εμπορίου λαϊκών αγορών και τον τρόπο λειτουργίας των παζαριών. 
    Στα πλαίσια αυτής της ανάγκης έχουμε δώσει στη δημοσιότητα και θα κατατεθεί την επόμενη εβδομάδα το σχέδιο νόμου για το εμπόριο, το οποίο περιλαμβάνει τροποποιήσεις σε ένα νόμο που δεν ήταν κακός, αλλά σίγουρα στην πράξη αποδείχθηκε ότι έπρεπε να βελτιωθεί. Αναφέρομαι στο ν. 3190. Εκεί, λοιπόν, υπάρχει ένα καινούργιο διαφανές πλαίσιο λειτουργίας τρόπου αδειοδότησης των λαϊκών αγορών, του υπαιθρίου εμπορίου.
    Μπαίνοντας απευθείας και στα ερωτήματα που θέτει η κυρία συνάδελφος, θα πω ότι σαφώς και υπάρχει επιτροπή στην οποία συμμετέχουν εκπρόσωποι των παραγωγικών φορέων της κάθε περιοχής και για τον αριθμό των αδειών που θα δίνονται και για τον τρόπο χορήγησης, με κοινωνικά κριτήρια κατά προτεραιότητα και με τη διαδικασία της κλήρωσης όπου είναι περισσότερες οι αιτήσεις από τις υπάρχουσες θέσεις. Υπάρχει, λοιπόν, διαφάνεια στη διαδικασία χορήγησης των αδειών, όπως και προτεραιότητα στις κοινωνικές εκείνες ομάδες που πρέπει να ενισχυθούν. 
    Υπάρχει αυστηρότερη διαδικασία ελέγχου, υπάρχουν αυστηρότερα πρόστιμα τα οποία προβλέπονται για τους παραβάτες, όπως επίσης υπάρχουν ρυθμίσεις για το θέμα των παζαριών. Καταργούνται τα υπάρχοντα παζάρια και ξεκινούν όλα με τις καινούργιες διαδικασίες. Καταργείται η εκχώρηση, η παραχώρηση σε ιδιώτες…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    …δημοτικών εκτάσεων ώστε να δημιουργούνται ιδιωτικές λαϊκές, ιδιωτικά παζάρια. Ο δήμος που είναι υπεύθυνος και ξέρει πόσες άδειες θέλει να δώσει, θα τις δώσει. Οι άδειες είναι προσωποπαγείς. Σταματάει αυτό το απαράδεκτο φαινόμενο κάποιος να ενοικιάζει, να του παραχωρείται μία έκταση και στην ουσία εκείνος να εμπορεύεται και να εκμεταλλεύεται τα παζάρια. Στη δευτερολογία μου θα μπορούσα να δώσω περισσότερα στοιχεία.
    ΠΡΟΕΔΡΕΥΩΝ (Ιωάννης Τραγάκης): Λυπάμαι που είμαι αυστηρός στο χρόνο, αλλά επειδή σήμερα είναι μια πολύ δύσκολη ημέρα, θα ήθελα να παρακαλέσω και όλους τους συναδέλφους αλλά και τους κυρίους Υφυπουργούς να είμαστε συνεπείς στο χρόνο. 
      Κυρία Παπακώστα, έχετε το λόγο για δύο λεπτά.
    ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, χαίρομαι πάρα πολύ που ο κύριος Υπουργός διευκρινίζει ότι με το σχέδιο νόμου, το οποίο πρόκειται να φέρει η Κυβέρνηση για το ζήτημα αυτό, πολλά από τα θέματα που θίγει η επίκαιρη ερώτησή μου φαίνεται ότι οδεύουν προς την επίλυσή τους. 
    Θα ήθελα όμως να επιμείνω στο θέμα της διαβούλευσης με τους οικείους εμπορικούς συλλόγους σε σχέση με τα ζητήματα του παραεμπορίου-λαθρεμπορίου, όπως αναφέρεται γιατί περί αυτού πρόκειται, το οποίο παρακολουθεί, κινείται και διακινείται σε περιοχές κυρίως όπου είναι στεγασμένες μικρομεσαίες επιχειρήσεις, με αποτέλεσμα, όπως αντιλαμβάνεστε, το κόστος και η ζημία που προκαλείται κυρίως τις μικρομεσαίες επιχειρήσεις, όπως επίσης και στις ελληνικές βιοτεχνίες, να είναι τεράστιο. 
    Υπό την έννοια, λοιπόν, αυτή, αυτόν το χαρακτήρα έχει η επίκαιρη ερώτηση. Νομίζω ότι θα πρέπει ασφαλώς να μπαίνει στη διαδικασία διαβούλευσης με τον οικείο εμπορικό σύλλογο και βεβαίως να μπαίνει ένα πλαφόν, ένας ανώτατος αριθμός –αν πρόκειται δηλαδή αυτό να οριστεί- ανά δήμο, ο οποίος θα παίρνει υπόψη τα πληθυσμιακά χαρακτηριστικά, την εμπορική δραστηριότητα και όλα τα άλλα, ώστε επιτέλους αυτή η μάστιγα, η οποία ταλανίζει τον κορμό της οικονομίας μας που είναι οι μικρομεσαίες επιχειρήσεις, αλλά και οι ελληνικές βιοτεχνίες, να σταματήσει. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Κύριε Υφυπουργέ, έχετε το λόγο για δύο λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχάς όσον αφορά τον αριθμό των αδειών είναι προφανές ότι αυτό θα το κανονίζει η τοπική κοινωνία και προβλέπεται ότι πρώτα θα καθορίζεται ο αριθμός των αδειών σε μία επιτροπή στην οποία συμμετέχουν όλοι οι φορείς της περιοχής και στη συνέχεια θα δίνονται οι άδειες. Δεν μπορεί σε κεντρικό επίπεδο να καθορίζεται ο αριθμός των αδειών για όλη τη χώρα και νομίζω ότι αυτό είναι προφανές. 
      Δεύτερον, καθορίζονται αποστάσεις. Παραδείγματος χάρη, για τη λειτουργία του στασίμου υπαιθρίου εμπορίου καθορίζονται αποστάσεις και από τα άκρα των λαϊκών αγορών, για να σταματήσει αυτό το απαράδεκτο φαινόμενο να έχουμε μία λαϊκή αγορά και στη συνέχεια να έχουμε άλλη μία, που πολλές φορές είναι μεγαλύτερη και από την ίδια τη λαϊκή, την επονομαζόμενη «παρα-λαϊκή», η οποία τελικά να λειτουργεί εις βάρος των επιχειρήσεων που είναι στεγασμένες εκεί. Επίσης καθορίζονται και αποστάσεις μεταξύ του ενός και του άλλου, δηλαδή πώληση μεταξύ δύο θέσεων, από άτομα τα οποία έχουν πάρει άδεια για στάσιμο υπαίθριο εμπόριο. Τα λέω όλα αυτά διότι πρέπει να αποφασίσουμε κάποτε να βάλουμε μία τάξη. 
      Οι άδειες του πλανοδίου εμπορίου αφορούν το νομό στον οποίο εκδίδονται. Και έτσι μία άδεια πλανοδίου εμπορίου, επαναλαμβάνω όχι για προϊόντα γης και θάλασσας, όπου η μετακίνηση και η άδεια ισχύει για όλη τη χώρα, αλλά για προϊόντα τα οποία δεν έχουν σχέση με τη γη και θάλασσα, όπως είναι αυτά, περιορίζεται στα όρια του νομού που εκδίδει την άδεια. 
      Επαναλαμβάνω ότι μπαίνει μία τάξη σε ένα άναρχο καθεστώς. Θα υπάρξει και μία περίοδος προσαρμογής, αλλά πάντως πρέπει να αποφασίσουμε κάποτε ότι, όταν έχουμε τόσες χιλιάδες μικρομεσαίες επιχειρήσεις που αντιμετωπίζουν προβλήματα, δεν είναι δυνατόν να υφίστανται επιπλέον και τον αθέμιτο ανταγωνισμό από μία σειρά από πλανόδιους υπαίθριους. Δεν εννοώ ότι είναι όλοι παράνομοι. Πάντως υπήρχε μία «βιομηχανία», θα μου επιτρέψετε να πω, μέχρι τώρα εκδόσεως τέτοιων αδειών, τις περισσότερες φορές για κομματικούς και ρουσφετολογικούς λόγους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Δεύτερη είναι η με αριθμό 1076/27.6.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς την Υπουργό Εθνικής Παιδείας και Θρησκευμάτων, σχετικά με τις κρίσεις των στελεχών της Πρωτοβάθμιας και Δευτεροβάθμιας Εκπαίδευσης.
      Η επίκαιρη ερώτηση της κυρίας συναδέλφου έχει ως εξής:
      «Το περασμένο καλοκαίρι το Υπουργείο Παιδείας προχώρησε αιφνιδιαστικά σε αντικατάσταση όλων των στελεχών της πρωτοβάθμιας και δευτεροβάθμιας εκπαίδευσης με προσωρινούς διευθυντές και προϊσταμένους. Αυτοί επελέγησαν με συνοπτικές αδιαφανείς διαδικασίες που καταγγέλθηκαν από όλο τον εκπαιδευτικό κόσμο ως επιλογή κομματισμού. Η θητεία των προσωρινών αυτών στελεχών λήγει στις 31 Αυγούστου 2005. Η Υπουργός είχε δεσμευθεί ρητώς και δημοσίως ότι εγκαίρως θα έδινε στη δημοσιότητα το προεδρικό διάταγμα με τα κριτήρια επιλογής των νέων –μονίμων πλέον- στελεχών.
      Ωστόσο μέχρι σήμερα κανένα προεδρικό διάταγμα δεν γνωστοποιήθηκε. Αντ’ αυτού, το Υπουργείο προχώρησε και στην αιφνιδιαστική κατάργηση των υπηρετούντων προϊσταμένων επιστημονικής και παιδαγωγικής καθοδήγησης, οι οποίοι έχουν ψήφο στην επιλογή των μονίμων στελεχών. Εύλογα, λοιπόν, η εκπαιδευτική κοινότητα διαμαρτύρεται και καταγγέλλει την Κυβέρνηση για επιχείρηση οικοδόμησης κομματικού κράτους στην εκπαίδευση.
      Ερωτάται η κυρία Υπουργός:
      Για ποιους λόγους καθυστερεί την έκδοση των προεδρικών διαταγμάτων σχετικά με τα κριτήρια επιλογής των στελεχών της εκπαίδευσης; Σκέπτεται να παρατείνει τη θητεία των υπηρετούντων προσωρινών στελεχών ή να οργανώσει κρίσεις – παρωδία, όπως συνέβη τον προηγούμενο Αύγουστο;»
      Το λόγο έχει ο Υφυπουργός Εθνικής Παιδείας και Θρησκευμάτων, κ. Καλός, για τρία λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, από την πρώτη στιγμή ανάληψης της εξουσίας η πολιτική ηγεσία του Υπουργείου Παιδείας, αλλά και ευρύτερα η Κυβέρνηση, δήλωσε ότι αντιμετωπίζει τα κρίσιμα θέματα, τα επίκαιρα και ζέοντα θέματα της εκπαίδευσης, με τη λογική του διαλόγου και όχι τη λογική της προηγούμενης κυβέρνησης, η οποία ήταν η λογική των συνεχών αλλαγών, των πειραματισμών και των εξαγγελιών, χωρίς κανένα διάλογο και καμία απαίτηση συναίνεσης. 
      Θα ήθελα, λοιπόν, να σας πω ότι το σύνολο της εκπαιδευτικής κοινότητας συμφωνεί μαζί μας ότι δεν μπορούμε να έχουμε αξιοκρατικό, αποδοτικό, λειτουργικό και ποιοτικό σύστημα διοίκησης της εκπαίδευσης, αλλά και επιστημονικής και παιδαγωγικής καθοδήγησης, που είναι το συνάλληλο προς το πρώτο σύστημα, στην πρωτοβάθμια και δευτεροβάθμια εκπαίδευση της χώρας αν αυτό δεν στηρίζεται από ένα μηχανισμό επιλογής των στελεχών της εκπαίδευσης, ο οποίος θα συγκεντρώνει ένα μίνιμουμ συναίνεσης. Γι’ αυτό, το θέμα το πήγαμε στον εθνικό διάλογο για την παιδεία. 
      Φυσικά η κ. Δαμανάκη εκπροσωπεί εδώ τη Μείζονα Αντιπολίτευση, η οποία για δικούς της λόγους απεχώρησε, δυστυχώς, από το διάλογο. Και για να δείτε, κυρίες και κύριοι συνάδελφοι, πόσο ο ίδιος ο χρόνος λοιδορεί το ερώτημα της κατατεθείσης σήμερα επίκαιρης ερωτήσεως, θα σας πω ότι σήμερα το Εθνικό Συμβούλιο για την Παιδεία συζητά –ω, τι σύμπτωση!- ακριβώς αυτά τα κριτήρια που πρέπει να θεσπιστούν και τα βασικά στοιχεία που θα πρέπει να περιλάβει το αντίστοιχο θεσμικό πλαίσιο που θα καταθέσουμε, μετά από την ολοκλήρωση του διαλόγου, στη Βουλή, για να έχουμε ένα αξιοκρατικό, ένα πλήρες, ένα διαφανές –που δεν το είχαμε τόσα χρόνια- σύστημα επιλογής των στελεχών της εκπαίδευσης.
      Τώρα, εάν χρειαστεί για τον α΄ ή β΄ λόγο μέχρι την ψήφιση και ολοκλήρωση αυτού του σχεδίου να παραταθούν για ένα μικρό χρονικό διάστημα οι θητείες των ήδη υπηρετούντων, αυτό θα το δούμε. Δεν το δηλώνουμε, θα το δούμε. 
      Όσον αφορά τις κρίσεις που γίνονται στο κείμενο της ερωτήσεως για την αντικατάσταση του συνόλου των σχολικών συμβούλων που έχουν επιφορτιστεί σε περιφερειακό και σε τοπικό επίπεδο με το έργο της επιστημονικής και παιδαγωγικής καθοδήγησης, θα ήθελα να σας πω ότι η κυρία συνάδελφος γνωρίζει ότι ο ν. 2986/2002 –νόμος του κ. Ευθυμίου, του προκατόχου μας στο Υπουργείο Παιδείας- όριζε τα πάντα για τη θεσμοθέτηση αυτών των θέσεων, δεν όριζε όμως τη θητεία. Υπάρχει, λοιπόν, ένα κενό στην όλη διαδικασία. 
      Ήρθαμε, λοιπόν, και σκεφτήκαμε, κυρίες και κύριοι συνάδελφοι, ότι οπωσδήποτε έχοντας κλείσει δύο χρόνια στην επιστημονική και παιδαγωγική, αν θέλετε, καθοδήγηση του όλου συστήματος της εκπαίδευσης οι σχολικοί σύμβουλοι που είχαν επιλεγεί, με τον τρόπο που είχαν επιλεγεί και έχοντας αρκετά κενά λόγω συνταξιοδοτήσεως πολλών από αυτούς, θα ήταν ήδη ευκαιρία χωρίς να καταργήσουμε αυτούς που ήδη υπηρετούν να δώσουμε την ευκαιρία ανοίγοντας το σύστημα διαφανώς και δημοκρατικώς απολύτως να έχουν την ευκαιρία όλοι οι σχολικοί σύμβουλοι της χώρας από οποιαδήποτε ειδικότητα και από οποιαδήποτε περιφέρεια και εάν ξεκινούν να είναι υποψήφιοι με την ίδια ακριβώς λογική που επελέγησαν οι προκάτοχοί τους, για να επιλεγούν για το σύστημα αυτό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Ορίστε, κυρία Δαμανάκη, έχετε το λόγο για δύο λεπτά. 
      ΜΑΡΙΑ ΔΑΜΑΝΑΚΗ: Κύριε Πρόεδρε, δεν χρειάζονται τόσα πολλά και μεγάλα λόγια για να παραδεχτεί η Κυβέρνηση ότι θα πάει παραπέρα τη θητεία των προσωρινών προϊσταμένων. 
      Οι κυβερνήσεις κρίνονται από τις πράξεις τους, κύριε Πρόεδρε. Ένα είναι το γεγονός. Η Κυβέρνηση είχε πει ότι 31 Αυγούστου λήγει η θητεία των προσωρινών στελεχών της εκπαίδευσης. Πώς επελέγησαν αυτά τα προσωρινά στελέχη; Καταθέτω μια καταγγελία της ΔΟΕ που μιλά πολύ συγκεκριμένα για το ότι πεντακόσια βιογραφικά κρίθηκαν σε λίγες ώρες. Αυτό και μόνο τα λέει όλα και όλα τα άλλα είναι λόγια που ακούμε εδώ.
      Η Κυβέρνηση είχε δεσμευθεί. Καταθέτω δήλωση της κυρίας Υπουργού, την οποία σας διαβάζω: «Είπαμε ότι οι διευθυντές είναι προσωρινοί και δεν θα επιτρέψουμε στην κρίση των μονίμων να εμφιλοχωρήσει κομματισμός». Τι προσωρινοί; Στις 31 Αυγούστου λήγει η θητεία τους. Και τώρα να εκδοθεί το προεδρικό διάταγμα, σήμερα που μιλούμε –που όπως καταλαβαίνετε αποκλείεται να εκδοθεί- δεν πρόκειται να αντικατασταθούν τα στελέχη 31 Αυγούστου. Όλα τα άλλα που λέει τώρα εδώ ο κύριος Υπουργός, τι να τα κάνουμε;
      Όμως, το πρόβλημα είναι σοβαρό, κύριε Πρόεδρε, διότι 31 Αυγούστου που λήγει η θητεία σηματοδοτεί ένα ορισμένο χρονικό διάστημα. Η παράταση της προσωρινότητας σημαίνει ότι αυτοί οι προσωρινοί αποκτούν προϋπηρεσία. Και όταν θα έρθει κάποια στιγμή να κριθούν οι θέσεις των μονίμων, αυτοί θα πάνε με αυξημένα προσόντα. Περί αυτού πρόκειται τώρα, για όλα τα άλλα ο κομματισμός σε όλο του το μεγαλείο! Άλλο ένα δείγμα αναξιοπιστίας της Κυβέρνησης. Περί αυτού πρόκειται, όλα τα άλλα είναι απλώς λόγια. 
      Όσον αφορά τα παιδαγωγικά στελέχη, άλλο ένα έχω να καταθέσω. Τα στελέχη τα οποία «αποκεφαλίσθησαν» πριν από λίγες μέρες εν μια νυκτί θα αντικατασταθούν. Και ξέρετε πώς θα αντικατασταθούν; Υπάρχει εγκύκλιος που τους λέει να μην καταθέσουν καν τα προσόντα τους, απλώς να τα αναφέρουν, διότι προφανώς οι επιτροπές που θα συσταθούν ούτε καν θα έχουν καιρό να τα δουν. 
      Περί αυτού πρόκειται, κύριε Πρόεδρε. Πρόκειται για έναν απίστευτο, απόλυτο κομματισμό στην εκπαίδευση. Και η Κυβέρνηση κάποια στιγμή πρέπει να καταλάβει ότι αυτή η πλήρης αδιαφορία για τα υπεσχημένα και αυτά που η ίδια λέει έχει κάποιο αντίκρισμα. 
      Είπατε ότι θα λήξει η θητεία στις 31 Αυγούστου; Αυτό να μας πείτε, τα άλλα δεν χρειάζονται. Δεν θα λήξει. Τι θα κάνετε; Πώς θα πάτε; Όλα τα άλλα τώρα για το τι έκανε το ΠΑΣΟΚ τα έχουμε ακούσει χιλιάδες φορές. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Προφανώς περιμένετε, κυρία συνάδελφε, τη δευτερολογία μου και περιμένετε να σας κάνω ακριβώς την κριτική, την οποία προσπαθήσατε να υποβαθμίσετε. Μιλάτε για δημοκρατία εσείς και αγωνιάτε εσείς για την επιλογή των στελεχών της εκπαίδευσης; Μα, εσείς εκπροσωπείτε …


    ΜΑΡΙΑ ΔΑΜΑΝΑΚΗ: Το 40% του ελληνικού λαού. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, δεν σας διέκοψα ... 
    ΜΑΡΙΑ ΔΑΜΑΝΑΚΗ: Το 40% του ελληνικού λαού. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): 
    Κύριε Πρόεδρε, παρακαλώ. Δεν σας διέκοψα, κυρία συνάδελφε. 
    Εκπροσωπείτε, λοιπόν, μια παράταξη η οποία θα πρέπει να πούμε εδώ τι έκανε ... 
    ΜΑΡΙΑ ΔΑΜΑΝΑΚΗ: Μα, κύριε Πρόεδρε …
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ να με ακούσετε, όπως σας άκουσα. 
    ΜΑΡΙΑ ΔΑΜΑΝΑΚΗ: Εγώ δεν σας προσέβαλα .
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Επέλεξε, λοιπόν, όλο το σύστημα των στελεχών διοίκησης εκπαίδευσης και το κράτησε τέσσερα χρόνια προσωρινό. Ανανεώνατε συνεχώς την προσωρινότητα εκείνων τους οποίους προσωρινώς είχατε επιλέξει. 
    ΜΑΡΙΑ ΔΑΜΑΝΑΚΗ: Είστε Κυβέρνηση. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Επειδή, λοιπόν, τα γνωρίζετε αυτά γι’ αυτό παρακαλώ θερμά να μην προσποιείστε ότι δεν καταλαβαίνετε. Σας ενοχλεί που σας κάνουμε την κριτική ότι δεν μείνατε στον εθνικό διάλογο. Γιατί αποχωρήσατε από τον εθνικό διάλογο; 
    ΜΑΡΙΑ ΔΑΜΑΝΑΚΗ: Είσθε Κυβέρνηση.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εμείς δηλώσαμε ότι στις 31 Αυγούστου λήγουν οι θητείες των προσωρινών στελεχών της εκπαίδευσης και θα κάνουμε πραγματικότητα αυτή τη δική μας δέσμευση. Αλλά καθυστέρησε για λίγο η όλη διαδικασία μόνο και μόνο, επειδή δεν θέλαμε να αιφνιδιάσουμε ούτε τη Βουλή φέρνοντας ένα νομοσχέδιο έξω από το διάλογο …
    ΜΑΡΙΑ ΔΑΜΑΝΑΚΗ: Ποιο νομοσχέδιο; Προεδρικό διάταγμα. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): … ούτε να είμαστε οι ίδιοι ασυνεπείς προς την πρώτη και βασική δική μας εξαγγελία, ότι τα πάντα και κυρίως αυτό το πολύ σημαντικό για την εκπαίδευση ζήτημα θα περάσουν μέσα από τον εθνικό διάλογο.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Να μένατε, λοιπόν, στον εθνικό διάλογο για να παίρνατε σήμερα στα χέρια σας τις προτάσεις της Κυβέρνησης για το με ποια κριτήρια θα επιλεγούν οι μονιμότεροι εκείνων που σε λίγο θα αποχωρήσουν και θα δώσουν τη θέση τους στους νέους. Να δείτε με ποια λογική εμείς κρίνουμε ότι πρέπει να υπάρχουν σταθερά κριτήρια, διότι εσείς και χωρίς κριτήρια και χωρίς αρχές επιλέξατε και κάθε χρόνο ανανεώνατε επί τέσσερα ολόκληρα χρόνια αδιαφανώς. 
    Λοιπόν, δεν δικαιούστε να μιλάτε για διαφάνεια. Δεν δικαιούστε να μιλάτε για δημοκρατία …
    ΜΑΡΙΑ ΔΑΜΑΝΑΚΗ: Κύριε Πρόεδρε, …
    ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, ολοκληρώστε. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε Πρόεδρε, σας παρακαλώ. 
    Εγώ μίλησα σε πολύ χαμηλούς τόνους ... 
    ΜΑΡΙΑ ΔΑΜΑΝΑΚΗ: Σεμνά και ταπεινά, είπε ο Πρωθυπουργός.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Η κυρία συνάδελφος μίλησε για έλλειψη ευαισθησίας της Κυβέρνησης, για έλλειψη δημοκρατικότητας και έλλειψη διαφάνειας και είπε ότι σε μια νύκτα μέσα εμείς κρίναμε. Διήρκεσαν πέντε ολόκληρες ημέρες –και το γνωρίζετε πολύ καλά- οι διαδικασίες μέσω των συμβουλίων επιλογής των σήμερα υπηρετούντων στελεχών. Διήρκεσαν πέντε ολόκληρες ημέρες. 
    Και να είστε βεβαία ότι και διαδικασία ΑΣΕΠ προτείνουμε σήμερα στο διάλογο να υπάρξει ώστε να γίνει η πρώτη επιλογή και να ακολουθήσουν τα υπόλοιπα μετρήσιμα απολύτως κριτήρια, ώστε να έχουμε αξιοκρατία, διαφάνεια και δημοκρατία στην επιλογή των στελεχών της εκπαίδευσης. 
    ΜΑΡΙΑ ΔΑΜΑΝΑΚΗ: Στις 31 Αυγούστου, κύριε Υφυπουργέ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
    Τρίτη είναι η με αριθμό 1077/27.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Περιβάλλοντος, Χωροταξίας και Δημοσίων Έργων και Δημόσιας Τάξης, σχετικά με τις αντιδράσεις των κατοίκων των Άνω Λιοσίων για τη μεταφορά της λυματολάσπης από την Ψυττάλεια κλπ.. 
    Συγκεκριμένα η επίκαιρη ερώτηση του κυρίου συναδέλφου έχει ως εξής:
    «Η επιμονή της Κυβέρνησης να προχωρήσει παρά τις αντιδράσεις που έχει προκαλέσει η απόφασή της στη μεταφορά της λάσπης της Ψυττάλειας στην υπερκορεσμένη χωματερή των Άνω Λιοσίων, οδήγησε στην απροκάλυπτη επίθεση των ΜΑΤ σε βάρος των κατοίκων που διαδήλωναν την Τετάρτη (22.6.05) ζητώντας να σταματήσει η μεταφορά και να απομακρυνθεί επιτέλους, η χωματερή από την περιοχή. 
    Η επιλογή της Κυβέρνησης να χρησιμοποιήσει την αστυνομική βία, τα ΜΑΤ, το ξύλο και τις συλλήψεις, προκειμένου να κάμψει την αντίσταση των κατοίκων που αγωνίζονται για ένα καλύτερο αύριο, οδηγεί σε έναν επικίνδυνο αυταρχικό κατήφορο. 
    Ερωτώνται οι κύριοι Υπουργοί αν η Κυβέρνηση θα σταματήσει τη μεταφορά της λυματολάσπης που επιβαρύνει πρόσθετα την ήδη επιβαρημένη περιοχή και θα απομακρύνει τη χωματερή χωρίς να καταφεύγει σε τέτοιες αυταρχικές και αντιδημοκρατικές ενέργειες σε βάρος των πολιτών;»
    Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο, για τρία λεπτά.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Η επιμονή της τότε κυβέρνησης, αλλά και των καθ’ όλα ευαίσθητων σε θέματα περιβάλλοντος κομμάτων της Αριστεράς –Αντιπολίτευσης τότε και τώρα- στο να ξεχνάνε τις ευθύνες όλων την τελευταία δεκαετία με αναγκάζει να επαναλάβω δυσάρεστα πράγματα, που ασφαλώς γνωρίζει πολύ καλά ο καθ’ όλα κατηρτισμένος κ. Πατσιλινάκος.
    Πρώτα-πρώτα, το πρόβλημα της λυματολάσπης είναι συνέπεια ενός μεγάλου περιβαλλοντικού σκανδάλου διότι είχαμε δεσμευθεί ως κράτος με δυο έγγραφα στην Ευρωπαϊκή Ένωση, ότι θα φτιάξουμε τη μονάδα ξήρανσης στο πλαίσιο των έργων του βιολογικού καθαρισμού της Ψυττάλειας και αυτό δεν έγινε. Η μονάδα αυτή αφαιρέθηκε από το αντικείμενο της σύμβασης. 
    Αυτό ήταν γνωστό σε όλους δυστυχώς, και τότε δεν διαμαρτυρήθηκε κανένας. Και όχι μόνον αυτό, αλλά στη συνέχεια υπεγράφη μια δεκαετής σύμβαση από τον ΕΣΔΚΝΑ, το Δήμο και το Δήμαρχο Άνω Λιοσίων –επίσης διαμαρτυρόμενο, ο Θεός ξέρει γιατί- και βέβαια την ΕΥΔΑΠ που είναι η καθ’ ύλην αρμόδια υπηρεσία για την Ψυττάλεια για μεταφορά της λάσπης στο ΧΥΤΑ Άνω Λιοσίων και η οποία λήγει το 2008.
    Και στον ΕΣΔΚΝΑ υπάρχουν και εκπρόσωποι που  πρόσκεινται και στα κόμματα τα δικά σας. Ουδείς διαμαρτυρήθηκε. Πήγαινε λάσπη απρόσκοπτα, κανονικά και θα πήγαινε μέχρι το 2008.
      Τρίτον, όταν έγινε η κατολίσθηση το Μάρτιο του 2003 στο ΧΥΤΑ Άνω Λιοσίων, όπου υπήρξε πράγματι ένα προσωρινό πρόβλημα, εμφανίστηκε η λύση, τότε πάλι, της συσσώρευσης της λάσπης στην Ψυττάλεια. Κακή επιλογή, επίσης. Πάλι ουδείς διαμαρτυρήθηκε. Και όταν αναλάβαμε εμείς την Κυβέρνηση, βρήκαμε εκεί πέρα συσσωρευμένους πάνω από εκατό χιλιάδες τόνους. 
      Για πρώτη φορά, λοιπόν, αυτό το χάος τακτοποιήθηκε με ενέργειες που είναι ξεκάθαρες και χρονοκλιμακωμένες. Πρώτον, το εργοστάσιο ξήρανσης: Υπέγραψε ο κ. Σουφλιάς στις 23 Ιουλίου πέρυσι το διαγωνισμό και θα έχουμε επιτέλους σε είκοσι ημέρες από τώρα το –απωλεσθέν στο δρόμο- εργοστάσιο ξήρανσης που λύνει μόνιμα το θέμα, κύριε Βουλευτά.
      Δεύτερον, έκανε διαγωνισμό η ΕΥΔΑΠ, για να πάει επιτέλους τη λάσπη με κάποια καλύτερη λύση από την ήδη συμβολαιοποιηθείσα από το 1999 της χύδην απόρριψής της στα Άνω Λιόσια. Και απ’ αυτόν το διαγωνισμό, επελέγη μία λύση, η εδαφοποίηση,  η οποία είναι απείρως καλλίτερη από την υπάρχουσα.
      Και τρίτο και σημαντικότερο, επειδή ακριβώς μας αγγίζει η ευαισθησία των κατοίκων των Άνω Λιοσίων, είπε ο Υπουργός ότι εάν σε έξι μήνες, μέχρι τέλος του χρόνου, οι κάτοικοι δεν αποδεχθούν την εδαφοποίηση –που, εν παρόδω, σας λέω ότι πάει πάρα πολύ καλά αυτήν τη στιγμή στη φάση της ανάπτυξής της- θα βρει τρόπο εν τω μεταξύ να κάνει την εδαφοποίηση ή κάτι άλλο κάπου αλλού.
      Υπήρχε σαφέστερη και πιο ξεκάθαρη θέση από τη θέση που πήρε η ΕΥΔΑΠ και το ΥΠΕΧΩΔΕ τα τελευταία χρόνια;
      Διερωτώμαι, λοιπόν, για ποιο λόγο να γίνονται αυτές οι άστοχες ερωτήσεις και να στενοχωριέμαι και εγώ που λέω αλήθειες, οι οποίες αποδεικνύουν δυστυχώς σοβαρές ευθύνες όλων όσοι ήταν σε κυβέρνηση και αντιπολίτευση τότε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε Πατσιλινάκο, έχετε το λόγο για δύο λεπτά.
      ΙΩΑΝΝΗΣ ΠΑΤΣΙΛΙΝΑΚΟΣ: Δεν ξέρω, κύριε Υπουργέ –γιατί σας ξέρω αρκετά καλά- αν μπορείτε να δικαιολογήσετε αυτήν τη βάρβαρη επίθεση, λέγοντας το ιστορικό της υπόθεσης. Εδώ χτυπήθηκε κόσμος, γυναίκες, παιδιά, υπερήλικες, με πολύ βαριά χημικά, με συλλήψεις, με γκλομπ, με τραυματισμούς, κλπ, όταν ζητούσαν η περιοχή τους να ανακουφιστεί λιγάκι, γιατί σαράντα χρόνια δέχεται όλο το σκουπίδι της Αττικής. Και τώρα τους βάλαμε να έρχεται και η λυματολάσπη της Ψυττάλειας.
      Είπατε το ιστορικό των παραλείψεων και των παρανομιών που έχουν γίνει όλα αυτά τα χρόνια. Αυτό δικαιολογεί αυτήν την επίθεση; Εγώ θα σας έλεγα ότι δεν πρέπει να ξανατολμήσει η Κυβέρνηση να φερθεί έτσι σ’ αυτούς τους ανθρώπους που επί σαράντα χρόνια ταλαιπωρούνται, επί σαράντα χρόνια δέχονται τα απορρίμματα όλης της Αττικής, γιατί κάποιοι άλλοι κάνουν παιχνίδια και κάποιοι άλλοι κερδίζουν.
      Πρέπει να καταλάβετε πια ότι αυτή η κατάσταση στα Λιόσια δεν πάει άλλο και πρέπει να χωροθετηθεί νέος ΧΥΤΑ έξω από το Θριάσιο Πεδίο. Πρέπει να καθαρίσει οπωσδήποτε τώρα η Ψυττάλεια, γιατί δεν μπορεί να κρατήσει ούτε ένα κιλό λάσπη παραπάνω. Και ο φόβος είναι ότι ο Σαρωνικός θα γίνει ξανά ένας απέραντος βόθρος.
      Πρέπει, επίσης, να πούμε ότι και για το εργοστάσιο ξήρανσης, για το οποίο περηφανεύεστε, δεν έχει γίνει τίποτα ακόμα. Έχουν περάσει δεκαέξι μήνες και απλώς ψάχνουμε να βρούμε τον εργολάβο. 
      Μα, όταν σ’ αυτά τα επείγοντα και εκρηκτικά θέματα, απλώς εμείς κοιτάμε να βρούμε κάποια λύση στο μέλλον, οπωσδήποτε θα έχουμε αυτές τις αντιδράσεις.
      Εγώ θέλω να σας πω ότι το βάρβαρο ανθρωποκυνηγητό και η χρησιμοποίηση αυτών των πολύ επικίνδυνων χημικών και όλα αυτά, είναι πραγματικά λυπηρά. Και λυπηρό είναι ακόμα παραπάνω, κύριε Υπουργέ, γιατί προσπαθείτε μ’ αυτόν τον τρόπο να καλύψετε μία πολιτική, η οποία δεν «περπατάει». Δεν μπορείτε να κάνετε εδαφοποίηση χιλίων διακοσίων τόνων λάσπης την ημέρα και το ξέρετε πάρα πολύ καλά. Δεν μπορείτε να το κάνετε. Απλώς, η λάσπη θα πέφτει στο ΧΥΤΑ, όπως έπεφτε και θα έχουμε νέες κατολισθήσεις, νέα προβλήματα, όπως είχαμε και προηγουμένως.
     Ο αγώνας των κατοίκων θα συνεχιστεί και των κατοίκων του Πειραιά, Κερατσινίου, Περάματος, Δραπετσώνας και Σαλαμίνας, γιατί η βρώμα της Ψυττάλειας και ο κίνδυνος να γίνει πάλι βόθρος ο Σαρωνικός είναι υπαρκτός. Και ο αγώνας των Λιοσίων και των Δήμων της δυτικής Αττικής και της δυτικής Αθήνας θα συνεχιστεί που δεν μπορούν να ζήσουν πλέον σ΄ αυτήν την κατάσταση. 
     Πραγματικά πρέπει να πάρουμε μέτρα, πρέπει η Κυβέρνηση να δώσει προοπτική, την οποία δεν έχει δώσει μ΄ αυτό το σχεδιασμό. Πρέπει να βρείτε άλλο ΧΥΤΑ, έξω από το Θριάσιο Πεδίο και να τον χωροθετήσετε. Επιβάλλεται ακόμα να διαχειριστούμε τη λάσπη της Ψυττάλειας με διαφορετικό τρόπο, σε διαφορετικό τόπο. Δεν χωρούν άλλο τα Λιόσια. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο κύριος Υφυπουργός έχει το λόγο για δύο λεπτά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στενοχωρούμαι γιατί Βουλευτές τους οποίους εκτιμώ ιδιαίτερα λένε ανακρίβειες, οι οποίες είναι και αυταπόδεικτες και δεν πρέπει να λέγονται, γιατί παραπληροφορούν τον κόσμο ο οποίος έτσι εξεγείρεται και οδηγούμαστε σε ακρότητες. 
     ΑΓΓΕΛΟΣ ΤΖΕΚΗΣ: Φταίνε τώρα αυτοί που εξεγείρεται ο κόσμος; Φταίει το ΚΚΕ, δηλαδή, που εξεγείρεται ο κόσμος;
     ΙΩΑΝΝΗΣ ΠΑΤΣΙΛΙΝΑΚΟΣ: Ήταν τέσσερις χιλιάδες κόσμος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, αφήστε με να ολοκληρώσω. Δεν σας διέκοψα εγώ, κύριε συνάδελφε. Δικαίως εξεγείρεται ο κόσμος, γιατί πράγματι επί σαράντα χρόνια –και έχετε δίκιο σε αυτό- υπήρχε μόνο ένας ΧΥΤΑ στην Αττική. Το ξέρουμε. Σ’ αυτό φταίει η Νέα Δημοκρατία στο ένα έτος διακυβέρνησης; Έλεος!
     ΙΩΑΝΝΗΣ ΠΑΤΣΙΛΙΝΑΚΟΣ: Η συμφωνία της Νέας Δημοκρατίας του 1992 είναι. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Επιτέλους, τόσα χρόνια πού ήσασταν; Όταν έγινε η χωροθέτηση των δύο ΧΥΤΑ πού ήσασταν;
     Προχωρώ στην ουσία. Πρώτον, είπατε ότι σχετικά με το εργοστάσιο ξήρανσης δεν έχει γίνει τίποτα. Έλεος! Ένας διαγωνισμός που κρατάει κατά κανόνα τρία χρόνια έγινε σε οκτώ μήνες και έχουμε στις 25 Ιουλίου τις τελικές προσφορές. Πώς το λέτε αυτό; Έγινε προεπιλογή, έχουμε τέσσερις οίκους πάρα πολύ καλούς, δηλαδή, είμαστε στη φάση της τελικής ανάθεσης.
     Δεύτερον, λέτε ότι δεν θα γίνει εδαφοποίηση των χιλίων διακοσίων τόνων. Πώς το λέτε αυτό; Μια από τις καλύτερες εταιρείες του κόσμου και διάσημοι επιστήμονες, μας διαβεβαιώνουν ότι θα έχουμε χίλιους διακόσιους τόνους εδαφοποίησης σε ένα μήνα  από σήμερα. Εγώ θα τους διαψεύσω ή εσείς; Αφήστε να δείτε. Αν έχουν κάνει αυτοί λάθος ή λένε ψέματα θα τιμωρηθούν παραδειγματικά. Θα καταπέσει η εγγυητική επιστολή τους, θα φύγουν αμέσως. Αλλά επειδή αυτό είχε επιτύχει στη Βιέννη -σας το έχω ξαναπεί αυτό- με χίλιους πεντακόσιους τόνους την ημέρα, δεν έχω λόγο να μην το πιστέψω, κατά κρίση δικαίου ανδρός τουλάχιστον.
     Τρίτον -και κλείνω με αυτό- πράγματι και εγώ αισθάνθηκα πάρα πολύ άσχημα εκείνο το βράδυ με όσα έγιναν, με τα επεισόδια του δικαίως αγανακτισμένου κόσμου, γιατί δικαίως δεν μας πιστεύει. Δεν πιστεύει και εμάς. Βεβαίως δεν μας πιστεύει. Όταν τον κοροϊδεύουν επί σαράντα χρόνια, τι να πιστέψει σήμερα; 
     Η παράκλησή μας είναι: «Περιμένετε ακόμα το πολύ έξι μήνες. Αν δεν ικανοποιηθείτε, θα φύγει από τη δική σας χωματερή η εδαφοποίηση της λάσπης». Λέω, λοιπόν, ότι και εγώ αισθάνθηκα συντετριμμένος, βλέποντας στην τηλεόραση και ακούγοντας τι ακριβώς έγινε. 
     Δεν είναι δικής μου αρμοδιότητας, αλλά θα καταθέσω στα Πρακτικά μια λεπτομερή αναφορά του Υπουργείου Δημόσιας Τάξης που αναλύει τι ακριβώς έγινε. Εύχομαι και εγώ, όπως και εσείς, κύριε Βουλευτά και οι υπόλοιποι, τέτοια επεισόδια πράγματι να μην ξαναγίνουν, γιατί τραυματίζουν και την ουσία του θέματος, αλλά κυρίως τον πολιτισμό μας και το σεβασμό στην αγανάκτηση του πολίτη. 
     Ευχαριστώ.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά την προαναφερθείσα αναφορά, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Tέταρτη είναι η με αριθμό 1080/27.6.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χρηματοδότηση για την υλοποίηση του Εθνικού Κτηματολογίου κλπ..
     Η επίκαιρη ερώτηση της κυρίας συναδέλφου έχει ως εξής:
     «Σοβαρότατα προβλήματα κατέγραψαν φορείς και ειδικοί για το Εθνικό Κτηματολόγιο και την πορεία ολοκλήρωσής του, σε πρόσφατη ημερίδα του Τεχνικού Επιμελητηρίου, Τμήματος Κεντρικής Μακεδονίας. Πρώτο και σημαντικό πρόβλημα, το οποίο επανειλημμένα και εμείς έχουμε τονίσει, είναι η πλήρης στασιμότητα και το χάος που καταγράφεται για τις σημαντικότερες δράσεις που αφορούν στην οριοθέτηση του αιγιαλού και της παραλίας και στη σύνταξη των δασικών χαρτών, παρά τις νομοθετικές ρυθμίσεις που ψηφίστηκαν για την προώθησή τους. Όπως είναι γνωστό, έχει ολοκληρωθεί μόνο το 10% του έργου και στις πρώτες κιόλας εγγραφές εντοπίζονται πολλά λάθη, που μεταξύ των άλλων αποδίδονται στον ελλιπή νομικό έλεγχο των δικαιωμάτων και στην πλημμελή λειτουργία των επιτροπών ενστάσεων. Επίσης, διατυπώθηκαν ανησυχίες για πρόσθετες καθυστερήσεις και υπερβάσεις κόστους σε περίπτωση που η «Κτηματολόγιο ΑΕ» και οι υπηρεσίες που υλοποιούν έργα του Γ΄ Κοινοτικού Πλαισίου Στήριξης δεν συνεργαστούν αποτελεσματικά στην καταγραφή των αλλαγών που επέρχονται.
     Επειδή το Κτηματολόγιο είναι ένα μεγάλο έργο που ενδιαφέρει τους πολίτες και που αφορά άμεσα την πορεία ανάπτυξης της χώρας και επειδή για να ολοκληρωθεί κανονικά απαιτούνται περίπου δύο δισεκατομμύρια ευρώ, ομαλή ροή χρηματοδότησης, πολλές θεσμικές παρεμβάσεις για την αντιμετώπιση των δυσλειτουργιών, προσήλωση στο σχεδιασμό και τους στόχους του έργου και αξιόπιστη και αποτελεσματική διαχείριση, ερωτάται ο κύριος Υπουργός:
     1. Το ΥΠΕΧΩΔΕ και τα συναρμόδια Υπουργεία Οικονομικών και Αγροτικής Ανάπτυξης έχουν εντάξει σε κάποιο πρόγραμμα και έχουν εξασφαλίσει την αντίστοιχη χρηματοδότηση για το έργο της σύνταξης των δασικών χαρτών και της οριοθέτησης του αιγιαλού; Αν όχι, πώς θα προωθηθεί η σημαντική αυτή δράση στο άμεσο μέλλον;
     2. Ποια μέτρα θα λάβει, ώστε να αντιμετωπιστούν οι δυσλειτουργίες, να τηρηθούν οι στόχοι και ο κύριος σχεδιασμός του έργου, να ολοκληρωθεί κανονικά η αναθεωρημένη, ενταγμένη στο Γ΄ Κοινοτικό Πλαίσιο Στήριξης πρόταση και να προχωρήσει αξιόπιστα η διαχείριση του μεγάλου αυτού έργου;
     3. Πώς  διαμορφώνεται το πρόγραμμα χρηματοδότησης και ποιες θα είναι οι πηγές της;»
     Ο κύριος Υφυπουργός έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Κύριε Πρόεδρε, το Εθνικό Κτηματολόγιο είναι ένα πολύ μεγάλο έργο. Τα ερωτήματα, τα οποία τίθενται στο κείμενο της επίκαιρης ερώτησης της συναδέλφου είναι πολλά, αλλά θα προσπαθήσω να απαντήσω όσο το δυνατόν πιο περιεκτικά στο χρόνο που έχω. 
      Σε ό,τι αφορά τη σύνταξη των δασικών χαρτών, θέλω να επισημάνω ότι σύμφωνα με τις διατάξεις του ν. 2664/1998, όπως έχει τροποποιηθεί και ισχύει σήμερα, οι δασικοί χάρτες καταρτίζονται ανά νομό από τις υπηρεσίες των διευθύνσεων δασών της περιφέρειας στο νομό. 
      Επομένως, είναι σαφές ότι η διαδικασία σύνταξης των δασικών χαρτών και η χρηματοδότηση αυτού του έργου ανήκει στην αρμοδιότητα του Υπουργείου Αγροτικής Ανάπτυξης και Τροφίμων. 
      Ανεξάρτητα πάντως απ΄ αυτό, στην παρούσα φάση έχει ενταχθεί στο σχεδιασμό της «Κτηματολόγιο ΑΕ» και υλοποιείται το έργο με τίτλο «Οριοθέτηση δασών και δασικών εκτάσεων στο πλαίσιο του μέτρου 2.9, υποδομή δεδομένων και τεχνολογίας πληροφοριών για ένα σύγχρονο Κτηματολόγιο» του επιχειρησιακού προγράμματος «Κοινωνία της Πληροφορίας» του Γ΄ Κοινοτικού Πλαισίου Στήριξης. Αυτό το έργο αποσκοπεί στην οργάνωση του χαρτογραφικού πληροφοριακού υλικού που απαιτείται για τη σύνταξη των δασικών χαρτών, είναι δηλαδή πρόδρομες εργασίες, και στην κατάρτιση μίας προκαταρκτικής οριοθέτησης των δασικών εκτάσεων για το σύνολο της χώρας. Το συγκεκριμένο έργο θα υλοποιηθεί μέχρι το 2008. 
      Σε ό,τι αφορά την οριοθέτηση του αιγιαλού, όπως είναι γνωστό, το έργο της χάραξης αιγιαλού αποτελεί αρμοδιότητα του Υπουργείου Οικονομίας και Οικονομικών. Το άρθρο 32 του ν. 2971/2001 αναφέρει ότι μόνο για τις περιοχές που κηρύσσονται υπό κτηματογράφηση η «Κτηματολόγιο ΑΕ» υποχρεούται να παράξει κτηματογραφικά -υψομετρικά διαγράμματα. Ανεξάρτητα απ΄ αυτά, στις προτεραιότητες συνέχισης του Εθνικού Κτηματολογίου η «Κτηματολόγιο ΑΕ» συμβάλλει αποφασιστικά και στο συγκεκριμένο θέμα της οριοθέτησης του αιγιαλού σε όλη τη χώρα, έχοντας συμπεριλάβει δράσεις στο ίδιο μέτρο, το 2.9, του επιχειρησιακού προγράμματος «Κοινωνία της Πληροφορίας». 
      Στην παρούσα φάση θα ήθελα να πω πως σε ό,τι αφορά το Εθνικό Κτηματολόγιο έχει ολοκληρωθεί η διαδικασία κτηματογράφησης σε εκατόν εβδομήντα οκτώ Οργανισμούς Τοπικής Αυτοδιοίκησης, που είχαν συμπεριληφθεί στο πρώτο και δεύτερο πιλοτικό και στο πρώτο κύριο πρόγραμμα, και λειτουργούν ήδη εξήντα επτά κτηματολογικά γραφεία σε όλη τη χώρα, στα οποία υπάγονται οι εν λόγω κτηματογραφημένες περιοχές. Ενδεικτικό της προόδου που έχει επιτευχθεί τον τελευταίο χρόνο είναι ότι έως το Μάρτιο του 2004 είχε ολοκληρωθεί η κτηματογράφηση σε τριάντα πέντε μόλις ΟΤΑ, ενώ εντός δεκαπέντε μηνών έχει ολοκληρωθεί η κτηματογράφηση σε εκατόν σαράντα τρεις ΟΤΑ. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, σας αναφέρω στην ερώτησή μου ότι σε αντίστοιχες ημερίδες που έχουν γίνει από το Τεχνικό Επιμελητήριο, από άλλους εμπλεκόμενους φορείς, αλλά και από μία μελέτη διεπιστημονικής επιτροπής για τον άξονα στρατηγικού σχεδιασμού και επιχειρησιακού σχεδίου ολοκλήρωσης του Εθνικού Κτηματολογίου, που σας παρέδωσε το Τεχνικό Επιμελητήριο τον Ιανουάριο του 2005, τα πράγματα δεν πάνε καλά. Καταθέτω αυτήν τη μελέτη για τα Πρακτικά της Βουλής. 
      (Στο σημείο αυτό η Βουλευτής κ. Ασημίνα Ξηροτύρη-Αικατερινάρη καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα προβλήματα, τα οποία διαφαίνονται, είναι πολύ σοβαρά. Η πρώτη δεκαετία σχεδιασμού και υλοποίησης του Εθνικού Κτηματολογίου ανέδειξε τα πολλά προβλήματα. Μπορούμε να πούμε, όμως, ότι έθεσε και τις βάσεις για να γίνει η αντιμετώπιση αυτού του μεγάλου προβλήματος της έγγειας ιδιοκτησίας στην Ελλάδα, δηλαδή, της δημόσιας περιουσίας, των δασικών εκτάσεων, του ιδιοκτησιακού καθεστώτος, των συναλλαγών, των αλλαγών που έχουν γίνει και που δεν έχουν καταγραφεί κλπ..
      Γνωρίζετε, λοιπόν, πολύ καλά ότι η χώρα πρέπει να ολοκληρώσει το πρόγραμμα σύνταξης του Εθνικού Κτηματολογίου και να αποκτήσει ως συνταγματική επιταγή ένα σύγχρονο, οργανωμένο σε γεωκεντρική βάση σύστημα διασφάλισης της δημόσιας περιουσίας και επιτέλους ένα σύστημα άσκησης πολιτικής γης και περιφερειακής ανάπτυξης.


    Υπήρξε μεγάλη καθυστέρηση. Με αυτά τα οποία μου απαντάτε στις ερωτήσεις δεν λύνεται το πρόβλημα, αν δεν μας πείτε ποιο σχεδιασμό κάνει το Υπουργείο. Βρήκατε άλλα προβλήματα μεγάλα, αλλά το Εθνικό Κτηματολόγιο το έχετε αφήσει. Δεν έχετε ανοίξει αυτό το κουτάκι για το τι πρόκειται να κάνετε. Υπάρχουν μεγάλες καθυστερήσεις, μεγάλα προβλήματα από τα διαχειριστικά λάθη που έγιναν στο παρελθόν. Η πρώτη φάση δημιούργησε ένα τεχνικό και νομικό πλαίσιο στήριξης, αλλά τα κτηματολογικά γραφεία και όλο αυτό το πλαίσιο στήριξης δεν λειτουργούν καλά, χρειάζονται δηλαδή και πρόσθετο προσωπικό και πρόσθετη ενίσχυση, ούτως ώστε να μπορέσουν τουλάχιστον αυτές τις χωρικές αλλαγές οι οποίες υπάρχουν να τις καταγράψουν. Να δημιουργήσουν και μια λειτουργία η οποία να είναι αξιόπιστη για τον Έλληνα πολίτη ο οποίος περιμένει μια ανταποδοτικότητα απ’ αυτό το έργο, ώστε να συμμετέχει και αυτό.  
    Θα πρέπει επίσης να μου απαντήσετε για τη χρηματοδότηση. Περιμένετε το 50% να είναι από τους πόρους του Κτηματολογίου; Τι θα κάνετε; Τι θα κάνετε με το  Γ΄ Κοινοτικό Πλαίσιο Στήριξης; Κινδυνεύετε να χαθούν τα κονδύλια με μία δράση που είναι αόριστη. Και σ΄ αυτό θα πρέπει να μας απαντήσετε. 
    Τέλος, θα πρέπει να δούμε τι θα γίνει και με τη δεύτερη φάση. Χρωστάτε στους μελετητές 11,5 εκατομμύρια ευρώ. Από την άλλη πλευρά νέες μελέτες δεν προκηρύσσονται. Βέβαια οι δασικοί χάρτες και η οριοθέτηση του αιγιαλού είναι των άλλων Υπουργείων, αλλά δεν γίνεται τίποτα. Δεν γίνεται γιατί υπάρχει συγκεκριμένη πολιτική μη θίξουμε την υπάρχουσα κατάσταση. Έτσι όμως θα διαιωνίζουμε τα προβλήματα και δεν θα βάλουμε σε σειρά αυτό το μεγάλο πρόβλημα. 
    ΠΡΟΕΔΡΕΥΩΝ (Ιωάννης Τραγάκης): Ο Υφυπουργός κ. Καλογιάννης έχει το λόγο. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Γνωρίζουμε όλοι τα προβλήματα που είχαν δημιουργηθεί επί περασμένης πολιτικής ηγεσίας στο ΥΠΕΧΩΔΕ, στο Εθνικό Κτηματολόγιο και τα κονδύλια που χάθηκαν. 
    Θέλω να σας διαβεβαιώσω ότι όχι μόνο κατηγορηματικά αντικρούω αυτά τα οποία είπατε, ότι δηλαδή έχουμε αφήσει το Κτηματολόγιο. Πώς θα μπορούσαμε να αφήσουμε ένα από τα μεγαλύτερα έργα που έχουν να κάνουν με την υποδομή και αφορούν το μεγαλύτερο από τα μεγάλα, όπως έλεγε ένας Υπουργός ΠΕΧΩΔΕ παλαιότερα, έργα στη χώρα. 
    Θα καταθέσω στα Πρακτικά της Βουλής έγγραφο του Υπουργείου Οικονομίας και Οικονομικών, της ειδικής γραμματείας για την «Κοινωνία της Πληροφορίας», που αναφέρεται στα συγκεκριμένα έργα τα οποία ανέφερα στην πρωτολογία μου, τα οποία είναι ήδη ενταγμένα στο επιχειρησιακό πρόγραμμα. 
    (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σ. Καλογιάννης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του  Τμήματος  Γραμματείας της Διεύθυνσης Στενογραφίας και Πρακτικών της Βουλής)
    Οι κύριες πηγές χρηματοδότησης του Εθνικού Κτηματολογίου εξασφαλίζονται σήμερα μέσω κοινοτικών κονδυλίων, μέσω των κρατικών πιστώσεων και μέσω του τέλους κτηματογράφησης, όπως άλλωστε προβλέπεται από την κείμενη νομοθεσία. 
    Τις επόμενες μέρες ο Υπουργός ΠΕΧΩΔΕ θα κάνει αναλυτικές δηλώσεις για το συγκεκριμένο θέμα. 
    Θέλω επίσης να καταθέσω ότι σήμερα το Εθνικό Κτηματολόγιο υλοποιείται μέσω του Γ΄ Κοινοτικού Πλαισίου Στήριξης, του επιχειρησιακού προγράμματος «Κοινωνία της Πληροφορίας» μέτρο 2.9 με προϋπολογισμό ύψους 80.000.000 ευρώ. 
    Ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη συζήτηση των επικαίρων ερωτήσεων δευτέρου κύκλου. 
    Πρώτη είναι η με αριθμό 1084/27-6-2005 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς την Υπουργό Εθνικής Παιδείας και Θρησκευμάτων σχετικά με τη λειτουργία του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης. 
    Η επίκαιρη ερώτηση του κυρίου συναδέλφου έχει ως εξής:
    «Κυρία Υπουργέ, έχουν παρέλθει περίπου δύο μήνες από την τοποθέτηση του κ. Λεοντάρη, ως προέδρου του ΔΟΑΤΑΠ και ακόμα δεν μας έχει γίνει γνωστό εάν έχει ολοκληρωθεί η σύνθεση και γενικώς η πλήρης στελέχωση της επιτροπής. 
    Ερωτάται η κυρία Υπουργός, καθότι χιλιάδες άτομα καθηλωμένα στην αναμονή των νέων εξαγγελιών αδημονούν να γνωρίσουν το νέο τρόπο αναγνώρισης των πτυχίων τους και ακόμα εάν έχει συνταχθεί επιτροπή καθηγητών ώστε να συντάξει το ερωτηματολόγιο ανά μάθημα σύμφωνα με τις εξαγγελίες του Υπουργείου σας». 
    Ο κύριος Υφυπουργός έχει το λόγο. 
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι μετά την ψήφιση του νόμου από τη Βουλή με ευρεία συναίνεση για την κατάργηση του ΔΙΚΑΤΣΑ και τη σύσταση του ΔΟΑΤΑΠ ώστε να εξασφαλιστούν οι προϋποθέσεις της διαφάνειας και της ταχύτητας των αποφάσεων, στους δυόμισι μήνες που έχουν διαρρεύσει  από τη δημοσίευση του σχετικού νόμου έχουν γίνει τα εξής.
    Πρώτον, συγκροτήθηκε το Δ.Σ. του οργανισμού ύστερα από τις προτάσεις που υπέβαλαν τα ιδρύματα. 
    Δεύτερον, το Δ.Σ. όρισε τις αρμόδιες εκτελεστικές επιτροπές ανά επιστημονικό κλάδο οι οποίες ήδη έχουν αρχίσει να ασκούν τις αρμοδιότητές τους και να προωθούν αιτήσεις αναγνώρισης πτυχίων. 
    Τρίτον, έχει δοθεί στη δημοσιότητα η προκήρυξη για είκοσι μία θέσεις ειδικών επιστημόνων οι οποίοι πρέπει να έχουν ηυξημένα προσόντα, μεταπτυχιακά, ξένες γλώσσες. Η προθεσμία λήγει στις 6 Ιουλίου και στη συνέχεια θα γίνει η επιλογή των είκοσι ένα ειδικών εισηγητών.
    Παράλληλα έχει σταλεί εγκύκλιος προς όλες τις υπηρεσίες του δημοσίου ώστε να εκφραστεί ενδιαφέρον από υπαλλήλους να αποσπαστούν στον ΔΟΑΤΑΠ για να ενισχυθεί το διοικητικό προσωπικό και περί το Σεπτέμβριο, όπως με ενημέρωσε ο Πρόεδρος του ΑΣΕΠ, αναμένεται η έκδοση των αποτελεσμάτων δεκαπέντε υπαλλήλων οι οποίοι και αυτοί θα ενισχύσουν το διοικητικό προσωπικό.
    Επίσης, ορίστηκαν οι τρεις διευθυντές στις αντίστοιχες διευθύνσεις που έγιναν με το νέο νόμο. Προωθείται ο κανονισμός λειτουργίας, ορίστηκαν οι εξετάσεις για την Ιατρική Σχολή 15-17 Ιουλίου και αύριο θα ανακοινωθεί ο πίνακας αυτών οι οποίοι έχουν δικαίωμα συμμετοχής και ορίστηκαν οι εξετάσεις για την Οδοντιατρική 24 Σεπτεμβρίου μέχρι 2 Οκτωβρίου. Παράλληλα έχει δημιουργηθεί τράπεζα ερωτήσεων με τέσσερις χιλιάδες ερωτήσεις στην Οδοντιατρική, οι οποίες ερωτήσεις είναι στη διάθεση των υποψηφίων μέσω του διαδικτύου.
    Και τέλος, το Δ.Σ. του ΔΟΑΤΑΠ με σχετική του απόφαση έχει εκδώσει τους κανόνες οι οποίοι θα ισχύουν για την αναγνώριση ισοτιμίας και αντιστοιχίας τίτλων της αλλοδαπής, για να είναι γνωστοί σε όλους τους ενδιαφερομένους και το Σεπτέμβριο θα δημοσιευθεί και ο πίνακας των ομοταγών πανεπιστημίων σύμφωνα με τα μέχρι τούδε αιτήματα που έχουν υποβληθεί στο ΔΟΑΤΑΠ, για να είναι και αυτός γνωστός σε όλους τους ενδιαφερόμενους. 
    Εκτιμούμε ότι με την έναρξη της νέας ακαδημαϊκής χρονιάς περί τα μέσα Σεπτεμβρίου με αρχές Οκτωβρίου, ο νέος οργανισμός θα είναι καθ’ όλα έτοιμος για να μπορεί να διεκπεραιώνει γρήγορα και με διαφάνεια τα αιτήματα των πολλών χιλιάδων Ελλήνων φοιτητών. 
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Δεικτάκης έχει το λόγο.
    ΓΕΩΡΓΙΟΣ ΔΕΙΚΤΑΚΗΣ: Κυρίες και κύριοι συνάδελφοι, η ερώτηση η οποία κατατέθηκε από εμένα προς το Υπουργείο Παιδείας, αντανακλά σε χιλιάδες πτυχιούχους της αλλοδαπής. 
    Είναι γνωστό αυτό το μεγάλο πρόβλημα που έχει δημιουργήσει απόγνωση σε χιλιάδες οικογένειες οι οποίες υπερχρεωμένες από τις πολύχρονες σπουδές περίμεναν από το κράτος ευαισθησία. Όμως ούτε επί κυβερνήσεων ΠΑΣΟΚ, αλλά ούτε και τώρα υπάρχει αυτή η ευαισθησία γιατί δεκάξι μήνες τώρα δεν ελύθη αυτό το θέμα. Θα πρέπει να δείξουμε περισσότερη ευαισθησία σ’ αυτούς τους ανθρώπους. Εκφράζω την οργή αυτών των ανθρώπων.
    Σπούδασαν τόσα χρόνια στο εξωτερικό και ήρθαν στην Ελλάδα για να εφαρμόσουν αυτό που σπούδασαν και εμείς τους εμποδίζουμε;
    Οι απαντήσεις που μου δίνετε, κύριε Υπουργέ, με ικανοποιούν γιατί ορίζουν επιτέλους πότε αυτό το αμαρτωλό ΔΟΑΤΑΠ –και δεν θέλω να εξηγήσω τι σημαίνει αυτό- θα εφαρμόσει αυτές τις αποφάσεις, έτσι ώστε αυτοί οι χιλιάδες άνθρωποι που βρίσκονται αυτήν τη στιγμή σε ένα ανεργές σημείο, να μπορέσουν επιτέλους να αξιολογήσουν τους τίτλους σπουδών τους. Θα πρέπει όμως να είσαστε πιο συγκεκριμένοι όσον αφορά το πότε θα γίνει αυτό. 
    Επίσης, θα ήθελα να σας ρωτήσω ακόμα το εξής. Έπρεπε το Νομικό Συμβούλιο του Κράτους να πάρει απόφαση για να ενεργοποιηθούν τα πτυχία της αλλοδαπής; Μήπως από 1.4.2004 η διεύρυνση της Ευρωπαϊκής Ένωσης δεν μας υποχρέωνε να αναγνωρίσουμε αυτόματα αυτά τα πτυχία; Έπρεπε το Νομικό Συμβούλιο του Κράτους να δώσει αυτήν τη λύση;
      Και αλήθεια τι σκοπεύετε να κάνετε μ΄ αυτήν την απόφαση;  Πότε επιτέλους θα επιτρέψετε να δοθούν οι άδειες και στους υπόλοιπους πτυχιούχους να εγγραφούν, μια και υπάρχει ειδική υπουργική απόφαση, την οποία εσείς δυστυχώς εμποδίσατε; Αυτήν την απόφαση θα πρέπει άμεσα να την υλοποιήσετε και να δώσετε το δικαίωμα και στις νομαρχίες αλλά και στις υγειονομικές υπηρεσίες να εγγράφουν στη δύναμή τους τους πτυχιούχους του εξωτερικού.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ. Έχετε το λόγο για δύο λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω πρώτον, ότι το ΔΙΚΑΤΣΑ ήταν αμαρτωλό και όχι το ΔΟΑΤΑΠ.
      ΓΕΩΡΓΙΟΣ ΔΕΙΚΤΑΚΗΣ: Το ΔΙΚΑΤΣΑ εννοώ. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Έτσι. Και όχι μόνο το ΔΙΚΑΤΣΑ, πολλοί ήσαν οι αμαρτωλοί. Αρκεί να σας πω ότι περίπου ογδόντα με εκατό αιτήσεις ήταν πλαστές, υπήρχαν πλαστά πτυχία και αμφίβολης ποιότητας σπουδές και από πανεπιστήμια μη αναγνωρισμένα. Και υπήρχαν ένα σωρό θέματα τα οποία αφορούν ειδικά στο χώρο των ιατρικών επιστημών, τη δημόσια υγεία και άρα είναι εξόχως κρίσιμα και σημαντικά για όλους τους Έλληνες πολίτες. Και με τα θέματα της υγείας κανείς δεν μπορεί να παίζει. Οφείλει να είναι πάρα πολύ προσεκτικός.
      Ο ΔΟΑΤΑΠ μέσα στο μικρό χρονικό διάστημα της ζωής του, τους δυόμισι μήνες, όπως είχα την ευκαιρία να πω πριν, έλαβε πάρα πολλά μέτρα τα οποία είναι προς την κατεύθυνση της επιτάχυνσης των διαδικασιών και της εξυγίανσης του συστήματος. Και νομίζω ότι τα μέτρα τα οποία ελήφθησαν με τις εκτελεστικές επιτροπές, την ενίσχυση του προσωπικού, με τις διαφανείς διαδικασίες, με τον έλεγχο που γίνεται και με τη διασταύρωση στοιχείων, που θα εξακολουθήσει να γίνεται, από πτυχία που έχουν έρθει από το εξωτερικό και είναι αμφίβολης ποιότητας διασφαλίζουν και τα δύο, και τη διαφάνεια και την ταχύτητα των διαδικασιών.
      Σε ό,τι αφορά την είσοδο νέων χωρών στην Ευρωπαϊκή Ένωση και τα ζητήματα που αφορούν την πανεπιστημιακή εκπαίδευση, αυτά είναι θέματα τα οποία ρυθμίζονται από τις πράξεις προσχωρήσεως. Τίποτα δεν είναι αυτόματο. Όλα τελούν υπό ελέγχους. Αναμένεται η απόφαση του Νομικού Συμβουλίου του Κράτους και όποια είναι αυτή η απόφαση, βεβαίως θα εφαρμοστεί και δεν θα υπάρξει καμία αμφισβήτηση. 
      Νομίζω ότι πρέπει να προχωρούμε με προσοχή, με σοβαρότητα, διότι έγιναν πολλά στο παρελθόν και η ελληνική κοινωνία ζητά εξυγίανση, ζητά διαφάνεια και ταχύτητα. Ο νέος οργανισμός, ο ΔΟΑΤΑΠ, εγγυάται ότι από τη νέα ακαδημαϊκή χρονιά, από το Σεπτέμβριο θα είναι σε πλήρη λειτουργία, για να αντιμετωπίζει τα ζητήματα των Ελλήνων πολιτών κατά τον τρόπο που περιέγραψα.
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 1072/27-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Βασιλείου Οικονόμου προς τους Υπουργούς Μεταφορών και Επικοινωνιών και Απασχόλησης και Κοινωνικής Προστασίας, σχετικά με την ανάκληση των απολύσεων δύο οδηγών από την Ολυμπιακή Ανώνυμη Ανεφοδιαστική Εταιρεία Αεροπορικού Καυσίμου – ΟΙC. 
      Η επίκαιρη ερώτηση του κ. Οικονόμου έχει ως εξής:
      «Η καταχρηστική και προκλητική απόλυση δύο εργαζομένων από τη διοίκηση της Ολυμπιακής Ανώνυμης Ανεφοδιαστικής Εταιρίας Αεροπορικού Καυσίμου – ΟΙC, έχει οδηγήσει τους εργαζόμενους της εν λόγω εταιρείας στην απόγνωση και έχει προκαλέσει τις έντονες αντιδράσεις και τις διαμαρτυρίες τους.
      Πιο συγκεκριμένα, η προκλητική και απαράδεκτη ενέργεια της απόλυσης των δύο εργαζομένων οδηγών ήταν το αποτέλεσμα της συμμετοχής τους στην προκηρυγμένη από την ΓΣΕΕ εικοσιτετράωρη απεργία της 11ης Μαΐου, ημέρας εορτασμού της Εργατικής Πρωτομαγιάς (οι απολύσεις έγιναν την επόμενη μέρα της απεργίας). Προφανώς η συγκεκριμένη απεργία «καταλογίστηκε» ως αδίκημα στους εργαζόμενους που συμμετείχαν και είχε ως συνέπεια την απόλυσή τους, χωρίς, σημειωτέον, να τους δοθεί καμία εξήγηση. Στο σημείο αυτό τονίζουμε ότι οι απολυμένοι εργαζόμενοι δεν είχαν δεχθεί, όσο απασχολούνταν στην εταιρεία, ουδεμία πειθαρχική ποινή, ούτε υπάρχει κάποια πράξη τους που να δικαιολογεί την απόλυση και μάλιστα απροειδοποίητα. Από την πλευρά της η διοίκηση της εταιρείας απέστειλε υπόμνημα που πάλι δεν εξηγεί τους λόγους, παρά μόνο επικαλείται το αναφαίρετο εργοδοτικό δικαίωμά της να καταγγέλλει μονομερώς και αναιτιωδώς τις συμβάσεις εργασίας.
      Επειδή οι συνθήκες εργασιακού μεσαίωνα πρέπει να εκλείψουν καθώς και να δικαιωθούν οι απολυμένοι εργαζόμενοι της Ολυμπιακής Ανώνυμης Ανεφοδιαστικής Εταιρείας Αεροπορικού Καυσίμου – ΟΙC, ερωτάστε αν προτίθεσθε να προβείτε σε όλες τις απαραίτητες ενέργειες, προκειμένου να ανακληθούν οι απολύσεις των δύο οδηγών από την Ολυμπιακή Ανώνυμη Ανεφοδιαστική Εταιρεία Αεροπορικού Καυσίμου – ΟΙC». 
      Κύριε Υφυπουργέ έχετε το λόγο για τρία λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ένα και το αυτό γεγονός, η απόλυση δύο υπαλλήλων απασχολεί για τρίτη φορά την Αίθουσα. Υπέβαλε πρώτα-πρώτα ερώτηση στις 23/5/2005 ο Βουλευτής του Συνασπισμού κ. Λεβέντης. Απαντήθηκε. Υποβάλλουν τρεις συνάδελφοι του ΠΑΣΟΚ και ένας της Νέας Δημοκρατίας άλλη αναφορά στις 13/6/2005 για το ίδιο ακριβώς θέμα. Απαντήθηκε.
    Και τώρα, 27 του μηνός, υποβάλλεται, για το ίδιο ακριβώς θέμα, με την ίδια στερεότυπη αιτιολογία, με την ίδια διάθεση, με γεγονότα που δεν συνέβησαν και χαρακτηρισμούς που δεν προσήκουν, άλλη επίκαιρη ερώτηση από τον κ. Οικονόμου. Θέλω να παρατηρήσω ότι, αν όλοι οι εκλεκτοί συνάδελφοι οι οποίοι προέβησαν στα κοινοβουλευτικά αυτά διαβήματα, έκαναν έναν απλό κόπο να ρίξουν μια ματιά στο ιστορικό, όχι έτσι όπως τους σερβιρίστηκε, αλλά έτσι όπως η λογική υποδεικνύει θα απεφεύγετο ο κόπος, για όλους μας. 
    Ομολογείται στη συγκεκριμένη επίκαιρη ερώτηση, όπως και στις άλλες, ότι η 11η Μαΐου ήταν η μέρα, κατά την οποία εορτάστηκε η Πρωτομαγιά, γιατί 1η Μαΐου ήταν το Πάσχα. Αυτοί απελύθησαν τη 12η Μαΐου. Στην απεργία της πρωτομαγιάς μετείχαν όλοι οι εργαζόμενοι. Πώς ήταν δυνατόν άραγε από τους τρεισήμιση χιλιάδες εργαζομένους που μετείχαν να επελέγησαν δυο για να τιμωρηθούν, όπως λέει η ερώτηση, επειδή δήθεν μετείχαν στην απεργία αυτή; Δεν είναι λοιπόν η συμμετοχή τους στην απεργία εκείνο το στοιχείο το οποίο οδήγησε στην απόλυσή τους. 
    Σύμφωνα με τα στοιχεία που μας δίνει η υπηρεσία για τον καθένα ξεχωριστά πρέπει να πω τα εξής:. Ο κ. Χατζηδημητρίου εμφανίστηκε και δήλωσε και προς τους υπευθύνους των Ολυμπιακών Αερογραμμών και προς τις αρχές του αεροδρομίου ότι η εταιρεία εκείνη την ημέρα δεν θα εργαστεί καθόλου. Ενώ είναι γνωστό ότι η εταιρεία αυτή είναι κοινής ωφέλειας και κατά συνέπεια υπάρχουν ορισμένες υποχρεώσεις, δηλαδή, μια πτήση ανά προορισμού των Ολυμπιακών Αερογραμμών, όπως είναι καθιερωμένο. Αυτό το γεγονός ότι δήλωσε, χωρίς αρμοδιότητα, χωρίς εξουσιοδότηση, παρανόμως και αντισυμβατικώς -και προς στη Διεύθυνση των Αερογραμμών και γενικότερα- ότι δεν θα λειτουργήσει εκείνη την ημέρα η εταιρεία θεωρήθηκε από την εταιρεία, κατά το διευθυντικό της δικαίωμα, ότι στοιχειοθετεί παράβαση, η οποία επισύρει την καταγγελία. Χρειάστηκε να κατέβει ο διευθυντής επιχειρήσεων κάτω για να κάνει καινούργιες επαφές με τις αρχές του αεροδρομίου και να τους διαβεβαιώσει ότι όσα ελέχθησαν από το συγκεκριμένο εργαζόμενο δεν ήταν ακριβή, ελέχθησαν άνευ αρμοδιότητος και επομένως δεν δεσμεύουν την εταιρεία. 
    Όσον αφορά στον κ. Ατσιπουλιανάκη, με το αυτοκίνητο που οδηγούσε πέρασε μπροστά από αεροπλάνο που τροχιοδρομούσε. Γι΄ αυτό το συμβάν απεστάλη αναφορά από τη διοίκηση του αεροδρομίου. Και το ίδιο συμβάν είχε γίνει και προ ενός έτους. Άρα, λοιπόν, αλλού πρέπει να αναζητηθεί η αιτία καταγγελίας της συμβατικής σχέσης και αυτό το αλλού είναι οι πλημμέλειες περί την εκτέλεση των συγκεκριμένων καθηκόντων τους. Και ας αφήσουμε μετά όλα τα άλλα περί δήθεν συμμετοχής τους στις απεργίες. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Κύριε Οικονόμου έχετε το λόγο για δυο λεπτά. 
     ΒΑΣΙΛΕΙΟΣ ΟΙΚΟΝΟΜΟΥ: Είναι απόλυτα λογικό, κύριε Πρόεδρε, να έχουν ασχοληθεί τόσοι συνάδελφοι. Δεν το ήξερα για όλους τους προηγούμενους. Αλλά είναι δικαίωμα των συναδέλφων να ασχολούνται όταν έχουμε τέτοιες απαράδεκτες συμπεριφορές από μια εταιρεία του ευρύτερου δημοσίου τομέα, θυγατρική μάλιστα των Ολυμπιακών Αερογραμμών, όπως είναι η Ολυμπιακή Καυσίμων. Μια εταιρεία η οποία, κύριε Υπουργέ, έχει τριάντα δυο εργαζόμενους. Οι δυο απολύσεις που γίνανε για τη συμμετοχή στην απεργία της Πρωτομαγιάς και για παραδειγματισμό προς όλους δεν έχει σχέση με τις τρεισήμιση χιλιάδες των Ολυμπιακών Αερογραμμών αλλά τους τριάντα δυο της συγκεκριμένης εταιρείας, της οποίας ο Πρόεδρος, κ. Βλάμης, και Διευθύνων Σύμβουλος των Ολυμπιακών Αερογραμμών, στην πράξη πλέον εφαρμόζει τις ιδέες σας για τις εργασιακές σχέσεις που έρχεστε και σήμερα με τα νομοσχέδιά σας και τις τροπολογίες σας να δώσετε πολύ καθαρά να καταλάβουν οι εργαζόμενοι. 
     Σ’ αυτούς τους συγκεκριμένους εργασιακούς χώρους όμως εδώ και ενάμιση χρόνο έχουμε πλήρη εικόνα για το πως βλέπετε τις εργασιακές σχέσεις. Ψεύδη απόλυτα αυτά που λέει ο κ. Βλάμης και η ομάδα του και σας μετέφεραν. Απολύει τον κ. Χατζηδημητρίου, ετών πενήντα πέντε, μετά από τέσσερα χρόνια στην συγκεκριμένη εταιρεία και είκοσι χρόνια προϋπηρεσίας, χωρίς ούτε μια φορά να έχει υποπέσει σε πειθαρχικό παράπτωμα. 
     Ο κ. Ατσιπουλιανάκης με ποιο πειθαρχικό μέτρο αποδεικνύεται ότι έκανε αυτό που λέτε ότι έκανε, πριν από ένα χρόνο; 
     Ξέρετε κάτι, κύριε Υφυπουργέ; Πριν από ένα χρόνο προσπάθησε να απολύσει τον αντιπρόεδρο του σωματείου. 
    Έχουν συμπεριφορά σκαιότατη. Δεν δέχονται το σωματείο.
    Ήρθε η ΓΣΕΕ, το Εργατικό Κέντρο Αθήνας, η Πανελλήνια Ομοσπονδία των Διυλιστηρίων και έκαναν και αυτοί διαβήματα. Η Βουλή κάνει διαβήματα. Όλοι είναι τρελοί και ο κ. Βλάμης είναι ο λογικός; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Μήπως πρέπει να ξαναεξετάσετε το θέμα, να το προσεγγίσετε ξανά; Μήπως σας παραπλανούν; Μήπως, όμως, τελικά είναι και η διάθεσή σας αυτή, η λογική σας δι’ αυτής της μικρής εταιρείας των Ολυμπιακών Αερογραμμών να περάσετε μία γραμμή και μία άποψη για όλες τις Ολυμπιακές Αερογραμμές με πρωτεργάτη τον κ. Βλάμη με τον οποίο εγώ προσωπικά θα ασχοληθώ επιμελώς από εδώ και πέρα; Θα βομβαρδιστεί ο κύριος…
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΒΑΣΙΛΕΙΟΣ ΟΙΚΟΝΟΜΟΥ: …γιατί νομίζει ότι είναι αφεντικό στη φάμπρικά του. 
    Είναι μία δημοσίου συμφέροντος εταιρεία και θα πρέπει να καταλάβει ότι υπάρχουν εργασιακοί νόμοι, υπάρχουν νόμοι οι οποίοι προστατεύουν τους εργαζομένους.
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο κύριος Υφυπουργός έχει το λόγο για δύο λεπτά.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Λησμονεί ο κύριος συνάδελφος ότι στην εταιρεία αυτή μπορεί να απασχολούνται τριάντα δύο άτομα, αλλά είναι θυγατρική της Ολυμπιακής. Από ολόκληρη την Ολυμπιακή, με τους τρεισήμισι χιλιάδες εργαζόμενους, ουδέν κρούσμα απολύσεως καταγγέλθηκε λόγω συμμετοχής στην απεργία. Δεν σας βγαίνουν τα νούμερα. Μην τα επικαλείστε. Και μη λέτε ότι δεν έχουν ξανατιμωρηθεί. Έχει παραπεμφθεί στο πειθαρχικό. 
    Άλλωστε, αν αυτά που λέτε είναι ακριβή, θα δικαιωθούν από το δικαστήριο. Δεν μας είπατε: Έγινε δικαστήριο; Ζήτησαν την ακύρωση της καταγγελίας;  Την πέτυχαν; 
    Περιμένετε, λοιπόν, πρώτα. Σας δίνει δικαιώματα ο νόμος. Εσείς τι είστε; Παραπάνω και από τα δικαστήρια; Προεξοφλώντας ότι είναι παράνομες οι απολύσεις;
    ΒΑΣΙΛΕΙΟΣ ΟΙΚΟΝΟΜΟΥ: Εγώ όχι. Οι εργαζόμενοι.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακαλώ, λοιπόν.
    Επίσης καταγγέλλετε ότι ήταν άμεμπτοι. Σε βάθος όμως χρόνου είχε κληθεί και σε απολογία. Μιλάω για τον κ. Χατζηδημητρίου. Εσείς μας τους εμφανίζετε ως παρθένους και αμώμους. Η υπηρεσία λέει ότι υπάρχουν…
    ΒΑΣΙΛΕΙΟΣ ΟΙΚΟΝΟΜΟΥ: Κύριε Υφυπουργέ…
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακαλώ. Καταλαβαίνω ότι είστε σε αμηχανία, αλλά αφήστε με να μιλήσω.
    ΒΑΣΙΛΕΙΟΣ ΟΙΚΟΝΟΜΟΥ: Καμία αμηχανία, κύριε Υφυπουργέ.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Τότε μηχανεύεστε, φαίνεται, πράγματα που δεν σας βοηθάνε.
    ΒΑΣΙΛΕΙΟΣ ΟΙΚΟΝΟΜΟΥ: Όχι.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Άρα, λοιπόν, άλλα είναι τα προβλήματα. Και σας παρακαλώ να δείτε πρώτα…
    ΒΑΣΙΛΕΙΟΣ ΟΙΚΟΝΟΜΟΥ: Τα είδα.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): …να διαπιστώσετε πρώτα και μετά εδώ να αποφαίνεστε περί του ότι είναι άψογοι. 
    Η υπηρεσία έχει κάποια αντίληψη. Είναι υποχρεωμένη να την εκφράσει. Τα δικαστήρια θα κρίνουν εάν και κατά πόσο είναι ακριβής και σωστή και αποδεδειγμένη η θέση της υπηρεσίας ή τα όσα οι εργαζόμενοι καταγγέλλουν.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Τρίτη είναι η με αριθμό 1082/27.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την αποκατάσταση των απολυμένων από το εργοστάσιο της «ΤΡΙΚΟΛΑΝ» στη Νάουσα κλπ.
    Η επίκαιρη ερώτηση του κ. Τζέκη έχει ως εξής:
    «Οι υποσχέσεις που δόθηκαν από την Κυβέρνηση στους απολυμένους εργαζόμενους της «ΤΡΙΚΟΛΑΝ» Νάουσας για μερική απασχόληση στο Δήμο Νάουσας και στη Νομαρχία Ημαθίας και την υπαγωγή ορισμένων για συνταξιοδότηση στο ΛΑΕΚ, παραμένουν εδώ και μήνες στα χαρτιά.
    Οι οικονομικές και κοινωνικές υποχρεώσεις, όμως, των εργαζομένων δεν αντιμετωπίζονται με υποσχέσεις κοροϊδίας.
    Ερωτάται ο κύριος Υπουργός πότε επιτέλους θα γίνουν πράξη όσα υποσχέθηκε και να σταματήσει η κοροϊδία προς τους εργαζόμενους».
    Ο κύριος Υφυπουργός έχει το λόγο για τρία λεπτά.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, εγώ κατανοώ πλήρως την αγωνία και το άγχος που εκφράζει το Κομμουνιστικό Κόμμα Ελλάδος για τους ανέργους από τις απολύσεις και το κλείσιμο της «ΤΡΙΚΟΛΑΝ». Είναι και δεύτερη και τρίτη η επίκαιρη ερώτηση.
    Θα έπρεπε, όμως, να κατανοήσουν ότι την ίδια, αν όχι περισσότερη, ευαισθησία και αγωνία έχει και διακρίνει αυτή την Κυβέρνηση. Και το ξέρει πάρα πολύ καλά ο κύριος Βουλευτής.
    Θα πω εν τάχει: Ενενήντα οκτώ εργαζόμενοι στην «ΤΡΙΚΟΛΑΝ». Άμεσα επενέβη το Υπουργείο Απασχόλησης και Κοινωνικής Προστασίας και είκοσι τρεις εργαζόμενους από τους ογδόντα εννέα, κύριε Τζέκη, τους προτρέψαμε -και ανακοινώνονται αυτήν την εβδομάδα τα αποτελέσματα- στη μερική απασχόληση στο Δήμο της Νάουσας. Είκοσι εργαζόμενοι τοποθετήθηκαν στη Νομαρχία Ημαθίας. Σαράντα τρεις. 
    Κύριε Πρόεδρε, πέρα από τις αποζημιώσεις από το εργοστάσιο δώσαμε: Χίλια πεντακόσια (1.500) ευρώ έκτακτο οικονομικό επίδομα συν το επίδομα ανεργίας, στο Νομό Ημαθίας και συγκεκριμένα στο Δήμο Νάουσας τριάντα δύο θέσεις -με 9.000 ευρώ- επιδοτούμενης αυταπασχόλησης, τριάντα πέντε θέσεις στον τομέα Φυσικού Περιβάλλοντος, δεκατέσσερις θέσεις επιδοτούμενες με 18 και 22 ευρώ την ημέρα. Και για το ΛΑΕΚ, για όσους εργαζόμενους είναι στην τελευταία πενταετία της σύνταξης, δώσαμε 22 μέχρι 26 ευρώ για να απασχοληθούν ώστε να έχουν τη σύνταξη την τελευταία πενταετία.
    Κύριε Τζέκη, την Τρίτη περνάει στο Ειδικό Συμβούλιο του ΟΑΕΔ ένα άλλο πρόγραμμα, που θα είναι κατάρτισης και απασχόλησης, με επίκεντρο και ιδιαίτερο βάρος το Νομό Ημαθίας, το Δήμο Νάουσας.
      Άρα, κύριε Τζέκη, πότε άλλοτε κυβέρνηση σ΄ αυτό το περιβάλλον που έχει εκτροχιασμό οικονομικό, που έχει σε ύψη δυσθεώρητα την ανεργία, πότε άλλοτε κυβέρνηση με τέτοια ευαισθησία αντιμετώπισε τέτοιες καταστάσεις; 
      Ποτέ άλλοτε. Και να καταλάβετε κάτι. Ναι μεν υπάρχει ανεργία στο Νομό Ημαθίας και κάνουμε ό,τι μπορούμε. Όμως, έχω καταθέσει πίνακα και σε σας και στη Βουλή, ότι προς Θεού το πρώτο πεντάμηνο  του 2005, εννιά χιλιάδες από τη Βουλγαρία ήρθαν εργαζόμενοι μόνο στο Νομό Ημαθίας. Έλεος. Αυτή η χώρα δεν μπορεί συνέχεια να κάνει προστατευτικές πολιτικές, επιδοματικές πολιτικές εις βάρος του φορολογούμενου πολίτη, όταν σε έναν τέτοιο νομό με τέτοια ανεργία έχουμε το πρώτο πεντάμηνο μόνο εννιά χιλιάδες οικονομικούς μετανάστες. Και αυτοί καλά κάνουν και έρχονται. Το ζητούμενο όμως είναι: Δεν πρέπει και εμείς, κύριε Τζέκη, να δούμε τα της χώρας μας; 
      Και τελειώνοντας, θέλω να σας πω ότι πρέπει να δείτε, κύριε Τζέκη, και το περιβάλλον.  Ένα περιβάλλον σήμερα παγκοσμιοποιημένο, είτε θέλετε είτε όχι, αυτή είναι η πραγματικότητα, όταν δίπλα στη Βουλγαρία, που εμείς θέλουμε εννιά χιλιάδες εργαζόμενους μόνο στο Νομό Ημαθίας, έχει 12% φορολογία επιχειρήσεων και αν κάνεις την επιχείρησή σου σε νομό όπου έχει ανεργία πάνω από 10%, μηδέν, όπου έχει μισθό 180 ευρώ το μήνα. Αντιλαμβάνεσθε, λοιπόν, ότι πρέπει να παρέμβουμε προστατευτικά. Πρέπει να παρέμβουμε και να δώσουμε πράγματι διέξοδο στο μεγάλο ζήτημα που είναι πρώτη προτεραιότητα για την Κυβέρνηση, που είναι η ανεργία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ορίστε, κύριε Τζέκη, έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Το Κομμουνιστικό Κόμμα Ελλάδας, κύριε Πρόεδρε, πριν και μετά το κλείσιμο της «ΤΡΙΚΟΛΑΝ», είχε δώσει την υπόσχεση στους εργαζόμενους ότι δεν επρόκειτο να τους εγκαταλείψει. Άρα λοιπόν, το ενδιαφέρον που δείχνει το ΚΚΕ είναι ειλικρινές ναι, αλλά δεν έχει το ΚΚΕ κανένα άγχος. Άγχος διακρίνει την Κυβέρνηση και σήμερα τον κύριο Υπουργό. Και μάλιστα αυτό το άγχος τον έκανε να πει ότι σαράντα τρεις εργαζόμενοι εργάζονται στη νομαρχία ενώ δεν εργάζονται. Και ότι είκοσι τρεις εργαζόμενοι θα πάνε στο δήμο, ενώ γνωρίζει πολύ καλά ότι είναι μία υπόσχεση που εδώ και έξι -επτά μήνες την ανανεώνει κάθε μήνα. 
      Καταλαβαίνω το άγχος της Κυβέρνησης, το να δίνεις υποσχέσεις και να μην τις πραγματοποιείς. Και το ζήτημα είναι ότι τόσο ο δήμος όσο και η νομαρχία ισχυρίζονται ότι δεν έχουν τα χρήματα για να πάρουν τους συγκεκριμένους εργαζόμενους έστω και με μερική απασχόληση. Και μάλιστα, σε σύσκεψη που παραβρέθηκα και με τοπικούς Βουλευτές της Νέας Δημοκρατίας, σκέφτονται να προχωρήσουν σε δανεισμό για να μπορέσουν να τους πάρουν για τη μερική απασχόληση, κάτι που εμείς βέβαια διαφωνήσαμε και τους αποτρέψαμε από αυτό.
      Κύριε Υπουργέ, γνωρίζετε ότι δεν υπάρχουν οι προϋποθέσεις για να πάνε στο ΛΑΕΚ. Και σας είπαν οι εργαζόμενοι, σας είπαμε και εμείς, ότι πρέπει να γίνει μία ειδική ρύθμιση όπως έγινε και με άλλους εργαζόμενους, κοινή συναινέσει, αν θέλετε, όλων των κομμάτων, όπως ήταν οι μεταλλωρύχοι της Χαλκιδικής, της «SOFTEX» που πρόσφατα περάσατε και τους υπόλοιπους με άλλα εργοστάσια για να μπορέσουν πραγματικά να μπουν με προϋποθέσεις στο ΛΑΕΚ για την τελευταία πενταετία.
      Κύριε Πρόεδρε, κλείνω με αυτό…
      ΠΡΟΕΔΡΕΥΩΝ (Ιωάννης Τραγάκης): Κλείστε, παρακαλώ.
      ΑΓΓΕΛΟΣ ΤΖΕΚΗΣ: Μεταφέρω ακριβώς αυτό που είπαν οι εργαζόμενοι να μεταφέρω, γιατί τους το ξαναείπε ο κύριος Υπουργός, να πάνε να δουλέψουν στα χωράφια. 
      Δηλαδή, κυρίες και κύριοι Βουλευτές, με 5 ευρώ να πάνε στα χωράφια να δουλέψουν χωρίς να έχουν μία προοπτική για μια θέση δουλειάς έστω δεκαοκτώ, έστω και πέντε χρόνια. Και είπαν το εξής: Ας πάει ο κύριος Υπουργός και η Κυβέρνηση να δουλέψει εκεί. Η σταθερή θέση δουλειάς πρέπει να είναι στο πρόγραμμα της Κυβέρνησης και όλων όσοι είμαστε εδώ μέσα.
      Και κλείνω με το εξής, κύριε Πρόεδρε, θα το καταθέσω και στα Πρακτικά, για να δείτε σε τι απόγνωση…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΓΓΕΛΟΣ ΤΖΕΚΗΣ: Τελειώνω. 
      ΠΡΟΕΔΡΕΥΩΝ (Ιωάννης Τραγάκης): Μα, τελειώσατε ήδη. 
      ΑΓΓΕΛΟΣ ΤΖΕΚΗΣ: …σε τι απόγνωση έχουν βρεθεί αυτές οι οικογένειες. Από πέρσι έχει περάσει ένα παιδί μιας οικογένειας, μιας απολυμένης εργάτριας που ο πατέρας του σιδεράς έχει μερική απασχόληση, έχει περάσει στην Ιατρική Ιωαννίνων και δεν το έστειλαν το παιδί. Έχει κάνει αίτηση για να έρθει να σπουδάσει με την αδελφή του στην Αθήνα και η Κυβέρνηση, το Υπουργείο την έχει απορρίψει. Καταλαβαίνετε σε τι απόγνωση έχουν φθάσει αυτές οι εργατικές, λαϊκές οικογένειες από την ανάλγητη πολιτική της Κυβέρνησης. 
      (Στο σημείο αυτό ο Βουλευτής κ. Α. Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα αποτελούσε μια καλή αρχή εάν παίρναμε τα Πρακτικά της Βουλής όλοι οι πολιτικοί και αν μπορούσαμε δε να φορολογήσουμε και τα ψέματα που λέμε μέσα από τα Πρακτικά της Βουλής, τότε θα ήταν δυσβάσταχτος ο φόρος για τον κύριο Βουλευτή.
      Το λέω αυτό γιατί στα Πρακτικά της Βουλής, κύριε Τζέκη, που είναι αδιάψευστος μάρτυρας είπα, είκοσι τρεις μερικής απασχόλησης στο Δήμο της Νάουσας και είκοσι στο νομάρχη. Σύνολο σαράντα τρεις.
      Λέω λοιπόν, ποια χρήματα αποτρέψατε, κύριε Ζορό των εργαζομένων να μην τα δανεισθεί ο δήμος και η νομαρχία;  Δεν ξέρετε ότι ο ν. 3250 που είναι για τη μερική απασχόληση, προπληρώνει 8.000 ευρώ το χρόνο; Ποιον κοροϊδεύετε; Για ποιον τα λέτε αυτά; Αρκετή σπέκουλα.
      ΑΓΓΕΛΟΣ ΤΖΕΚΗΣ: Μα, δεν τα δώσατε. Ψέματα δεν θέλουμε εδώ μέσα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      Και εσείς, κύριε Υφυπουργέ, τις εκφράσεις σας πιο ήπιες.
      Συνεχίστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Ποια είναι η σκληρή έκφραση, κύριε Πρόεδρε, να την ανακαλέσω;
      ΠΡΟΕΔΡΕΥΩΝ (Ιωάννης Τραγάκης): «Ο Ζορό των εργαζομένων». Συνεχίστε.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Όταν λέει, κύριε Πρόεδρε, ότι απέτρεψε το δήμο και το νομάρχη να μη δανεισθούν για να πάρουν τους μερικώς απασχολούμενους, τότε ο νόμος είναι ξεκάθαρος.
      ΑΓΓΕΛΟΣ ΤΖΕΚΗΣ: Ο νομάρχης είναι στέλεχος της Νέας Δημοκρατίας!
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Οκτώ χιλιάδες ευρώ, κύριε Πρόεδρε, το χρόνο πληρώνει από τον κρατικό προϋπολογισμό για κάθε έναν της μερικής απασχόλησης. Άρα, λοιπόν, αναζητείστε στο δήμαρχο που έχετε καλή συνεννόηση, που έχετε κατανόηση, γιατί δεν έχει ανακοινώσει τα αποτελέσματα της μερικής απασχόλησης. Εμείς τα έχουμε βγάλει από το Φεβρουάριο. 
      Δεύτερον λέτε ότι είπα εγώ να πάνε στα χωράφια με 5 ευρώ. Πού το είπα αυτό, κύριε Τζέκη; Εγώ το είπα αυτό;
      ΑΓΓΕΛΟΣ ΤΖΕΚΗΣ:  Εγώ το λέω.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα Πρακτικά είναι αδιάψευστος μάρτυρας.
      Σας ενημερώνω, κύριε Πρόεδρε, ότι έγινε απεργία Αλβανών –και καλά έκαναν- στη Φθιώτιδα για ημερομίσθιο στον αγρό, στη γη, 26 ευρώ την ημέρα. Θέλανε 28 ευρώ. Και ο κ. Τζέκης μας λέει 5. Δηλαδή εδώ κάπου θα χάσουμε και το μέτρο!
      Και το τρίτο, κύριε Τζέκη, είναι ότι εγώ έβαλα ένα ερώτημα, να σας απασχολήσει σαν κόμμα. Με ποια λογική από τους ογδόντα εννιά οι σαράντα τρεις διορίζονται με μερική απασχόληση, οι άλλοι μπαίνουν στο ΛΑΕΚ, οι άλλοι μπαίνουν σε προγράμματα αυτοεπιδοτούμενα. Πότε άλλοτε κυβέρνηση για ογδόντα εννιά προσωπικά, έναν έναν ξεχωριστά έκανε τέτοια πολιτική; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υφυπουργέ, μην εκμεταλλεύεσθε τη συμπάθεια του Προεδρείου. Ολοκληρώστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν με είχατε αφήσει, θα είχα τελειώσει.
      Δεύτερον, κύριε Τζέκη, σας έβαλα έναν προβληματισμό. Ως Κομμουνιστικό Κόμμα Ελλάδος, ως το κόμμα των αγροτών και του λαού, να δείτε στο πολιτικό σας συμβούλιο και να σκεφθείτε πώς είναι δυνατόν σε ένα νομό με τεράστια ανεργία να έχουμε εννιά χιλιάδες εργάτες γης στο πρώτο πεντάμηνο μόνο στο Νομό Ημαθίας. Αυτό είναι προβληματισμός.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη συζήτηση της με αριθμό 1081/27-6-2005 τέταρτης επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Πολιτισμού, σχετικά με τη δημιουργία σχολών ΑΕΙ καλλιτεχνικής κατάρτισης.
      Η ερώτηση του κυρίου συναδέλφου έχει ως εξής:
      «Δεν υπάρχει πολιτισμός, σε καμιά χώρα του κόσμου, που να γεννήθηκε εκ του μηδενός. Η υψηλή κουλτούρα, ένα από τα βασικότερα τμήματα του πολιτισμού, απαιτεί μία σειρά από δομές προκειμένου να ανθίσει. Τέτοιες δομές είναι οι ανώτατες κρατικές σχολές για τις καλές τέχνες, που παρέχουν πανεπιστημιακού επιπέδου μόρφωση, και οι οποίες υπάρχουν εδώ και πολλές δεκαετίες στις περισσότερες ευρωπαϊκές χώρες. Τέτοιες σχολές, με εξαίρεση τη Σχολή Καλών Τεχνών, δεν υπάρχουν στην Ελλάδα. Έτσι, οι Έλληνες νέοι και νέες που επιθυμούν να καταπιαστούν στο ανώτατο δυνατό επίπεδο με τη Μουσική (π.χ. σύνθεση ή διεύθυνση ορχήστρας), το Χορό, το Θέατρο και τον Κινηματογράφο, πρέπει να καταφύγουν στο εξωτερικό, εάν οι γονείς τους έχουν την οικονομική δυνατότητα γι΄ αυτό.
      Η εμπειρία των χωρών που διαθέτουν τέτοιες σχολές είναι ότι έτσι αναβαθμίζεται το επίπεδο των τεχνών. Κατά αυτόν τον τρόπο, τέχνες όπως ο χορός καταξιώνονται στη συνείδηση των πολιτών, ενώ έτσι υπάρχουν πάντα άρτια καταρτισμένοι νέοι καλλιτέχνες, έτοιμοι να συνεισφέρουν στην πολιτιστική ζωή του τόπου.
      Με βάση τα παραπάνω δεδομένα, ερωτώνται οι κύριοι Υπουργοί:
      Σκοπεύουν να προχωρήσουν σύντομα στις αναγκαίες ενέργειες για τη δημιουργία και στελέχωση Ανωτάτων Κρατικών Σχολών Θεάτρου, Μουσικής, Χορού και Κινηματογράφου;
      Η προεκλογική δέσμευση του κυρίου Πρωθυπουργού και Υπουργού Πολιτισμού για δημιουργία Ακαδημίας Τεχνών εξακολουθεί να υφίσταται, πότε πρόκειται να λειτουργήσει, καθώς και τι έχει γίνει μέχρι στιγμής προς αυτήν την κατεύθυνση;»
      Ορίστε, κύριε Υφυπουργέ, έχετε το λόγο για τρία λεπτά.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, συμμερίζομαι και διαισθάνομαι την αγωνία που έχει ο κύριος συνάδελφος, αλλά και τους ευρύτερους προβληματισμούς που υπάρχουν για το πώς η σύγχρονη ελληνική πολιτεία θα χειριστεί ένα σημαντικό πρόβλημα, που έχει να κάνει με την καλλιτεχνική εκπαίδευση των Νεοελλήνων, ώστε να δημιουργηθεί μία κρίσιμη μάζα στο χώρο της δημιουργίας και των τεχνών, που θα αποτελέσει ένα σημαντικό δυναμικό στοιχείο για την εξέλιξη των τεχνών, ιδιαίτερα δε για τον τομέα των παραστατικών τεχνών.
      Θα έλεγα ότι, πράγματι, η ερώτηση αυτή δείχνει και την ευαισθησία, αλλά και τους γενικότερους προβληματισμούς που έχει και ο κύριος συνάδελφος και όλοι μας σε αυτήν την Αίθουσα, που έχει σχέση με το συγκεκριμένο ζήτημα και το συγκεκριμένο θέμα.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
      Είναι γεγονός ότι στη χώρα μας σε σχέση με την εξέλιξη στις υπόλοιπες χώρες, υπάρχει ένα σημαντικό έλλειμμα, το οποίο καλούμαστε σήμερα, περισσότερο από κάθε άλλη φορά, να αντιμετωπίσουμε θετικά και δυναμικά, γιατί από αυτό εξαρτάται πλέον η δημιουργική θέση μας πάνω στην γενικότερη εξέλιξη του σύγχρονου πολιτισμού, κάτι που πλέον σήμερα σε όλες τις χώρες προάγεται με τον καλύτερο δυνατό τρόπο. 
      Θα έλεγα, λοιπόν, απαντώντας στον κύριο συνάδελφο, ως προς το πρώτο θέμα της ερώτησης που έθεσε, ότι ήδη υπάρχουν αντίστοιχα τμήματα, τα οποία λειτουργούν μέσα στο χώρο τον υφιστάμενο στο επίπεδο της εκπαίδευσης. Ήδη υπάρχει πρόβλεψη από την πλευρά της σημερινής Κυβέρνησης, ώστε να υπάρξει περαιτέρω στελέχωση πάνω σ΄ αυτόν τον τομέα. Ήδη η πρόβλεψη αναδεικνύει ότι στο αμέσως επόμενο χρονικό διάστημα θα γίνει πρόσληψη περίπου είκοσι επτά νέων μελών ΔΕΠ, για να καλυφθούν τα κενά που υπάρχουν στο χώρο των τμημάτων που λειτουργούν στα πανεπιστήμια.
      Και έρχομαι τώρα στο δεύτερο μέρος της ερώτησης, που έχει σχέση με την αναγγελία της Κυβέρνησης για το θέμα της δημιουργίας της Ακαδημίας Τεχνών. 
      Εκεί, κύριε συνάδελφε, θα ήθελα να σας ενημερώσω ότι όλο αυτό το χρονικό διάστημα υπάρχει ένας προγραμματισμός και μια σημαντική μεθόδευση για τον τρόπο που πρέπει να αντιμετωπίσουμε τα θέματα, γιατί τα προβλήματα που δημιουργούνται, όπως γνωρίζετε πάρα πολύ καλά, είναι πάρα πολύ σημαντικά και θέλουν ιδιαίτερη προσοχή και ιδιαίτερες απαντήσεις.
      Αυτό για το οποίο θέλω να σας ενημερώσω, είναι ότι την επόμενη εβδομάδα θα υπάρξει η ανακοίνωση των δύο παρασκευαστικών επιτροπών, οι οποίες θα ασχοληθούν με τον τομέα της μουσικής και του κινηματογράφου και των οπτικοακουστικών. Εδώ και αρκετό καιρό έχουν εξαγγελθεί και ανακοινωθεί τα μέλη των δύο άλλων επιτροπών, του χορού και του θεάτρου.
      Μπορώ να σας πω ότι μέχρι το τέλος του Οκτωβρίου θα έχουμε τα πρώτα συμπεράσματα αυτής της εργασίας. Τα συμπεράσματα αυτά έχουν να κάνουν με τον τρόπο της κατάρτισης του προγράμματος σπουδών, με τον τρόπο που θα γίνει όλος ο προγραμματισμός, αλλά και βέβαια με τον τρόπο επιλογής.
      Θα ήθελα, κύριε συνάδελφε, να τονίσω ότι τα κριτήρια της συγκρότησης αυτών των επιτροπών, όπως είναι σε όλους γνωστό, είναι καθαρά αξιοκρατικά. Κινούνται με αυστηρότητα μέσα στο χώρο των δημιουργών και όπως θα έχετε δει, για πρώτη φορά δεν συμμετέχει κανείς που θα εκπροσωπεί επισήμως την Κυβέρνηση, ή ακόμα και την ίδια τη διοικητική ιεραρχία του Υπουργείου Πολιτισμού. Αυτό σημαίνει ότι ευελπιστούμε και προσδοκούμε σε υψηλής ποιότητας εργασία και συμπεράσματα.
    ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ συντομεύετε.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Μέχρι το τέλος του χρόνου περίπου θα είναι έτοιμο το ντοκουμέντο, το οποίο θα προκύψει από τη συνεννόηση όλων αυτών των επιτροπών. Ευελπιστούμε ότι στο πρώτο τρίμηνο του 2006 θα έχουμε τη δυνατότητα να λειτουργήσουν πιλοτικά μερικά απ’ αυτά τα τμήματα. Και είναι ευνόητο άλλωστε, το έχουμε ανακοινώσει πολλές φορές, το έχει ανακοινώσει ο ίδιος ο κύριος Πρωθυπουργός, ότι ο τόπος όπου θα εγκατασταθούν αυτές οι Σχολές, η Ακαδημία των Τεχνών, θα είναι στην περιοχή των ολυμπιακών εγκαταστάσεων στα Λιόσια. 
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Λεβέντης.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, η Ελλάδα είναι η χώρα των Μουσών. Δεν κατοικούσαν πολύ μακριά. Κατοικούσαν στον Ελικώνα. Στα παλιά χρόνια ήταν εύκολη η προσέγγιση προς τον Ελικώνα. Σήμερα με τα μέσα που έχουμε, με την ταχύτητα που υπάρχει, η προσπέλαση αυτή φαίνεται πολύ πιο δύσκολη. Οι αρχαίοι έλεγαν «άμουσος» για κάποιον, ο οποίος ήταν αγράμματος, ξύλο απελέκητο ή όπως αλλιώς θέλετε να τον χαρακτηρίσουμε με τη νεοελληνική ορολογία. Δυστυχώς η χώρα μας -αν και αυτός είναι ένας χώρος προνομιακός, στον οποίο θα μπορούσε να προσφέρει πολλά και να αναδειχθεί- έχει κάνει πολύ λίγα. Δεν επιτρέπεται στη σημερινή εποχή, όταν έχουν γίνει τόσα Ανώτατα Εκπαιδευτικά Ιδρύματα για κάθε τομέα –και καλώς έχουν γίνει- σ’ αυτό τον τομέα των τεχνών, των Μουσών, στο χώρο της κουλτούρας, αν θέλετε, με την πλατιά έννοια, εμείς να είμαστε τόσο απελπιστικά πίσω. 
    Θέλω να πιστεύω ότι αυτά που μας είπε ο κύριος Υφυπουργός θα δρομολογηθούν γρήγορα και ότι θα προχωρήσουμε και στη δημιουργία της Ακαδημίας, όπως είχε υποσχεθεί και ο κύριος Πρωθυπουργός και επίσης στη δημιουργία Ανωτάτων Σχολών. Γιατί αυτήν τη στιγμή, αν και υπάρχουν Ανώτερες Σχολές ή αν υπάρχουν ιδιωτικές σχολές, που έχουν προσφέρει -και κανείς δεν θέλει να το αμφισβητήσει ή να το υποβαθμίσει- παρ’ όλα αυτά είναι επιτακτική η ανάγκη να κάνουμε κι εμείς Σχολές, όπως και οι άλλες χώρες, όχι μόνον οι μεγάλες και οι μακρινές, αλλά και οι κοντινές μας, οι Βαλκανικές χώρες, όπως η Βουλγαρία, η Ρουμανία, οι οποίες έχουν πάρα πολλές Ανώτατες Σχολές σ’ αυτό το επίπεδο. Θα πρέπει, λοιπόν, κι εμείς να κάνουμε κάτι αντίστοιχο. 
    Είναι ένα περιθώριο, το οποίο όχι απλώς δεν έχουμε εξαντλήσει, δεν το έχουμε αγγίξει καν. Και το οφείλουμε προς τον πολιτισμό μας, προς τους δημιουργικούς και δυναμικούς νέους μας, προς όλους τους πνευματικούς ανθρώπους που το απαιτούν και προς όλον τον ελληνικό λαό, που το έχει ανάγκη.
    Ευχαριστώ.
    ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κυρία Πρόεδρε, διαισθάνομαι την αγωνία και την ανησυχία του κυρίου συναδέλφου. ΄Αλλωστε είναι αγωνία που κατά καιρούς όλοι οι κύριοι συνάδελφοι έχουν διατυπώσει σ’ αυτήν την Αίθουσα.
    Θα ήθελα να επιμείνω πάλι στην εξής άποψη: Πράγματι, τα τελευταία χρόνια υπάρχει μια βελτίωση πάνω στον τομέα της πανεπιστημιακής εκπαίδευσης. Υπάρχουν καινούργια τμήματα, τα οποία λειτουργούν στο χώρο των τεχνών σε επίπεδο πανεπιστημιακό. ΄Ηδη τον τελευταίο χρόνο λειτούργησαν δύο τμήματα. ΄Ηταν το Τμήμα Κινηματογράφου και Οπτικοακουστικών στο Αριστοτέλειο Πανεπιστήμιο Θεσσαλονίκης, όπως και το Τμήμα Θεατρικών Σπουδών στο Πανεπιστήμιο Πελοποννήσου. 
    Σαφέστατα, όμως, έχετε δίκιο στο να επιμένετε ότι υπάρχει ένα έλλειμμα, μια υστέρηση. Πράγματι, υστερούμε. Ιδιαίτερα υστερούμε στο χώρο της εκμάθησης της ίδιας της τέχνης, στο χώρο της δημιουργίας, γιατί βέβαια τα πανεπιστήμια δίνουν μια θεωρητική κατάρτιση. Εκείνο όμως που προέχει και που ασφαλώς μας ευαισθητοποιεί περισσότερο είναι το να υπάρξει αυτή η ανησυχία και στο χώρο της δημιουργίας. Γι’ αυτό και σας είπαμε ότι ήδη με μεγάλη σοβαρότητα και με μεγάλη προσοχή εργαζόμαστε προς την κατεύθυνση, ώστε να κατακτήσουμε το μοντέλο της Ακαδημίας Τεχνών. Μιας Ακαδημίας, η οποία ουσιαστικά θα δώσει τη δυνατότητα στο χώρο της δημιουργίας, στο χώρο της τεχνικής εκμάθησης, στο να αξιοποιηθούν και να εξελιχθούν τα ήδη υπάρχοντα ταλέντα στον τόπο μας.
    Και αυτό είναι το σημαντικότερο θέμα, γιατί προσπαθούμε να δημιουργήσουμε αυτήν την κρίσιμη μάζα που έχει ανάγκη ο χώρος της δημιουργίας, προκειμένου να προαχθεί η  ίδια η τέχνη. 
      Θα ήθελα να επιμείνω βέβαια στην εξής παρατήρηση, ότι η πολιτική στο Υπουργείο Πολιτισμού, στην επιλογή των συνεργατών μας αλλά και στην επιλογή όλων αυτών που έχουν την εμπιστοσύνη μας είναι έξω από οποιαδήποτε κομματικά κριτήρια. Ασχολούμαστε αυστηρά, τηρώντας πάντα δύο αρχές, απόλυτη αξιοκρατία και απόλυτο σεβασμό στο χώρο της δημιουργίας, στο χώρο των δημιουργών. Εμείς σεβόμαστε τους δημιουργούς μας, είμαστε υπερήφανοι για τους δημιουργούς μας και τους εμπιστευόμαστε κατ’ απόλυτο τρόπο. 
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Θέματα Κεφαλαιαγοράς και άλλες διατάξεις».
      Στη σημερινή συνεδρίαση θα συζητηθεί η ενότητα των άρθρων 57 έως και 75 του νομοσχεδίου ως ενότητα και κατόπιν θα συζητηθούν επτά εμπρόθεσμες τροπολογίες Βουλευτών. 
      Να ξεκαθαρίσω μόνο ένα θέμα όσον αφορά την εγγραφή των συναδέλφων. Κατά τη διάρκεια των ομιλιών των τεσσάρων εισηγητών γίνονται οι εγγραφές, αλλά θα ήθελα -για να μην έχουμε δυσαρέσκειες- να σας  παρακαλέσω για οκτώ συνάδελφους που δεν μίλησαν χθες το βράδυ και δεν ήσαν παρόντες όταν ήλθε η σειρά τους, υπολογίζοντας ότι αυτομάτως μεταφέρονται σήμερα, να τους θεωρήσουμε παρόντες. Οι περισσότεροι είναι εδώ άλλωστε και προηγούνται στην εγγραφή. Όσοι εγγραφούν θα ακολουθήσουν. 
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφωνεί σε αυτή τη λύση. 
      Είναι οι συνάδελφοι κ. Μανωλιά, κ. Πρωτόπαπας, κ. Μαγκριώτης, κ. Γείτονας, κ. Φωτιάδης Απόστολος, κ. Τζέκης, κ. Βερελής και κ. Στρατάκης.
      ΔΗΜΗΤΡΙΟΣ ΑΝΔΡΟΥΛΑΚΗΣ: Είμαι και εγώ, κυρία Πρόεδρε.
      ΑΝΝΑ ΔΙΑΜΑΝΤΟΠΟΥΛΟΥ: Και εγώ, κυρία Πρόεδρε.
      ΑΝΔΡΕΑΣ ΚΑΡΑΓΚΟΥΝΗΣ: Και εγώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Όχι, είναι αυτοί που ήσαν εχθές το βράδυ εγγεγραμμένοι μετά την ολοκλήρωση της συζήτησης επί της αρχής και είχαν εγγραφεί για τη χθεσινή συνεδρίαση.
      Έτσι δεν είναι, κύριε Καστανίδη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Έτσι είναι.
      ΠΡΟΕΔΡΟΣ (Άννα Μπενάκη-Ψαρούδα): Ακριβώς. Και μετά θα εγγραφείτε όσοι άλλοι θέλετε και θα ακολουθήσει ο κατάλογος. 
      Κύριε Πρόεδρε, κύριε Έβερτ, έχετε ζητήσει το λόγο. Θέλετε να μιλήσετε τώρα ή μετά τους εισηγητάς;
      ΜΙΛΤΙΑΔΗΣ ΕΒΕΡΤ: Να προηγηθούν οι συνάδελφοι, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Μάλιστα.
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Σκυλλάκο.
       ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, επειδή τα άρθρα είναι πολλά αλλά και πολύ σημαντικά, θα παρακαλούσα για τους εισηγητές και τους Κοινοβουλευτικούς Εκπροσώπους ο χρόνος να είναι δεκαπέντε λεπτά. Αλλιώς να πάμε κατ’ άρθρο. Δεν έχω αντίρρηση να πάμε κατ’ άρθρο.
      ΠΡΟΕΔΡΟΣ (Άννα Μπενάκη-Ψαρούδα): Όχι, έχει αποφασιστεί η ενότητα και αυτή η απόφαση δεν ανατρέπεται. 
      ΑΝΤΩΝΗΣ ΣΚΥΛΛΑΚΟΣ:  Εν πάση περιπτώσει, καταλαβαίνετε.
       ΠΡΟΕΔΡΟΣ (Άννα Μπενάκη-Ψαρούδα): Αν θέλετε, να δώσουμε μία ανοχή στους εισηγητές και στους Κοινοβουλευτικούς Εκπροσώπους. Οκτώ λεπτά είναι ο χρόνος τους. Το πολύ-πολύ να πάμε στα δέκα ή δώδεκα λεπτά. 
       ΑΝΤΩΝΗΣ ΣΚΥΛΛΑΚΟΣ:  Εντάξει, κυρία Πρόεδρε. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Εντάξει.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Έβερτ.
      ΜΙΛΤΙΑΔΗΣ ΕΒΕΡΤ: Έχω ζητήσει το λόγο για το άρθρο 59. Σε ποια ενότητα θα είναι;
      ΠΡΟΕΔΡΟΣ (Άννα Μπενάκη-Ψαρούδα): Στην ενότητα αυτήν που αρχίζει τώρα. Μπορείτε να εντοπίσετε το ενδιαφέρον σας στο άρθρο 59. Πάντως μιλάτε για όλη την ενότητα, αν θέλετε.
      Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θέλω να επιβεβαιώσω τα όσα με ακρίβεια είπατε προηγουμένως για τους οκτώ συναδέλφους και θέλω επίσης να σας παρακαλέσω και εγώ από την πλευρά μου να επιδείξουμε μια ανοχή χρόνου πρώτα απ’ όλα στους εισηγητές μας και θα παρακαλέσω πολύ για ευνόητους λόγος και στους Κοινοβουλευτικούς Εκπροσώπους. Θα το εκτιμήσετε εσείς από Έδρας αυτό.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ωραία. Συμφωνείτε, κύριε Καστανίδη, ευχαριστώ πολύ.
      Το λόγο έχει ο εισηγητής της Νέας Δημοκρατίας κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, το πρόβλημα της έλλειψης αποσαφηνισμένων ιδεολογικού περιεχομένου και πειστικών προτάσεων, εσείς, κύριοι συνάδελφοι της Αξιωματικής Αντιπολίτευσης, προσπαθείτε και προσπαθήσατε τις προηγούμενες μέρες να το αναπληρώσετε με άφθονες δόσεις λαϊκισμού και δημαγωγίας. 
      Κύριοι, δεν μπορείτε ακόμα να ξεκόψετε από τη λογική και τη νοοτροπία των πελατειακών σχέσεων που οι ίδιοι καλλιεργήσατε με κύριες μορφές την υπερδιόγκωση του κράτους και την εξασφάλιση προνομίων σε μία μερίδα εργαζομένων, τα οποία ήσαν εμφανώς δυσανάλογα προς την παραγωγικότητα και την κοινωνική τους συνεισφορά. 
      Οι απειλές του Αρχηγού της Αξιωματικής Αντιπολίτευσης κ. Γεωργίου Παπανδρέου στη Βουλή ότι θα σύρει την Κυβέρνηση σε απεργίες, δεν σημαίνει τίποτα άλλο, παρά το ότι τα ελεγχόμενα από την ΠΑΣΚΕ σωματεία στις τράπεζες και τις ΔΕΚΟ πρόκειται να προσπαθήσουν -ή κινητοποιήθηκαν- να ματαιώσουν τις επερχόμενες μεταρρυθμίσεις της Κυβέρνησης. 
      Κυρίες και κύριοι συνάδελφοι, όσον αφορά το ασφαλιστικό των τραπεζών, το παρόν νομοσχέδιο αλλάζει τον τρόπο της επικουρικής ασφάλισης. Για την κύρια ασφάλιση ισχύει ό,τι στο ν. 3029/2002, όπως θέλετε να τον αποκαλείτε νόμο του κ. Ρέππα και του κ. Χριστοδουλάκη. 
      Τι κάνουμε σ’ αυτό; Εμείς διασφαλίζουμε την καταβολή των συντάξεων και γενικότερα την εύρυθμη λειτουργία του τραπεζικού συστήματος, ιδιαίτερα των κρατικών τραπεζών, αλλά και της οικονομίας γενικότερα. Δεν επιβαρύνεται το κράτος και ο φορολογούμενος σε σχέση με το τι ισχύει μέχρι σήμερα. 
      Αντίθετα το κράτος και οι φορολογούμενοι ωφελούνται. Δεν θίγονται ώριμα συνταξιοδοτικά δικαιώματα. Οι ασφαλισμένοι ως το τέλος του 1992, καθώς και οι νυν συνταξιούχοι διατηρούν στο ακέραιο τα συνταξιοδοτικά τους δικαιώματα. 
      Από τους τραπεζοϋπαλλήλους, οι ασφαλισμένοι από 1/1/1993 έως 1/1/2005, δικαιούνται πρόσθετης συνταξιοδοτικής παροχής. 
      Οι ανισότητες και οι ακρότητες της πανσπερμίας των ρυθμίσεων που υπάρχουν στο ασφαλιστικό των τραπεζοϋπαλλήλων εξομαλύνονται. Στηρίζονται οι κρατικές τράπεζες και εάν δεν αντιμετωπιστεί σήμερα η κατάσταση, οδηγούμαστε με μαθηματική ακρίβεια στην κατάρρευση, στο μαρασμό και τον επιχειρηματικό θάνατο της Εμπορικής κα της Αγροτικής Τράπεζας. Το όφελος για την οικονομία και το φορολογούμενο είναι μεγαλύτερο από ό,τι το κόστος που θα έχει το δημόσιο για τη στήριξη των κρατικών τραπεζών. 
      Κυρίες και κύριοι συνάδελφοι, έγινε διάλογος μεγάλης διάρκειας. Έγινε διάλογος ο οποίος ξεκίνησε από το Δεκέμβριο του 2004. Σας παραπέμπω να δείτε δημοσιεύματα των εφημερίδων για το Δεκέμβριο του 2004. Είχαν το χρόνο όλοι να συζητήσουν ώριμα, να πουν τις απόψεις τους και να κάνουν τις προτάσεις τους. 
      Όμως, αυτή η Κυβέρνηση –και εδώ είναι η μεγάλη διαφορά, γιατί χθες ακούστηκε το επιχείρημα «ποια είναι η διαφορά μας»- διαφέρει στο ότι εμείς το πρόβλημα το αντιμετωπίζουμε, δεν φοβόμαστε, κοιτάμε στα μάτια τα προβλήματα και δίνουμε τώρα λύσεις.
      Δίνουμε άμεσες λύσεις, ενώ η δική σας τακτική ήταν να ψηφίζετε νόμους και να μην εφαρμόζετε τους νόμους, γιατί οι νόμοι αυτοί δεν στόχευαν στη λύση των προβλημάτων των πολιτών, αλλά στη λύση των πολιτικών σας προβλημάτων, γιατί απομακρύνατε σε απόσταση ασφαλείας τις κρίσεις που παρουσιάζονταν, αποφεύγοντας κάθε τι που θα διακινδύνευε αντιδράσεις από τα οργανωμένα συμφέροντα. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Αυτό κάνετε! Αυτό κάνατε και με την εφαρμογή των διεθνών λογιστικών προτύπων. Τη μεταφέρατε, δεν θέλατε να την εφαρμόσουν οι τράπεζες, δεν θέλατε να δώσετε την πραγματική εικόνα. Θέλατε να ζείτε και να συνεχίσει να ζει όλη η ελληνική κοινωνία και οικονομία σε μία εικονική πραγματικότητα. 
      Εμείς αντιμετωπίζουμε το πρόβλημα και το αντιμετωπίζουμε με το λιγότερο δυνατό κόστος. 
      Ακόμη λάβαμε υπ΄όψιν όλες τις απόψεις και κινηθήκαμε με γνώμονα το δημόσιο συμφέρον, το Σύνταγμα, τους νόμους, τους κανόνες του ασφαλιστικού συστήματος και τους κανόνες του ανταγωνισμού της Ευρωπαϊκής Ένωσης. Έτσι, καταλήξαμε σε αυτόν το νόμο.
      Όσον αφορά τη συνταγματικότητα, σας παραπέμπω για άλλη μία φορά στις γνωματεύσεις των καθηγητών του Συνταγματικού Δικαίου κ. Δημητρίου Τσάτσου και κ. Φίλιππα Σπυρόπουλου στις 22 Μαρτίου 2005, που αφορούν την Εθνική Τράπεζα, και του κ. Γιώργου Κασσιμάτη στις 7 Απριλίου 2005, που αφορά την Εμπορική Τράπεζα. Κοιτάξτε, η προσποιητή αθωότητα δεν ξεγελά κανέναν. 
      Αναρωτιέστε πού θα σταλεί ο λογαριασμός. Λυπάμαι, κύριοι, διότι συνεχίζετε τις ασκήσεις απώλειας πολιτικής μνήμης. Το έχετε απαντήσει εσείς, κύριοι συνάδελφοι, αυτό. Το έχετε απαντήσει με το ν. 3029/2002, με το άρθρο 4 παράγραφος 3. Κινδυνολογείτε με τα οργανικά ελλείμματα. Ο νόμος είναι σαφής, σαφέστατος. Τα οργανικά ελλείμματα καλύπτονται πλήρως από τον εργοδότη. Άρθρο 5 παράγραφος 11 του ν. 3029/2002. 
      Η έκθεση του Γενικού Λογιστηρίου για την ένταξη στο ΙΚΑ των επικουρικών ταμείων της Εμπορικής και της ΑΤΕ επισημαίνει: «Δεν επιβαρύνεται ο κρατικός προϋπολογισμός». Και εδώ αν μετάσχουν άλλες τράπεζες, θα προηγηθεί αναλογιστική μελέτη. Γι’ αυτό μην προτρέχετε. Η μελέτη αυτή θα διαπιστώσει το κόστος που τις επιβαρύνει, το οποίο θα καταβάλουν εξ ολοκλήρου. Μήπως οι επικρίσεις σας για την ωφέλεια των τραπεζιτών και επιβάρυνση των φορολογουμένων αφορούν την επικείμενη ένταξη στο ΙΚΑ για την κύρια ασφάλιση; Τότε, αγαπητοί συνάδελφοι, αυτό που λέτε είναι παραλογισμός! Γιατί; Γιατί μόνο η ΑΤΕ, η Εθνική, η ΕΤΒΑ δεν έχουν ενταχθεί στο ΙΚΑ σύμφωνα με το ν. 3029/2002 του Ρέππα. 
      ΜΙΛΤΙΑΔΗΣ ΕΒΕΡΤ: Ποιοι θα καταβάλουν εξ ολοκλήρου; 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ένα λεπτό, κύριε Πρόεδρε.
      Εξάλλου, η κύρια σύνταξη είναι εγγυημένη συνταγματικά από το δημόσιο. Δεν το γνωρίζετε; Η κύρια σύνταξη στην Ελλάδα, αγαπητοί συνάδελφοι, είναι εγγυημένη από το Σύνταγμα και έχει αναδιανεμητικό χαρακτήρα. Στα βάρη της συμμετέχουν εργοδότες, εργαζόμενοι και το κράτος. Εσείς δώσατε το 1% του προϋπολογισμού, σύμφωνα με το νόμο, αλλά ουδέποτε δώσατε στο ΙΚΑ το 1% του προϋπολογισμού. Σας το είπε ο κ. Βαρθολομαίος. Όμως γι’ αυτό δεν άκουσα τίποτα. 
      Ακόμη, κύριοι της Αξιωματικής Αντιπολίτευσης, αγνοείτε ή παραπλανείτε, ότι εκατόν εβδομήντα χιλιάδες Έλληνες είναι μικρομέτοχοι της Εθνικής. Αγνοείτε ή παραπλανείτε ότι το 33% των μετόχων της Εθνικής Τράπεζας είναι δημόσια και ιδιωτικά ταμεία συντάξεων ασφάλισης, εκ των οποίων και το ΙΚΑ και ιδρύματα και η Εκκλησία και οργανισμοί κοινής ωφέλειας. 
      Όσον αφορά το ΙΚΑ και την κινδυνολογία, θα σας επισημάνω μερικά πράγματα. Στις 7 του Μάρτη για τα περισσότερα ασφαλιστικά ταμεία δεν είχαν κλείσει οι ισολογισμοί. Και δεν είχαν κλείσει οι ισολογισμοί για πάνω από πέντε χρόνια. Δεν είχε γίνει έλεγχος από ορκωτούς λογιστές πάνω από εφτά χρόνια, όπως προεβλέπετο από τους νόμους. 
      Στις 8 Μαρτίου οι ληξιπρόθεσμες οφειλές του δημοσίου απέναντι στο σύστημα κοινωνικής ασφάλισης ήταν 9.208.000.000 ευρώ. Μην μου πείτε ποιος έκανε αυτήν την απογραφή. Σας προλαβαίνω και σας λέω ότι την έκαναν οι δικοί σας διοικητές. 
      Κύριοι, αγοράζατε χρόνο δωρεάν, γιατί ακούστηκε χθες και για το ΕΚΑΣ. Εσείς το υποσχεθήκατε. Εμείς δώσαμε τα χρήματα, γιατί δεν είχατε προβλέψει στον προϋπολογισμό το αναλογιστικό έλλειμμα. Γιατί πολύς λόγος έγινε για τις αναλογιστικές μελέτες. Μας είπατε πόσο ήταν το αναλογιστικό έλλειμμα όλου του συστήματος κοινωνικής ασφάλισης στις 7 Μαρτίου 2004; Ήταν μιάμιση φορά του ΑΕΠ.
      Να σας πούμε ότι εμείς φροντίζουμε περισσότερο το ΙΚΑ, ότι παραλάβαμε το ΙΚΑ σε μια χρονική περίοδο που αυξήσαμε τα υποκαταστήματα μέσα σε ελάχιστο χρονικό διάστημα; Εσείς κάνατε δεκατέσσερα υποκαταστήματα μέσα σε έντεκα χρόνια και εμείς κάναμε τριάντα έξι μέσα σε δεκατέσσερις μήνες. Ρυθμίσαμε ένα μέρος των οφειλών του δημοσίου απέναντι στα ασφαλιστικά ταμεία.
      Και γι’ αυτό, αγαπητοί συνάδελφοι, όταν αναφερόμαστε σε αυτήν την Κυβέρνηση για το θέμα της κοινωνικής ασφάλισης, θα πρέπει να δείχνουμε μεγαλύτερη προσοχή.
      Τέλος, σας αναφέρω κάποια λόγια από τη συνέντευξη του προέδρου των τραπεζοϋπαλλήλων, από το διμηνιαίο περιοδικό «Ο ασφαλισμένος», από το τεύχος του Μαΐου-Ιουνίου του 2004. Το ΕΤΑΤ, λέει, θα είναι εκείνο το επικουρικό ταμείο που θα έχει στους κόλπους του το σύνολο των εξηντατεσσάρων χιλιάδων τραπεζοϋπαλλήλων και θα παίξει ρόλο υποβοήθησης στην κύρια ασφάλιση.
      ΕΥΑΓΓΕΛΟΣ ΒΕΝΙΖΕΛΟΣ: Άλλο ΕΤΑΤ! Το σωστό ΕΤΑΤ!
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Το καταθέτω για τα Πρακτικά. Εδώ είναι. Το καταθέτω στα Πρακτικά της Βουλής. Το σωστό είναι αυτό. Και μην ανησυχείτε. Θα έρθει η σειρά σας και θα τα πείτε.
      (Στο σημείο αυτό ο Βουλευτής κ. Κωνσταντίνος Αγοραστός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν ανησυχούμε καθόλου. Απλώς…
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριοι συνάδελφοι.
      ΚΩΝΣΤΑΝΤΙΝΟΣ ΑΓΟΡΑΣΤΌΣ: Όταν φυσικά θέλετε κάτι να καλύψετε, θορυβείτε. Μη θορυβείτε, θα τα ξαναπούμε.
      Αυτά όσον αφορά τις τράπεζες. Πάμε στον ΟΤΕ. Στον ΟΤΕ επικυρώνουμε μια ιστορική συμφωνία στα οικονομικά και εργασιακά χρονικά της χώρας. Η διοίκηση και οι εργαζόμενοι στον ΟΤΕ συμφώνησαν μετά από εξαντλητικό διάλογο σε μια σειρά διαρθρωτικών αλλαγών, που δίνουν οξυγόνο στον οργανισμό, για να προχωρήσει δυναμικά στο μέλλον.
      Κυρίες και κύριοι συνάδελφοι, ήσασταν εσείς και ο Αρχηγός σας, που λέγατε ότι δέχεσθε συμφωνίες, όταν υπάρχει συναίνεση. Το 77% των εργαζόμενων του ΟΤΕ ψήφισαν υπέρ της συμφωνίας στο συνέδριό τους. Πόσο μεγαλύτερο ποσοστό εσείς θεωρείτε συναίνεση; Και με ποια λογική χαρακτηρίζετε ανήθικο να ασχολείται ένας εργαζόμενος με το μέλλον του οργανισμού, στον οποίο δουλεύει για δεκαετίες; Είναι πιο ηθικό να αποφασίσει ένα συνδικαλιστικό γραφείο, ένα συνδικαλιστικό όργανο στο ΠΑΣΟΚ;
      Και μια τελευταία παρατήρηση. Λέτε ότι δεν είναι ηθικό οι νυν εργαζόμενοι να αποφασίζουν για το εργασιακό καθεστώς των αυριανών εργαζόμενων. Ξεχνάτε μια λεπτομέρεια, για να υπάρχουν αυριανοί εργαζόμενοι στον ΟΤΕ, πρέπει να υπάρχει και ο ΟΤΕ αύριο. Με την πολιτική σας δεν θα υπήρχε ο ΟΤΕ αύριο.
      Και κάτι άλλο. Έγινε εθελούσια έξοδος την περίοδο 1996-2000. Ποιος ήταν τότε κυβέρνηση; Το ΠΑΣΟΚ. Στον ΟΤΕ έγινε εθελούσια έξοδος οκτώ χιλιάδες εκατόν εξήντα επτά εργαζόμενων. Οι εισφορές ήταν 186.000.000. Τα μπόνους ήταν 125.000.000 ευρώ. Συνεπώς δεν νομίζω ότι θα πρέπει να μην αποδεχθείτε αυτή τη συμφωνία του ΟΤΕ. Άλλωστε, σε ανάλογες περιπτώσεις, στη μετοχοποίηση της ΔΕΗ, εισπράξατε σε μια τετραετία 1,2 δισεκατομμύρια ευρώ και την ίδια τετραετία πληρώσατε για τα ασφαλιστικά ταμεία 1,4 δισεκατομμύρια ευρώ.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      Ακούστηκε χθες ότι οι ρυθμίσεις μας δεν έχουν αναδιανεμητικό χαρακτήρα και όλο αυτό το χρονικό διάστημα επιβαρύναμε τους πολίτες. Για το μύθο της ισχυρής ελληνικής οικονομίας η έρευνα του Ινστιτούτου Εργασίας της ΓΣΕΕ για την ανταγωνιστικότητα της οικονομίας σάς διαψεύδει για άλλη μια φορά.
      Με απλά λόγια σας λέω ότι το μοντέλο που εφαρμόσατε, κύριοι του ΠΑΣΟΚ, τα τελευταία είκοσι χρόνια δεν κατέστησε την οικονομία μας πιο ανταγωνιστική, δεν βελτίωσε το βιοτικό επίπεδο των εργαζόμενων και ότι οι μόνοι που ωφελήθηκαν ήταν οι οικονομικά ισχυροί.
      Μειώσατε τις εξαγωγές από το 8% του ΑΕΠ στο 3% του ΑΕΠ το 2004 στην Ευρωπαϊκή Ένωση. Το μερίδιο της Ελλάδας στην αγορά της Ευρωπαϊκής Ένωσης σήμερα είναι μειωμένο σε σχέση με το 1960 και –ακούστε προσεκτικά!- εισοδήματα αντιστοιχούντα περίπου στο 10% του Ακαθάριστου Εθνικού Προϊόντος, μέσω του μηχανισμού των τιμών πληθωρισμού, μεταφέρθηκαν από τον κόσμο της εργασίας –για αυτόν που σήμερα χύνετε κροκοδείλια δάκρυα- στους επιχειρηματίες, στους μεσάζοντες και τον κύκλο της διαπλοκής. Αυτό ήταν δήθεν το κοινωνικό κράτος των κυβερνήσεων του ΠΑΣΟΚ, αυτό και η διατήρηση της ανεργίας σε υψηλά επίπεδα.
     Γι’ αυτό μην επιμένετε ακόμη στη μυθολογία της οικονομικής εποποιίας της κυβέρνησής σας. 
     ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, παρακαλώ συντομεύετε. 
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ολοκληρώνω, κύριε Πρόεδρε, σε μισό λεπτό. 
     Μιλήσατε και για το σενάριο μιας παρένθεσης χθες. Σας λέω ότι αυτό το σενάριο, για το οποίο μιλάτε, μένει σενάριο επιστημονικής φαντασίας. 
     Κυρίες και κύριοι συνάδελφοι, η κοινωνία δεν πάει πίσω. Με τις μεταρρυθμίσεις που κάνουμε -και εφόσον έχει αποκατασταθεί μια αξιοκρατική ανασυγκρότηση- θα έχουμε τη δυνατότητα για καλύτερη περίθαλψη, για καλύτερους μισθούς, για καλύτερες και εγγυημένες συντάξεις. 
     Η Κυβέρνηση Καραμανλή είναι μια Κυβέρνηση που αλλάζει τη σχέση πολίτη και πολιτικής, πολίτη και πολιτικού. Οικοδομούμε μια νέα σχέση εμπιστοσύνης,  αλλάζουμε και αντιστρέφουμε τη σχέση. Θέλουμε την πολιτική να εξυπηρετεί τους πολίτες και όχι οι πολίτες να υπηρετούν τους πολιτικούς. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Δημήτρης Κουσελάς έχει το λόγο. 
     ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, η Κυβέρνηση και οι εκπρόσωποί της από το Βήμα της Βουλής προσπάθησαν να ακολουθήσουν το δόγμα «η καλύτερη άμυνα είναι η επίθεση». Όμως, σε αυτό το θέμα δεν μπορεί να χρεώσετε άλλους, όπως συνηθίζετε να κάνετε, θα χρεωθείτε στο ακέραιο τις επιλογές σας και απέναντι στους εργαζόμενους, αλλά και απέναντι στην κοινωνία. 
     Κυρίες και κύριοι συνάδελφοι, μια σειρά από άρθρα που συζητάμε, με εξαίρεση το άρθρο 73, είναι άρθρα που υπονομεύουν και συρρικνώνουν την κοινωνική ασφάλιση, είναι άρθρα τα οποία διακρίνονται για την αντισυνταγματικότητά τους -και δυστυχώς μέχρι τώρα δεν πήραμε καμιά απάντηση σχετικά με το ζήτημα αυτό- είναι άρθρα που διακρίνονται για το αντικοινωνικό τους περιεχόμενο. Πάνω απ’ όλα, όμως, τα περισσότερα απ’ αυτά συνιστούν ένα πελώριο οικονομικό και κοινωνικό σκάνδαλο, μια τεράστια αναδιανομή που γίνεται όχι, όπως προσπαθούν να ισχυριστούν, υπέρ κάποιων συγκεκριμένων κρατικών τραπεζών, αλλά υπέρ συγκεκριμένων ιδιωτικών τραπεζών σε βάρος του Έλληνα φορολογούμενου, σε βάρος των εργαζόμενων και των ασφαλισμένων, σε βάρος της ελληνικής κοινωνίας. 
     Επιχειρήθηκε το χρονικό διάστημα που πέρασε ένας άνευ προηγουμένου αποπροσανατολισμός σχετικά με το αν εφαρμόζεται ή όχι ο ν. 3029/2002 και κάποιοι έγιναν όψιμοι υπερασπιστές αυτού του νόμου στα λόγια. Όμως, η λογική λέει ένα πράγμα και αυτό είναι ξεκάθαρο. Ένας νόμος για να εφαρμοστεί, δεν θέλει άλλο νόμο, αυτό που μπορεί να θέλει είναι κοινωνικό διάλογο, είναι εξειδίκευσή του παραπέρα και κάτι τέτοιο σχετικά με το ν. 3029/2002  δεν έγινε μέχρι σήμερα. Η ΟΚΕ δεν κλήθηκε καν, να δώσει τις θέσεις της, παρά αφότου το νομοσχέδιο είχε μπει στη Βουλή και αρνήθηκε, όπως ήταν φυσικό, να κάνει κάτι τέτοιο. 
     Μιλάει η Κυβέρνηση ότι έγινε ένας διάλογος έξι και πλέον μηνών με την ΟΤΟΕ. 
     Κύριε Υπουργέ της Οικονομίας, η πρώτη συνάντηση που κάνατε με την ΟΤΟΕ -η πρώτη από τις δυο ημίωρες συναντήσεις- έγινε στις  2 Φεβρουαρίου και η πρώτη συνάντηση που έκανε η ΟΤΟΕ με τις τράπεζες ήταν στις 21 Μαρτίου. Αυτή είναι η αλήθεια και αυτή είναι η πραγματικότητα. Υπάρχουν και πρακτικά σχετικά με τις συναντήσεις αυτές, για να μη λέμε ο καθένας ό,τι θέλει. Σε σχέση με τις συναντήσεις αυτές, υπήρξαν προειλημμένες αποφάσεις. Ήδη από την πρώτη συνάντηση που έγινε στο Υπουργείο Οικονομίας και Οικονομικών εδόθη ένα σημείωμα από τον κ. Σιδηρόπουλο το οποίο, όχι μόνο υλοποιήθηκε–θα το καταθέσω μόλις τελειώσω την ομιλία μου στα Πρακτικά- αλλά χειροτέρευσε η στάση της Κυβέρνησης απέναντι στις θέσεις των εργαζομένων, που σημαίνει ότι τους ενόχλησαν οι απεργιακές κινητοποιήσεις ή οι στάσεις του συνδικαλιστικού κινήματος. Αυτή είναι η αλήθεια και αυτή είναι η πραγματικότητα.  


      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, επιτρέπετε μια διακοπή; 
      ΔΗΜΗΤΡΙΟΣ ΚΟΥΣΕΛΑΣ: Ναι, αλλά να κρατηθεί ο χρόνος μου. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, επειδή εδώ πρέπει να μιλάμε με τα γεγονότα, θα καταθέσω στη Βουλή μια επιστολή της ΟΤΟΕ, Ομοσπονδία Τραπεζοϋπαλληλικών Οργανώσεων Ελλάδος, με ημερομηνία 18 Ιανουαρίου 2005. Αυτή είναι απόδειξη ότι ο διάλογος γινόταν πολύ πιο πριν. 
      Σε αυτήν την επιστολή λέει τα εξής: «Κύριε Υπουργέ, σας γνωρίζουμε ότι η ΟΤΟΕ αποφάσισε την έναρξη αγωνιστικών κινητοποιήσεων του κλάδου των τραπεζοϋπαλλήλων, με ημερομηνία εκκίνησης την 31η Ιανουαρίου 2005, διεκδικώντας ενιαία και συνολική λύση του ασφαλιστικού σε όλες τις τράπεζες» 
–δηλαδή αυτό που κάνουμε- με βάση την πρότασή της που αφορά στη δημιουργία ενιαίου ταμείου ασφάλισης, «η οποία σάς είναι ήδη γνωστή». Κάνουμε ενιαίο ταμείο ασφάλισης. Η διαφορά είναι ότι εμείς το κάνουμε δημοσίου δικαίου και η ΟΤΟΕ θέλει ιδιωτικού δικαίου. «Σας επισημαίνουμε...
      (Θόρυβος από την πτέρυγα του ΠΑΣΟΚ)
      ΔΗΜΗΤΡΙΟΣ ΚΟΥΣΕΛΑΣ: Κύριε Υπουργέ...
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ένα νεκρό ταμείο φτιάξατε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Ο εισηγητής σας είναι στο Βήμα και θα απαντήσει. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): «Σας επισημαίνουμε ότι είμαστε αντίθετοι σε κάθε προσπάθεια ή πρωτοβουλία για επιμέρους λύση του ασφαλιστικού κατά τράπεζα...», αυτό που κάνουμε τώρα δεν το κάνουμε κατά τράπεζα, αλλά ενιαία, «από όπου και αν προέρχεται και κατά συνέπεια από την πλευρά μας δεν πρόκειται να γίνει σε καμία περίπτωση αποδεκτή».
      Καταθέτω την επιστολή και μπορείτε όλοι να δείτε τι μου έγραφε στις 18 Ιανουαρίου η ΟΤΟΕ. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την επιστολή, η οποία έχει ως εξής:
      
      
      
      (Το σχετικό κείμενο βρίσκεται στο Τεύχος των Πρακτικών της Βουλής)
      
      
      
      ΔΗΜΗΤΡΙΟΣ ΚΟΥΣΕΛΑΣ: Να την καταθέσετε την επιστολή, εγώ όμως και οι συνάδελφοί μου εδώ στη Βουλή δεν καταλαβαίνουμε πώς γινόταν ο διάλογος, εκτός και αν εννοείτε διάλογο δια τηλεφώνου, όταν η πρώτη συνάντηση έγινε την ημερομηνία που σας είπα. 
     Προφανώς υπήρξαν κινητοποιήσεις και πριν να ξεκινήσουν οι συναντήσεις, αλλά όχι μόνο σε αυτό το χρονικό διάστημα. Κινητοποιήσεις έγιναν και πέρυσι και τα προηγούμενα χρόνια, γιατί το θέμα του ασφαλιστικού ήταν και είναι ένα μεγάλο και ευαίσθητο ζήτημα. 
     Όμως εσείς, κύριε Υπουργέ, λέτε ότι θέλουμε να αντιμετωπίσουμε το ασφαλιστικό, επειδή υπάρχει πρόβλημα, με βάση τα διεθνή λογιστικά πρότυπα. Το θέμα των διεθνών λογιστικών προτύπων σε ό,τι αφορά τις κρατικού ενδιαφέροντος τράπεζες, στις οποίες αναφέρεστε, αφορά μόνο την Εμπορική Τράπεζα, για την οποία υπήρχε, όπως πάρα πολύ καλά γνωρίζετε, τρόπος να αντιμετωπιστεί αυτό το ζήτημα χωρίς να χρειαστεί να ξεθεμελιώσετε κυριολεκτικά ολόκληρο το ασφαλιστικό οικοδόμημα που υπήρχε μέχρι σήμερα. 
     Ο τρόπος αυτός δεν ήταν η πρόταση του κ. Στουρνάρα...
     ΑΘΑΝΑΣΙΟΣ ΜΠΟΥΡΑΣ: Δύο χρόνια γιατί δεν το έλυσε; 
     ΔΗΜΗΤΡΙΟΣ ΚΟΥΣΕΛΑΣ: ...ήταν πρόταση της City Group που είχε σχέση με την εφαρμογή ενός ασφαλιστικού συστήματος που από τις εγγυημένες παροχές μας πήγαινε στις εγγυημένες εισφορές. 
     Άρα, λοιπόν, ότι η επίκληση της εφαρμογής των διεθνών λογιστικών προτύπων δεν είναι τίποτε άλλο παρά ένα πρόσχημα, στα πλαίσια του οποίου θέλετε να απαλλάξετε, όχι μόνο κρατικού ενδιαφέροντος, αλλά και ιδιωτικές τράπεζες από τις υποχρεώσεις τους απέναντι στα ασφαλιστικά ταμεία. Γιατί στόχος σας είναι να μειώσετε και το ασφαλιστικό και το εργασιακό κόστος και αυτό όχι μόνο στο χώρο των τραπεζών αλλά συνολικότερα. Απλά η αρχή γίνεται από το χώρο των τραπεζών.
     Στόχος σας -και αυτό φάνηκε- είναι να φορτώσετε στο ΙΚΑ τα πάντα, ένα ΙΚΑ το οποίο ήδη επιβαρύνεται με 3.000.000.000 εισφοροδιαφυγή κάθε χρόνο, ένα ΙΚΑ για το οποίο φροντίσατε να ρυθμίσετε ληξιπρόθεσμες οφειλές 2.000.000.000 ευρώ και από αυτά δεν αποδόθηκαν, παρά τις ρυθμίσεις που κάνατε σε ογδόντα δόσεις, παρά μόνο το 20%.
     Τα φορτώνετε, λοιπόν, τώρα όλα στο ΙΚΑ. Το ΙΚΑ αντιμετωπίζει και τις εθελούσιες εξόδους. Προσθέτετε και τις εντάξεις των ταμείων κύριας σύνταξης, γιατί ξέρετε πολύ καλά ότι το ΙΚΑ δεν θα μπορέσει να αντέξει και αύριο θα αντιμετωπίσει πελώριο πρόβλημα. Είστε έτοιμοι σε σχέση με το πρόβλημα αυτό να πείτε ότι ο κρατικός προϋπολογισμός δεν μπορεί να ανταποκριθεί, θα πρέπει να αυξηθούν οι εισφορές, θα πρέπει να αυξηθούν τα όρια ηλικίας και να μειωθούν οι παροχές ακόμα και του ΙΚΑ. Αυτό είναι το σχέδιό σας. 
     Πάμε όμως τώρα στα συγκεκριμένα ζητήματα που έχουν σχέση με αυτά που λέτε και με αυτά που πληρώνει ο ελληνικός λαός μέσα από τις ολοσέλιδες καταχωρήσεις στις εφημερίδες. 
      Τι λέτε, λοιπόν, και τι ακούσαμε και από εσάς και από άλλους ομιλητές της Νέας Δημοκρατίας; Δεν επιβαρύνεται –λέει- το ΙΚΑ – ΕΤΕΑΜ σε σχέση με τις ρυθμίσεις που γίνονται. Όμως, αγαπητοί συνάδελφοι, το ίδιο το νομοσχέδιο το οποίο φέρνετε για ψήφιση, σας διαψεύδει. Η επικουρική σύνταξη των τραπεζοϋπαλλήλων, με βάση το νομοσχέδιό σας, θα χορηγείται από της ψήφισής του και μετά, από το ΕΤΕΑΜ. Άρθρο 58, 1α΄ και 1β΄. Διαβάστε το, παρακαλώ. 
      Το ΕΤΑΤ, το οποίο λέτε ότι συστήνετε σαν νομικό πρόσωπο δημοσίου δικαίου, δεν θα κάνει τίποτε άλλο παρά να δίνει τις διαφορές των επικουρικών συντάξεων που προκύπτουν από τον υπολογισμό της σύνταξης, με βάση το καταστατικό του ΕΤΕΑΜ από τη μια πλευρά και τα οικεία καταστατικά των ταμείων από την άλλη. Και θα δίνει επίσης και τη διαφορά του προσυνταξιοδοτικού καθεστώτος στις δύο τράπεζες που έχουν αυτό.
      Άρα, λοιπόν, ολόκληρη την επικουρική σύνταξη τη χρεώνεται το ΕΤΕΑΜ, και στο ΕΤΕΑΜ –κι εδώ είναι το σκάνδαλο όσον αφορά την επικουρική σύνταξη- θα καταβάλουν, λέτε, οι τράπεζες το κόστος της ένταξης των συνταξιούχων. Μα δεν είναι οι συνταξιούχοι μόνο. Είναι πενήντα χιλιάδες ασφαλισμένοι από τους εξήντα πέντε χιλιάδες, που αυτήν τη στιγμή, όπως εγώ, για παράδειγμα, που έχω διανύσει είκοσι πέντε χρόνια και που θα πάρω σύνταξη από το ΕΤΕΑΜ χωρίς να έχω δώσει δραχμή στο ΕΤΕΑΜ. Άρα, λοιπόν, το κόστος είναι πελώριο και αφορά και το ΕΤΕΑΜ και τον κρατικό προϋπολογισμό και αυτό είναι το πρώτο μεγάλο ψέμα που λέτε σχετικά με την επικουρική σύνταξη. 
      Δεύτερον, λέτε. Διασφαλίζουμε την καταβολή των συντάξεων σε όλους τους εργαζόμενους στις τράπεζες. Οι όποιες συντάξεις –αναφέρεστε στο ταμείο που μόνο κατ’ όνομα είναι το ταμείο που πρότεινε η ΟΤΟΕ- το ΕΤΑΤ δεν είναι διασφαλισμένες.  Και αυτό, για έναν πολύ συγκεκριμένο λόγο. Το ταμείο αυτό είναι ένα θνησιγενές ταμείο. Δεν υπάρχει καμία αναλογιστική μελέτη για την ίδρυσή του. Δεν έχει εισφορές, δεν έχει νέους ασφαλισμένους. Άρα πώς θα διασφαλίσει τις συντάξεις αύριο;
      Τρίτον, λέτε. Διασφαλίζουμε την εύρυθμη λειτουργία και τους ίσους όρους ανταγωνισμού –προσέξτε- στο τραπεζικό σύστημα, προς όφελος της οικονομίας. Είναι ψευδές και ανυπόστατο. Ποιους ίδιους όρους ανταγωνισμού διασφαλίζετε, όταν έχουμε τράπεζες οι οποίες είχαν υποχρεώσεις απέναντι σε συγκεκριμένα ασφαλιστικά ταμεία και των οποίων οι υποχρεώσεις περνάνε στο ΙΚΑ- ΕΤΕΑΜ και στον κρατικό προϋπολογισμό και άλλες τράπεζες οι οποίες δεν ωφελούνται; Και γνωρίζετε πολύ καλά ότι έχει ξεσπάσει ένας πάρα πολύ μεγάλος πόλεμος μεταξύ των τραπεζών και οι παράπλευρες απώλειες, κύριε Υπουργέ, αφορούν και το κόμμα σας. Και το ξέρετε πολύ καλά αυτό.
      Τέταρτον, λέτε ότι δεν επιβαρύνεται το κράτος και ο φορολογούμενος, σε σχέση με την επικουρική σύνταξη. Αντίθετα, το κράτος –λέτε- και οι φορολογούμενοι ωφελούνται. Ερωτώ. Ένα ταμείο το οποίο είναι νομικό πρόσωπο δημοσίου δικαίου, όπως είναι το ΕΤΑΤ που λέτε, ποιος το εγγυάται; Δεν το εγγυάται το κράτος; Αν αύριο βουλιάξει και δεν έχει τη δυνατότητα να πληρώσει τις συντάξεις, ποιος θα το καλύψει; Δεν θα το καλύψει το κράτος και οι Έλληνες φορολογούμενοι; Ενώ ο νόμος, που λέτε ότι τον υλοποιείτε, προέβλεπε στο άρθρο 11 τη δημιουργία ενός ταμείου που θα λειτουργούσε σαν νομικό πρόσωπο ιδιωτικού δικαίου.
      Λέτε. Δεν θίγονται ώριμα συνταξιοδοτικά δικαιώματα.  Έχουμε πει πολλές φορές ποιοι θίγονται. Δεν θέλω να τα επαναλάβω, αλλά θέλω να βάλω και ένα καινούργιο στοιχείο σήμερα στην ενημέρωσή σας. Δεν θίγονται απλά οι ασφαλισμένοι, αλλά θίγονται –και αυτό είναι πρωτόγνωρο- για πρώτη φορά και οι υφιστάμενοι συνταξιούχοι. Και θίγονται, γιατί όσον αφορά τους συνταξιούχους αυτούς, κύριε Υπουργέ, η αναπροσαρμογή των συντάξεών τους γινόταν μέχρι σήμερα με βάση τις συλλογικές συμβάσεις εργασίας. Με τον τρόπο που τίθεται το ζήτημα αυτό, οι αναπροσαρμογές αυτών των συντάξεων θα γίνονται με βάση την εισοδηματική πολιτική. Και δεύτερον, ο τρόπος καταβολής της σύνταξης –σας το λέω, αν δεν το ξέρετε,- του ΕΤΕΑΜ, είναι διαφορετικός από τον τρόπο καταβολής των συγκεκριμένων ταμείων. 
      Προσαρμόζονται –λέτε- οι νέοι εργαζόμενοι στις τράπεζες, οι ασφαλισμένοι μετά το τέλος του 1992, σε όσα ισχύουν για τους υπόλοιπους μισθωτούς. Ναι προσαρμόζονται. Αλλά προσαρμόζονται και εξισώνονται προς τα κάτω. Αυτός είναι ο στόχος σας; Αυτό θέλετε; Την εξίσωση προς τα κάτω; Αυτό είχατε πει προεκλογικά; 
      Στηρίζονται –λέτε- οι κρατικές τράπεζες. Ποιες κρατικές τράπεζες στηρίζονται; Την Εμπορική και την Αγροτική τις έχετε βάλει σε ένα πρόγραμμα ιδιωτικοποίησης και εκποίησης και το έχετε δηλώσει και στο πρόγραμμά σας αλλά και επανειλημμένα. Άρα δεν στηρίζονται κρατικές τράπεζες. Ελαφρύνονται οι τράπεζες αυτήν τη στιγμή προσωρινά, προκειμένου να τις πάρει άνετα ο υποψήφιος αγοραστής, όποιος και αν είναι αυτός.
    Αυτή είναι η πραγματικότητα και σε σχέση με την κύρια σύνταξη νομίζω ότι τα έχουμε πει πάρα πολύ καλά. Άρα αυτό το οποίο βγαίνει μέσα από όλη αυτήν τη διαδικασία είναι ότι βασισμένοι στην άγνοια και στην ελλιπή ενημέρωση της κοινής γνώμης, αλλά και στην πολυπλοκότητα και στη συνθετότητα του ασφαλιστικού συστήματος -υπήρξαν πολλοί συνάδελφοι που προσπάθησαν το χρονικό διάστημα που πέρασε να καταλάβουν τι ακριβώς συμβαίνει και δεν το κατάλαβαν -επιχειρείτε να παραπλανήσετε την κοινή γνώμη και να προχωρήσετε στην ψήφιση ενός νομοσχεδίου-νόμου το οποίο θα είναι όπως είπα ένα πάρα πολύ μεγάλο οικονομικό και κοινωνικό σκάνδαλο.
    Έρχομαι τώρα στον ΟΤΕ και δεν θα καθυστερήσω. Καταγγείλαμε τη ρύθμιση του ΟΤΕ και περιμέναμε πειστικές απαντήσεις, γιατί είναι και κοινωνικά προκλητική και αντιαναπτυξιακή, αλλά και αντίθετη στο κοινοτικό δίκαιο. Επίσης, είναι και πολιτικά και ηθικά απαράδεκτη με αυτό που επιχειρεί σε βάρος των νέων εργαζόμενων και τους διαχωρισμούς που θα επιφέρει. Δυστυχώς, ξαναλέω μέχρι σήμερα δεν έχουμε πάρει καμία πειστική απάντηση για το κόστος και ενώ προκληθήκατε ότι, πέραν αυτών που λέτε, ο ΟΤΕ θα αυξήσει την άλλη μέρα τα τιμολόγιά του, προκειμένου να καλύψει το 80%, δεν υπήρξε καμία απάντηση σχετικά με το ζήτημα αυτό. 
    Σε σχέση με το άρθρο 70 που αναφέρεται στην ανταγωνιστικότητα. Είμαστε στη μέση του 2005 και λέτε ότι θα συστήσετε μία επιτροπή η οποία θα σας κάνει προτάσεις για την ανταγωνιστικότητα. Ποια ανταγωνιστικότητα επιλέγετε; Την ανταγωνιστικότητα που έχει σχέση με τη μείωση του εργατικού και του ασφαλιστικού κόστους; Πιστεύετε στην ποιοτική ανταγωνιστικότητα; Ποιες είναι οι κατευθύνσεις τις οποίες δίνετε σχετικά με το ζήτημα αυτό; Όλα αυτά δεν τα ξεκαθαρίζετε. Απλά εκείνο το οποίο ζητιέται από εμάς, από τους Βουλευτές, από τη Βουλή είναι να σας εξουσιοδοτήσουμε εν λευκώ προκειμένου να φτιάξετε αυτήν την επιτροπή με όποιους θέλετε, χωρίς κριτήριο, να φτιάξετε μια γραμματειακή υποστήριξη χωρίς νούμερα, χωρίς τίποτα και να υπερβείτε τις κείμενες διατάξεις και τους κείμενους κανόνες σχετικά με την πληρωμή των συγκεκριμένων ανθρώπων. Ε, δεν μπορούμε να το ψηφίσουμε, το καταψηφίζουμε και είναι ευνόητοι οι λόγοι.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Στο άρθρο 71 και ολοκληρώνω. Το άρθρο 71 το οποίο αναφέρεται στην προείσπραξη των δημοσίων εσόδων, δείχνει σε όλη του τη διάσταση την αναξιοπιστία της Κυβέρνησής σας, μίας Κυβέρνησης που πριν τέσσερα χρόνια διά στόματος του ίδιου του Πρωθυπουργού, δήλωνε ότι κλέβουμε και υπονομεύουμε το μέλλον του τόπου. Και σήμερα, έρχεστε όχι μόνο να εφαρμόσετε τον ν.2801/2000 που είχε κάνει το ΠΑΣΟΚ, αλλά να τον επεκτείνετε σε ό,τι αφορά την προείσπραξη μη σίγουρων εσόδων και πόρων. 
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Κύριε Κουσελά, τελειώσατε.
    ΔΗΜΗΤΡΙΟΣ ΚΟΥΣΕΛΑΣ: Τέλος, κύριε Πρόεδρε, κλείνω με το θέμα της Εθνικής Αρχής Τηλεπικοινωνιών. 
    Η Εθνική Αρχή Τηλεπικοινωνιών δεν έγινε στη χώρα μας, επειδή έτσι κάπνισε στο ΠΑΣΟΚ.
    ΠΡΟΕΔΡΕΥΩΝ (Γεώργιος Σούρλας): Κύριε Κουσελά, έχετε υπερβεί κατά πολύ το χρόνο σας. Σας παρακαλώ συντομεύστε και κλείστε την ομιλία σας.
    ΔΗΜΗΤΡΙΟΣ ΚΟΥΣΕΛΑΣ: Να μου κρατήσετε το χρόνο, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Δεν κρατάω κανένα χρόνο, γιατί θα σας πω μετά ότι πρέπει να θυμάστε και να τηρείτε τον Κανονισμό.
    ΔΗΜΗΤΡΙΟΣ ΚΟΥΣΕΛΑΣ: Σε ένα λεπτό έχω τελειώσει.
    ΠΡΟΕΔΡΕΥΩΝ (Γεώργιος Σούρλας): Όχι, κύριε Κουσελά, έχετε επτά λεπτά παραπάνω. Διαβάστε και τον Κανονισμό λίγο να δείτε τι γράφει.
    ΔΗΜΗΤΡΙΟΣ ΚΟΥΣΕΛΑΣ: Σε λιγότερο από μισό λεπτό τελείωσα.
    Η Εθνική Αρχή Τηλεπικοινωνιών, ξαναλέω, δεν έγινε επειδή έτσι κάπνισε σε κάποιους τότε. Έγινε επειδή έπρεπε να γίνει στα πλαίσια οδηγιών της Ευρωπαϊκής Ένωσης, γιατί στον ευαίσθητο χώρο των τηλεπικοινωνιών έπρεπε και πρέπει να ρυθμίζεται ομαλώς η λειτουργία, ο ανταγωνισμός κλπ.. Δυστυχώς, εσείς αυτό που θέλετε να κάνετε αυτήν τη στιγμή είναι να καταργήσετε την ανεξαρτησία της συγκεκριμένης Αρχής όπως άλλωστε κάνατε και με τη ΡΑΕ και με άλλες ανεξάρτητες αρχές που πρέπει σήμερα να υπάρχουν. Αυτό δείχνει το πώς εννοούσατε και τη διαφάνεια, πέραν των άλλων και τις δεσμεύσεις που είχατε αναλάβει για τη λειτουργία του ανταγωνισμού και όχι μόνο.
    Κυρίες και κύριοι συνάδελφοι, η Κυβέρνηση της Νέας Δημοκρατίας έχει την πλειοψηφία και είναι φανερό ότι θα περάσει αυτές τις επιλογές που σήμερα κάνει, όμως κύριοι της Κυβέρνησης, αυτό που θέλω να σας πω είναι ότι ακόμη και αν περάσετε αυτό το νομοσχέδιο με την Πλειοψηφία που διαθέτετε, δεν θα το περάσετε ποτέ στη συνείδηση των εργαζόμενων, στη συνείδηση των πολιτών, στη συνείδηση της κοινωνίας, η οποία κοινωνία στην επόμενη φάση θα γίνει πλειοψηφία και μέσα στη Βουλή!
    Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
      Πριν πάρετε το λόγο, κυρία Παντελάκη, θα ήθελα να πω προς άρση κάθε παρεξήγησης το εξής. Ο Κανονισμός ορίζει όταν ο ομιλητής επιτρέψει διακοπή με τη συγκατάθεση του Προεδρείου, ο χρόνος της διακοπής –που δεν μπορεί να υπερβεί τα πέντε λεπτά- χρεώνεται στον ομιλητή. Δεν θέλετε το Προεδρείο να εφαρμόζει τον Κανονισμό; 
      Σας παρακαλώ πάρα πολύ και ανοχή υπάρχει και στους εισηγητές γιατί είναι πολλά τα άρθρα, αλλά πρέπει να σας θυμίσω ότι υπάρχουν σαράντα ομιλητές. Δεν πρέπει και οι Βουλευτές να έχουν το χρόνο που δικαιούνται; Όμως πώς θα τον έχουν όταν, δυστυχώς, η μέρα και η νύχτα μαζί έχουν μόνο είκοσι τέσσερις ώρες; Πώς να γίνει, δηλαδή;
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κυρίες και κύριοι Βουλευτές, εν μέσω της συζήτησης του νομοσχεδίου που βέβαια το βάρος έφεραν οι τροπολογίες για το ασφαλιστικό των τραπεζών και για τον ΟΤΕ, ο Υπουργός –και φυσικά συνολικά η Κυβέρνηση- έβαλε το ζήτημα να ανοίξει ο εθνικός διάλογος για το ασφαλιστικό, δίνοντας μάλιστα σε εμάς την προηγούμενη μέρα τα στοιχεία σε σχέση με τις δαπάνες, έσοδα και έξοδα, σχετικά με το ποσοστό επί του ΑΕΠ και το μεγάλο πρόβλημα που ανοίγεται από το 2005 μέχρι το 2050 και τα ελλείμματα, δίνοντας σαφέστατα το μήνυμα ότι κινδυνεύει το ασφαλιστικό και βουλιάζει από τα ελλείμματα, άρα πρέπει να ανοίξει ο διάλογος χωρίς όρους και προϋποθέσεις και ζήτησε από τα κόμματα να πάρουν όλη την ευθύνη τους απέναντι σε αυτόν το διάλογο εάν, πραγματικά, νοιάζονται για την κοινωνική ασφάλιση.
      Εμείς λέμε καθαρά γι’ άλλη μια φορά από αυτό το Βήμα ότι αναλαμβάνουμε την ευθύνη που μας αναλογεί ως Κομμουνιστικό Κόμμα απέναντι και στο Σώμα και στην ελληνική κοινωνία και λέμε ότι δεν συμμετέχουμε σ’ αυτόν τον προσχηματικό και σικέ διάλογο που στόχο έχει να βάλει ταφόπλακα σε ό,τι έχει απομείνει σε ασφαλιστικό και εργασιακό δικαίωμα.
      Όταν λέμε χωρίς ατζέντα, χωρίς όρους και προϋποθέσεις, αυτό αφορά μόνο τα δικαιώματα των εργαζομένων. Γιατί υπάρχει αυτό το «χωρίς όρους και προϋποθέσεις»; Γιατί όλοι οι αντιασφαλιστικοί –όπως εμείς τους λέμε- νόμοι που έχουν ψηφιστεί μέχρι τώρα από το 1900 και μετά να μην καταργηθούν και να αρχίσει η συζήτηση; Δεν το δέχεστε όμως. 
      Γι’ αυτό, λοιπόν, είναι φανερό ότι η στρατηγική στόχευση που υπάρχει –το λέτε, το εκτιμάμε κι εμείς και είναι σαφέστατα τα πράγματα για το τι γίνεται στην Ευρώπη και στην Ευρωπαϊκή Ένωση- είναι αύξηση των ορίων ηλικίας, μείωση των συντάξεων, μεγαλύτερο χαράτσι από το λαό και το ζήτημα είναι να απαλλαγεί η εργοδοσία για να τα βγάλει πέρα στην ανταγωνιστικότητά της. Αυτό είναι το θέμα. Νυν υπέρ πάντων, λοιπόν, η ανταγωνιστικότητα. 
      Χθες ο κ. Παπανδρέου στη Ναυτιλιακή Λέσχη Πειραιά δίνει άλλο ένα στήριγμα στην Κυβέρνηση από άλλο μέτωπο, σε σχέση με τους εφοπλιστές. Απαλλαγή της εργοδοσίας. Ήταν χαρακτηριστική η δήλωσή του, λοιπόν, στη Ναυτιλιακή Λέσχη του Πειραιά στο ακροατήριο που είχε, στους εφοπλιστές, ότι ο στόχος είναι η προσέλκυση πλοίων στην ελληνική σημαία, η οποία πρέπει να συνοδευτεί με μείωση των βαρών στους πλοιοκτήτες. Έτσι είπε.
      Μα δεν κάνει τίποτα άλλο η Κυβέρνηση. Προχωρά ακάθεκτη σ’ αυτό. Ήδη ο τρέχων κρατικός προϋπολογισμός, κύριοι Βουλευτές, δίνει 1.000.000.000 ευρώ στα ασφάλιστρα του ΝΑΤ! Ένα δισεκατομμύριο φοροαπαλλάσσει αυτήν τη στιγμή τους εφοπλιστές. Έφερε μάλιστα τέσσερα πλοία με ελληνική σημαία, προσέλκυσε –αυτό, δηλαδή, που είπε και ο κ. Παπανδρέου. 
      Τι σημαίνει αυτό, τι σημαίνει τέσσερα κρουαζιερόπλοια με ελληνική σημαία; Σημαίνει ότι ανέλαβε ο κρατικός προϋπολογισμός και σε αυτά τα τέσσερα πλοία δίνει 400.000 ευρώ στα ασφάλιστρα. Σ’ αυτό συμφωνείτε και οι δύο! Αυτό είναι ανταγωνιστικότητα. Τι συζητάμε τώρα;
      Όμως νομίζω ότι πέρα από τα λόγια, για να είναι κανείς φερέγγυος και αξιόπιστος κρίνεται από τις πράξεις. Και κρίνεται η Κυβέρνηση και όλα τα μέρη της Αντιπολίτευσης απέναντι στον κόσμο ανάλογα τι ευθύνες έχουν. 
      Μιλώ, λοιπόν, για τα άρθρα 54 έως 69 για το τραπεζικό και για το άρθρο 74 για τον ΟΤΕ. Ειπώθηκαν πάρα πολλά. Η συζήτηση για εμάς ήταν αποκαλυπτική και εάν την παρακολούθησαν οι εργαζόμενοι –στο βαθμό που την παρακολούθησαν- μπορούν να βγάλουν συμπεράσματα. Εγώ θα γίνω συγκεκριμένη, επειδή βασίζεται στους τρεις νόμους και θα αναφέρω τι λένε αυτοί οι νόμοι. 
      Γιατί υποστηρίζουμε για άλλη μια φορά απ’ αυτό το Βήμα ότι ΠΑΣΟΚ και Νέα Δημοκρατία στηρίζεστε πάνω στο ίδιο οπλοστάσιο νόμων για να θίξετε ακόμα περισσότερο και να πάτε προς τα κάτω τα ασφαλιστικά δικαιώματα των εργαζομένων.


      Στηρίζεται στο ν. 1902/90 της Νέας Δημοκρατίας. Τι λέει λοιπόν, αυτός ο νόμος, για τον οποίο είχε πει το ΠΑΣΟΚ ότι, όταν θα γίνει κυβέρνηση, θα τον αλλάξει; Αποσύνδεση κατώτερων ορίων συντάξεων ΙΚΑ από τα είκοσι στα δεκαοκτώ ημερομίσθια του ανειδίκευτου εργάτη. Για τις συντάξεις αναπηρίας, με αναπηρία 80% πλέον η σύνταξη και όχι στα 67% που ήταν. Κατάργηση της αναπροσαρμογής των συντάξεων με το σύστημα της αυτόματης τιμαριθμικής αναπροσαρμογής. Αυξήσεις στα όρια ηλικίας ΙΚΑ, ειδικά ταμεία, δημόσιο. 
      Κύριοι συνάδελφοι, απλή ανάγνωση του νόμου κάνω. Και παρακάτω. Αύξηση ελάχιστου χρόνου ασφάλισης ΙΚΑ από τέσσερις χιλιάδες πενήντα ημέρες ασφάλισης σε τέσσερις χιλιάδες πεντακόσιες. Αύξηση στα ειδικά ταμεία και στο δημόσιο. Καθορισμός ως βάση υπολογισμού των συντάξεων ΙΚΑ του μέσου όρου των αποδοχών της τελευταίας πενταετίας, ενώ πριν ήταν στη διετία. Να γιατί λέμε αύξηση των ορίων ηλικίας και μείωση συντάξεων. 
      Αυτός ο νόμος, λοιπόν, συνεχίζεται από τη Νέα Δημοκρατία με το ν. 2084/92. Έχουμε νέες αυξήσεις στα όρια ηλικίας και νέες αυξήσεις στον ελάχιστο χρόνο. Και βάζω εδώ το ζήτημα –που είναι ζήτημα καρδιάς και που έγινε ολόκληρη συζήτηση- για το διαχωρισμό των γενεών. Θεσμοθετεί ειδικό καθεστώς για τους ασφαλισμένους από 1.1.1993. Όριο ηλικίας, κυρίες και κύριοι Βουλευτές, είναι τα εξήντα πέντε χρόνια και καταργεί τη διαφορά που υπήρχε στις γυναίκες, την πενταετία. Καταργείται, λοιπόν, η διαφορά της πενταετίας στο όνομα της ισότητας. 
      Έρχεται, λοιπόν, ο ν. 3029 –ακάθεκτος ο νόμος του ΠΑΣΟΚ- για τον οποίο λέει σήμερα η Νέα Δημοκρατία ότι νομοθετεί με βάση αυτόν το νόμο και που το ΠΑΣΟΚ λέει ότι δεν τον εφαρμόζετε σωστά. Το περιεχόμενό του το διάβασα προηγουμένως, αλλά τώρα θα πω για τα συγκεκριμένα ζητήματα του νόμου, που έχουν σχέση με τα άρθρα 57, 69, 74. Δηλαδή, με τα κρίσιμα ζητήματα του ασφαλιστικού των τραπεζών, αλλά και γενικότερα την τάση στην πράξη. 
      Λοιπόν, άρθρο 7, παράγραφος 1 του ν. 3029. Μιλάω για τα όρια ηλικίας. Θα φέρω τρία παραδείγματα. 
      «Για όσους έχουν προσληφθεί από την 1.1.93 και μετά και συμπληρώνουν τριάκοντα επταετή πραγματική συντάξιμη υπηρεσία, η σύνταξη καταβάλλεται ολόκληρη ανεξαρτήτως ορίου ηλικίας». 
      Έρχομαι στους μέχρι 31.12.92 ασφαλισμένους και στην παράγραφο 2. «Ασφαλισμένοι μέχρι 31.12.92 στο ΙΚΑ και από 1.1.83 μέχρι 31.12.92 στα ανωτέρω ταμεία, θεμελιώνουν δικαίωμα συνταξιοδότησης με τη συμπλήρωση τριάντα επτά ετών υποχρεωτικής ασφάλισης ή έντεκα χιλιάδων εκατό ημερών εργασίας, ανεξαρτήτως ορίου ηλικίας». 
      Κι έρχομαι στο ψαχνό. «Ο χρόνος υποχρεωτικής ασφάλισης από παροχή εξαρτημένης εργασίας που πραγματοποιήθηκε σε φορείς κύριας ασφάλισης …».
      Με τη μερική απασχόληση και με όλους αυτούς τους νόμους που υπάρχουν, μία θέση δίνεται σε δύο και σε τρεις. Αυτό τι σημαίνει; Σημαίνει ότι οι γενιές που έρχονται δεν θα πάρουν σύνταξη, κύριοι Βουλευτές. Αυτό είναι το ζήτημα. Χρειάζεται να ζήσει κανείς πολλές ζωές, για να βγάλει σύνταξη. 
      Έρχομαι στο άρθρο 3 στις ρυθμίσεις για τους μετά την 1.1.93 ασφαλισμένους. Πάντα μιλάμε για το ν. 3029 του ΠΑΣΟΚ. Παράγραφος 1 «Ασφαλισμένοι του ΙΚΑ και των Ειδικών Ταμείων» –πάντα μιλώ για τα όρια ηλικίας- «θεμελιώνουν δικαίωμα συνταξιοδότησης με τη συμπλήρωση τριάντα επτά ετών υποχρεωτικής ασφάλισης ή έντεκα χιλιάδων εκατό ημερών …». 
      Έρχεται πάλι το γνωστό: «Ο χρόνος υποχρεωτικής ασφάλισης από παροχή εξαρτημένης εργασίας, που πραγματοποιήθηκε σε φορείς κύριας ασφάλισης …». Είναι σαφέστατα τα πράγματα σε σχέση με τα όρια ηλικίας. 
      Σταματήστε, επιτέλους, να κοροϊδεύετε τον κόσμο και να κλαίτε ότι θα ανέβουν ή δεν θα ανέβουν τα όρια ηλικίας. Δηλαδή, πού να πάνε; Μετά τα εξήντα επτά; Να πάνε στα ογδόντα; Μα, εκεί πάει το πράγμα. 
      Για τη χρηματοδότηση λέει το άρθρο 4, παράγραφοι α΄ και β΄. Δεν θα το διαβάσω, αλλά έχει σχέση με το 1% επί του ΑΕΠ. Λέει εδώ ότι μέχρι το 2032 να δίνει 1% του ΑΕΠ. Είναι γνωστές οι συζητήσεις που έγιναν και στην ακρόαση των φορέων και αυτά που είπε ο κ. Βαρθολομαίος ότι από το 2008 πρέπει να ανέβει και ήδη δεν δίνεται μέχρι τώρα αυτό το ποσό ολοκληρωμένα. 
      Άρθρο 4, παράγραφος 3. «Αν ενταχθούν σταδιακώς» –μιλάμε τώρα για τη χρηματοδότηση- «στο ΙΚΑ-ΕΤΑΜ και άλλα ταμεία, το κράτος αναλαμβάνει την κάλυψη των ελλειμμάτων των ταμείων αυτών. Επίσης, αναπροσαρμόζει τη χρηματοδότηση σε επίπεδα που θα αποτρέπουν πρόσθετες επιβαρύνσεις του ΙΚΑ». Μιλάω για τη μεγάλη φασαρία που γίνεται για τα ελλείμματα.
      Το άρθρο 5, παράγραφος 11 καταλήγει ότι «για την κάλυψη των ετήσιων οργανικών ελλειμμάτων, που προβλέπονται από την παράγραφο 4 του άρθρου 46 του ν. 2084/92» της Νέας Δημοκρατίας, στον οποίο στηρίζεται το ΠΑΣΟΚ. 
      Και πάω, λοιπόν, στο νόμο της Νέας Δημοκρατίας, το ν. 2084 παράγραφος 4 του άρθρου 46, που λέει «για τα τυχόν ελλείμματα που θα προκύψουν και μέχρι του ποσού που δεν θα υπερβαίνει σε καμία περίπτωση το ποσό που καταβλήθηκε για την κάλυψη των ελλειμμάτων του 1992 …». Αυτή είναι η κατάσταση.
     Για μας, άξιζε τον κόπο να κάνουμε αυτήν την ανάγνωση αυτών των επίμαχων σημείων, για να αποκαλυφθεί άλλη μία φορά η πολιτική υποκρισία που υπάρχει σε βάρος του κόσμου, του εργατόκοσμου, που ζει και βιώνει μια απίστευτα δύσκολη κατάσταση στη ζωή του, με άλλοθι την ανταγωνιστικότητα των επιχειρήσεων.
      Σήμερα, η εφημερίδα «ΡΙΖΟΣΠΑΣΤΗΣ» έχει τα στοιχεία για τον ισολογισμό των τραπεζών του 2003, τα καθαρά κέρδη τους. Να μιλήσω, λοιπόν, για τις κρατικές τράπεζες που αυτήν τη στιγμή γι’ αυτές τις τράπεζες γίνεται όλη η προσπάθεια να απαλλαγούν από τα ασφαλιστικά βάρη, για να μπορέσουν να δοθούν μετά για αγορές και συγχωνεύσεις. Όλη η φασαρία που γίνεται είναι αυτός ο ανταγωνισμός που υπάρχει ανάμεσα στις τράπεζες για το ποια τράπεζα θα φάει την άλλη. Αυτό είναι, η ALPHA BANK και η EUROBANK και ο ανταγωνισμός μεταξύ τους.
     Η Εθνική Τράπεζα της Ελλάδος, λοιπόν, έχει για κάθε έναν εργαζόμενο ετήσια κέρδη 28.862 ευρώ. Η Αγροτική Τράπεζα της Ελλάδος από κάθε εργαζόμενο κερδίζει 21.871 ευρώ και η Εμπορική Τράπεζα κερδίζει 15.482 ευρώ. Ο ανταγωνισμός θέλει να φτάσει την κάθε τράπεζα να κερδίζει από τον εργαζόμενο 50.000 ευρώ, όπως η EUROBANK και η ALPHA BANK, να τους στύψουν.
     Σ’ αυτές τις συνθήκες, λοιπόν, γίνεται συζήτηση για τα ρετιρέ σε σχέση με τους άλλους εργαζόμενους. 
     Η ιστορία με τα διεθνή λογιστικά πρότυπα ήταν γνωστή από το 1995. Αυτό το δίλημμα δεν θα γίνει δίλημμα δικό μας ούτε των εργαζομένων. Αυτό το δίλημμα είναι δικό τους. Τόσα χρόνια έκαναν συνεχείς αυξήσεις μετοχικού κεφαλαίου. Γιατί δεν έβαζαν τα ασφάλιστρα των ανθρώπων στην πάντα και τώρα λένε ότι θα καταρρεύσουν οι τράπεζες; Επομένως είναι το άλλοθι για να περάσουν αυτές οι αλλαγές. Βεβαίως είναι υπαρκτό πρόβλημα, αλλά είναι το άλλοθι.
     Για το άρθρο 74 ένα πράγμα ήθελα να πω. Ήμασταν αναλυτικοί, θα αναλυθεί και από τους άλλους ομιλητές μας. Ο λογαριασμός πάει στο ταμείο. Το ταμείο είναι ένα, δεν είναι μόνο του ΙΚΑ συνολικότερα. Το ταμείο είναι η τσέπη του Έλληνα φορολογούμενου πολίτη. Αυτό είναι και τίποτα άλλο. Είναι σαφέστατο ότι ασχολείστε μόνο και κάνετε ό,τι μπορείτε για να εξυπηρετήσετε τα κέρδη των μεγαλομετόχων. Ανατρέπετε τις εργασιακές σχέσεις και είναι πιο ακριβά τα τιμολόγια.
     Ακούστηκε από Βουλευτή από αυτό εδώ το Βήμα: «τι έγινε που αγωνιάτε ότι μπορεί να αυξηθούν τα τιμολόγια της σταθερής τηλεφωνίας του ΟΤΕ; Ας επιλέξει κάποιος άλλος, άλλα». Μα και να επιλέξεις άλλα, είναι πιο ακριβά. Για δείτε τα στοιχεία –μιλάω για τη σταθερή τηλεφωνία, αφήστε την κινητή- με τις ομολογίες της ίδιας της διοίκησης του ΟΤΕ. Από το 1996, το πάγιο –γιατί εδώ είναι το μυστικό, το πάγιο- ήταν 1450 ευρώ. Το 2004 είναι 21 ευρώ, με συνεχείς αυξητικούς ρυθμούς.
     Όταν πάει, λοιπόν, στις γραμμές των παρόχων που  νοικιάζουν, έχει μια δραχμή παρακάτω –σε δραχμή το ξέρω- αλλά το πάγιο αυτό, συνυπολογιζόμενο στο λογαριασμό, πάει πιο ακριβά.
     Ας τα αφήσουμε, λοιπόν, αυτά σε σχέση με τον ανταγωνισμό. Φάνηκε ακριβώς ότι ο κόσμος πληρώνει περισσότερα χρήματα.
     Τελειώνοντας, θα ήθελα να αναφερθώ στα άρθρα 70, 71, 72 και 73. Για το άρθρο 70 θα έλεγα το εξής. Διαφωνούμε με την επιτροπή σ’ αυτό το άρθρο, γιατί αυτή η επιτροπή που συγκροτείται για την προώθηση των διαρθρωτικών μεταρρυθμίσεων δεν θα δώσει τίποτα άλλο στην Κυβέρνηση, παρά είναι ένα άλλο έρεισμα για την Κυβέρνηση για το πώς θα κτυπήσει αυτά τα δικαιώματα που έχουν απομείνει.
     Το άρθρο 71 το θεωρούμε πρόκληση και δεν ξέρω αν η αφερεγγυότητα ή η αξιοπιστία, δεν έχει αντίκρισμα στην πράξη. Δεν ξέρω πώς αλλιώς μπορείς να το πεις. Η Νέα Δημοκρατία δεν ήταν αυτή που γι’ αυτό το ζήτημα έκανε κριτική στη κυβέρνηση ότι υποθηκεύει το μέλλον; Είναι σαφές ότι ζητάει ζεστό χρήμα, θέλει να το αντλήσει και προσδοκά ότι θα το κάνει ακριβώς μέσα από τους επενδυτές που θα αγοράσουν τίτλους μελλοντικών εσόδων του δημοσίου. Αυτό είναι επικίνδυνο και εγκυμονεί νέα χαράτσια για τους εργαζόμενους.
     Έρχομαι στο άρθρο 72 για την Εθνική Επιτροπή Τηλεπικοινωνιών και Ταχυδρομείων. Κοιτάξτε πώς λειτουργούν τα κριτήρια του ανταγωνισμού. Αυτό δεν ήταν το ζήτημα που ήταν επιβεβλημένο να γίνει από την Ευρωπαϊκή Ένωση για να εξασφαλίζει την αμεροληψία σε σχέση με τους μετόχους; Γιατί ήταν σταθερός ο ΟΤΕ, ήταν η κινητή τηλεφωνία και έτσι έγινε αυτή η επιτροπή να ελέγχει την απελευθέρωση.
     Τώρα δεν ισχύει αυτή η οδηγία της Ευρωπαϊκής Ένωσης. Γιατί δεν ισχύει; Γιατί αποφάσισε η Κυβέρνηση της Νέας Δημοκρατίας και ο Υπουργός να έχουν στα χέρια τους αυτήν την ανεξάρτητη επιτροπή, που παύει πλέον να είναι ανεξάρτητη, έστω και με αυτήν την τυπική ιστορία που έχει, γιατί εμείς και από άποψη περιεχομένου πάλι διαφωνούσαμε, αλλά έδινε τη δυνατότητα εν πάση περιπτώσει σε δύο κόμματα να συμφωνήσουν τα 4/5 για να βγει αυτή η επιτροπή. 
    Άρθρο 73. Αυτό θα ήθελα να το προσέξετε λίγο, κύριε Υπουργέ. Είναι το μοναδικό άρθρο που θα μπορούσαμε να συμφωνήσουμε, γιατί λύνεται ένα πρόβλημα δυόμισι χρόνων, το οποίο θα έπρεπε να είχε λυθεί. Είδαμε πως κατάντησε το Ταμείο Επικουρικής Ασφάλισης Προσωπικού Αεροπορικών Επιχειρήσεων που είχε ιδρυθεί το 1963. Ουσιαστικά διαλύθηκε μετά, με όλη την ευθύνη της προηγούμενης κυβέρνησης.
    Εδώ, όμως, υπάρχει ένα πρόβλημα και εμείς ζητάμε να εντάξετε και κάτι ακόμα μέσα. Αυτό το πρόβλημα, κύριε Υπουργέ –και θέλω να το προσέξετε- έχει να κάνει με το εξής. Από 1.1.2001 γνωρίζετε ότι έχει διακοπεί η ετήσια προβλεπόμενη αναπροσαρμογή των επικουρικών συντάξεων. Αυτό αφορά δέκα χιλιάδες πεντακόσιους συνταξιούχους για τεσσεράμισι χρόνια. Αυτό δεν το προβλέπετε αυτήν τη στιγμή εδώ. Αν το προβλέπατε, εμείς θα στηρίζαμε αυτήν τη διάταξη, γιατί αυτός ο κόσμος είναι πλέον ξεκρέμαστος. Αλλά εάν δεν το βάλετε αυτό το πράγμα, υφίσταται μια αδικία αυτός ο κόσμος, σε σχέση με όλους τους άλλους, που έστω και σ’ αυτά τα πλαίσια της άθλιας οικονομικής πολιτικής έπαιρναν αυτό το ελάχιστο. Αυτοί δεν το έπαιρναν και ζητάμε να το συμπληρώσετε.
    Τελειώνοντας, κυρίες και κύριοι Βουλευτές, μου έκανε μεγάλη εντύπωση –θα σας το πω με ειλικρίνεια- που ιδιαίτερα από την Αξιωματική Αντιπολίτευση, από το ΠΑΣΟΚ, μπήκαν έντονα κάποιες εκφράσεις, εξαιρετικά καινούργιες και από άποψη τύπου και περιεχομένου. Ελέχθη ότι προχωράμε σε ανατροπή εργασιακών σχέσεων και κατήγγειλαν τη Νέα Δημοκρατία ότι το επόμενο διάστημα φέρνουν τη διευθέτηση του χρόνου εργασίας και το διευθυντικό δικαίωμα. 
    Σωστά το είπαν αυτό, αλλά ας μην κοροϊδευόμαστε. Καθαρά πράγματα. Συμφωνείτε σ’ αυτό. ΄Εχει συμφωνήσει το ΠΑΣΟΚ γι’ αυτό που καταγγέλλει τώρα τη Νέα Δημοκρατία. Και θα σας πω πού έχει συμφωνήσει. Θα σας το διαβάσω.
    Ευρωσυνθήκη, άρθρο 91, παράγραφος 2. «Κάθε εργαζόμενος έχει δικαίωμα σε ένα όριο μέγιστης διάρκειας εργασίας…
    ΠΡΟΕΔΡΕΥΩΝ (Γεώργιος Σούρλας): Τελειώνετε, παρακαλώ, κυρία Παντελάκη.
    ΕΛΠΙΔΑ ΠΑΝΤΕΛΑΚΗ: Αμέσως, κύριε Πρόεδρε.
    …σε ημερήσιες και εβδομαδιαίες περιόδους ανάπαυσης, καθώς και σε ετήσια περίοδο αμειβομένων διακοπών, διευθέτηση του χρόνου εργασίας κατά το δοκούν της εργοδοσίας». Μαζί την ψηφίσατε την ευρωσυνθήκη, όταν, όπως είπαμε, ότι επί ενάμισι χρόνο έχει παγώσει στην Ευρωπαϊκή Ένωση. Μαζί ψηφίσατε και το άρθρο 203 της Ευρωπαϊκής ΄Ενωσης –και οι δύο- για τις αξίες και τους στόχους της Ένωσης. Εσείς λέτε ότι θέλετε πλήρη απασχόληση, πέρα από την πορεία μέχρι τώρα. Μάλιστα.
    ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ολοκληρώστε παρακαλώ.
    ΕΛΠΙΔΑ ΠΑΝΤΕΛΑΚΗ: Αυτό λέει: «Εξειδικευμένο προσωπικό, εκπαιδευμένο ευπροσάρμοστο εργατικό δυναμικό που να ανταποκρίνεται στις εξελίξεις της οικονομίας, προκειμένου να πετύχουν οι στόχοι της Ευρωπαϊκής Ένωσης».
    (Στο σημείο αυτό την Προεδρική ΄Εδρα καταλαμβάνει η  Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    Αυτή είναι η ιστορία, λοιπόν. ‘Όλα για την ανταγωνιστικότητα των επιχειρήσεων. Άρα έχουν πέσει οι μάσκες. 
    Ευχαριστώ πολύ.
    ΠΡΟΕΔΡΟΣ ( Άννα Μπενάκη - Ψαρούδα): Ο κ. Λεβέντης έχει το λόγο.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, σ’ αυτήν τη συζήτηση που κρατάει τόσες μέρες και που έχει συγκεντρώσει και τα φώτα της δημοσιότητας και το έντονο ενδιαφέρον της κοινής γνώμης και του ελληνικού λαού, υπάρχουν μια σειρά θέματα που συζητήθηκαν και ετέθησαν τις προηγούμενες μέρες και θα συνεχίσουμε και σ’ αυτά τα άρθρα που είναι για εμάς τα καίρια του νομοσχεδίου. Αναφέρομαι στο άρθρο 57, στο άρθρο 74, στα άρθρα για τα ασφαλιστικά δικαιώματα των τραπεζοϋπαλλήλων, των εργαζομένων στον ΟΤΕ και κατ’ επέκταση όλων των Ελλήνων εργαζομένων. 
    Γιατί με αυτό το νομοσχέδιο η Κυβέρνηση δεν στοχεύει σε μια αναβάθμιση των εργασιακών δικαιωμάτων και των συνθηκών εργασίας και αμοιβών των εργαζομένων, αλλά απεναντίας, επικαλούμενη τα δήθεν ρετιρέ, στοχεύει στο να κατεβάσει όλους τους εργαζόμενους παρακάτω.
    Λέμε, λοιπόν, στο άρθρο 57 ότι υπάρχει κατοχύρωση του δημόσιου, καθολικού και υποχρεωτικού χαρακτήρα της κοινωνικής ασφάλισης του προσωπικού των πιστωτικών ιδρυμάτων, μετεξέλιξη του ΙΚΑ και του ΕΤΕΑΜ σε ένα και μοναδικό ταμείο, αποκατάσταση ίσης μεταχείρισης, τόσο μεταξύ των τραπεζοϋπαλλήλων, όσο και μεταξύ τραπεζοϋπαλλήλων και λοιπών μισθωτών, σεβασμός κεκτημένων κοινωνικοασφαλιστικών δικαιωμάτων και ώριμων ασφαλιστικών προσδοκιών.
      Είναι, όμως, έτσι τα πράγματα; Υπάρχει εξασφάλιση; Παρακάτω λέει ότι η υπαγωγή στο ΕΤΕΑΜ, στο ΙΚΑ, γίνεται σε προαιρετική βάση. Θα το δούμε στη συνέχεια. 
      Υπάρχει μία κατηγοριοποίηση των εργαζομένων. Υπάρχουν αυτοί που προσελήφθησαν πριν από το 1992, αυτοί που προσελήφθησαν πριν από το 2005 και αυτοί που θα είναι τυχεροί και θα αρχίσουν να εργάζονται από την 1η Ιανουαρίου 2005 και μετά στο χώρο των πιστωτικών ιδρυμάτων. Τι θα γίνει σε αυτήν την περίπτωση; Πρώτα-πρώτα προχωράμε σε διάλυση των ταμείων σε προαιρετική βάση. Πολύ ωραίο αυτό. Θα γίνει διάλυση των ταμείων σε προαιρετική βάση. Το πόσο προαιρετική είναι το βλέπουμε από την αντίδραση των εργαζομένων. Τι σημαίνει αυτό; Σημαίνει ότι είναι υποχρεωτική πέρα για πέρα και μάλιστα όχι μόνο υποχρεωτική, αλλά πιάνουν τους εργαζομένους από το λαιμό, κάτι που για εμάς είναι απαράδεκτο.
      Στη συνέχεια αναφέρεται ότι «η προτεινόμενη αναδιάρθρωση οικονομικά καλύπτεται ως προς την επικουρική ασφάλιση από τον εργοδότη εξ ολοκλήρου». Πώς καλύπτεται εξ ολοκλήρου, όταν λέμε παρακάτω ότι το ποσό της εισφοράς που καταβάλλει ο εργοδότης καθορίζεται με νόμο μετά από την εκπόνηση ειδικής οικονομικής μελέτης η οποία καταβάλλεται σταδιακά σε διάστημα δέκα ετών; 
      Κυρία Πρόεδρε, θα ήθελα σε αυτό το σημείο, εκτός από τα οικονομικά και τα άλλα θέματα, να επικαλεστώ την κακοποίηση της ελληνικής γλώσσας, η οποία γίνεται και εδώ και σε κάποια άλλα σημεία. Όταν λέμε ότι «το ποσό αυτό καθορίζεται με νόμο μετά από την εκπόνηση ειδικής οικονομικής μελέτης η οποία καταβάλλεται σταδιακά», αυτό τι σημαίνει; Ότι η μελέτη καταβάλλεται σταδιακά σε διάστημα δέκα ετών;
      Επίσης, αφού αναφέρθηκα στη γλώσσα, υπάρχει ένα άλλο σημείο που αφορά τον ΟΤΕ. Εκεί αναφέρεται ότι «είναι υπερβολικά υπεράριθμο το προσωπικό του ΟΤΕ». Νομίζω ότι η ελληνική γλώσσα έχει και άλλες εκφράσεις και δεν χρειάζεται να δεινοπαθεί.
      Λένε, λοιπόν, ότι με αυτόν τον τρόπο ότι εξασφαλίζονται τα δικαιώματα των εργαζομένων. Πιστεύουμε στα αλήθεια ότι έτσι πείθουμε τους εργαζομένους πως εξασφαλίζουμε τα δικαιώματά τους; Νομίζω ότι κανείς δεν θα μπορέσει να πειστεί από κάτι τέτοιο.
      Εμείς τι λέμε; Εμείς πιστεύουμε πως με τις διατάξεις του νόμου δεν θα πρέπει να θίγονται τα συνταξιοδοτικά δικαιώματα των εργαζομένων στις τράπεζες, όπως επίσης ότι δεν πρέπει να ακυρώνονται και να περιορίζονται τα αποτελέσματα των συλλογικών συμβάσεων που έχουν συνομολογηθεί μεταξύ εργαζομένων και εργοδοτών. 
      Επίσης, πιστεύουμε ότι τα ελλείμματα των ταμείων ασφάλισης των τραπεζοϋπαλλήλων, που θα ενταχθούν στο ΙΚΑ-ΕΤΕΑΜ, θα πρέπει να τα καλύπτουν οι τράπεζες από τις οποίες προέρχονται αυτά τα ταμεία. Ευτυχώς, οι τράπεζες δεν είναι και σε τόσο άσχημη οικονομική κατάσταση! Θησαυρίζουν με τεράστια ποσά κάθε μέρα και πολύ περισσότερο κάθε χρόνο. Οι υποχρεώσεις των τραπεζών θα πρέπει να προσδιορίζονται από αναλογιστικές μελέτες που θα εκπονηθούν με ευθύνη του ΙΚΑ.
      Όσον αφορά τον ΟΤΕ λέγεται ότι είναι υπερβολικά υπεράριθμο το προσωπικό. Ποιος προσέλαβε αυτό το προσωπικό; Πότε; Για ποιο λόγο; Προφανώς, υπήρχαν ανάγκες και, ασφαλώς, έχουν γίνει και ρουσφετολογικές προσλήψεις. Τα δύο μεγάλα κόμματα ξέρουν και για την πράσινη κάρτα, που έπρεπε να έχεις κάποτε επί ΠΑΣΟΚ για να προσληφθείς, και για τα «γαλάζια παιδιά», που σήμερα πρέπει και αυτά να πορευτούν και να βολευτούν.
      Επομένως υπάρχουν ευθύνες. Από εκεί και πέρα, όμως, αυτοί οι εργαζόμενοι εργάζονται και προσφέρουν υπηρεσίες. Το ότι είναι απαραίτητοι προκύπτει από το ότι την ίδια στιγμή προχωρούμε σε νέες προσλήψεις. Γιατί, όμως, προχωρούμε σε νέες προσλήψεις; Γιατί θα έχουν μειωμένα εργασιακά και ασφαλιστικά δικαιώματα και γιατί οι αμοιβές τους θα είναι πολύ μικρότερες. Απ’ αυτήν την άποψη δεν μπορούμε να λέμε ότι δεν προσβάλλονται κεκτημένα δικαιώματα. Απεναντίας, προσβάλλονται και παραπροσβάλλονται. 
      Βεβαίως, επικαλείται τώρα εδώ η Κυβέρνηση ότι υπάρχει ένα περιβάλλον ανταγωνιστικό. Λέει ότι θέλει να εξασφαλίσει αυτό το ανταγωνιστικό περιβάλλον για τον ΟΤΕ και τα άλλα πιστωτικά ιδρύματα, προκειμένου να μπορέσουν να ανταποκριθούν.
      Και πώς θα εξασφαλιστεί παρακαλώ; Με εθελουσία αποχώρηση. Με τη ρύθμιση πριμοδοτεί πλουσιοπάροχα αυτούς που θα κάνουν την εθελουσία αποχώρηση, που είναι μόνιμο προσωπικό του ΟΤΕ και το οποίο θα απελύετο αυτοδίκαια και υποχρεωτικά μέχρι 31-12-2012. Και σπεύδουμε εμείς να προλάβουμε μην τυχόν και καθυστερήσουμε. Μάλιστα λέει ότι είναι κυρίως ηλικιακής τάξεως άνω των πενήντα ετών. Δηλαδή είναι και κάτω των πενήντα ετών. Κυρίως είναι άνω των πενήντα, αλλά είναι και αρκετοί που είναι κάτω των πενήντα ετών. Ε, αυτά, όπως καταλαβαίνετε, δεν πείθουν κανέναν. Και νομίζω ότι είναι ανεπίτρεπτο αν νομίζουμε ότι θα κάνουμε έτσι ανταγωνιστικό τον ΟΤΕ, όταν δηλαδή απολύουμε ανθρώπους που είναι στην πιο παραγωγική ηλικία, κάτω των πενήντα ετών, όταν προσπαθούμε αυτούς τους ανθρώπους να τους δελεάσουμε, να τους εκμαυλίσουμε προκειμένου να φύγουν δίνοντάς τους όλες αυτές τις παραχωρήσεις. 
      Μπαίνει και ένα άλλο ερώτημα. Ποιος θα πληρώσει αυτό το κόστος από την εθελούσια αποχώρηση; Λέει ότι θα το πληρώσει ο ΟΤΕ και το δημόσιο το πολύ μέχρι 20%. Ο ΟΤΕ τι επιχείρηση είναι; Ο ελληνικός λαός δεν θα επιβαρυνθεί άμεσα ή έμμεσα; Το 20% που θα πληρώσει το δημόσιο, δεν είναι μία σοβαρή επιβάρυνση; Και ποιος θα τα πληρώσει τελικά όλα αυτά; Ο ελληνικός λαός και φυσικά και μια σειρά υποχρεώσεων που θα φορτωθεί το ΙΚΑ. Τελικά το ΙΚΑ θα γονατίσει, θα το κάνουμε ένα φτωχοκομείο, γιατί δεν θα μπορεί να δώσει παρά συντάξεις φτώχειας στη συντριπτική πλειοψηφία των συνταξιούχων. Άλλωστε οι συνταξιούχοι του ΙΚΑ σε πολύ μικρό ποσοστό ξεπερνούν τα 500 ευρώ το μήνα. Ας μη πούμε για τους άλλους συνταξιούχους του ΟΓΑ, που είναι η σύνταξή τους περίπου στο μισό. 
      Υπάρχει ένα ερώτημα. Τι επιδιώκουμε με όλα αυτά; Το ανταγωνιστικό περιβάλλον. Δεν ξέρω αν η Κυβέρνηση έχει εξετάσει σοβαρά το εξής θέμα. Οι ελληνοκινεζικές σχέσεις είναι σε άνθηση. Τα κινεζικά προϊόντα έχουν κατακλύσει την ελληνική αγορά. Θα μπορούσαμε να φέρουμε και ένα άλλο κινεζικό προϊόν, το κινεζικό μοντέλο των εργασιακών σχέσεων, όπου οι γυναίκες δουλεύουν δεκαέξι ώρες την ημέρα και πληρώνονται τριάμισι δολάρια την εβδομάδα. Θα μπορούσαμε, λοιπόν, να επιβάλλουμε αυτό το μοντέλο προκειμένου να γίνει ανταγωνιστικός ο ΟΤΕ, οι τράπεζες και οι άλλες επιχειρήσεις. 
      Νομίζουμε ότι αυτά τα εργασιακά δικαιώματα, τα οποία έχουν κατακτηθεί με αγώνες και ποταμούς αιμάτων, θα πρέπει και η Κυβέρνηση και όλοι μας να τα υπερασπιστούμε. Δεν επιτρέπεται να καταστρατηγηθεί το οκτάωρο και να συζητάμε ακόμα για εξήντα πέντε ώρες εργασίας την εβδομάδα. Δεν θα πρέπει να καταστρατηγηθούν τα χρονικά όρια της σύνταξης και να συζητάμε ακόμα να φθάσουμε και στα εβδομήντα χρόνια. Δεν θα πρέπει να μειωθούν οι απολαβές των εργαζομένων, οι οποίες  σε σχέση με όλη την υπόλοιπη Ευρωπαϊκή Ένωση είναι πάρα πολύ χαμηλές. Και ξέρουμε ότι εκεί που οι εργαζόμενοι πληρώνονται καλύτερα, εκεί και οι επιχειρήσεις είναι πολύ πιο αποδοτικές και ανθούν περισσότερο, πράγμα που συμβαίνει στις σκανδιναβικές χώρες.
      Εμείς θέλουμε να πούμε ότι δεν μπορούμε να δεχθούμε να βάζουμε τους  εργαζόμενους σε κουκέτες, όπως βάζουμε τα κοτόπουλα στο κοτέτσι, μπροστά να είναι η μύτη με την οποία τσιμπάνε τον καρπό και πίσω να κάνουν το αυγό, όπως γίνεται σε άλλες χώρες. Δεν μπορούμε να δεχθούμε να εργάζονται υπ’ αυτές τις συνθήκες. Οι εργαζόμενοι αντιστέκονται, εμείς είμαστε μαζί τους, υψώνουμε τη φωνή μας μαζί τους και βέβαια καταψηφίζουμε όλα αυτά τα άρθρα, τα οποία τα θεωρούμε απαράδεκτα. 
      Σας ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Πρόεδρος κ. Έβερτ.
      ΜΙΛΤΙΑΔΗΣ ΕΒΕΡΤ: Κυρία Πρόεδρε, θα αναφερθώ στο άρθρο 59 του νομοσχεδίου που έχει ως επικεφαλίδα «Κάλυψη οικονομικής επιβάρυνσης ΕΤΕΑΜ». 
    Διάβασα πολύ προσεκτικά το νομοσχέδιο και θα ήθελα να υπενθυμίσω στο Σώμα ότι για εννέα ολόκληρα χρόνια υπήρξα ανώτατο στέλεχος της Εμπορικής Τραπέζης και ξέρω να διαβάζω ισολογισμούς και των τραπεζών και των επιχειρήσεων. Με αυτήν, λοιπόν, την εμπειρία θα ήθελα να κάνω τις εξής παρατηρήσεις και με την εμπειρία μου τόσα χρόνια μέσα στην Αίθουσα αυτή: 
    Υπάρχει έκθεση του Λογιστηρίου. Η έκθεση όμως του Λογιστηρίου δεν αναφέρει πουθενά ποια θα είναι η επιβάρυνση του ΙΚΑ και συνεπώς και του δημοσίου. Πουθενά ποσόν. 
    Λέει ότι θα είναι 4,5% ο συντελεστής. Αλλά τι στοιχίζει αυτό, άμεσα ή έμμεσα στο δημόσιο, πουθενά δεν αναφέρεται. Αντίθετα έρχεται ο κ. Βαρθολομαίος στην επιτροπή μας και μας λέει ότι θα στοιχίσει για το ΙΚΑ, το οποίο βεβαίως μεταφέρεται στο δημόσιο στη συνέχεια, 9.000.000.000 ευρώ και για το ΕΤΕΑΜ ειδικότερα άλλα 4.000.000.000 ευρώ. Συνεπώς ξέρει το ΙΚΑ ποια είναι η επιβάρυνση. Το μόνο που δεν ξέρει και δεν θέλει να την αναγράψει είναι η έκθεση του Λογιστηρίου. 
    Τώρα για ποιες τράπεζες μιλάμε και ποιες μας ενδιαφέρουν. Εμάς, κύριοι συνάδελφοι, μας ενδιαφέρουν δύο τράπεζες, η Εμπορική και η Αγροτική, οι οποίες, πράγματι, έχουν προβλήματα. Πώς θα μπορούσε να θεραπευτεί η αδυναμία την οποία έχουν; Με αύξηση του μετοχικού κεφαλαίου, κυρία Πρόεδρε. 
    Δεν μπορούμε να λέμε ότι όλες οι τράπεζες θα τύχουν αυτού του προνομίου, οι ιδιωτικές, γιατί αυτές οι δύο τράπεζες, εάν πράγματι θέμα μας ήταν να σώσουμε αυτές τις δύο κρατικές τράπεζες, θα μπορούσε να γίνει αύξηση του μετοχικού κεφαλαίου, ανάλογα με τις ανάγκες που προέκυψαν από τα ταμεία τους. Αυτό θα μπορούσε να το σκεφτεί ένας απλός οικονομολόγος. Απορώ πώς δεν το σκέφτηκε το Υπουργείο Οικονομικών. 
    Τώρα, θα ήθελα να υπενθυμίσω επίσης ότι στην Εμπορική υπάρχουν και Γάλλοι, η Agricole κατά ένα όχι πολύ μεγάλο ποσοστό, αλλά 10% ή 15%. Δεν μου λέτε, τους Γάλλους θα τους πληρώσει ο ελληνικός λαός; Θα έπρεπε το δημόσιο να πληρώσει το ποσοστό με το οποίο συμμετέχει στο κεφάλαιο αυτών των τραπεζών. 
    Η τελευταία παρατήρηση. Λέει ότι το ποσό αυτό καθορίζεται μετά από νόμο και θα πληρωθεί από τις τράπεζες μετά από δέκα χρόνια. Θα τα δανείσει τα χρήματα το ΕΤΕΑΜ, το ΙΚΑ. Πουθενά δεν αναφέρεται η λέξη «εντόκως». Σε δέκα χρόνια, όμως, κυρία Πρόεδρε, ένα ποσό, με τα ισχύοντα, χάνει παντελώς την αξία του με τον πληθωρισμό. Θα έπρεπε να έχει μία απλή λέξη. Δεν είναι τυχαίο ότι απεφεύχθη αυτή η λέξη. 
    Μετά απ’ αυτές τις παρατηρήσεις, για πρώτη φορά στην πολιτική μου σταδιοδρομία βρίσκομαι στη δυσάρεστη θέση να έρθω σε αντίθεση με ένα νόμο τον οποίο καταθέτει η παράταξή μου και δηλώνω ότι το άρθρο 59 δεν πρόκειται να το ψηφίσω. 
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστώ πολύ, κύριε Πρόεδρε.
    Εισερχόμαστε τώρα στον κατάλογο των εγγεγραμμένων συναδέλφων, οι οποίοι είναι εν συνόλω σαράντα δύο. 
    Θα παρακαλέσω να συμφωνήσουμε να γίνει κάποιος περιορισμός χρόνου, διότι είναι πολλοί οι συνάδελφοι, διακοπή μεσημεριανή δεν θα υπάρξει, θα συνεχιστεί η συζήτηση μέχρις ότου εξαντληθεί ο κατάλογος και γι’ αυτό σας προτείνω να αποδεχθούμε -όπως έχει γίνει και κάποια συνεννόηση με τα κόμματα- ο χρόνος αυτός να είναι πέντε λεπτά με μία πολύ μικρή ανοχή. 
    Συμφωνεί η Βουλή; 
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ ( Άννα Μπενάκη - Ψαρούδα): Η Βουλή συμφωνεί. 
    Το λόγο έχει η κ. Μανωλιά. 
    ΧΡΥΣΑ ΜΑΝΩΛΙΑ: Ευχαριστώ, κυρία Πρόεδρε.
    Αγαπητοί συνάδελφοι, αυτές τις μέρες με την ευκαιρία της συζήτησης του νομοσχεδίου, όσο περισσότερα στοιχεία ακούει ο απλός κόσμος, όσο περισσότερες αναλύσεις φθάνουν στα αυτιά του, τόσο περισσότερο έντρομος και αμήχανος ατενίζει το μέλλον του. Γιατί κάθε μέρα αποτελεί και μία ακόμη επιβεβαίωση ότι η Νέα Δημοκρατία, απαρέγκλιτη στόχευση έχει την εξυπηρέτηση των μεγάλων συμφερόντων. Και κάθε μέρα γινόμαστε μάρτυρες των μεθοδεύσεών της για να πετύχει τις στοχεύσεις αυτές. Ειδικά τα άρθρα που συζητούμε τώρα οδηγούν με μαθηματική ακρίβεια σε υποβάθμιση της συντριπτικής πλειοψηφίας των εργαζομένων και σε καταπάτηση των δικαιωμάτών τους. 
    Μέρες τώρα η κοινωνία είναι ανάστατη, τα συνδικάτα απεργούν. Βλέπουν το φως στοιχεία που παραπέμπουν όχι μόνο σε χαριστικές τάσεις, αλλά παραπέμπουν και σε ερωτηματικά διαπλοκών. Και όμως απτόητη η Νέα Δημοκρατία συνεχίζει να δικαιολογεί τα αδικαιολόγητα. Δεν ξεγελάτε πια κανέναν αγαπητοί συνάδελφοι της Νέας Δημοκρατίας. Έχει γίνει ηλίου φαεινότερο ότι με πρόσχημα το ασφαλιστικό, επιδιώκετε να αντιμετωπίσετε όπως-όπως τα οικονομικά αδιέξοδα τα οποία εσείς τόσο επιπόλαια έχετε δημιουργήσει και προσπαθήσετε να κλείσετε τη μαύρη τρύπα του προϋπολογισμού που εσείς δημιουργήσατε, εισπράττοντας όσα-όσα από οπουδήποτε και με οποιονδήποτε τρόπο. 
    Υποτιμά η Νέα Δημοκρατία τη νοημοσύνη μας, υποστηρίζοντας ότι η συγκεκριμένη τροπολογία έχει να κάνει με το ασφαλιστικό. Μας είπατε πουθενά τη γενικότερη πολιτική σας άποψη για το ασφαλιστικό; Ποιες είναι για τη Νέα Δημοκρατία οι βασικές αρχές πάνω στις οποίες πρέπει να στηρίζεται ένα βιώσιμο ασφαλιστικό σύστημα; Να ακούσει και ο ελληνικός λαός ποιες είναι οι συγκεκριμένες προοπτικές που η Νέα Δημοκρατία με την πρότασή της δίνει στο ασφαλιστικό σύστημα. 
    Φυσικά δεν υπάρχει τίποτε απ’ όλα αυτά. Αντίθετα βιώνουμε την προκλητική πρωτοτυπία, η Κυβέρνηση πρώτα να νομοθετεί με τον τρόπο που η ίδια αντιλαμβάνεται αυτήν τη διαδικασία και στη συνέχεια να καλεί σε διάλογο τους εργαζόμενους. 
    Διαμορφώνει τετελεσμένα με ιδιαίτερα μάλιστα αρνητικές συνέπειες για τους εργαζόμενους και ταυτόχρονα καλεί σε διάλογο. 
    Αλλά, κύριοι της Νέας Δημοκρατίας έχετε δείξει πώς εννοείτε το διάλογο και όταν ακόμη τον κάνετε. 
    Πανηγύρισε η Κυβέρνηση για τον δήθεν διάλογο της διοίκησης του ΟΤΕ με τους εργαζόμενους. Στην ουσία και στην πράξη η διοίκηση του ΟΤΕ που εσείς διορίσατε οδήγησε σε έναν ωμό εκβιασμό. Ή να δεχθούν να συμφωνήσουν στην πρόταση της εθελούσιας εξόδου ή να υποκύψουν στον εκβιασμό της απώλειας των ασφαλιστικών δικαιωμάτων που κατέκτησαν με τις συλλογικές τους συμβάσεις. Αυτή η πολιτική του δήθεν διαλόγου αποδείχθηκε ότι δεν ήταν παρά μία ωμή εξαγορά συνδικαλιστικών συνειδήσεων. Και αν στον ΟΤΕ περπάτησε αυτό το προσωπείο του διαλόγου, έπεσε στις τράπεζες και γενικότερα στις ΔΕΚΟ αυτό το προσωπείο γιατί μπροστά στην άρνηση των εκεί εργαζομένων να συμφωνήσουν στα σχέδιά σας, προχωρήσατε μονομερώς παρά τις αντιδράσεις τους σε νομοθετική ρύθμιση που καταστρατηγεί κεκτημένα συνδικαλιστικά δικαιώματα, που ανατρέπει κατά τρόπο αντισυνταγματικό και παράνομο τη διαδικασία των συλλογικών συμβάσεων. Αλλά η πρόκληση δεν περιορίζεται μόνο στο ότι η Κυβέρνηση πρώτα νομοθετεί και μετά ζητά διάλογο. Συνεχίζεται και στο εξής: Η Κυβέρνηση νομοθετεί έχοντας βαθιά μεσάνυχτα για το συνολικό κόστος που θα επιφέρει αυτή η αλλαγή στο ασφαλιστικό σύστημα. Νομοθετεί χωρίς αναλογιστική μελέτη, χωρίς καν να έχει μελετήσει όλες τις παραμέτρους. 
    Αμφιβάλλει κανείς ότι εκτός από πολιτικά επικίνδυνη πρακτική αποτελεί αυτό και προκλητική πρωτοτυπία; 
    Η πρακτική σας, αγαπητοί συνάδελφοι της Νέας Δημοκρατίας, είναι πια γνωστή. Αυτά για όλους είναι ψιλά γράμματα. Η αγωνία σας και μέλημά σας είναι πώς να εξυπηρετείτε παντού και πάντα τα μεγάλα συμφέροντα και στην προκείμενη περίπτωση τα μεγάλα συμφέροντα τα τραπεζικά. Και μάλιστα τόσο εξώφθαλμα που προκαλείτε αντιδράσεις ακόμη και σε στελέχη σας. 
    Και μεταφέρετε, κύριοι της Νέας Δημοκρατίας, χωρίς κανένα βάσανο όλα τα βάρη στο ΙΚΑ.. Αλλά αποκαλυφθήκατε πια. Δεν κάνετε ασφαλιστική πολιτική. Καθαρά εισπρακτική πολιτική κάνετε, αλλά και επίθεση στο ασφαλιστικό σύστημα κάνετε. Βάζετε χέρι στα ταμεία αλλά και βαθιά στην τσέπη του ελληνικού λαού. Και το πολιτικό θράσος είναι ότι σαν επωδό προσπαθείτε να φορτώνετε σε άλλους αυτό που αποτελεί το κόστος των αποφάσεών σας.
    Κύριοι συνάδελφοι της Νέας Δημοκρατίας, η πραγματικότητα είναι σκληρή για σας. Δεν έχετε καμία πρόταση για το ασφαλιστικό. Δεν λύνεται κανένα πρόβλημα του ασφαλιστικού. Δημιουργείτε μόνο προβλήματα στην κοινωνία και στους εργαζόμενους. Υποσκάπτετε τα θεμέλια του μεγαλύτερου ασφαλιστικού οργανισμού της χώρας μας που είναι το ΙΚΑ.. Υπονομεύετε τη σταθερότητα του ασφαλιστικού μας συστήματος, με στόχο μόνο να εξυπηρετήσετε τα μεγάλα συμφέροντα και να καλύψετε όπως-όπως τις αδυναμίες της γενικότερης οικονομικής σας πολιτικής και τα αδιέξοδα που αυτή η πολιτική έχει δημιουργήσει. Θα έχετε να δώσετε λόγο γι’ αυτά και για όλα τα ανησυχητικά και επικίνδυνα που ακούμε, στον ελληνικό λαό και στους εργαζόμενους που έχουν νου και κρίση και που γι’ αυτό ακριβώς στη συνείδησή τους δεν θα περάσει αυτό το νομοσχέδιο, όπως είπε και ο εισηγητής μας. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς την κ. Μανωλιά.
    Κύριοι συνάδελφοι, θα ήθελα δυο αποφάσεις να σας ανακοινώσω. 
    Πρώτον, οι Διακομματικές Κοινοβουλευτικές Επιτροπές που έχουν συσταθεί κατά τα άρθρα 44 και 45 του Κανονισμού της Βουλής και για τις οποίες η Βουλή είχε ορίσει προθεσμία υποβολής των προτάσεών τους μέχρι τέλος της Α΄ Συνόδου, ζήτησαν παράταση της προθεσμίας λειτουργίας τους, προκειμένου να ολοκληρώσουν το έργο τους.
    Με τη σύμφωνη γνώμη και της Διάσκεψης των Προέδρων, προτείνουμε, για τη Διακομματική Κοινοβουλευτική Επιτροπή «Για τη μελέτη και αντιμετώπιση του προβλήματος των ναρκωτικών» και τη Διακομματική Επιτροπή «Για την αντιμετώπιση των προβλημάτων που απασχολούν τα άτομα με αναπηρία» παράταση της προθεσμίας λειτουργίας τους, μέχρι τέλος της Β΄ Συνόδου.
    Ως προς τη Διακομματική Επιτροπή «Για τη διαμόρφωση θεσμικού πλαισίου εγγυήσεων διαφάνειας στον αθλητισμό», η οποία έχει ήδη εισέλθει στο στάδιο της σύνταξης της Έκθεσής της, προτείνεται η παράταση των εργασιών της μέχρι 31 Οκτωβρίου 2005.
    Συμφωνεί το Σώμα;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφώνησε ομοφώνως. 
    Κυρίες και κύριοι συνάδελφοι, όπως γνωρίζετε, με την ομόφωνη απόφαση του Σώματος της 16ης Μαρτίου 1989, ύστερα από πρόταση του αειμνήστου Προέδρου της Βουλής Γιάννη Αλευρά, καθιερώθηκε βραβείο με την ονομασία «Μνήμη Ελευθερίου Βενιζέλου», με σκοπό την προαγωγή των κοινοβουλευτικών θεσμών και το οποίο θα απονέμεται στο πλαίσιο διαγωνισμού για τη συγγραφή επιστημονικής μελέτης.
    Στο διαγωνισμό που η Βουλή των Ελλήνων προκήρυξε για το έτος 2004 με θέμα «Η εκπαιδευτική πολιτική των κυβερνήσεων του Ελευθερίου Βενιζέλου» υποβλήθηκαν τέσσερις μελέτες. 
    Η συγκροτηθείσα με απόφαση της Προέδρου της Βουλής κριτική επιτροπή για την απονομή του Βραβείου αποτελείται από τον Α΄ Αντιπρόεδρο της Βουλής κ. Σωτήρη Χατζηγάκη, ως Πρόεδρο και από τους κυρίους Εμμανούηλ Ρούκουνα, Πρόεδρο της Ακαδημίας Αθηνών, Κωνσταντίνο Σβολόπουλο, Ακαδημαϊκό και Καθηγητή του Πανεπιστημίου Αθηνών και Ιωάννη Κολιόπουλο, Καθηγητή του Αριστοτέλειου Πανεπιστημίου Θεσσαλονίκης. 
    Η κριτική επιτροπή με την από 9 Ιουνίου 2005 εισήγηση-πρότασή της έκρινε ότι καμία από τις μελέτες που υποβλήθηκαν δεν ανταποκρίνεται στο προβλεπόμενο υψηλό επίπεδο, απαραίτητο για την απονομή διάκρισης.
    Η επιτροπή εισηγείται:
    1.Το θέμα του επόμενου διαγωνισμού να ορισθεί ως εξής:
    «Η στάση του ελληνικού Τύπου έναντι της πολιτικής του Ελευθερίου Βενιζέλου από την ανάληψη της πρωθυπουργίας (1910) έως την έναρξη του Α΄ Παγκοσμίου Πολέμου (1914)».
    Το έργο που θα υποβληθεί πρέπει να είναι ανέκδοτο, βασισμένο σε ανέκδοτο ή εκδεδομένο υλικό, τεκμηριωμένο κατά τα διεθνώς κρατούντα (πηγές, βοηθήματα) και να παραθέτει τη σχετική με το θέμα βιβλιογραφία.
    Η Βουλή θα διευκολύνει την έρευνα με την πρόσβαση των μελετητών στις πρωτογενείς πηγές.
    2.Η εργασία που θα επιλεγεί για το α΄ βραβείο θα έχει χρηματικό έπαθλο το ποσό των 10.000 ευρώ και για το β΄ βραβείο το ποσό των 7.000 ευρώ.
    3.Την τροποποίηση του άρθρου 1 του Κανονισμού Απονομής Βραβείου, όπως ισχύει, ως προς το χρόνο υποβολής των μελετών, ώστε ο διαγωνισμός να γίνεται κάθε τρία χρόνια.
    Ερωτάται το Σώμα: Εγκρίνει την πρόταση της Κριτικής Επιτροπής;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς, το Σώμα ενέκρινε ομοφώνως.
    Η σχετική εισήγηση-πρόταση της Κριτικής Επιτροπής θα καταχωριστεί στα Πρακτικά της σημερινής συνεδρίασης.
    (Στο σημείο αυτό η Πρόεδρος της Βουλής κ. Άννα Μπενάκη-Ψαρούδα καταθέτει για τα Πρακτικά την εισήγηση-πρόταση της Κριτικής Επιτροπής η οποία έχει ως εξής:
      «ΚΡIΤΙΚΗ ΕΠΙΤΡΟΠΗ
      ΓΙΑ ΤΗΝ ΑΠΟΝΟΜΗ ΒΡΑΒΕΙΩΝ
      ΜΕ ΤΗΝ ΟΝΟΜΑΣΙΑ "ΜΝΗΜΗ ΕΛΕΥΘΕΡΙΟΥ ΒΕΝΙΖΕΛΟΥ»
      Προς την Κυρία Πρόεδρο της Βουλής των Ελλήνων
      ΕΙΣΗΓΗΣΗ ΠΡΟΤΑΣΗ
      Για το βραβείο με την ονομασία "Μνήμη Ελευθερίου Βενιζέλου"
      	Η Κριτική Επιτροπή, που συγκροτήθηκε με την υπ' αριθ. 1276/1014 από 11.2.2005 απόφασή σας και αποτελείται από τους κ.κ.:
      1. Α΄ Αντιπρόεδρο της Βουλής, κ. Σωτήρη Χατζηγάκη, ως Πρόεδρο της Επιτροπής,
      2. Πρόεδρο της Ακαδημίας Αθηνών. κ. Εμμανουήλ Ρούκουνα, μέλος,
      3. Καθηγητή του Πανεπιστημίου Αθηνών και Πρόεδρο του Επιστημονικού Συμβουλίου της Βουλής, κ. Κώστα Μαυριά, μέλος,
      4. Καθηγητή του Πανεπιστημίου Αθηνών και Ακαδημαϊκό, κ. Κωνσταντίνο Σβολόπουλο, μέλος,
      5. Καθηγητή του Αριστοτέλειου Πανεπιστημίου Θεσσαλονίκης κ. Ιωάννη Κολιόπουλο, μέλος. 
      συνεδρίασε στις 11 Μαρτίου και στις 27 Μαΐου 2005 (σχετικά πρακτικά υπ' αριθ. 1 και 2).
      Η ανωτέρω Κριτική Επιτροπή, αφού έλαβε υπ' όψη:
      α. τις διατάξεις του Κανονισμού Απονομής Βραβείου για την προαγωγή των κοινοβουλευτικών θεσμών (ΦΕΚ 165Α΄/16.6.1989, ΦΕΚ 53Α΄/12.4.1993, ΦΕΚ 76Α΄/ 11.5.1994, ΦΕΚ 112Α΄/3.6.1997),
      β. το θέμα του διαγωνισμού: «Η εκπαιδευτική πολιτική των κυβερνήσεων Ελευθερίου Βενιζέλου»,
      γ. τις τέσσερις (4) μελέτες (υπ' αριθ. πρωτ. 2534-2537) που υποβλήθηκαν στις 31-12-2004 για τα ως άνω βραβεία του διαγωνισμού, τον οποίον η Βουλή των Ελλήνων προκήρυξε (αριθ. πρωτ. 3907/2079/7-4-2003) για τη συγγραφή επιστημονικής μελέτης με σκοπό την προαγωγή των κοινοβουλευτικών θεσμών.
      Α. έκρινε ότι:
      καμία από τις μελέτες που υποβλήθηκαν δεν ανταποκρίνεται στο προβλεπόμενο υψηλό επίπεδο, απαραίτητο για την απονομή διάκρισης.
      Β. Η Επιτροπή εισηγείται:
      α. Το θέμα του επόμενου διαγωνισμού ορίζεται ως εξής:
      «Η στάση του ελληνικού τύπου έναντι της πολιτικής Ελευθερίου Βενιζέλου από την ανάληψη της πρωθυπουργίας (1910) έως την έναρξη του Α΄ Παγκοσμίου πολέμου (1914)».
      Το έργο που θα υποβληθεί πρέπει να είναι ανέκδοτο, βασισμένο σε ανέκδοτο ή εκδεδομένο υλικό, τεκμηριωμένο κατά τα διεθνώς κρατούντα (πηγές, βοηθήματα) και να παραθέτει τη σχετική με το θέμα βιβλιογραφία.
      (Η Βουλή θα διευκολύνει την έρευνα με την πρόσβαση των μελετητών στις πρωτογενείς πηγές).
      β. Η εργασία που θα επιλεγεί για το α' βραβείο θα έχει χρηματικό έπαθλο το ποσό των 10.000 Ευρώ και για το β' βραβείο το ποσό των 7.000 Ευρώ.
      γ. Την τροποποίηση της από 20.5.1997 ομόφωνης απόφασης της Ολομέλειας της Βουλής, (ΦΕΚ 112/Α΄3/6/1997), ώστε ο διαγωνισμός γιο την απονομή βραβείου με την ονομασία «Μνήμη Ελευθερίου Βενιζέλου» να γίνεται κάθε τρία χρόνια.
      Αθήνα, 9 1ουνίου 2005
      Ο ΠΡΟΕΔΡΟΣ
      ΤΗΣ ΚΡIΤΙΚΗΣ ΕΠΙΤΡΟΠΗΣ					ΤΑ ΜΕΛΗ
      
      Σωτήρης Χατζηγάκης 			Εμμανουήλ Ρούκουνας 
      Α' Αντιπρόεδρος της Βουλής		Πρόεδρος της Ακαδημίας
      						Καθ. Κώστας Μαυριάς
Καθ.Κωνσταντίνος Σβολόπουλος
Καθ. Ιωάννης Κολιόπουλος»)
    ΠΡΟΕΔΡΟΣ (Άννα Μπενάκη-Ψαρούδα): Ο συνάδελφος κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, θα ξεκινήσω με ένα θέμα που βλέπουμε αυτές τις ημέρες στις εφημερίδες. Θεωρώ αδιανόητο και απαράδεκτο το να υπάρχει επί δύο ημέρες ολοσέλιδη καταχώρηση με χρήματα του ελληνικού λαού, η οποία να διαφημίζει αυτήν την απαράδεκτη παρέμβαση που κάνετε στις τράπεζες. Εάν δεν μπορείτε να πείσετε το Κοινοβούλιο, αν δεν μπορείτε να πείσετε τους Βουλευτές σας, αν δεν μπορείτε επανειλημμένα -παρ’ ότι έχετε αναπτύξει τις απόψεις σας προς τον ελληνικό λαό με όλα τα μέσα- να πείσετε τους πολίτες, τουλάχιστον σεβαστείτε τα χρήματα του ελληνικού λαού και μην τα ξοδεύετε κατά απαράδεκτο και πρωτοφανή τρόπο τόσες ημέρες συνέχεια με πληρωμένες και καταχωρημένες διαφημίσεις, ουσιαστικά, του Υπουργείου σας και του Υπουργείου Απασχόλησης, προκειμένου να πείσετε για πράγματα για τα οποία κανείς δεν πρόκειται να πειστεί. 
      ΗΛΙΑΣ ΚΑΛΛΙΩΡΑΣ: Ενημερώνουμε το λαό.
      ΧΡΗΣΤΟΣ ΠΡΩΤΟΠΑΠΑΣ: Και είναι δυο φορές αδιανόητο ότι οι πληρωμένες καταχωρήσεις μπαίνουν την ώρα που στη Βουλή συζητιέται ο νόμος. Δεν έχετε ούτε καν την ευαισθησία να περιμένετε να ολοκληρωθεί η διαδικασία της ψήφισης. Βεβαίως, πάλι θα διαφωνούσα, αλλά θα έλεγα ότι τουλάχιστον τηρείτε τα προσχήματα. Εδώ ούτε τα προσχήματα δεν έχετε τηρήσει. Είναι απαράδεκτο και προκλητικό με χρήματα του ελληνικού λαού να κάνετε τέτοιες παρεμβάσεις.
      Δεύτερον, γράψατε στα παλαιά των υποδημάτων την Οικονομική και Κοινωνική Επιτροπή. Και εδώ υπάρχει και ένα θέμα προσωπικής σας ευθύνης, κύριε Υπουργέ. Δεν είναι δυνατόν από τη μια να αναθέτετε στην Οικονομική και Κοινωνική Επιτροπή το γενικότερο διάλογο και τη συζήτηση για το ασφαλιστικό με δηλώσεις σας πριν από μερικές εβδομάδες, και μάλιστα χωρίς πλαίσιο, χωρίς να έχετε την τόλμη και το θάρρος να πείτε τις απόψεις σας,  και εν συνεχεία το ίδιο όργανο στο οποίο, υποτίθεται, έπρεπε να επενδύσετε και να προσδώσετε το απαραίτητο κύρος, για να κάνει αυτόν το διάλογο, τον οποίο εσείς εξαγγείλατε –και βεβαίως όλοι κατανοούμε τι διάλογος θα ήταν αυτός χωρίς πλαίσιο- να το περιφρονείτε και να το καταπατάτε βάναυσα στερώντας του και τη δυνατότητα να εκφέρει γνώμη, όπως πρέπει, όπως προβλέπει το πλαίσιο λειτουργίας του σε ένα μείζον θέμα που αφορά δεκάδες χιλιάδες πολίτες αυτής της χώρας. Η καταπάτηση κάθε έννοιας σεβασμού στην Οικονομική και Κοινωνική Επιτροπή με τη μεθόδευση την οποία κάνατε γι’ αυτές τις τροπολογίες αποδεικνύει και το υποκριτικό των ισχυρισμών σας και του δήθεν διαλόγου τον οποίο της αναθέσατε.
      Επιγραμματικά, επειδή ο χρόνος είναι λίγος, θα πω τα εξής: Πρώτον, με τις ρυθμίσεις που φέρνετε για τις τράπεζες και τον ΟΤΕ εξυπηρετείτε συμφέροντα, κύριε Υπουργέ της Οικονομίας. Εξυπηρετείτε τα συμφέροντα αυτών τους οποίους αύριο θα καλέσετε –και πιθανόν να τους έχετε βρει- για να τους δώσετε την Αγροτική Τράπεζα –και η αγορά λέει ότι είναι η UPS- ή την Εμπορική ή τον ΟΤΕ, που η αγορά λέει ότι είναι η TELEFONICA. Καλούνται δηλαδή αυτήν τη στιγμή να επιβαρυνθούν οι Έλληνες πολίτες σημαντικά, προκειμένου να γίνουν κινήσεις –γιατί δεν είναι μεταρρυθμίσεις- οι οποίες θα εξυπηρετήσουν τα σχέδια πώλησης σε συγκεκριμένα οικονομικά συμφέροντα των επιχειρήσεων, όπως ακριβώς έχετε σχεδιάσει για ταμειακούς λόγους. 
      Το ίδιο όμως κάνετε και με τις άλλες κινήσεις σας. Πίσω από το θέμα της αλλαγής του ωραρίου λειτουργίας των καταστημάτων, είναι τα πολυεθνικά υπερκαταστήματα. Πίσω από άλλες κινήσεις που βλέπουμε αυτές τις ημέρες να εξελίσσονται, είναι συγκεκριμένα οικονομικά συμφέροντα. Μ’ αυτά πλέον έχετε ταυτιστεί, σ’ αυτά απολογείστε και αυτά μόνο εξυπηρετείτε ως Κυβέρνηση.
      Τρίτο ζήτημα, το ΙΚΑ. Δημιουργείτε μια τρύπα από την κύρια σύνταξη των 9.000.000.000 ευρώ. Δεν το είπα εγώ. Το είπε ο κ. Βαρθολομαίος, ο αρμόδιος διοικητής του ΙΚΑ. Καταπατάτε κατά τον πιο περιφανή τρόπο το νόμο Ρέππα, τόσο στο άρθρο 5 όσο και στο άρθρο 11, και βεβαίως χρυσοπληρώνετε πάλι με έξοδα και του ελληνικού δημοσίου και υπονομεύοντας το ήδη υπονομευμένο ΤΑΠ-ΟΤΕ έτι περαιτέρω και τη χρυσοπληρωμένη έξοδο του ΟΤΕ. 
      Το χειρότερο όμως δεν είναι αυτό μόνο. Το χειρότερο είναι ότι ξέρετε, το κάνετε ενσυνείδητα και κατανοείτε ότι οι ρυθμίσεις αυτές θα οδηγήσουν σε σημαντικά αδιέξοδα το ΙΚΑ και για τις ρυθμίσεις των τραπεζών και για τη ρύθμιση του ΤΑΠ-ΟΤΕ -που είναι γνωστό ότι θα φέρετε σε λίγο και δεν μπορείτε να κάνετε και αλλιώς- και για τις άλλες ιστορίες. Από αυτήν την εν γνώσει σας υποβάθμιση και επιβάρυνση του ΙΚΑ δημιουργείτε την ανάγκη για μια νέα παρέμβαση στο ασφαλιστικό, η οποία προφανώς θα έχει δυσμενή χαρακτήρα για τους εργαζόμενους και τους συνταξιούχους. 
      Επομένως, μου θυμίζετε τον πατροκτόνο, κύριε Υπουργέ, ο οποίος, αφού σκότωσε τον πατέρα του και πήγε στο δικαστήριο, ζήτησε την επιείκεια του δικαστηρίου, γιατί είναι ορφανός.
    Αφού δημιουργήσατε το πρόβλημα στο ΙΚΑ με αυτές τις ρυθμίσεις, έρχεστε τώρα να πείτε δήθεν με περίσκεψη, την οποία γνωρίζετε πολύ καλά, ότι όλοι καταλαβαίνουμε ότι είναι υποκριτική, ότι χρειάζεται να συζητήσουμε και πάλι το ασφαλιστικό για να μπορούμε να δούμε τι θα κάνουμε γενικότερα. Να συζητήσουμε με ποιο πλαίσιο, με ποιες προτάσεις, με ποιες διαδικασίες και σε ποια κατεύθυνση;
    Και κλείνω λέγοντας ότι υπάρχει και ένα τέταρτο και τελευταίο ζήτημα. Η ανασφάλεια και η αβεβαιότητα που δημιουργείται με τον τρόπο που κάνετε το ΕΤΑΤ στους τραπεζοϋπαλλήλους. Οδηγείτε στην ουσία σε ένα ταμείο θνησιγενές. Δεν μπορεί να σταθεί ταμείο μόνο με αρχική προίκα -και μάλιστα μόνο ο Θεός ξέρει ποια θα είναι- και τι είδους διαπραγματεύσεις θα κάνετε με τις τράπεζες γι’ αυτήν. Διότι τα κρατάτε όλα μόνος σας. Ούτε αναλογιστικές έχετε παρουσιάσει, ο Θεός ξέρει που θα τις αναθέσετε, τι θα βγάλετε και πώς θα διαπραγματευθείτε. Τα κρατάτε όλα. Λέτε «με νέο νόμο». Όλα στο χέρι σας για να το παίξετε όπως επιθυμείτε. Και αφού μετά οδηγείστε σε ένα θνησιγενές ταμείο θα καλέσετε και πάλι εν συνεχεία γι’ αυτό θέλετε και νομικό πρόσωπο δημοσίου δικαίου μια νέα παρέμβαση διότι θα πείτε ότι «και πάλι δεν μπορώ να κάνω αλλιώς». 
    Αλλά όχι μόνο αυτό. Οδηγείτε και σε μια πολιτική δεύτερου γύρου τους τραπεζοϋπαλλήλους. Καταπατάτε τις συμβάσεις τους, καταπατάτε τις συμφωνίες τους, κάνετε βίαια και παρεμβατικά με μια επίδειξη αυταρχισμού αυτή τη σημερινή παρέμβαση. Ο ίδιος αρνηθήκατε να κάνετε ουσιαστικό διάλογο. Και ουσιαστικά οδηγείτε σε μαζικές αγωγές και προσφυγές, οι οποίες γνωρίζετε πάρα πολύ καλά ότι πιθανότατα θα καταστήσουν το νόμο σας ανενεργό. Βέβαια, εσείς πιθανά θα έχετε προλάβει να πουλήσετε την Αγροτική –αν αυτός είναι ο κύριος στόχος σας- όμως το πρόβλημα θα παραμείνει, θα είναι ανοικτό και το χειρότερο θα σωρεύει δεινά στο ασφαλιστικό σύστημα και στον απλό εργαζόμενο. Γι’ αυτό και ζητάμε να αποσυρθούν αυτές οι τρεις απαράδεκτες τροπολογίες και φυσικά, αν επιμείνετε θα τις καταψηφίσουμε. 
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη- Ψαρούδα): Ευχαριστούμε πολύ. Το λόγο έχει ο Υπουργός Οικονομίας και Οικονομικών κ. Αλογοσκούφης. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θα πάρω αφορμή από μια αποστροφή του λόγου του προηγούμενου συναδέλφου, του κ. Πρωτόπαπα, ότι εξυπηρετούμε συμφέροντα. Εξυπηρετούμε τα συμφέροντα του ελληνικού λαού. Εξυπηρετούμε τα συμφέροντα της ελληνικής κοινωνίας. Εξυπηρετούμε τα συμφέροντα της ελληνικής οικονομίας. Αυτά τα συμφέροντα και μόνο εξυπηρετούμε. 
      (Χειροκροτήματα από την πτέρυγα της Νέας Δημοκρατίας)
    Το τραπεζικό μας σύστημα αναδείχθηκε μέσα από τη συζήτηση αυτή ότι βρίσκεται μπροστά σε μεγάλες προκλήσεις που ανακύπτουν από την εφαρμογή των διεθνών λογιστικών προτύπων. Προτύπων που έπρεπε να είχαν εφαρμοστεί σύμφωνα με νόμο που είχε ψηφίσει η προηγούμενη κυβέρνηση ήδη από το τέλος του 2003. Αλλά η προηγούμενη Κυβέρνηση στην τακτική της αναβολής, έδωσε αναβολή και στην εφαρμογή των διεθνών λογιστικών προτύπων ακριβώς γιατί δεν ήθελε να αντιμετωπίσει τα μεγάλα προβλήματα, τα οποία θα ανέκυπταν από την εφαρμογή τους ειδικά για το τραπεζικό σύστημα. 
    Εμείς δεν είμαστε της αναβολής. Εμείς λύνουμε τα προβλήματα. Τα αντιμετωπίζουμε, κάνουμε διάλογο, τα αντιμετωπίζουμε κατάματα και προχωρούμε να τα λύσουμε. Οι κρατικές τράπεζες από την εφαρμογή των διεθνών λογιστικών προτύπων, αλλά και οι ιδιωτικές τράπεζες, είναι υποχρεωμένες να αποτυπώσουν στους ισολογισμούς τους τις υποχρεώσεις που έχουν στα ασφαλιστικά τους συστήματα. Και ορισμένες ήδη το έχουν κάνει. Ήδη χθες μια ιδιωτική τράπεζα το έκανε. Η Αγροτική Τράπεζα ετοιμάζεται να το κάνει. Η Εμπορική Τράπεζα ετοιμάζεται να το κάνει διότι πλέον αποσαφηνίστηκε το πλαίσιο του νόμου. Αν δεν γινόταν η ρύθμιση που προβλέπει το νομοσχέδιο που συζητούμε θα εξαφανίζονταν τα ίδια κεφάλαια των δυο μεγάλων κρατικών τραπεζών, της Αγροτικής και της Εμπορικής, και θα εδημιουργείτο τεράστιο πρόβλημα και στην απασχόληση στη χώρα και στο τραπεζικό σύστημα και στην οικονομία και στην κοινωνία γενικότερα. 
    Αυτό είναι το αδιέξοδο στο οποίο είχε οδηγήσει η πολιτική της αναβολής. Η πολιτική του αναβάλλουμε ό,τι απαιτεί να πάρουμε αποφάσεις. Παίρνουμε αποφάσεις και λύνουμε τα ζητήματα. Αν δεν παίρναμε αυτή την πρωτοβουλία θα είχαμε τεράστιο πρόβλημα στο τραπεζικό σύστημα. 
    Το πρόβλημα οφείλεται στο ότι τα συνταξιοδοτικά ταμεία πολλών τραπεζών δεν είναι εναρμονισμένα με το τι ισχύει για τους υπόλοιπους εργαζομένους, στο γεγονός ότι υπάρχουν μεγάλες ανισότητες στις παροχές μεταξύ διαφορετικών τραπεζικών ασφαλιστικών ταμείων, μεγάλες ανισότητες από ταμείο σε ταμείο, από τράπεζα σε τράπεζα. 
    Και αυτό οφείλεται και στις απροκάλυπτες πολιτικές παρεμβάσεις του παρελθόντος που έγιναν και στην τελευταία εικοσαετία. Στην Εμπορική οι παρεμβάσεις έγιναν από τις κυβερνήσεις του ΠΑΣΟΚ. Απροκάλυπτες παρεμβάσεις που δημιούργησαν το πρόβλημα στην Εμπορική Τράπεζα.
    Και επειδή σας αρέσει να αναφέρεστε στα προβλήματα και στο ότι θα μπορούσε να λυθεί και με άλλο τρόπο το ζήτημα της Εμπορικής, εγώ θα καταθέσω –είναι σε εφημερίδα- μία καταγγελία: «Πού πήγαν τα 273.000.000.000 που πήρε η Εμπορική Τράπεζα από την πώληση της Ιονικής;»
    ΕΥΑΓΓΕΛΟΣ ΒΕΝΙΖΕΛΟΣ: Σας απάντησε χθες ο κ. Βερελής.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο κ. Στουρνάρας είχε πει στη Γενική Συνέλευση: «Τα επενδύσαμε στο Χρηματιστήριο και τα χάσαμε». 
      (Χειροκροτήματα από την πτέρυγα της Νέας Δημοκρατίας)
     Καταθέτω το απόσπασμα για να γνωρίζουν όλοι ότι το έγκλημα του Χρηματιστηρίου έχει παρενέργειες και για την κατάσταση στην οποία βρίσκεται σήμερα η Εμπορική Τράπεζα. Να το γνωρίζουν όλοι!
      (Χειροκροτήματα από την πτέρυγα της Νέας Δημοκρατίας)
    (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ποια είναι η λύση που προτείνουμε με το παρόν νομοσχέδιο, η λύση που προτείνουμε με τα άρθρα που συζητούμε σήμερα: Η λύση αφορά αποκλειστικά στις επικουρικές συντάξεις των εργαζομένων στις Τράπεζες. Η λύση που προτείνουμε είναι μεγάλη διαρθρωτική αλλαγή, γιατί αντιμετωπίζει ένα πρόβλημα το οποίο παρέμενε σε επικίνδυνη εκκρεμότητα για πολλά χρόνια, με συνέπεια να δημιουργούνται κίνδυνοι για την καταβολή των συντάξεων, κίνδυνοι για το τραπεζικό σύστημα, κίνδυνοι ευρύτερα για την οικονομία. 
    Η λύση, που προτείνουμε, είναι αποτέλεσμα σχεδίου, είναι αποτέλεσμα προγραμματισμού και διαλόγου με όλους τους ενδιαφερομένους, τους οποίους ακούσαμε πολύ προσεκτικά. Διότι ο διάλογος για εμάς είναι κεντρική επιλογή.
    Κατέθεσα ένα έγγραφο που αποδεικνύει πώς γινόταν ο διάλογος.  Ο διάλογος έγινε σε τεχνικό επίπεδο μεταξύ εκπροσώπων των Τραπεζών και της ΟΤΟΕ. Αργότερα προχώρησε σε ανώτερο επίπεδο. Ενεπλάκη και η Κυβέρνηση, στελέχη του Υπουργείου Οικονομίας και Οικονομικών –όπως έπρεπε- για να καθοριστούν οι τεχνικές παράμετροι του προβλήματος. Και από τις αρχές του χρόνου ο διάλογος προχώρησε και σε πολιτικό επίπεδο.
    Κατέθεσα προηγουμένως –και θα την ξανακαταθέσω μήπως και δεν το παρακολούθησε κανείς- επιστολή από την ΟΤΟΕ στις 18 Ιανουαρίου, που περιλαμβάνει τις βασικές θέσεις της ΟΤΟΕ, η οποία θέλει το Ενιαίο Επικουρικό Ταμείο, θέλει το Ενιαίο Ταμείο Ασφάλισης. Ε, υπάρχει μία διαφορά. Ήθελε το Ενιαίο Ταμείο Ασφάλισης ως ιδιωτικού δικαίου, δηλαδή να το διαχειρίζονται οι τράπεζες και οι τραπεζοϋπάλληλοι. 
    (Θόρυβος από την πτέρυγα του ΠΑΣΟΚ)
    ΗΛΙΑΣ ΚΑΛΛΙΩΡΑΣ: Και έξι μήνες πίσω.
    ΙΩΑΝΝΗΣ ΙΩΑΝΝΙΔΗΣ: Και έξι μήνες πίσω.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μα και η επικουρική ασφάλιση είναι ευθύνη του κράτους. Άλλο ότι το κράτος δεν είναι υποχρεωμένο να συμβάλει χρηματοδοτικά στην επικουρική ασφάλιση. Η ευθύνη, όμως, του κράτους για την επικουρική ασφάλιση και την καταβολή των επικουρικών συντάξεων δεν παύει να υπάρχει. Αυτό πρέπει να συντονίζει τα επικουρικά ταμεία.
    Άρα, η ΟΤΟΕ συμφωνούσε για Ενιαίο Ταμείο Ασφάλισης.
    (Θόρυβος από την πτέρυγα του ΠΑΣΟΚ)
    Επίσης, η ΟΤΟΕ συμφωνούσε ότι δεν μπορούσε να δοθεί λύση ανά Τράπεζα. Αναφέρω χαρακτηριστικά: «Είμαστε αντίθετοι σε κάθε προσπάθεια ή πρωτοβουλία για επιμέρους λύση του ασφαλιστικού ανά Τράπεζα». Ήθελε συνολική λύση. Αυτό κάνουμε.
      (Χειροκροτήματα από την πτέρυγα της Νέας Δημοκρατίας)
     Μπορεί να διαφωνούμε σε κάποιες λεπτομέρειες, αλλά προχωρούμε σε συνολική λύση. 
      (Χειροκροτήματα από την πτέρυγα της Νέας Δημοκρατίας)
    Ήδη από τις 18 Ιανουαρίου απειλούσε με κινητοποιήσεις. Είχε εξαγγείλει αγωνιστικές κινητοποιήσεις πριν ακόμη καταλήξει ο διάλογος. Ο διάλογος συνεχίστηκε για πολλούς μήνες ακόμα. Και ήταν μόνο πριν από λίγες εβδομάδες που αποφάσισε η Κυβέρνηση ότι ο διάλογος δεν οδηγούσε κάπου -υπήρχαν συνεχείς υπαναχωρήσεις- και ότι έπρεπε να καταλήξουμε σε μία ενιαία λύση με βάση όσα είχαμε ακούσει μέχρι τότε, με βάση τις απόψεις και της ΟΤΟΕ, με βάση τις απόψεις και της Ένωσης Ελληνικών Τραπεζών και με βάση και τις ανάγκες του Ελληνικού Δημοσίου και της ελληνικής κοινωνίας. Διότι είπα και προηγουμένως ότι τα μόνα συμφέροντα που εξυπηρετούμε είναι τα συμφέροντα του ελληνικού λαού, τα συμφέροντα της ελληνικής οικονομίας, τα συμφέροντα της ελληνικής κοινωνίας.
      (Χειροκροτήματα από την πτέρυγα της Νέας Δημοκρατίας)
    Καταθέτω και πάλι αυτό το έγγραφο της ΟΤΟΕ.
    (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Υπάρχουν κάποιες αμφισβητήσεις για το κατά πόσο πράγματι αυτό το Ταμείο θα χρηματοδοτηθεί από τις Τράπεζες. Η Έκθεση του Γενικού Λογιστηρίου είναι σαφέστατη. Και είναι σαφέστατη διότι στα σχετικά άρθρα, τα άρθρα που συζητούμε τώρα –και αναφέρομαι και στο άρθρο 59- είναι σαφές ότι οποιαδήποτε μείωση των εισφορών θα αναπληρωθεί από εισφορά του εργοδότη είτε εφάπαξ είτε τμηματικά.
    Στο άρθρο 59 –έχουν αναφερθεί αρκετοί συνάδελφοι- αναφέρεται ότι θα μειωθούν στο 4,5% οι εισφορές στο επικουρικό ταμείο. Αλλά η παράγραφος γ΄ λέει σαφώς ότι: «Θα υπάρξει εισφορά του εργοδότη για την κάλυψη της δαπάνης που προκαλείται από την ένταξη των συνταξιούχων και ασφαλισμένων των ταμείων επικουρικής ασφάλισης του παρόντος κεφαλαίου στο ΕΤΕΑΜ. Το ποσό αυτό καθορίζεται με νόμο μετά από την εκπόνηση ειδικής οικονομικής μελέτης και καταβάλλεται μέσα σε δέκα έτη». Και έχω κάνει και μία προσθήκη, ότι μπορεί αυτό να γίνει και με πολλαπλασιασμό της εισφοράς. Αυτές οι υποχρεώσεις προς το ΕΤΕΑΜ δεν ανακύπτουν με μιας. Δεν πέφτει ξαφνικά μια τεράστια δαπάνη στο ΕΤΕΑΜ. Πέφτει η υποχρέωση να πληρώνει σταδιακά τις συντάξεις στο βάθος του χρόνου.
      ΒΥΡΩΝ ΠΟΛΥΔΩΡΑΣ: Το επικουρικό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το επικουρικό.
      Και στο βάθος του χρόνου θα πληρώσουν και οι εργοδότες, δηλαδή οι τράπεζες -οι τράπεζες είναι οι εργοδότες, για να μην παίζουμε με τις λέξεις- όπως θα προκύψει από τη μελέτη, το σύνολο της επιπλέον δαπάνης που προκαλείται για το ΕΤΕΑΜ. Και του δίνουμε τη δυνατότητα να το κάνει είτε εφάπαξ είτε μέσα σε μια δεκαετία είτε μέσα από αύξηση των εισφορών μετά από εκπόνηση ειδικής οικονομικής μελέτης, που θα προσδιορίσει το ύψος της δαπάνης που θα προκληθεί.
      ΒΥΡΩΝ ΠΟΛΥΔΩΡΑΣ: Προσδιορίζεται τμηματικά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και βεβαίως, η ειδική οικονομική μελέτη –αυτά είναι αυτονόητα- θα λάβει υπόψη της και το επιτόκιο και το χρόνο αποπληρωμής. Άλλωστε, γι’ αυτό θα γίνει αυτή η ειδική οικονομική μελέτη, για να ληφθούν υπόψη αυτοί οι κανόνες.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να τα πείτε στον κ. Έβερτ. Σε μας τα λέτε;
      ΕΥΑΓΓΕΛΟΣ ΒΕΝΙΖΕΛΟΣ: Θα αναλάβουν το αναλογιστικό βάρος;
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ! Προς όλους τα λέει ο Υπουργός. Δεν τα λέει προς συγκεκριμένους αποδέκτες.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να πω ότι και στο ΕΤΑΤ αντίστοιχα προβλέπεται ότι θα πληρώσουν οι εργοδότες την όποια επιπλέον δαπάνη. Άρα, η Έκθεση του Γενικού Λογιστηρίου, την οποία κάποιοι συνάδελφοι αμφισβήτησαν, είναι απόλυτα ακριβής, γιατί το Γενικό Λογιστήριο ξέρει και κάνει καλά τη δουλειά του. Αποτελείται από υπαλλήλους, οι οποίοι είναι και καταρτισμένοι και ευσυνείδητοι και κάνουν πολύ σωστά τη δουλειά τους. Αυτή είναι η πραγματικότητα.
      Έρχομαι τώρα σε ορισμένα άλλα θέματα που ανέκυψαν. 
      Είναι σαφές, λοιπόν, ότι με τις ρυθμίσεις που συζητούμε και την καταβολή των συντάξεων διασφαλίζουμε προς όλους τους εργαζομένους στις Τράπεζες και την εύρυθμη λειτουργία και με ίσους όρους ανταγωνισμού του τραπεζικού συστήματος και το γεγονός ότι δεν επιβαρύνεται το κράτος και ο φορολογούμενος -αντίθετα ωφελείται το κράτος και ο φορολογούμενος- και το ότι δεν θίγονται ώριμα συνταξιοδοτικά δικαιώματα και το ότι υπάρχει μια προσαρμογή των νέων εργαζομένων στις τράπεζες στα όσα ισχύουν για τους υπόλοιπους μισθωτούς. Διότι οι υπόλοιποι μισθωτοί δεν είναι μισθωτοί δεύτερης κατηγορίας σε σχέση με τους εργαζομένους στις τράπεζες. Και κάποτε πρέπει να πάψουν να υπάρχουν αυτές οι διακρίσεις προνομιούχων και μη προνομιούχων μέσα στον τομέα των μισθωτών. Αλίμονο!
      (Χειροκροτήματα από την πτέρυγα της Νέας Δημοκρατίας)
      Και τελικά στηρίζονται οι κρατικές τράπεζες με δύο τρόπους: Τους δίνεται η δυνατότητα να ενταχθούν στο ενιαίο ταμείο με τους ίδιους όρους που εντάσσονται και οι ιδιωτικές τράπεζες. Ποια είναι τώρα η διαφορά κρατικών και ιδιωτικών τραπεζών; Και οι κρατικές τράπεζες θα υποχρεωθούν να πληρώσουν, ως εργοδότες, στο ταμείο οποιαδήποτε επιβάρυνση προκληθεί, είτε για το ΕΤΕΑΜ είτε για το ταμείο που δημιουργείται, το ΕΤΑΤ. Θα πρέπει να τα πληρώσουν ως εργοδότες και η Αγροτική Τράπεζα και η Εμπορική Τράπεζα. Το πρόβλημα ποιο είναι; Ότι δεν έχουν τα λεφτά.
      ΕΥΑΓΓΕΛΟΣ ΒΕΝΙΖΕΛΟΣ: Με την Εθνική τι θα γίνει;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η Εθνική θα τα πληρώσει και αυτή ως ιδιωτική τράπεζα.
       Δεν έχουν τα λεφτά, όμως, οι κρατικές τράπεζες. Και γι’ αυτό ήδη έχουμε προχωρήσει σε αύξηση κεφαλαίου 1,2 δισεκατομμυρίων ευρώ για την Αγροτική Τράπεζα, προκειμένου να μπορέσει να καλύψει και αυτή της την υποχρέωση, αλλά και άλλες υποχρεώσεις που δημιούργησε η τεράστια κακοδιαχείριση που έγινε στην Αγροτική Τράπεζα τα τελευταία χρόνια από τις διοικήσεις που είχε διορίσει το ΠΑΣΟΚ.
      (Χειροκροτήματα από την πτέρυγα της Νέας Δημοκρατίας)
      Και καταθέτω στα Πρακτικά και τον ισολογισμό της Αγροτικής Τράπεζας.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα ισολογισμό, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Κι επειδή ανέκυψε κι ένα θέμα επιλεκτικής πληροφόρησης ιδιωτικής τράπεζας, στον ισολογισμό αυτόν υπάρχει μια σημείωση, η σημείωση 3.
      Η σημείωση αυτή λέει ότι η τράπεζα δεν εμφανίζει στις οικονομικές καταστάσεις τις αναγκαίες προβλέψεις έναντι μελλοντικών υποχρεώσεων προς τα ασφαλιστικά ταμεία, αναμένουσα τις ρυθμίσεις στα πλαίσια του ν.3029/2000. 
      Όπως και κάποιες άλλες τράπεζες, καμία τράπεζα δεν είχε εγγράψει στον ισολογισμό της αυτές τις υποχρεώσεις, διότι ο διάλογος ήταν σε εξέλιξη και περίμεναν όλοι να δουν πού θα καταλήξει η λύση του ασφαλιστικού, προκειμένου να εγγράψουν τις ανάλογες υποχρεώσεις. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Αυτά να τα πείτε στον κ. Έβερτ, όχι σε εμάς.
      ΙΩΑΝΝΗΣ ΙΩΑΝΝΙΔΗΣ: Σε εσάς τα λέει.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ.
      Κύριε Καΐσερλή, σας παρακαλώ. Επιτέλους ηρεμήστε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και θέλω να επαναλάβω ότι θα εγγραφεί το σύνολο των υποχρεώσεων.
      Έρχομαι τώρα σε κάποια επιπλέον ερωτήματα. Ανέκυψε το ερώτημα γιατί ενημερώνεται ο ελληνικός λαός, για τις μεταρρυθμίσεις που κάνει η Κυβέρνηση. 
      Διότι εμείς, κυρίες και κύριοι συνάδελφοι, τον ελληνικό λαό τον θέλουμε ενημερωμένο. Τον θέλουμε να ξέρει και να μη βασίζεται μόνο στην παραπληροφόρηση που κάνουν τα φερέφωνα της Αξιωματικής Αντιπολίτευσης.
      (Χειροκροτήματα από την πτέρυγα της Νέας Δημοκρατίας)
      Τον θέλουμε να έχει πλήρη εικόνα για το ποια είναι τα προβλήματα και τι λύση προτείνει η Κυβέρνηση.
      Τα χρήματα στα οποία αναφέρθηκε ο κ. Πρωτόπαπας, τα οποία δεν είναι και τόσο σημαντικά, ξοδεύονται, προκειμένου να ενημερώσουμε τον ελληνικό λαό, διότι έχει δικαίωμα στην ενημέρωση ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      Και θα συνεχίσουμε να τον ενημερώνουμε και για τα προβλήματα και για τις λύσεις που υπάρχουν. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ να συντομεύσετε, διότι έχουμε πολλούς εγγεγραμμένους για να μιλήσουν.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τρία λεπτά ακόμη, κυρία Πρόεδρε.
      Έρχομαι στα θέματα του διαλόγου του ευρύτερου ασφαλιστικού. Η Κυβέρνηση έχει δεσμευτεί ότι σε αυτή την τετραετία δεν θα κάνει καμία αλλαγή στους ισχύοντες ασφαλιστικούς νόμους. Αυτό δεν σημαίνει ότι δέχεται πως ο ν. 3029 δεν έχει αδυναμίες. Έχει τεράστιες αδυναμίες, τις οποίες έχουμε καταγγείλει και στο παρελθόν και επιμένουμε να τις καταγγέλλουμε. Όμως, δεσμευτήκαμε προεκλογικά ότι θα προχωρήσουμε με βάση αυτό το πλαίσιο.
      Το πλαίσιο αυτό δεν αρκεί για να λύσει τα προβλήματα σε βάθος χρόνου, διότι το μόνο που έκανε ο ν. 3029, είναι να μετακυλήσει το κόστος της χρηματοδότησης του ασφαλιστικού συστήματος από το ΙΚΑ στον προϋπολογισμό. Αυτή ήταν η βασική αλλαγή του ν. 3029. Από το ΙΚΑ πήγε στον προϋπολογισμό, για τον οποίο προϋπολογισμό –το τονίζω για μια ακόμη φορά- η Κυβέρνηση δεσμεύεται ότι οποιαδήποτε προβλήματα ανακύπτουν στο ΙΚΑ από το ασφαλιστικό πρόβλημα, τα καλύπτει και με το 1%, που είναι η νομική υποχρέωση και με όποια επιπλέον ποσά προκύψουν, εάν αποδειχθεί ότι οι μελέτες πάνω στις οποίες στηρίχθηκε το 1% δεν αρκούσαν και είχαν αδυναμίες. Για όποιο πρόβλημα, λοιπόν, ανακύψει στο ΙΚΑ, δεν κινδυνεύει το ΙΚΑ. 
      Σταματήστε να χύνετε κροκοδείλια δάκρυα για το ΙΚΑ. Το ΙΚΑ το υπονομεύστε διαχρονικά και στη δεκαετία του ’80 και στη δεκαετία του ’90 και τώρα χύνετε κροκοδείλια δάκρυα για το ΙΚΑ.
      Αυτά είναι προφάσεις εν αμαρτίαις. 
      (Χειροκροτήματα από την πτέρυγα της Νέας Δημοκρατίας)
      Η Κυβέρνηση, επίσης, έχει ζητήσει να γίνει διάλογος και στην ΟΚΕ μεταξύ των κοινωνικών εταίρων και στη Βουλή. Είμαστε διατεθειμένοι να χρηματοδοτήσουμε και τις μελέτες που θα χρειαστούν οι Βουλευτές, σε περίπτωση που ο διάλογος αυτός προχωρήσει με μία επιτροπή στη Βουλή και τις μελέτες που θα χρειαστεί η ΟΚΕ, προκειμένου να στηριχθεί ο κοινωνικός διάλογος.
      Αυτά είναι δεδομένα και αυτονόητα και ο διάλογος δεν πρέπει να θεωρείται ότι απειλεί κανέναν, διότι η ενημέρωση, η γνώση των προβλημάτων, η γνώση για τις εναλλακτικές λύσεις δεν είναι απειλητική. Απειλητική είναι η άγνοια. Απειλητικό είναι το σκότος. Απειλητικό είναι αυτό το οποίο θέλουν να επιβάλλουν παντού οι της Αξιωματικής Αντιπολίτευσης.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ ολοκληρώστε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για το θέμα του ΟΤΕ θέλω να πω δύο κουβέντες. Μπορεί να χρειαστεί να κάνω και άλλη παρέμβαση αργότερα. 
      Όλοι αυτοί που κόπτονται για τις συναινετικές διαδικασίες, όλοι αυτοί που κόπτονται για το διάλογο, αποκάλυψαν στο θέμα του ΟΤΕ το πραγματικό τους πρόσωπο. Πέταξαν το προσωπείο της συναίνεσης και φόρεσαν το προσωπείο του κομματισμού, γιατί μόλις υπήρξε συμφωνία μεταξύ εργοδοτών και εργαζομένων για να σωθεί ένας μεγάλος οργανισμός προς όφελος της κοινωνίας, προς όφελος της οικονομίας, ξαφνικά θυμήθηκαν να καλέσουν τους συνδικαλιστές και να τους «τραβήξουν τα αυτιά», γιατί δήθεν συμφώνησαν με την εργοδοσία. 
      Αυτά είναι απαράδεκτα πράγματα. Δεν τιμούν την Αξιωματική Αντιπολίτευση. Θα πρέπει να τα σταματήσετε, γιατί φέρνετε τη χώρα πολλά χρόνια πίσω.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, οφείλω να ομολογήσω ότι η Αίθουσα έλαμψε από τη φιλαλήθεια του μόλις προλαλήσαντος Υπουργού Οικονομίας, σε τέτοιο δε σημείο ώστε τα όμματα των συναδέλφων να μη μπορούν να αντικρίσουν την αλήθεια. 
      Θα σας πω τώρα τι είπε ο κύριος Υπουργός. Είπε ότι τα ταμεία των τραπεζών αντιμετώπιζαν πρόβλημα. Είπε ότι υπήρχαν διαφορετικά συνταξιοδοτικά καθεστώτα και διαφορετικές παροχές, ότι η οικονομία αντιμετώπιζε πρόβλημα και συνεπώς θα έπρεπε να ενεργήσει η κυβέρνηση αμέσως κατά έναν τρόπο που να είναι σύμφωνος με τα συμφέροντα του ελληνικού λαού και της οικονομίας. 
      Υπάρχει ένα ερώτημα: Πώς υπηρετούνται τα συμφέροντα του ελληνικού λαού και της οικονομίας; Με επέμβαση τόσο στα ταμεία κύριας σύνταξης όσο και στα επικουρικά ταμεία, που συνιστά ευθεία παραβίαση της αυτονομίας των συλλογικών συμβάσεων και ευθεία παραβίαση των συμφερόντων των εργαζομένων; 
      Ισχυρίστηκε ο Υπουργός της Οικονομίας ότι του επιβάλλεται να εφαρμόσει το Διεθνές Λογιστικό Πρότυπο 19 και γι’ αυτό ακριβώς υποχρεούται να παρέμβει και στα επικουρικά ταμεία, προκειμένου να αποσαφηνίσει την καθαρή θέση των τραπεζών που κινδυνεύουν. 
      Θα ήθελα να σας διαβάσω ένα μικρό απόσπασμα από μια έκθεση που συνέταξαν τρεις εξαίρετοι καθηγητές των πανεπιστημίων Θεσσαλονίκης και Αθηνών, οι κύριοι Στεργίου, Χρυσόγονος και Σωτηρέλης. Λένε: «Εξάλλου, όσα αναφέρονται στην αιτιολογική έκθεση περί διεθνών λογιστικών προτύπων και δυσκολίας εφαρμογής τους στην Ελλάδα λόγω του ασφαλιστικού ζητήματος των τραπεζών εγείρουν την εξής ένστασή μας: Γιατί θα πρέπει να επιλυθεί το ζήτημα αυτό σε βάρος του δημοσίου συστήματος κοινωνικής ασφάλισης και κατ΄ επέκταση σε βάρος του κοινωνικού συνόλου; Η επιβάρυνση των ασφαλισμένων του ΕΤΕΑΜ με το κόστος επίλυσης ενός ιδιωτικού επιχειρηματικού προβλήματος αντιβαίνει στην αρχή της ίσης μεταχείρισης των πολιτών, άρθρο 4 παράγραφος 1 του Συντάγματος». Και συνεχίζουν: «Το νομοσχέδιο είναι ακόμη απρόσφορο για την εφαρμογή του Διεθνούς Λογιστικού Προτύπου 19 που θέλει ο κύριος Υπουργός να ικανοποιήσει. Πως θα απεικονιστεί η μελλοντική υποχρέωση των τραπεζών που θα προκύψει από την έκδοση του νόμου, όταν χρειάζονται αναλογιστικές μελέτες και ειδικές οικονομικές μελέτες που θα εκδοθούν; Άρα, το Διεθνές Λογιστικό Πρότυπο 19 για τις αρχικές διαχειριστικές περιόδους δεν θα αποτυπώνει τις πραγματικές ασφαλιστικές υποχρεώσεις, αφού όλες οι μελέτες που προβλέπονται από το νόμο θα εκδοθούν σε βάθος δεκαετίας».
      Κυρίες και κύριοι συνάδελφοι, ας εξετάσουμε τίνος τα συμφέροντα εξυπηρετούνται. Ο ν. 3029 προέβλεπε ότι, όταν θα υπήγετο ένα ταμείο κύριας σύνταξης στο ΙΚΑ ΕΤΑΜ, θα έπρεπε να υπάρξει –παρακαλώ προσέξτε τη διατύπωση- σύγκλιση των εισφορών του οικείου ταμείου με τις εισφορές στο ΙΚΑ, σε εύλογο χρονικό διάστημα. Σύγκλιση. Το νομοσχέδιο που εισηγείται ο κύριος Υπουργός της Οικονομίας προβλέπει με την ένταξη στο ΙΚΑ ΕΤΑΜ των φορέων κύριας ασφάλισης, αυτόματη μείωση των εισφορών στο επίπεδο του ΙΚΑ ΕΤΑΜ δηλαδή από εισφορές σήμερα των τραπεζών της τάξης 25%-26% περίπου στο 13,3%. 
      Ερώτημα: Όταν θα έχουμε από τον πρώτο χρόνο μείωση των ασφαλιστικών εισφορών των τραπεζών, αλλά θα είναι αμέσως απαιτητές και καταβλητές οι συντάξεις από το ΙΚΑ, η διαφορά που θα προκύψει από πού θα πληρωθεί; Δεν το διευκρινίζει ποτέ ο Υπουργός της Οικονομίας.
      Ερώτημα δεύτερο: Πως είναι δυνατόν να επεμβαίνετε στα επικουρικά ταμεία…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μου επιτρέπετε, κύριε συνάδελφε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μετά, κύριε Υπουργέ! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γιατί επανέρχεστε σε ζητήματα τα οποία έχω απαντήσει!
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι!
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Υπουργέ, δεν τα έχετε απαντήσει αυτά. Δεν τα έχετε απαντήσει καθόλου! Και ιδού πεδίο δόξης λαμπρό, μετά να τα ξεκαθαρίσετε! 
      Όμως, υπάρχει και κάτι ακόμη. Πώς είναι δυνατόν να καταργούμε την αυτονομία των συλλογικών συμβάσεων και να επεμβαίνουμε στα επικουρικά ταμεία, όταν αυτό δεν μπορεί να γίνει; Μιλάμε για ενώσεις προσώπων, για ειδικούς λογαριασμούς, για λογαριασμούς αλληλοβοηθείας που δεν μπορούν σε καμία περίπτωση να καταργηθούν με επέμβαση του νομοθέτη. 
      Θα σας παρακαλέσω πολύ να ακούσετε ορισμένα ακόμη πράγματα, κυρίες και κύριοι συνάδελφοι, κυρίως από το χώρο της Συμπολίτευσης. Θα καταθέσω μετά την προαναφερθείσα γνωμοδότηση 
      Εάν υποτεθεί ότι θα μπορούσε κάτω από έκτακτες συνθήκες –λένε οι τρεις καθηγητές- να περιοριστεί το δικαίωμα της συλλογικής αυτονομίας, αυτό θα μπορούσε να επιβληθεί μόνο σε έκτακτες περιστάσεις, υπό την προϋπόθεση ότι» η παρέμβαση πρέπει να είναι αναγκαία για την αντιμετώπιση συγκεκριμένων και συμφωνημένων λόγων γενικού συμφέροντος, να διαρκούν μόνο για το απαραίτητο, και πάντως εύλογο, χρονικό διάστημα και να μην συνεπάγονται μονόπλευρες θυσίες των εργαζομένων». Αναφέρονται στο υπ’ αριθμόν 1354 Πόρισμα της Επιτροπής Συνδικαλιστικής Ελευθερίας της ΔΟΕ. 
      Και συνεχίζουν παρακάτω. «Σε κάθε περίπτωση πάντως, το κράτος υποχρεούται να τηρεί τουλάχιστον τα προσχήματα μιας ουδέτερης στάσης και να μην εμφανίζεται ως υποκατάστατο της μιας μόνο πλευράς, διότι τότε είναι έκθετο στον κίνδυνο να ταυτιστεί με τα συμφέροντα μιας τάξης -να, τι υπηρετεί η Κυβέρνηση- που είναι βέβαια κατά κανόνα η τάξη με τη μεγαλύτερη οικονομική δύναμη». 
      Όμως, τα ταμεία, όπως είπα και προηγουμένως, τα αλληλοβοηθητικά ταμεία, οι ειδικοί λογαριασμοί του προσωπικού των Τραπεζών παρέχουν ιδιωτική επικουρική ασφάλιση και αποτελούν ιδιωτικούς ασφαλιστικούς οργανισμούς. Παρατίθεται σειρά αποφάσεων που δέχονται ότι η επικουρική ασφάλιση που παρέχεται από αυτά τα ταμεία παρέχεται από ιδιωτικούς ασφαλιστικούς οργανισμούς. 
      «Σε καμία περίπτωση δεν μπορεί να παραβιάζονται ή να καταργούνται τέτοια ταμεία, γιατί συνιστούν ιδιωτικούς ασφαλιστικούς οργανισμούς. Η διάλυση ή ομαδοποίηση ή συγχώνευση των επικουρικών ταμείων των Τραπεζών θα μπορούσε να γίνει μόνο με τη βούληση των μερών. Ειδάλλως, θίγεται ο πυρήνας του άρθρου 12 παράγραφος 1 του Συντάγματος». Αναφέρεται πάλι σειρά αποφάσεων από τον Άρειο Πάγο μέχρι το Ευρωπαϊκό Δικαστήριο. 
      Κυρίες και κύριοι συνάδελφοι, αυτές τις μέρες έχω ακούσει να ισχυρίζεται η Κυβέρνηση ότι δεν πρόκειται να θιγούν δικαιώματα εν γένει των ασφαλισμένων και συνταξιούχων τραπεζοϋπαλλήλων. Μάλιστα, ανήκει αυτή η διακήρυξη σε ένα από τα τρία «δεν» που έχει ανακοινώσει ο Πρωθυπουργός και οι Υπουργοί του. 
      Χθες, είχα την ευκαιρία να διατυπώσω ένα ερώτημα στον Υπουργό κ. Παναγιωτόπουλο, για το οποίο απάντηση δεν πήρα. Είναι απολύτως ψευδές ότι δεν θίγονται δικαιώματα. Διάβασα και χθες και θα το κάνω και σήμερα. Στο άρθρο 61, που αναφέρεται στον σκοπό του ΕΤΑΤ, στην παράγραφο β) ορίζεται ρητά το εξής: «Οι όροι και οι προϋποθέσεις συνταξιοδότησης από τα οικεία ταμεία ή κλάδους ή ειδικούς λογαριασμούς ή ενώσεις προσώπων για τους ασφαλισμένους μέχρι 31-12-1992 δεν θίγονται». 
      Άρα, είναι προφανές, κατ’ αντιδιαστολή της παραγράφου β΄ του άρθρου 61 του συζητούμενου νομοσχεδίου, ότι θίγονται όλοι όσοι είναι ασφαλισμένοι μετά την 1-1-1993. 
      Συνεπώς, δεν μπορεί η Κυβέρνηση να ισχυρίζεται ότι τίποτα απολύτως δεν πράττει σε βάρος ώριμων ή και άλλων συνταξιοδοτικών και ασφαλιστικών δικαιωμάτων ασφαλισμένων στις Τράπεζες.
      Ο κ. Έβερτ προηγουμένως έθεσε ένα θέμα που αφορά τη συγκροτημένη διαφωνία του για το άρθρο 59. Είναι κάτι που θα αγνοήσει η Κυβέρνηση; Είναι κάτι που πρέπει και εμείς να αγνοήσουμε, όταν προέρχεται από άνθρωπο που γνωρίζει καλά το ασφαλιστικό των Τραπεζών; Η απάντηση, βεβαίως, ανήκει στον καθένα από εμάς, όταν αργότερα θα κληθούμε να επιλέξουμε το ένα ή το άλλο. 
      Όμως, αυτά τα οποία είπε προηγουμένως ο πρώην Πρόεδρος της Νέας Δημοκρατίας δεν τα λέγει μόνο ο ίδιος. Τα λένε και άλλοι. Θα μου επιτρέψετε να σας διαβάσω κάτι, το οποίο πιστεύω ότι θα διευκολύνει τους κυρίους συναδέλφους της Νέας Δημοκρατίας να κατανοήσουν το πρόβλημα. 
      Όπως ξέρετε, ορίζεται στο νομοσχέδιο που συζητούμε πώς και πόθεν καλύπτονται οι εισφορές, οι χρηματοδοτήσεις στο ΕΤΕΑΜ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε λίγο χρόνο παραπάνω, κυρία Πρόεδρε.
      Μία πηγή είναι με εισφορά εργοδότη για την κάλυψη της δαπάνης που προκαλείται από την ένταξη των συνταξιούχων των ταμείων επικουρικής ασφάλισης του παρόντος κεφαλαίου στο ΕΤΕΑΜ. Το ποσό αυτό καθορίζεται, όπως ξέρετε, με νόμο και μετά από εκπόνηση ειδικής οικονομικής μελέτης μέσα στην επόμενη δεκαετία. 
      Διαβάζω και πάλι: «Από τη διατύπωση της προαναφερθείσας διάταξης δεν προκύπτει για ποιο σκοπό θα συνταχθεί η μελέτη. Τι ακριβώς θα αποτυπώνει; Η ασάφεια που δημιουργείται είναι σκόπιμη, προκειμένου να μείνει η διάταξη αυτή ανεφάρμοστη. Ας σημειωθεί ότι οι εργοδότες - τράπεζες έχουν καταβάλει εισφορές που έχουν παραμείνει ως περιουσία του ΕΤΑΤ ή έχουν χρησιμοποιηθεί ήδη για τη χρηματοδότηση των συντάξεων των επικουρικών ταμείων. Επομένως, οι τράπεζες θα προβάλουν ως επιχείρημα ότι κατέβαλαν το αναλογούν σε αυτές ποσό για τη χρηματοδότηση των συνταξιούχων.» 
      Και συνεχίζουν οι γνωμοδοτούντες καθηγητές: «Μήπως η εν λόγω διάταξη εννοεί ότι η οικονομική μελέτη θα αφορά επικουρικά ταμεία, όπως αυτό της Εμπορικής, όπου ισχύει ένα πρόγραμμα καθορισμένων παροχών; Δηλαδή η οικονομική μελέτη θα αποτυπώνει την υποχρέωση των τραπεζών να συνεισφέρουν το απαραίτητο ποσό για την κάλυψη των δαπανών από τις συμφωνηθείσες συντάξεις; Για να είναι αυτό δυνατόν, θα πρέπει η ειδική οικονομική μελέτη να συνοδευτεί από αναλογιστικές μελέτες που θα αποτιμούν αυτή τη μελλοντική εγγύηση που έδωσαν οι τράπεζες στα επικουρικά ταμεία. Και πώς θα συνταχθούν οι αναλογιστικές μελέτες για κάτι που δεν θα υπάρχει, αφού οι ασφαλισμένοι και οι συνταξιούχοι θα έχουν ενταχθεί σε μια άλλη αναλογιστική βάση, εκείνη του ΕΤΕΑΜ, δηλαδή σε διαφορετική αναλογιστική βάση των ταμείων από τα οποία προέρχονται; Και γιατί οι τράπεζες θα υποχρεωθούν να καταβάλουν ένα ποσό για μια υποχρέωση που δεν θα έχουν πλέον μετά τη διάλυση των επικουρικών ταμείων;»
      Τα ερωτήματα είναι σαφή. Προέρχονται από ειδικούς. Περιλαμβάνονται σε εκθέσεις που πρέπει να αναγνωστούν. Θα την καταθέσω, για να την έχετε υπόψη σας. 
      Κυρίες και κύριοι συνάδελφοι, θα ήθελα στο λίγο χρόνο που έχω στη διάθεσή μου να θέσω και ένα άλλο πελώριο θέμα, ηθικής, πολιτικής και νομικής σημασίας. 
      Όπως ξέρετε, η Κυβέρνηση ουσιαστικά επιλέγει να ακυρώσει το χαρακτήρα της Εθνικής Επιτροπής Τηλεπικοινωνιών και Ταχυδρομείων ως ανεξάρτητης αρχής, ως εθνικής ρυθμιστικής αρχής. Πώς το επιτυγχάνει αυτό; 
      Το επιτυγχάνει με το να ακυρώνει το διορισμό της ηγεσίας και των μελών της Εθνικής Επιτροπής Τηλεπικοινωνιών από τη Διάσκεψη των Προέδρων με πλειοψηφία 4/5 και να ορίζει πλέον, με τη διάταξη που εισηγείται, ότι η επιλογή γίνεται από το Υπουργικό Συμβούλιο μόνο μετά από εισήγηση του αρμοδίου Υπουργού Μεταφορών και Επικοινωνιών. 
      ΒΥΡΩΝ ΠΟΛΥΔΩΡΑΣ: Η Επιστημονική Υπηρεσία τι λέει; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω τώρα. 
      Αποτελεί βάναυση οπισθοχώρηση στο παρελθόν. Η Επιστημονική Υπηρεσία της Βουλής, στην οποία αναφέρθηκε μόλις πριν ο αγαπητός συνάδελφος κύριος Πολύδωρας, λέει τα ακόλουθα στο τέλος του κειμένου της. Σας παρακαλώ, προσέξτε τη διατύπωση, η οποία είναι εξαιρετικά ευέλικτη. Θα πρέπει, όμως, κανείς να αναγνώσει και ολόκληρο το κείμενο της Επιτροπής.
      «Κατόπιν των ανωτέρω, τα μέλη του Επιστημονικού Συμβουλίου ομόφωνα εκφέρουν τη γνώμη ότι κατά την ισχυρότερη ερμηνευτική εκδοχή δεν είναι επιτρεπτή, κατά το Σύνταγμα, η δια νόμου ανάθεση στη Διάσκεψη των Προέδρων της Βουλής της επιλογής των προσώπων που συγκροτούν τις ανεξάρτητες αρχές.» 
      Προσέξτε: «Κατά την ισχυρότερη ερμηνευτική εκδοχή».
      ΒΥΡΩΝ ΠΟΛΥΔΩΡΑΣ: Σοφιστείες δικές σας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μέσα στο κείμενο, επίσης, του Επιστημονικού Συμβουλίου υπάρχει μια εξαιρετική εισήγηση που γίνεται από συγκεκριμένο καθηγητή –είναι ο καθηγητής Σκανδάμης- ο οποίος λέγει το εξής: 


      Οι ανεξάρτητες διοικητικές αρχές χωρίζονται σε τρία είδη: αυτές οι οποίες προβλέπονται απευθείας από τον συνταγματικό νομοθέτη, αυτές που ιδρύονται από τον κοινό νομοθέτη και αυτές που έχουν τον χαρακτήρα της ρυθμιστικής ανεξάρτητης αρχής και προκύπτουν πρωτίστως από το δίκαιο του κοινοτικού ανταγωνισμού και ενσωματώνονται στο εθνικό δίκαιο.
      Για τις πρώτες ανεξάρτητες αρχές δεν υπάρχει κανένα θέμα. Η εγγύηση της ανεξαρτησίας τους αποτυπώνεται στη συνταγματική πρόβλεψη ότι ο διορισμός τους γίνεται με απόφαση της πλειοψηφίας των τεσσάρων πέμπτων της Διάσκεψης των Προέδρων. Για τις ανεξάρτητες διοικητικές αρχές, οι οποίες προβλέπονται από τον κοινό νομοθέτη, θα μπορούσαμε να δεχθούμε ότι ίσως πρέπει να είναι διαφορετικό το καθεστώς ορισμού της ηγεσίας τους και των μελών τους.
      Αλλά –συνεχίζει επίσης ο καθηγητής- σε ό,τι αφορά τις ρυθμιστικές αρχές που είναι αποτέλεσμα της διαμόρφωσης πρώτα απ’ όλα της κοινοτικής αγοράς, όπως συμβαίνει στις τηλεπικοινωνίες και στην ενέργεια, οι ρυθμιστικές αυτές αρχές πρέπει να έχουν τους ίδιους όρους και εγγυήσεις της ανεξαρτησίας, που προβλέπονται και για τις κατά τη συνταγματική πρόβλεψη ανεξάρτητες αρχές. Διότι εδώ το Κοινοτικό Δίκαιο -και αναφέρεται στην Οδηγία 2081- έχει την ίδια ισχύ με το Εθνικό μας Δίκαιο.
      Άρα –και είναι σωστή αυτή η ερμηνευτική εκδοχή- και οι ρυθμιστικές ανεξάρτητες αρχές, που παρεμβαίνουν με κανονιστικό τρόπο στις απελευθερωμένες αγορές, πρέπει να απολάβουν των ίδιων όρων ανεξαρτησίας, όπως είναι ο τρόπος του διορισμού τους. Συνεπώς και γι’ αυτές θα πρέπει να ισχύει η αρχή του διορισμού τους από τη Διάσκεψη των Προέδρων με πλειοψηφία τεσσάρων πέμπτων.
      Θα πρέπει, εξάλλου, να ακολουθήσουμε το παράδειγμα ισχυρών χωρών της Ευρωπαϊκής Ένωσης, όπως είναι η Γερμανία και η Ιταλία, όπου τα ομοσπονδιακά κοινοβούλια ή οι γερουσίες παίζουν ιδιαίτερα αποφασιστικό ρόλο στον διορισμό εθνικών ρυθμιστικών αρχών και γενικότερα των ανεξάρτητων διοικητικών αρχών.
      Σε κάθε περίπτωση, κυρία Πρόεδρε, θεωρώ ότι αποτελούσε κατάκτηση για τον κοινοβουλευτικό μας πολιτισμό και για τη δημοκρατία ότι η Διάσκεψη των Προέδρων με πλειοψηφία τεσσάρων πέμπτων διόριζε τις ηγεσίες και τα μέλη των ανεξάρτητων αρχών.
      Θυμίζω –και με αυτό τελειώνω- ότι στη σχετική συζήτηση που έγινε στα πλαίσια της Αναθεώρησης του Συντάγματος η τότε μειοψηφία και σήμερα πλειοψηφία ισχυριζόταν –μπορείτε να ανατρέξετε στα Πρακτικά Αναθεώρησης του Συντάγματος- ότι δεν αρκούσε ο ορισμός των ανεξαρτήτων αρχών από τη Διάσκεψη των Προέδρων με πλειοψηφία των τεσσάρων πέμπτων. Η τότε αντιπολίτευση πρότεινε την εκλογή των ανεξαρτήτων αρχών από την αρμόδια Κοινοβουλευτική Επιτροπή με πλειοψηφία των τριών πέμπτων.
      Σήμερα τι είναι αυτό που σας αναγκάζει να πάτε πίσω; Νομίζω ότι και συμφέροντα συγκεκριμένα υπερασπίζεστε, αλλά και τη δημοκρατία εξασθενίζετε.
      Ευχαριστώ πολύ.
      (Στο σημείο αυτό ο Βουλευτής κ. Χαράλαμπος Καστανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, η επιχειρηματολογία είναι εκτενής –συνοψίζεται, από τη δική μου πρόσληψη, στα όσα διετύπωσε ο κ. Αλογοσκούφης, ο Υπουργός Οικονομίας και Οικονομικών- σχετικά με το γιατί προβαίνει η Κυβέρνηση σε αυτές τις πρωτοβουλίες.
      Ο αντίλογος της Αξιωματικής Αντιπολίτευσης, κατά τη δική μου γνώμη, είναι πολύ αναιμικός, πολύ ισχνός. Και τούτο διότι εκφέρει ο αντίλογος κάποιες κριτικές παρατηρήσεις –το τι κάνετε, γιατί το κάνετε έτσι- αλλά πάσχει δραματικά στην έλλειψη θέσεων.
     Μας λέτε να μην κάνουμε τίποτα. Ο κύριος Αλογοσκούφης όταν είπε «εμείς δεν είμαστε της αναβολής, είμαστε των πράξεων και των αποφάσεων», έκανε ένα λάθος. Μίλησε για το υποκείμενο των ενεργειών και των δράσεων, δηλαδή για την κυβέρνηση, αλλά δεν μίλησε για τις αντικειμενικές δυνάμεις που μας υποχρεώνουν να μην είμαστε αναβλητικοί. Δηλαδή οι αντικειμενικές δυνάμεις μάς υποχρεώνουν ούτε ώρα να μη μείνουμε στάσιμοι. Όχι μόνο γιατί είναι μια συνταγή την οποία απορρίπτουμε εμείς που είμαστε της δράσης και έχουμε εντολή φρέσκια από τις 7 Μαρτίου του 2004, αλλά και διότι η Εμπορική και η Αγροτική γκρεμίζονται, κύριε Μάνο. 
     ΣΤΕΦΑΝΟΣ ΜΑΝΟΣ: Πότε το μάθατε;
     ΒΥΡΩΝ ΠΟΛΥΔΩΡΑΣ: Το έχουμε μάθει από τον καιρό που κυβερνούσε το ΠΑΣΟΚ, στο οποίο προσχωρήσατε κύριε Μάνο. 
     (Χειροκροτήματα από την πτέρυγα της Νέας Δημοκρατίας).
     ΣΤΕΦΑΝΟΣ ΜΑΝΟΣ: Καλό αυτό! Από πότε το ξέρετε; 
     ΒΥΡΩΝ ΠΟΛΥΔΩΡΑΣ: Και το είχαμε συνειδητοποιήσει περισσότερο από σας. Διότι δεν φαντάζομαι να το είχατε συνειδητοποιήσει και σεις, όταν πήγατε σε αυτούς που δημιούργησαν το πρόβλημα της Εμπορικής, της Αγροτικής, των τραπεζών και της εθνικής οικονομίας. Αυτή είναι η διαμαρτυρία μου προς εσάς κύριε Μάνο, διότι δεν έπρεπε να συμπλέετε, δεν έχετε καμιά δουλειά σε εκείνο το χώρο. Κάποιος πρέπει να σας το πει. 
     ΙΩΑΝΝΗΣ ΜΑΓΚΡΙΩΤΗΣ: Αφού τον διώξατε ….
     ΒΥΡΩΝ ΠΟΛΥΔΩΡΑΣ: Για να κάνετε τι; Να πάτε να μιλήσετε για τις κεφαλαιοκρατικές προτάσεις σας από το ΠΑΣΟΚ; 
     ΠΡΟΕΔΡΟΣ ( Άννα Μπενάκη - Ψαρούδα): Κύριε Πολύδωρα, ελάτε στο θέμα σας παρακαλώ. 
     ΒΥΡΩΝ ΠΟΛΥΔΩΡΑΣ: Είμαι στο θέμα. 
     ΠΡΟΕΔΡΟΣ ( Άννα Μπενάκη - Ψαρούδα): Απαντάτε σε μια παρέμβαση του κ. Μάνου, η οποία δεν έπρεπε να είχε γίνει. 
     ΒΥΡΩΝ ΠΟΛΥΔΩΡΑΣ: Το θέμα άνοιξε από την ερώτηση του κ. Μάνου, κυρία Πρόεδρε, πότε το μάθαμε. Και το ξέρουμε αυτό δέκα χρόνια τώρα, γιατί το ΠΑΣΟΚ το παθαίνει σαν τον κακό τον μάρτυρα στο δικαστήριο. Για τους μη νομικούς, ο κακός μάρτυρας παθαίνει τρία πράγματα. Στην αρχή δεν ακούει και ακούς και λέει «δεν άκουσα κύριε Πρόεδρε». Στη συνέχεια παθαίνει αμνησία. Αν καταφέρει να ακούσει, λέει «δεν θυμάμαι κύριε Πρόεδρε». Στο τέλος, ο κακός  μάρτυρας δηλώνει και ηλίθιος «δεν κατάλαβα κύριε Πρόεδρε». Αυτά συμβαίνουν στο ΠΑΣΟΚ, τον κακό τον μάρτυρα.
     (Χειροκροτήματα από την πτέρυγα της Νέας Δημοκρατίας)
     Και αμνησία και κώφωση, δεν ακούει! Τι δεν ακούτε κύριοι του ΠΑΣΟΚ; Δεν ακούτε αυτό που λέει ο Στουρνάρας «τι απέγιναν τα 273.000.000.000 ευρώ της Εμπορικής»; «Τα παίξαμε στο χρηματιστήριο και τα χάσαμε». Δεν ακούτε, έχετε πάθει αμνησία; Τι έγιναν τα 600.318.000 ευρώ του ΤΑΠΥΛΤ; Ξεχάσατε την Ιονική; Τα ξεχάσατε και αυτά. 
     Κάπου εν παρενθέσει ασχολείστε  και με τις εθελουσίες εξόδους του κυρίου Βουρλούμη και της συμφωνίας της διοίκησης με τους εργαζομένους. 
     ΠΑΝΑΓΙΩΤΗΣ ΑΔΡΑΚΤΑΣ: Οι έξι χιλιάδες πού πήγαν;
     ΒΥΡΩΝ ΠΟΛΥΔΩΡΑΣ: Οι οκτώ χιλιάδες τα προηγούμενα τέσσερα χρόνια εθελοντικές έξοδοι από τον ΟΤΕ δεν έχουν σημειωθεί πουθενά. Είναι στο κεφάλαιο της αμνησίας σας! 
     ΙΩΑΝΝΗΣ ΙΩΑΝΝΙΔΗΣ: Τα 600 εκατομμύρια….
     ΒΥΡΩΝ ΠΟΛΥΔΩΡΑΣ: Το είπαμε, 600.318.000 ευρώ. Οι εθελούσιες έξοδοι στην Ολυμπιακή; Αμνησία εδώ! Οι εθελούσιες έξοδοι στην ΕΡΤ; Αμνησία πάλι! Άλλο προσωπικό που υπηρετεί με άλλη σχέση, δεν έχει μεταταγεί στην Εθνική και είναι στο ΙΚΑ, δεν σας ενοχλεί. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Το πρόγραμμα της εθελουσίας εξόδου το έκανε ο κ. Μητσοτάκης το 1993. 
     ΒΥΡΩΝ ΠΟΛΥΔΩΡΑΣ: Τι σημασία έχει… 
     ΧΑΡΑΛΑΜΠΟΣ ΚΑΣΤΑΝΙΔΗΣ: Διότι λέτε διάφορα, τα οποία δεν έχουν σχέση με αμνησία. 
     ΒΥΡΩΝ  ΠΟΛΥΔΩΡΑΣ: ..μπορείς να βρεις και σε κάποια παράγραφο του Καποδίστρια εθελούσια έξοδο. Μπορείς να βρεις εθελούσια έξοδο από την τάξη των οπλαρχηγών, για να πάμε συντεταγμένοι στην τάξη της Σχολής Ευελπίδων που ίδρυσε ο Καποδίστριας. Δεν βγαίνει έτσι. 
     (Χειροκροτήματα από την πτέρυγα της Νέας Δημοκρατίας)
     ΑΘΑΝΑΣΙΟΣ ΜΠΟΥΡΑΣ: Η τελευταία μετοχοποίηση μετά το 2000. 
     (Θόρυβος από την πτέρυγα της Νέας Δημοκρατίας)
     ΠΡΟΕΔΡΟΣ ( Άννα Μπενάκη - Ψαρούδα): Παρακαλώ κύριοι συνάδελφοι! 
     ΒΥΡΩΝ ΠΟΛΥΔΩΡΑΣ: Έφερε ο κ. Καστανίδης τρεις καθηγητές να καταθέτουν την επιστημονική σοφιστεία τους ή τον επιστημονικό λαϊκισμό τους για την υπόθεση του σύννομου αυτών των ενεργειών. 
      Και ξεχνά τη γνωμάτευση του κ. Δημήτρη Τσάτσου και του κ. Φίλιππου Σπυρόπουλου για την Εθνική, που λέει: «Με βάση τις σκέψεις που εκτέθηκαν, η υπαγωγή του ειδικού λογαριασμού του ΤΕΑΠΕΤΕΜ στο ΙΚΑ ΕΤΕΑΜ με ρύθμιση του νομοθέτη είναι, ενόψει των δεδομένων που διαμορφώνονται, συνταγματικά θεμιτή. Ειδικότερα εναρμονίζεται τόσο με το δικαίωμα της κοινωνικής ασφάλισης, άρθρο 22 παρ. 5 του Συντάγματος, όσο και με την αρχή του κοινωνικού κράτους, άρθρο 25 παρ. 1 εδάφιον α΄ του Συντάγματος».
      Δεύτερον, ο Γιώργος Κασσιμάτης, καθηγητής του Συνταγματικού Δικαίου, εκθέτει τη γνωμάτευσή του για την Εμπορική, κυρίες και κύριοι συνάδελφοι και λέει: «Ο νομοθέτης μπορεί και υποχρεούται από το Σύνταγμα για την εξυπηρέτηση του δημοσίου συμφέροντος, το οποίο συνίσταται στην εξασφάλιση σταθερότητας και βεβαιότητας των δικαιωμάτων κοινωνικής ασφάλισης των εργαζομένων στην Εμπορική Τράπεζα, στην αποκατάσταση της κοινωνικής ισότητας στο χώρο κοινωνικών ασφαλίσεων των ομοειδών κλάδων εργαζομένων και στην ενοποίηση και δημοσιοποίηση του συστήματος των κοινωνικών ασφαλίσεων των εργαζομένων γενικώς, να προβεί σε υποκατάσταση του ιδιωτικού φορέα κοινωνικής ασφάλισης των εργαζομένων στην Εμπορική Τράπεζα, του ΤΕΑΠΕΤΕΜ, σε κρατικό ασφαλιστικό τομέα. Μπορεί επίσης να επιφέρει τις αναγκαίες διαρθρωτικές μεταβολές, ως προς τα ασφαλιστικά δικαιώματα και τις ασφαλιστικές υποχρεώσεις των εργαζομένων, με βάση την αρχή της κοινωνικής ισότητας στον ομοειδή χώρο κοινωνικής ασφάλισης». Στέρεοι… 
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπό την προϋπόθεση της συμφωνίας των μερών πάντα, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Ευχαριστώ, κύριε Καστανίδη. 
      Τη συμφωνία των μερών ξέρετε ποιος την παρέχει; Η κατάσταση ανάγκης, η στρεψοδικία των σωματείων, των συνδικάτων, με τα οποία έκανε απόπειρα διαρκείας η Κυβέρνηση να συνομιλήσει και να καταλήξει, όπως θεαματικά και η δική σας στρεψοδικία -του ΠΑΣΟΚ- με το να μην καταθέτει προτάσεις. 
      Έρχεστε και αμφισβητείτε, μετά λόγου γνώσεως, την ισχύ της αδήριτης ανάγκης που λέγεται «διεθνή λογιστικά πρότυπα»; Μα, αυτά είπαμε ότι εφαρμόζονται σε δέκα μέρες. Τρία χρόνια τα αναβάλατε, σε δέκα μέρες έρχεται η τελική προθεσμία, η οποία έχει ως απόλυτη διάγνωση, αποτέλεσμα δραματικό την κατάρρευση της Εμπορικής. Και θα μείνουμε εμείς απαθείς; Εμείς όχι. Η αίσθηση ευθύνης μας καλεί να δράσουμε και δρούμε.
      Θέλω να σας πω, κυρίες και κύριοι συνάδελφοι, ότι είστε εκτεθειμένοι ανεπανόρθωτα με το να μην συναισθάνεστε την κατάσταση ανάγκης. Αυτό είναι όλο το πολιτικό ζήτημα που εκτίθεται σε αυτή την Αίθουσα και ενώπιον της ελληνικής κοινωνίας. 
      Και δεν προβληματίζεστε από το γεγονός ότι «τρώτε πόρτα» -κατά το δη λεγόμενον- από την ελληνική κοινωνία και στο ασφαλιστικό κεφάλαιο; Τις είδατε τις δημοσκοπήσεις; Υπάρχει το ένστικτο του λαού και η γνώση που προσπαθούμε να δώσουμε στο λαό κόντρα στο δικό σας αποπροσανατολισμό και τη συσκότιση, γιατί ρίχνετε μελάνι ως σηπίαι, κατά το συνήθειό σας. Εμείς προσπαθούμε να ενημερώσουμε κάθε ενδιαφερόμενο, δηλαδή και τον κ. Έβερτ πίσω από τον οποίο καλύπτεστε –ίσως λόγω όγκου, δεν είναι τόσο εύσωμος πλέον- και παίζετε κρυφτούλι. Τι είναι αυτά; 
      Λέει για το επικουρικό: «Από το 4% στο 7% τη διαφορά θα την καλύψει ο εργοδότης, δηλαδή η τράπεζα». Και μάλιστα κάτι βρήκε στην επιχειρηματολογία,  την οποία δανείζεστε. Τώρα όμως είδα μία ύφεση. Δεν την επικαλούνται την τροπολογία Έβερτ πολύ δυνατά. Τα βρήκατε μεταξύ σας; Καταλήξατε; Σταθεροποιηθείτε επιτέλους να δούμε πού στέκεστε. Σας έβλεπα με τη σημαία «Έβερτ» μπροστά και προχωρούσατε. Τώρα βλέπω μία μικρή υποστολή. Πού είσαστε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Την έχει σηκώσει τόσο ψηλά ο κ. Έβερτ που δεν χρειάζεται…
      ΒΥΡΩΝ ΠΟΛΥΔΩΡΑΣ: Λέω λοιπόν ένα δεύτερο για το «εντόκως». Λέει ο κ. Αλογοσκούφης: «Εντόκως θα το δούμε στις αναλογιστικές και τις άλλες οικονομικές μελέτες, θα δούμε πώς θα αναπτύσσεται η υποχρέωση της εργοδοσίας να καλύπτει στη δεκαετία». Δεν είναι σχηματισμένο το χρέος ή η οφειλή των τραπεζών σήμερα, στις 30 Ιουνίου 2005. Θα αναπτύσσεται για να δούμε ποια βάρη νέα σχηματίζονται.
      Και αυτά, σε εναρμόνιση προς τις μελέτες, οικονομικές και αναλογιστικές, θα έρχονται να υπολογίζονται και εντόκως. Μη βιάζεστε, μην άγχεστε.
      Καταλήγω με μια παρατήρηση. 
      ΙΩΑΝΝΗΣ ΙΩΑΝΝΙΔΗΣ: Μην καταλήγετε. Σας θέλουμε και άλλο!
      ΒΥΡΩΝ ΠΟΛΥΔΩΡΑΣ: Για το κεφάλαιο που είπε, για την επιτροπή, την ανεξάρτητη αρχή των τηλεπικοινωνιών, ρώτησα κι έλαβα απάντηση από τον υπεύθυνο κ. Καστανίδη, ότι η Επιστημονική Επιτροπή της Βουλής είπε: «Κατά την κρατούσα άποψη, οι μη αναφερόμενες ανεξάρτητες αρχές στο Σύνταγμα, μπορούν να είναι, με την εξουσία του κοινού νομοθέτη, οριζόμενες κατά τη σύνθεσή τους, κ.λ.π..». Η κυρίαρχη άποψη. Εσείς προσχωρήσατε...
      ΧΑΡΑΛΑΜΠΟΣ ΚΑΣΤΑΝΙΔΗΣ: Του Επιστημονικού Συμβουλίου η άποψη, όχι της επιστήμης...
      ΒΥΡΩΝ ΠΟΛΥΔΩΡΑΣ: Του Επιστημονικού Συμβουλίου. Το Επιστημονικό Συμβούλιο αποφαίνεται κατά την κρατούσα άποψη του συμβουλίου, την πλειοψηφούσα άλλως. Εσείς προσχωρήσατε στην άποψη της μειοψηφίας. Τι να κάνουμε; Είσαστε σε αδύνατη θέση και εδώ. 
      Συνήθως σε όλα τα συμβούλια, σε όλες τις αποφάσεις ή αποφάνσεις, η πλειοψηφία έχει ένα καλύτερο τεκμήριο εγκυρότητας. Εμείς πάμε ως πλειοψηφία της Βουλής με την εντολή του ελληνικού λαού και ως Κυβέρνηση με το τεκμήριο της εγκυρότητας, που μας παρέχει η Επιστημονική Υπηρεσία της Βουλής. 
      Καταλήγοντας, προκύπτει ένα θέμα εμπιστοσύνης πολλές φορές. Όχι μόνο την εμπιστοσύνη που συζητήσαμε κατά την παροχή ψήφου εμπιστοσύνης πριν από δέκα μέρες εδώ. 
      ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Μην το ξεχνάμε.
      ΒΥΡΩΝ ΠΟΛΥΔΩΡΑΣ: Αλλά σας λέμε: Στις υποτιμήσεις της δραχμής, στις ανατιμήσεις τιμών μονοπωλιακού χαρακτήρα, στις χωροταξίες, όταν μπαίνει ένα χωροτακτικό σχέδιο μπροστά, απαιτείται –έτσι είναι η κοινοβουλευτική τάξη και η πολιτική ηθική- μια σχέση εμπιστοσύνης προς τον λαμβάνοντα τέτοιες κρίσιμες αποφάσεις -υποτίμηση δραχμής, ανατίμηση ειδών μονοπωλίου, χωροταξία- γιατί είναι τεράστια τα συμφέροντα. 
      Τηρουμένων των αναλογιών, κι εδώ είναι τεράστια τα συμφέροντα. 	Ως Πλειοψηφία που βγήκαμε από τις 7 Μαρτίου 2004, που προήλθαμε από την εμπιστοσύνη της ψήφου εμπιστοσύνης πριν από δεκαπέντε μέρες, σας το λέμε καθαρά και το λέμε προς τον ελληνικό λαό, ο οποίος μας ακολουθεί, μας εμπιστεύεται, εμπνέεται από μας γιατί λύουμε τα προβλήματα: Εμπιστευόμαστε την Κυβερνητική Επιτροπή, εμπιστευόμαστε την ηγεσία του Υπουργείου Οικονομίας, εμπιστευόμαστε αυτές τις λεπτές και ευαίσθητες πράξεις, γιατί είναι υπέρ του λαού και είναι κόντρα στη γραμμή της αναβλητικότητας και της οπισθοδρόμησης, στην οποία είχε εθίσει δραματικά –με δραματικές συνέπειες εννοώ- το ΠΑΣΟΚ αυτή την κοινωνία και αυτή την οικονομία. Έτσι βγαίνουμε από το τέλμα. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το λόγο επί προσωπικού.
      ΠΡΟΕΔΡΟΣ (Άννα Μπενάκη-Ψαρούδα): Επί προσωπικού εσείς; Ορίστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ζήτησα το λόγο επί προσωπικού και θα το εξηγήσω. 
      Πριν από λίγο ο κ. Πολύδωρας είπε χαρακτηριστικά: «Στο ΠΑΣΟΚ συμβαίνει...» –και αναφέρθηκε συνολικά στο ΠΑΣΟΚ, άρα περιλαμβάνει και τα φυσικά πρόσωπα-...
      ΒΥΡΩΝ ΠΟΛΥΔΩΡΑΣ: Που σημαίνει ότι δεν είναι προσωπικό. Αναιρείται η ένσταση, άμα λέτε «συλλογικό».
      ΠΡΟΕΔΡΟΣ (Άννα Μπενάκη-Ψαρούδα): Όχι, δεν είναι προσωπικό σας ό,τι συμβαίνει στο ΠΑΣΟΚ. Για όνομα του Θεού!
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ, κυρία Πρόεδρε! Να ολοκληρώσω το συλλογισμό μου.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Να ολοκληρώσω το συλλογισμό μου...
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, ναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είπε λοιπόν ο κ. Πολύδωρας ότι για το ΠΑΣΟΚ ισχύει ό,τι για έναν μάρτυρα σε επαρχιακό δικαστήριο. Μας απεκάλεσε κωφούς, αμνήμονες και ηλιθίους. Αποκάλεσε μια ολόκληρη παράταξη κωφούς, αμνήμονες...
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, δεν σας αναγνωρίζω! Είναι προσωπικό θέμα αυτό για σας;
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ! Βεβαίως είναι και προσωπικό θέμα. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ. Όχι. Δεν υπάρχει θέμα προσωπικό, κύριε Καστανίδη. Παρακαλώ!
    ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ πολύ, κυρία Πρόεδρε! Δεν ανέμενα από τον Κοινοβουλευτικό Εκπρόσωπο της Νέας Δημοκρατίας να πέσει σε αυτό το επίπεδο!
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ! Δεν υπάρχει προσωπικό θέμα. Κάντε μου τη χάρη, κύριε Καστανίδη.
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ανέμενα από έναν άνθρωπο που δηλώνει ότι με ευπρέπεια υπηρετεί την πολιτική και τη νομική να χρησιμοποιήσει τελικά παραδείγματα που πιστοποιούν επαρχιακό δικηγόρο!
    ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, ξέρετε και τον Κανονισμό και τι γίνεται σε αυτήν την Αίθουσα. Αυτά δεν είναι προσωπικά θέματα. Τα είπατε, τέλος πάντων, τελείωσε το θέμα.
    ΒΥΡΩΝ ΠΟΛΥΔΩΡΑΣ: Κύρια Πρόεδρε, μία μόνο λέξη θα ήθελα να πω.
    ΠΡΟΕΔΡΟΣ (Άννα Μπενάκη - Ψαρούδα): Όχι, παρακαλώ, κύριε Πολύδωρα! Τελείωσε το θέμα. Κάντε μου τη χάρη.
    ΒΥΡΩΝ ΠΟΛΥΔΩΡΑΣ: Μια λέξη μόνο, κυρία Πρόεδρε, που νομίζω ότι είναι αποκαταστατική!
    ΠΡΟΕΔΡΟΣ (Άννα Μπενάκη - Ψαρούδα): Τώρα θα αρχίσετε κι εσείς να απαντάτε επί μη προσωπικού που ετέθη; 
    ΒΥΡΩΝ ΠΟΛΥΔΩΡΑΣ: Μία λέξη μόνο θα πω, κυρία Πρόεδρε.
    ΠΡΟΕΔΡΟΣ (Άννα Μπενάκη - Ψαρούδα): Εγώ, κύριε Κοινοβουλευτικέ Εκπρόσωπε και κύριοι συνάδελφοι…
    (Διαμαρτυρίες από την πτέρυγα του ΠΑΣΟΚ)
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μπορείτε να βρίζετε μία παράταξη!
    ΠΡΟΕΔΡΟΣ (Άννα Μπενάκη - Ψαρούδα): Πείτε για το προσωπικό, κύριε Πολύδωρα. 
    ΒΥΡΩΝ ΠΟΛΥΔΩΡΑΣ: Ένα λεπτό. Δεν ήταν, κυρία Πρόεδρε…
    ΕΚΤΩΡ ΝΑΣΙΩΚΑΣ: …(δεν ακούστηκε)
    ΒΥΡΩΝ ΠΟΛΥΔΩΡΑΣ: Αφήστε τώρα! Με απειλείς εμένα; Εγώ μιλώ αποκαταστατικά!
    ΠΡΟΕΔΡΟΣ (Άννα Μπενάκη - Ψαρούδα): Κύριε Πολύδωρα! Πού μιλάτε;
    ΒΥΡΩΝ ΠΟΛΥΔΩΡΑΣ: Στο συνάδελφο!
    ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ που μου λέτε ότι μιλάτε και στο συνάδελφο! Πείτε τι θέλετε σε εμένα.
    ΒΥΡΩΝ ΠΟΛΥΔΩΡΑΣ: Εγώ έχω μια λέξη να πω. Πρώτον, εγώ δεν ήθελα να θίξω συνολικά το ΠΑΣΟΚ ούτε κανένα πρόσωπο του ΠΑΣΟΚ. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό κάνατε όμως, κύριε Πολύδωρα!
    ΒΥΡΩΝ ΠΟΛΥΔΩΡΑΣ: Ήθελα να αναλύσω ένα επιχείρημα, με το επιχείρημα της λογικής που λέγεται αναλογία. 
    Δεύτερον, θέλω να πω πολύ εμφατικά ότι δεν θα με λογοκρίνει κανείς εδώ –γιατί υποθέτω ότι το Βήμα είναι ελεύθερο- και θα χρησιμοποιούμε και τις μεταφορές και τις αναλογίες και τις παρομοιώσεις.
    Τρίτον δε, για το προσωπικό που είπε, όταν επικαλείται τη συλλογικότητα, αναιρείται το επιχείρημα ότι εγείρει ένσταση επί του προσωπικού.
    Αυτά είχα να πω, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Επ’ αυτού συμφωνώ κι εγώ μαζί σας. Τελείωσε το θέμα.
    ΣΤΕΦΑΝΟΣ ΜΑΝΟΣ: Κυρία Πρόεδρε, μπορώ να έχω το λόγο;
    ΠΡΟΕΔΡΟΣ (Άννα Μπενάκη - Ψαρούδα): Κύριε Μάνο, πείτε μου για τι θέμα θέλετε να μιλήσετε. Προσωπικό κι εσείς;
    ΣΤΕΦΑΝΟΣ ΜΑΝΟΣ: Προσωπικό, βέβαια!
    ΠΡΟΕΔΡΟΣ (Άννα Μπενάκη - Ψαρούδα): Ε, όχι, κύριε Μάνο! Θεωρείτε ύβρη το ότι σας είπε ότι προσχωρήσατε στο ΠΑΣΟΚ;
    ΧΑΡΑΛΑΜΠΟΣ ΚΑΣΤΑΝΙΔΗΣ: Όχι!
    ΠΡΟΕΔΡΟΣ (Άννα Μπενάκη - Ψαρούδα): Για όνομα του Θεού! Μη χάσουμε και τη λογική μας!
      (Χειροκροτήματα από την πτέρυγα της Νέας Δημοκρατίας)
    Σας παρακαλώ. Ποιο είναι το προσωπικό;
    ΣΤΕΦΑΝΟΣ ΜΑΝΟΣ: Μου επιτρέπετε;
    ΠΡΟΕΔΡΟΣ (Άννα Μπενάκη - Ψαρούδα): Πείτε μου ποιο είναι το προσωπικό να το ακούσω.
    ΣΤΕΦΑΝΟΣ ΜΑΝΟΣ: Παρακαλώ να μου δώσετε το δικαίωμα να σας πω γιατί εγείρεται για μένα προσωπικό θέμα. 
    ΠΡΟΕΔΡΟΣ (Άννα Μπενάκη - Ψαρούδα): Ορίστε, έχετε το λόγο.
    ΣΤΕΦΑΝΟΣ ΜΑΝΟΣ: Ο κ. Πολύδωρας είπε ψευδώς ότι προσχώρησα εις το ΠΑΣΟΚ. Δεν είναι αλήθεια.
    ΑΘΑΝΑΣΙΟΣ ΜΠΟΥΡΑΣ: Με ποιο κόμμα βγήκατε;
    ΣΤΕΦΑΝΟΣ ΜΑΝΟΣ: Και δεν είναι δική σας δουλειά να ερμηνεύετε για λογαριασμό μου τι είπε ή τι εννοούσε ο κ. Πολύδωρας. Θα αποκαταστήσω την αλήθεια, για να τη γνωρίζει ο κ. Πολύδωρας και οι συνάδελφοί του στη Νέα Δημοκρατία!
    Ετόλμησα, κυρία Πρόεδρε, πριν από επτά χρόνια να διαφοροποιηθώ από τη γραμμή της Νέας Δημοκρατίας, όταν επρόκειτο να ψηφίσω υπέρ ρύθμισης που είχε φέρει το ΠΑΣΟΚ τότε, για να αλλάξουν οι εργασιακές σχέσεις στην Ολυμπιακή και με αυτό το αιτιολογικό ο Πρόεδρος της Νέας Δημοκρατίας εθεώρησε καλό να με διώξει από τη Νέα Δημοκρατία. Αυτά για τη δημοκρατία στη Νέα Δημοκρατία!
    ΠΡΟΕΔΡΟΣ (Άννα Μπενάκη - Ψαρούδα): Κύριε Μάνο, μιλήστε γι’ αυτό που είπε ο κ. Πολύδωρας, όχι για την προϊστορία.
    ΣΤΕΦΑΝΟΣ ΜΑΝΟΣ: Θα έλθω και στην τροπολογία.
    ΠΡΟΕΔΡΟΣ (Άννα Μπενάκη - Ψαρούδα): Κάντε μου τη χάρη να απαντήσετε επί του θέματος που έθιξε ο κ. Πολύδωρας.
    ΣΤΕΦΑΝΟΣ ΜΑΝΟΣ: Αφήστε με να τελειώσω.
    Βρίσκομαι στη Βουλή εις πείσμα της Νέας Δημοκρατίας! Στις περασμένες εκλογές συνεργάστηκα μαζί της και αυτή μαζί μου και ήμουν στη Βουλή Ανεξάρτητος. Και αυτή τη φορά συνεργάστηκα με το ΠΑΣΟΚ και είμαι στη Βουλή Ανεξάρτητος. 
    Και εγώ τη γνώμη μου, κυρία Πρόεδρε, τη λέω, κύριε Πολύδωρα και δεν συνηθίζω να γλύφω εκεί που έφτυνα, όπως κάνετε εσείς τώρα με το νόμο Ρέππα, διότι αυτό κάνετε! Και πρέπει να ντρέπεστε για τη συμπεριφορά σας!
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη - Ψαρούδα): Κύριε Μάνο, σας παρακαλώ πολύ! Μην δημιουργείτε άλλα προσωπικά και επαναλαμβάνετε αυτά που είπε ο κ. Πολύδωρας.
    Τελείωσε η συζήτηση και ήρθε η στιγμή επιτέλους να μιλήσει ο κ. Σκυλλάκος που έχει ζητήσει από ώρα τον λόγο.
    ΑΝΤΩΝΗΣ ΣΚΥΛΛΑΚΟΣ: Πολλή συζήτηση έγινε αυτές τις μέρες και ιδιαίτερα χθες για το ποια συμφέροντα εξυπηρετούνται από αυτές τις διατάξεις. Εγώ θα προσθέσω και ποια συμφέροντα βλάπτονται από αυτές τις διατάξεις.
    Εμείς με τις μέχρι τώρα ομιλίες μας εξηγήσαμε ότι κερδίζουν οι τράπεζες, οι τραπεζίτες. Και αν αυτό είναι λίγο θολό, όσον αφορά στην επικουρική με τα βάρη που προκύπτουν από την ένταξη του επικουρικού των τραπεζών στο ΕΤΕΑΜ, υπάρχουν πολλά ερωτηματικά και όσον αφορά τις μελέτες και τι θα λένε οι καινούργιοι νόμοι και τη δεκαετία για να αποπληρωθούν και ότι η εισφορά θα αφορά τους συνταξιούχους.  Όλα αυτά δημιουργούν ερωτηματικά σχετικά με το αν οι τράπεζες θα πληρώσουν όλα τα ποσά και δεν θα επιβαρύνουν το ΕΤΕΑΜ.
      Για την κύρια ασφάλιση, είναι καθαρό από το νόμο Ρέππα που τον επαναφέρει και τον επιβεβαιώνει η Κυβέρνηση ότι δεν θα πληρώσουν οι τράπεζες –επανέρχομαι στο άρθρο 5, παράγραφος 11- αλλά το μόνο που θα πληρώσουν είναι κάποια από τα οργανικά ελλείμματα, όμως στο ύψος του 1992 που είχε πληρωθεί ανά οργανικό έλλειμμα. Τα υπόλοιπα δεν τα πληρώνουν οι τράπεζες. 
      Επομένως, τα συμφέροντα είναι συγκεκριμένα. Τώρα, αν κάποια τράπεζα κερδίζει περισσότερα απ’ αυτήν την υπόθεση, αν κάποια κερδίζει λιγότερα και κάποια είναι αδιάφορη, έτσι λύνεται το ζήτημα. Όταν πάει να ενισχύσει η κάθε κυβέρνηση με έναν νόμο, με κάποια τροπολογία, ένα συγκεκριμένο κλάδο της ολιγαρχίας, κάποιοι ωφελούνται περισσότερο, κάποιοι ωφελούνται λιγότερο. 
      Γιατί να περιοριστεί το θέμα στην Εμπορική; Δεν καταλαβαίνω. Μόνο την Εμπορική περιμένουν κάποιοι να αγοράσουν, όποτε τη βρουν καθαρή από βάρη; Με την Ιονική και τη Λαϊκή λίγο πριν από τις εκλογές; Δεν υπήρξε το ίδιο; Με άλλές τράπεζες; Για την Αγροτική δεν περιμένει κάποιος άλλος; Η Εθνική Τράπεζα δεν ενδιαφέρεται να μην έχει βάρη, ώστε όταν πουλήσει μετοχές, να ανέβει η αξία των μετοχών; Δεν ενδιαφέρονται οι ήδη μέτοχοι;
      Γενικεύοντας, με την ευκαιρία αυτή, αναφέρομαι και στο θέμα του ΟΤΕ Ας αφήσουμε αυτά –βλέπω ότι δεν τα επαναλαμβάνει πλέον το ΠΑΣΟΚ- περί του αν ο αγοραστής ή ο επενδυτής θα είναι στρατηγικός ιδιώτης ή θα είναι το κράτος, διορισμένος δηλαδή από την Κυβέρνηση. Και οι δύο, σε κάθε περίπτωση, πάλι τα ίδια συμφέροντα εξυπηρετούν.
      Το δεύτερο που θέλω να θίξω έχει σχέση με το ποια συμφέροντα βλάπτονται. Η κριτική που ασκήσαμε την πρώτη και δεύτερη μέρα της ομιλίας μας ήταν ότι ο εισηγητής του ΠΑΣΟΚ, ο Κοινοβουλευτικός Εκπρόσωπος και ο κ. Βενιζέλος και οι περισσότεροι ομιλητές -όσους μπόρεσα να παρακολουθήσω- ενώ έκαναν κριτική ότι επιβαρύνεται το ΙΚΑ, ότι πιθανόν να επιβαρυνθεί ο Κρατικός Προϋπολογισμός και οι φορολογούμενοι και ότι απαλλάσσονται οι τραπεζίτες –σωστά απ’ αυτήν την άποψη- δεν μιλούσε καθόλου για τους εργαζόμενους που χάνονται. 
      Σήμερα, ακούστηκαν μερικές φωνές, μία γραμμή ο ένας, μία κουβεντούλα ο άλλος, αλλά εγώ θα ήθελα σαφώς τη θέση του ΠΑΣΟΚ εδώ πέρα μέσα, και προκαλώ τους υπεύθυνους του ΠΑΣΟΚ να τοποθετηθούν. Ποια είναι η θέση τους για τους εργαζόμενους που έπιασαν δουλειά μετά το 1993 και στις τράπεζες και γενικότερα;
      ΧΑΡΑΛΑΜΠΟΣ ΚΑΣΤΑΝΙΔΗΣ:  Μα, το είπαμε προηγουμένως.
      ΑΝΤΩΝΗΣ ΣΚΥΛΛΑΚΟΣ: Γιατί δεν κατάργησαν τις διατάξεις του νόμου Σιούφα; Αν άλλαξαν θέση, να πουν: «κάναμε λάθος και καταργούμε αυτές τις διατάξεις για τους εργαζόμενους μετά το 1993» και όχι να το περιορίζουν μόνο στο ΕΤΕΑΜ των τραπεζών και κάτω από την πίεση τη δική μας, γιατί δεν είχαν πει τίποτα τις πρώτες ημέρες.
      Ένα δεύτερο ζήτημα είναι το εξής: Στο νόμο Ρέππα που τον επιβεβαιώνει η Κυβέρνηση, οι νεοεισερχόμενοι στις τράπεζες για τη βασική τους σύνταξη, θα είναι με τους όρους και τις προϋποθέσεις του ΙΚΑ.
      Ποια είναι η θέση του ΠΑΣΟΚ πάνω σ’ αυτό το θέμα; Η Νέα Δημοκρατία λέει «ναι, θα είναι με βάση το ΙΚΑ». Φθάνουν αυτά που γνώριζαν. Ποια είναι η θέση του ΠΑΣΟΚ; Ποια συμφέροντα εξυπηρετούν και τα δύο κόμματα; Των τραπεζοϋπαλλήλων; Γενικότερα των εργαζομένων μετά το 1993;
      Ένα τρίτο ζήτημα είναι το εξής: Ποια είναι η θέση της Νέας Δημοκρατίας; Η θέση είναι σαφής, δηλαδή να υπάρχει διευθυντικό δικαίωμα πώλησης στον ΟΤΕ  Και θα το επεκτείνουν σ’ όλες τις ΔΕΚΟ, γιατί είναι πιλότος ο ΟΤΕ.
      Ποια είναι η θέση του ΠΑΣΟΚ σ’ αυτό το θέμα; Να αρθεί η μονιμότητα στον ευρύτερο δημόσιο τομέα που ιδιωτικοποιείται και που το έχουν κατακτημένο και «δεμένο» όχι ακριβώς από το Σύνταγμα, αλλά από τις συλλογικές συμβάσεις; Να μας πουν. Ή θα επιτρέπουν ξανά και στον ΟΤΕ και στη ΔΕΗ –και δεν ξέρω πού αλλού- τους συνδικαλιστές να βάζουν τέτοιες υπογραφές; Ποια είναι η άποψή τους;
      Με νόμο εμείς λέμε να απαγορεύεται στον ευρύτερο δημόσιο τομέα, άμα θέλετε να εξασφαλιστούμε κι όχι να επαφιόμαστε στις βολεμένες ηγεσίες που βάζουν την υπογραφή τους με την ανοχή του ΠΑΣΟΚ. Εδώ είναι καθαρά τα πράγματα ποια συμφέροντα εξυπηρετεί και το ένα κόμμα και το άλλο και ποια συμφέροντα βλάπτει.
      Έρχομαι σε κάτι άλλο –όχι ότι έχει τόσο σημασία, αλλά για να έχουμε και εμείς τοποθέτηση- στην περίφημη παραβίαση του Συντάγματος. Όντως είναι παραβίαση του Συντάγματος σε σχέση με την κατάργηση της συλλογικής αυτονομίας όσον αφορά τις συγκεκριμένες διατάξεις. Η συλλογική αυτονομία πράγματι πλήττεται από αυτές τις διατάξεις. Άκουσα επώνυμους συνταγματολόγους να έχουν την αντίθετη άποψη. Το άκουσα από τον κ. Πολύδωρα. Το διάβασα και στην «Καθημερινή». Η «Καθημερινή» έλεγε και ποιοι παρήγγειλαν αυτές τις γνωματεύσεις. Αυτές οι γνωματεύσεις έγιναν κατά παραγγελία της Εμπορικής Τράπεζας. Αν οι συνταγματολόγοι και κάποιοι νομικοί –δεν μιλάω για όλους- αφήνουν στην άκρη το τι σπούδασαν, το τι μαθαίνουν στα παιδιά μας και βγάζουν γνωματεύσεις ανάλογα με το ποιος τις παραγγέλνει και ποιος πληρώνει, λυπούμαι πολύ.
      Αυτό το ζήτημα, το αν είναι συνταγματική και αυτή η διάταξη ή όχι, έχει μικρή σημασία. Και σε άλλα ζητήματα έχει μικρή σημασία. Η ουσία είναι: Πλήττονται οι συλλογικές διαπραγματεύσεις, οι συμφωνίες, η συλλογική αυτονομία; Πλήττονται. Εφάρμοσε τέτοια πρακτική το ΠΑΣΟΚ στο παρελθόν; Πώς δεν εφάρμοσε το ΠΑΣΟΚ! Το περιβόητο άρθρο 4 δεν ήταν επέμβαση στη συλλογική αυτονομία; Η Διεθνής Σύμβαση Εργασίας για τους δημόσιους υπαλλήλους, για τις συλλογικές διαπραγματεύσεις και για τις συμφωνίες ανάμεσα σε ΑΔΕΔΥ ή ομοσπονδίες δημοσίων υπαλλήλων και Πολιτείας, πόσα χρόνια έκανε να εφαρμοστεί; Και εφαρμόστηκε κατά τρόπο που να αναιρείται. Να μπορεί να συμφωνούν οι δημόσιοι υπάλληλοι με διαπραγματεύσεις για όλα τα ζητήματα εκτός από το οικονομικό. Με τέτοιο τρόπο ψηφίστηκε από το ΠΑΣΟΚ. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΙΟΣ ΧΑΤΖΗΓΑΚΗΣ)
      Λοιπόν, υπάρχουν επεμβάσεις σε όλες τις κυβερνήσεις αντισυνταγματικών ρυθμίσεων σε βάρος της συλλογικής αυτονομίας. Αυτό βεβαίως δεν απαλλάσσει τη Νέα Δημοκρατία για τα καινούργια βήματα σε βάρος των συλλογικών διαπραγματεύσεων.
      Και έρχομαι –στο λίγο χρόνο που έχω- να μιλήσω για το γενικότερο άνοιγμα του ασφαλιστικού. Τις τελευταίες ημέρες και επισήμως οι Υπουργοί της Κυβέρνησης είπαν ότι ανοίγει το ασφαλιστικό. Εκεί που είναι θολό το ζήτημα είναι το σε ποια βάση. Κατά τη δικιά μας άποψη, έτσι όπως το τοποθετεί η Νέα Δημοκρατία –και έτσι είναι στην πράξη- είναι ότι το ανοίγουμε και συζητάμε τα πάντα από μηδενική βάση. 
      Τώρα, ως προς το βάθος χρόνου, έβλεπα σήμερα το πρωί την κυρία Μπακογιάννη στην τηλεόραση που έλεγε ότι εγώ θα ήθελα σε ενάμισι χρόνο να κλείσει αυτή η υπόθεση, προ της λήξης της τετραετίας. Το βάθος χρόνου εξαρτάται από τη συναίνεση. Αν βρουν συναινούντες κόμματα ή συνδικάτα ή άλλους κοινωνικούς φορείς, θα πάει πιο γρήγορα αυτή η υπόθεση. 
      Όμως είναι σαφής ο προσανατολισμός της Νέας Δημοκρατίας. Διάλογος για να αφαιρέσουμε δικαιώματα και κατακτήσεις, ό,τι απέμεινε.
      Το ερώτημα είναι: Με το ΠΑΣΟΚ τι γίνεται; Θα σας πω τι είπε ο κ. Αθανασάκης, εκπρόσωπος του ΠΑΣΟΚ, χθες. Διαβάστε τις σημερινές εφημερίδες. Είπε να ανοίξει το ασφαλιστικό, όπως επιτάσσει η στρατηγική της Λισαβόνας και η έναρξη του κοινωνικού διαλόγου βρίσκεται στην κορυφή της ατζέντας του ΠΑΣΟΚ.
      Όποιος κοιτάξει τα Πρακτικά για το τι είπε γι’ αυτό το νομοσχέδιο ο κ. Πολυζωγόπουλος, όταν ήλθε στην Επιτροπή, θα δει ότι μιλούσε καθαρά να γίνει συζήτηση για το ασφαλιστικό. Άρα, και το ΠΑΣΟΚ θέλει να ανοίξει το ασφαλιστικό. 
      Από εκεί και πέρα, όλη η αντιπαράθεση είναι στο ποιος θα κάνει τις προτάσεις. Ποιος θα ανοίξει τα χαρτιά του πρώτος. 
      Το ΠΑΣΟΚ λέει: Ανοίξτε τα εσείς, να βάλετε ένα πλαίσιο, να μας πείτε τι προτείνετε, όχι έτσι». Και βεβαίως η Νέα Δημοκρατία λέει ότι έρχεστε χωρίς θέσεις και ρωτά: «Ποιες είναι οι θέσεις του ΠΑ.ΣΟ.Κ. για το ασφαλιστικό»;
      Δηλαδή, ποιος θα βγάλει το φίδι από την τρύπα. Ποιος θα φανεί πρώτος ότι προτείνει αντιασφαλιστικά και αντιλαϊκά μέτρα. Αυτή είναι η ουσία του ζητήματος. Και οι δύο θέλετε κοινωνικό διάλογο, θέλετε να ανατραπούν οι εργασιακές και οι ασφαλιστικές σχέσεις  και τα ασφαλιστικά δικαιώματα και το ζήτημα είναι σε ποιον θα φορτωθεί η ευθύνη.
    Γι’ αυτό και εμείς επαναλαμβάνουμε ότι καταδικάζουμε αυτό το νομοσχέδιο, αυτές τις διατάξεις, καταδικάζουμε τη Νέα Δημοκρατία που τις φέρνει, καταδικάζουμε, όμως, ταυτόχρονα και το ΠΑΣΟΚ.
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
      Επανερχόμαστε στον κατάλογο των ομιλητών.
    Ο κ. Μαγκριώτης έχει το λόγο.
    ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
    Περίεργη λογική έχει για τα Μέσα Μαζικής Ενημέρωσης ο κ. Αλογοσκούφης, κυρίες και κύριοι συνάδελφοι. Τα χαρακτήρισε πριν από λίγο από το Βήμα αυτό ως φερέφωνα και γι’ αυτό ακριβώς τα πληρώνει για να προπαγανδίσει τις απόψεις του. Τα πληρώνει από τα χρήματα του φορολογούμενου Έλληνα πολίτη. Τώρα καταλαβαίνουμε τι εννοεί η Κυβέρνηση με τον όρο διαπλοκή. Εννοεί όποιον διαφωνεί μαζί της.
    Ο κ. Αλογοσκούφης επετέθη στον κ. Έβερτ και χθες αμέσως και σήμερα εμμέσως. Ο κ. Πολύδωρας επετέθη στον κ. Μάνο και ταυτόχρονα του απηύθυνε προσκλητήριο ένταξης στη Νέα Δημοκρατία. Θα μπορούσαμε να καταλάβουμε, κυρίες και κύριοι, πως ο κ. Έβερτ φεύγει, αλλά ο κ. Μάνος δεν έρχεται στη Νέα Δημοκρατία. 
    Κύριοι της Κυβέρνησης, σας φεύγουν πολλοί και όχι μόνο στελέχη. Σας φεύγει πάνω από όλα ο απλός Έλληνας πολίτης, γιατί διαψεύσατε τις προεκλογικές σας διακηρύξεις, γιατί τον απογοητεύετε καθημερινά και δεν βλέπει καλύτερο μέλλον από την εφαρμοζόμενη πολιτική σας. 
    Θα ήθελα να θίξω ένα θέμα ξεχωριστό και μοναδικό που είναι παρελκόμενο του νομοσχεδίου και των τροπολογιών που συζητούμε και αφορά το γραφείο της Επιτροπής Κεφαλαιαγοράς του Χρηματιστηριακού Κέντρου Θεσσαλονίκης.
    Κύριοι της Κυβέρνησης και κύριοι της πλειοψηφίας, ήταν προεκλογική σας δέσμευση η δημιουργία και η ενίσχυσή του με συγκεκριμένες αρμοδιότητες. Τις αρμοδιότητες αυτές τις είχαμε συνυπογράψει όλοι οι Βουλευτές Α΄ και Β΄ Θεσσαλονίκης, του ΠΑΣΟΚ και της Νέας Δημοκρατίας. Οι περισσότεροι από τους Βουλευτές της Νέας Δημοκρατίας που την είχαν συνυπογράψει, είναι σήμερα στα υπουργικά έδρανα και είναι στο οικονομικό επιτελείο.
    Ήταν βασική προεκλογική διακήρυξη του κ. Καραμανλή από την πλατεία Αριστοτέλους και ήταν στα δέκα βασικά σημεία που ανακοίνωσε πέρσι στη Διεθνή Έκθεση Θεσσαλονίκης για την ενίσχυση των μοχλών και των υποδομών  των φορέων της ανάπτυξης στη Θεσσαλονίκη και στη Βόρεια Ελλάδα. 
    Στο προεδρικό διάταγμα που έχετε ενεχειρίσει στους εμπλεκόμενους φορείς, κάνετε ακριβώς το αντίθετο και ήδη δημοσίως σας έχουν καταγγείλει. Πώς θα ανέβει ο κ. Καραμανλής μαζί με τόσες άλλες διαψεύσεις το φθινόπωρο για τα νέα εγκαίνια της Έκθεσης; Ποιες νέες φρούδες υποσχέσεις και πάλι θα διακηρύξει, όταν τίποτα απ’ όλα αυτά για τα οποία δεσμεύτηκε και προεκλογικά και στα περσινά εγκαίνια, δεν έχει κάνει πράξη;
    Για τα προέσοδα, για μια ακόμη φορά αποδεικνύεται και αποκαλύπτεται ότι η Νέα Δημοκρατία είχε κρυφό οικονομικό πρόγραμμα. Άλλα υποσχέθηκε προεκλογικά και άλλα κάνει. Το ξεκίνησε στο κατακαλόκαιρο με την πρώτη φορολογική επιδρομή, με την περαίωση στις μικρομεσαίες επιχειρήσεις. Τρεις φορολογικές επιδρομές έχει κάνει μέχρι σήμερα και ετοιμάζει και τέταρτη για το φθινόπωρο. Και από τούτο το Βήμα έχει κληθεί ο Πρωθυπουργός από τον Αρχηγό της Αξιωματικής Αντιπολίτευσης, τον κ. Γιώργο Παπανδρέου, να δεσμευθεί και να απαντήσει, αν προτίθεται το φθινόπωρο να προχωρήσει σε νέα φορολογικά μέτρα εις βάρος της οικονομίας και κυρίως εις βάρος των λαϊκών στρωμάτων και δεν απαντά, δεν δεσμεύεται, γιατί τα ετοιμάζει.
    Με τα προέσοδα, τα οποία ως γενικευμένη μορφή πλέον υιοθετείτε και νομοθετείτε σήμερα, υποθηκεύετε με τα δικά σας λόγια το μέλλον του «μέλλοντος» της οικονομίας και της ελληνικής κοινωνίας.
     Κύριοι της Κυβέρνησης, ερωτάσθε: Όταν μία τέτοια περιορισμένη πρακτική που υιοθέτησε το ΠΑΣΟΚ τα προηγούμενα χρόνια την είχατε καταγγείλει ως  λογιστική αλχημεία, τώρα, που εσείς την υιοθετείτε εκτεταμένα, τι ακριβώς είναι;
     Κρυφό πρόγραμμα, όμως, είχε η Νέα Δημοκρατία και στα θέματα της διαφάνειας και της διαπλοκής, πέραν του «Βασικού Μετόχου» και του βατερλώ της Κυβέρνησης, της κατανάλωσης τεράστιου επενδυτικού πλεονάσματος, τεράστιου διπλωματικού αποθέματος της χώρας σε αυτήν την άγονη και τυφλή σας αντιπαράθεση που σήμερα ολοκληρώνεται με τις δύο ανεξάρτητες αρχές. Αυτή η πορεία προς την αδιαφάνεια είναι σε πλήρη αντιστροφή με αυτά που προεκλογικά λέγατε και πρώτα-πρώτα για την Εθνική Επιτροπή Τηλεπικοινωνιών και Ταχυδρομείων και, δεύτερον, για την Επιτροπή Κεφαλαιαγοράς, το μοχλό του σκανδάλου του Χρηματιστηρίου που από τούτο το Βήμα ως Αντιπολίτευση είχατε καταγγείλει. 
     Κύριε Υπουργέ, το ασφαλιστικό των τραπεζών δεν το κάνετε από γενναιότητα, αλλά απλώς γιατί δεν υπάρχει άλλη ημερομηνία για αναβολή. Είστε υποχρεωμένοι να το κάνετε, γιατί είναι υποχρεωτική η εφαρμογή των διεθνών λογιστικών προτύπων από τις επόμενες ημέρες. Δεν υπάρχει καμία γενναιότητα εκ μέρους σας και γι’ αυτό δεν προχωρείτε σε αναβολές, όπως η προηγούμενη κυβέρνηση. 
     Τι  χρεία, όμως, έχουμε άλλων μαρτύρων, για να αποδειχθεί το απόλυτο λάθος αυτής της πολιτικής σας; Προχειρότητα και εύνοια Ελλήνων και ξένων μεγαλοτραπεζιτών εις βάρος των εργαζομένων και του κοινωνικού συνόλου προκαλείται από αυτήν τη ρύθμιση. Υπάρχει καθολική άρνηση των εργαζομένων και πρέπει να είστε ειλικρινείς. Είναι ομόφωνες οι αποφάσεις για απεργιακές κινητοποιήσεις και τις υποστηρίζει και η ΔΑΚΕ, η δική σας παράταξη, αλλά, πάνω απ’ όλα, το σύνολο των εργαζομένων. Οι απεργιακές κινητοποιήσεις προκαλούνται από την πολιτική σας, την αντεργατική, αντιασφαλιστική, αντικοινωνική  πολιτική σας και όχι από την Αντιπολίτευση, όπως προπαγανδίζετε.
     Τέλος, θα ήθελα να αναφερθώ στην τροπολογία για τον ΟΤΕ, για το μοναδικό αυτό σκάνδαλο με τον τρόπο της άμεσης χρηματοδότησης της εθελούσιας εξόδου, στην οποία προχωρεί η Κυβέρνηση και χρεώνει στον κρατικό προϋπολογισμό και επιπλέον και στο δημόσιο 145.000.000 ευρώ. Είναι αδικαιολόγητο. Θα το απορρίψει η Ευρωπαϊκή Ένωση και θα μπλέξετε σε περιπέτειες τον ΟΤΕ. Είναι απιστία περί την υπηρεσία εις βάρος των συμφερόντων του ελληνικού δημοσίου, αφού αποβλέπει να ωφελήσει τρίτους, δηλαδή τους ιδιώτες μετόχους του ΟΤΕ. Καταθέτω για τα Πρακτικά μία ολοκληρωμένη μελέτη γύρω από την τροπολογία του ΟΤΕ που αποκαλύπτει αυτό το σκάνδαλο. 
     (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, εγώ αντιπαρέρχομαι τις ύβρεις του κ. Πολύδωρα και του κ. Υπουργού κατά της παράταξής μας και όχι μόνο. Θέλω, όμως, να κάνω μία πολιτική παρατήρηση. Διολισθαίνετε, κύριοι της Νέας Δημοκρατίας, σε αυταρχισμό και πρέπει να το επισημάνουμε σ’ αυτήν την Αίθουσα. Διολισθαίνετε επικίνδυνα. Δεν είναι φερέφωνο ο Τύπος, λυπάμαι αν αυτή είναι η αντίληψή σας για τον Τύπο. Πάτε να βρείτε υποκινητές στις απεργίες. Όποιοι γενικά δεν είναι μαζί σας είναι με τη διαπλοκή, όπως λέτε. Καταλαβαίνω τη δεινή σας θέση, ιδιαίτερα μετά από τις αποκαλύψεις στην Αίθουσα και στην επιτροπή για τις ρυθμίσεις που κάνετε και ακόμα περισσότερο μετά  από τις καταγγελίες από στέλεχός σας ουσιαστικά για διαπλοκή δική σας. Και μην καμώνεστε ότι δεν το αντιλαμβάνεστε. Οι παρατηρήσεις του κ. Έβερτ προσδιόριζαν ακριβώς τον ορισμό της διαπλοκής. Διότι είπε ότι νομοθετείτε και υπήρξε εσωτερική και επιλεκτική πληροφόρηση, ότι νομοθετείτε καθ’ υπαγόρευση ιδιωτικών συμφερόντων. Έτσι, επειδή είχατε πει πολλά για το ΠΑΣΟΚ για διαπλοκή και είχατε ρίξει πολλή λάσπη, τώρα θέλω να σας πω ότι η ρετσινιά γυρίζει μπούμερανγκ σε εσάς.
      Έρχομαι τώρα στις ρυθμίσεις. Είπε ο κύριος Υπουργός ότι μετά τις αναβολές του ΠΑΣΟΚ εμείς δίνουμε λύσεις με βάση το δημόσιο συμφέρον. Τι σας εμπόδισε, κύριοι της Κυβέρνησης, δεκαέξι μήνες τώρα να προχωρήσετε και να εφαρμόσετε τον ν. 3029; Με αλλαγές, αν θέλατε. Για ποιες επομένως αναβολές μιλάτε; Για ποιες λύσεις μιλάτε; Αν είναι αυτές οι λύσεις που εξυπηρετούν το δημόσιο συμφέρον, ο θεός να μας φυλάει από τις λύσεις σας. 
      Εξυπηρετεί το δημόσιο συμφέρον η λύση του ΟΤΕ, όταν το επιβαρύνει με ένα δισεκατομμύριο και με μία προκλητική εθελουσία έξοδο; Τα είπε ο ίδιος ο κ. Βουρλούμης. Ακριβή λύση δημιουργεί δύο ταχυτήτων εργαζομένους. Τυφλή εθελουσία. Μάλλον δεν γνωρίζει, είπε τι θα γίνει στην Ευρωπαϊκή Ένωση. Λύση στον αέρα που δεν προσφέρει στην ανάπτυξη του ΟΤΕ. 
      Και επειδή άκουσα προηγουμένως να κατηγορείτε το έργο του ΠΑΣΟΚ στον ΟΤΕ, ο κ. Βουρλούμης, δεν είναι εκείνος που ήρθε στην επιτροπή και είπε ότι ο ΟΤΕ στις νέες δραστηριότητές του πήγε πάρα πολύ καλά, όπως και το ότι στο εξωτερικό πάει πολύ καλά; Τον ασφισβητείτε;
      Αντί, λοιπόν, να κάνετε ένα νέο στρατηγικό σχέδιο, για να παίξει στις νέες συνθήκες ο ΟΤΕ -ο οποίος ομαλά μπήκε στην απελευθερωμένη αγορά από μονοπώλιο, ανοίχτηκε στα Βαλκάνια, ανοίχτηκε σε νέες υπηρεσίες και πήγαν πολύ καλά, όπως η «COSMOTE», που θυμίζω δεν είχατε δώσει άδεια και ασφαλώς έχει και τώρα προβλήματα, αφού αλλάζουν οι συνθήκες- τώρα προβαίνετε σε μία τυφλή εθελουσία έξοδο, που εγκαταλείφθηκε παντού, γιατί υπάρχει κρίση στα ασφαλιστικά συστήματα και δεν προσφέρει στην αγορά εργασίας, που διακρίνεται από μεγάλη ανεργία. 
      Επιβαρύνεται δε το δημόσιο όχι με το 20%, του κόστους, αλλά μέσα από τις υποχρεώσεις του ως μετόχου κατά 1.000.000.000 ευρώ περίπου. Όχι 300.000.000 εκατομμύρια ευρώ που λέει η έκθεση. Αυτό, λοιπόν, εξυπηρετεί το δημόσιο συμφέρον! Εξυπηρετείται, ακόμα το δημόσιο συμφέρον με τη λύση του ασφαλιστικού των τραπεζών, όταν μεταφέρετε όσον αφορά την κύρια ασφάλιση, υποχρεώσεις στο ΙΚΑ ύψους 9,5 τρισεκατομμυρίων; Εγώ, εμείς τα λέμε αυτά; Τα είπε ο κ. Βαρθολομαίος. Αυτές είναι οι συμφέρουσες για το δημόσιο λύσεις; Κι ύστερα μας λέτε, γιατί εμείς σας κατηγορούμε ότι υπηρετείτε και εξυπηρετείτε ουσιαστικά ιδιωτικά συμφέροντα; Αποδεικνύεται αυτό. Άλλωστε, πώς δεν εξυπηρετείτε ιδιωτικά συμφέροντα, όταν οι ίδιοι λέτε ότι κίνητρο γι’ αυτές τις ρυθμίσεις ήταν η πίεση οι τράπεζες λόγω λογιστικών προτύπων να απαλλαγούν από βάρη, για να είναι ελεύθερες από υποχρεώσεις σε σχέση με την προσαρμογή τους στα διεθνή πρότυπα; 
      Δεν είμαστε, λοιπόν, εμείς που σας κατηγορούμε. Οι ρυθμίσεις σας, απορυθμίσεις ουσιαστικά, σας ανοχοποιούν.
      Εξαπολύσατε προσφάτως επίθεση στην κοινωνία. Κι εδώ, κύριε Σκυλλάκο, θέλω να σας πω κάτι. Ασχοληθήκατε πάρα πολύ με το ΠΑΣΟΚ. Το ΠΑΣΟΚ κρίθηκε. Και θέλω να προσέξετε αυτό που θα πω. Εγώ τι βλέπω; Εξαπέλυσε η Κυβέρνηση επίθεση στην κοινωνία με το δόγμα του προληπτικού πολέμου του Μπους, εν ονόματι σωτηρίας της από τις «ασύμμετρες» απειλές. Και ξέρετε ποιες εννοεί ως απειλές. Αλλά βέβαια δεν της βγήκε ο προληπτικός πόλεμος. Της έγινε μπούμερανγκ. Έγινε εμφύλιος πόλεμος στην παράταξή τους. 
      Ποιες είναι οι απειλές κατά την Κυβέρνηση; Φαίνεται κατά τη Νέα Δημοκρατία ότι απειλή για την κοινωνία είναι τα εγγυημένα εργατικά δικαιώματα, είναι τα ασφαλιστικά δικαιώματα, είναι η μικρομεσαία εμπορική επιχείρηση, έρχεται η σειρά της με το ωράριο- είναι γενικά τα ανελαστικά ωράρια εργασίας και το οκτάωρο.
      Κύριοι της Κυβέρνησης, απειλή, πραγματικός εχθρός και για την οικονομία και για την κοινωνία είναι η ασυδοσία της αγοράς, η γραφειοκρατία, η μαύρη εργασία, η καθυστέρηση στον εκσυγχρονισμό των επιχειρήσεων. Κι εσείς επιχειρείτε να λύσετε τα προβλήματα μόνο σε βάρος των εργαζομένων, φαλκιδεύοντας δικαιώματά τους. Αντί να επενδύσετε στον άνθρωπο, στην γνώση και στην αλληλεγγύη, επενδύετε στο φόβο και την ανασφάλεια των εργαζομένων. 
      Μετά απ’ όλη τη συζήτηση και τις φοβερές αποκαλύψεις που έκανε ο κ. Έβερτ, ένα μόνο δρόμο έχετε: Να πάρετε πίσω τις ρυθμίσεις και να σχεδιάσετε με διαβούλευση και συναίνεση τις απαιτούμενες αλλαγές. Και για μας, μιας και διερωτηθήκατε, κύριε Σκυλλάκο, η βιωσιμότητα του ασφαλιστικού συστήματος είναι συνδεδεμένη, είναι άρρηκτα δεμένη με την ενίσχυση της κοινωνικής συνοχής. Εμείς δεν πιστεύουμε στους νεοθατσερικούς, ερασιτεχνισμούς της Κυβέρνησης, που οδηγούν και την οικονομία και την κοινωνία σε αδιέξοδα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, είναι συνολικά ακόμη σαράντα δύο ομιλητές. Εάν δεν τηρήσουμε τους χρόνους, δεν θα φθάσει ούτε το βράδυ. Παρακαλώ πάρα πολύ, να τηρήσουμε το πεντάλεπτο, το οποίο συμφωνήσαμε, με μια μικρή ανοχή. Όχι φυσικά μεγάλη. 
      Το λόγο έχει η κ. Διαμαντοπούλου.
     ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, θεωρώ αδύνατον να μην απαντηθεί σε αυτήν την Αίθουσα το τι είπε ο κ. Πολύδωρας για το ΠΑΣΟΚ. Και επειδή θέλω να έχω χιούμορ και να δεχθώ τη λογική των παρομοιώσεών του, θα του απαντήσω ότι εκτός από τον κακό μάρτυρα, υπάρχει και ο κακός δικηγόρος. 
     Ο κακός δικηγόρος λοιπόν, είναι πρώτα απ’ όλα απροετοίμαστος. Δεν έχει ποτέ τεκμήρια, επιχειρήματα, αναλογιστικές μελέτες. Ο κακός δικηγόρος δεν ξέρει το Σύνταγμα και το ευρωπαϊκό δίκαιο. Τα παραδείγματα δεν χρειάζονται. Ο κακός δικηγόρος είναι απολύτως ανεύθυνος. Πάντα φταίνε οι άλλοι. Δεν υπάρχει ποτέ ευθύνη ούτε δική του ούτε του πελάτη του. Ο κακός δικηγόρος, τέλος, είναι υποκριτής γιατί υποκρίνεται ότι υπερασπίζεται κάποιον, ενώ υπερασπίζεται κάποιον άλλον. Αυτός ο δικηγόρος τελικά κρίνεται απ’ αυτόν που τον έβαλε να υποστηρίξει τα συμφέροντά του και αυτό θα πάθει η Νέα Δημοκρατία.
     Κυρίες και κύριοι συνάδελφοι, η θέση του ΠΑΣΟΚ για το συγκεκριμένο νομοσχέδιο με τις επίμαχες τροπολογίες που έχουν ενσωματωθεί είναι απολύτως σαφής. Ζητούμε την απόσυρσή του για λόγους πολιτικούς, οικονομικούς, κοινωνικούς και ηθικούς. 
     Πολιτικά. Ας ξεκινήσω από τους χειρισμούς. Διαβάζω από τα Πρακτικά της Βουλής όταν συζητήθηκε ο νόμος Ρέππα: 
     «Νικήτας Κακλαμάνης, εισηγητής: Φεύγει από τη Βουλή η Νέα Δημοκρατία γιατί αρνείται να συμμετάσχει στην πολιτική εξαπάτηση του ελληνικού λαού για τη δήθεν μεταρρύθμιση της κοινωνικής ασφάλισης».
     Κωνσταντίνος Καραμανλής, Πρωθυπουργός τον Σεπτέμβριο του 2004: «Θα υλοποιήσουμε τη μεταρρύθμιση Ρέππα».
     Ιούνιος 2005: Εφαρμόζεται ο νόμος Ρέππα, τροποποιώντας τον και αλλάζοντας  τον, κάνοντάς τον τελικά αγνώριστο.
     Δεύτερο στοιχείο. Κοινωνικός διάλογος με πολιτικούς χειρισμούς. Η βασική διαφορά της συντηρητικής παράταξης με το ΠΑΣΟΚ, είναι ότι ουδέποτε αντελήφθησαν την ουσία του κοινωνικού διαλόγου, ουδέποτε μπόρεσαν ειλικρινώς να πετύχουν κοινωνικό διάλογο –δέστε τι κάνουν τώρα στο ωράριο, που σπάνε τις κοινωνικές συμφωνίες- ουδέποτε μπόρεσαν να έχουν ουσιαστικά αποτελέσματα. 
     Κύριε Αλογοσκούφη, προηγουμένως αναφερθήκατε στα θέματα κοινωνικού διαλόγου. Επειδή λοιπόν, μιλήσατε για την ΟΤΟΕ και τον διάλογο, σε σημερινή εφημερίδα λέτε ότι οι τράπεζες γνώριζαν και ότι ο διάλογος είχε αρχίσει από τον Σεπτέμβριο. Εδώ καταθέσατε και ένα χαρτί. Η ΟΤΟΕ στις 18 Γενάρη σας στέλνει ένα χαρτί και σας καλεί να αναλάβετε πρωτοβουλία προκειμένου να πραγματοποιηθεί συνάντηση το συντομότερο δυνατό μεταξύ Κυβέρνησης, Ένωσης Ελληνικών Τραπεζών και ΟΤΟΕ ώστε να ξεκινήσουν οι διαπραγματεύσεις με αντικείμενο την αναζήτηση ενιαίας και συνολικής λύσης του ασφαλιστικού. Πως λοιπόν επιμένετε ότι είχε αρχίσει ένας διάλογος όταν η ίδια η ΟΤΟΕ σας καλεί;
     Δεύτερον, αναφερθήκατε για το πόσο συμφωνεί η ΟΤΟΕ μαζί σας για το θέμα του ενιαίου ταμείου. Καταθέτω τις θέσεις της ΟΤΟΕ για το θέμα του ΕΤΑΤ, τι σημαίνει αυτό πολιτικά, οικονομικά, συνταγματικά και πως τινάζεται στον αέρα όλη η λογική του ασφαλιστικού συστήματος των τραπεζών. 
     (Στο σημείο αυτό η Βουλευτής κ. Διαμαντοπούλου καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτό λοιπόν, ως προς τους χειρισμούς για τον πολιτικό διάλογο. 
     Η πολιτική μας άποψη είναι σαφώς διαφορετική. Ο νόμος Ρέππα, διατρέχεται από μια πολιτική αντίληψη που είναι και η τριμερής χρηματοδότηση. Έχει μια ισορροπία ανάμεσα στο πως πρέπει ο καθένας να παρεμβαίνει. Βεβαίως σε μια κοινωνική ασφάλιση και σε μια κοινωνία αλληλεγγύης και το κράτος χρειάζεται να παρεμβαίνει στο θέμα της κοινωνικής ασφάλισης αλλά βεβαίως και ο ιδιωτικός τομέας πρέπει να αναλαμβάνει τις ευθύνες του, να αναλαμβάνει τις υποχρεώσεις του απέναντι στην επιχείρηση αλλά και απέναντι στο κοινωνικό σύνολο. 
     Τρίτο, είναι το θέμα της οικονομίας. Υπάρχει ένα καίριο κτύπημα στην ελληνική οικονομία. Ένα καίριο κτύπημα για τα 9.000.000.00 με τα οποία επιφορτίζεται το ΙΚΑ που είναι ίσα με το μισό κοινοτικό πλαίσιο στήριξης το οποίο προσπαθεί πιθανόν να διαπραγματευθεί σήμερα ο Πρωθυπουργός στη Μεγάλη Βρετανία. 
      Σήμερα διαβάσατε στις εφημερίδες ότι κινδυνεύει με περαιτέρω υποβάθμιση η ελληνική οικονομία από τους διεθνείς οίκους Standard & Poor’s, γιατί υπάρχουν πολύ σοβαρά προβλήματα, από το θέμα της ασφάλισης μέχρι το θέμα του ελλείμματος. Και τι κάνετε με το θέμα της ασφάλισης; Το ανοίγετε με τον πλέον βίαιο και απροετοίμαστο τρόπο και ουσιαστικά καταφέρετε ένα καίριο χτύπημα στο ΙΚΑ. 
      Τέλος, κοινωνικά. Κοινωνικά έχετε κάνει μία επιλογή να επιβαρύνετε τις γενιές κάτω των σαράντα πέντε. Κύριε Υπουργέ, νομίζω ότι, αν σήμερα είχε κατανοήσει η κοινωνία και οι εργαζόμενοι κάτω των σαράντα πέντε, οι σημερινοί εικοσιπεντάρηδες, τριαντάρηδες, τριανταπεντάρηδες τι συμβαίνει στο ΙΚΑ και σε τι επισφάλεια μπαίνουν οι δικές της συντάξεις, έπρεπε να έχει βγει η κοινωνία και οι νέες γενιές στο δρόμο. Και είμαι πραγματικά περίεργη πώς οι πολιτικές νεολαίες όλων των κομμάτων δεν έχουν πάρει θέση για ένα θέμα που αφορά αποκλειστικά τη νέα γενιά.
      Τέλος, κύριε Πρόεδρε, δεν υποστηρίζουμε και ζητούμε την απόσυρση αυτού του νόμου και για ηθικούς λόγους. Και οι ηθικοί αυτοί λόγοι έχουν προκύψει μετά από την γραπτή καταγγελία όχι στελεχών της Αντιπολίτευσης, όχι στελεχών της Νέας Δημοκρατίας, αλλά του πρώην αρχηγού της Νέας Δημοκρατίας, ο οποίος με χθεσινή του γραπτή ανακοίνωση ούτε λίγο, ούτε πολύ αποκαλεί τον Υπουργό Εθνικής Οικονομίας υπάλληλο μιας συγκεκριμένης ιδιωτικής επιχείρησης. Και εδώ πρέπει να υπάρξει όχι μόνο απάντηση προς τον κ. Έβερτ αλλά και θέση του κόμματός σας απέναντι στην πολιτική συμπεριφορά του πρώην αρχηγού, ο οποίος καταδικάζει με απόλυτο τρόπο ηθικά τη συμπεριφορά της σημερινής Κυβέρνησης.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο για μια μικρή παρέμβαση. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κύριε Πρόεδρε, δεν μας είχε συνηθίσει σ’ αυτήν τη συμπεριφορά η κ. Διαμαντοπούλου στην Αίθουσα αυτή -πρέπει να το πω- ιδίως με αυτά  που είπε στο τέλος της ομιλίας της. Είναι απαράδεκτο να υιοθετείτε αστήρικτες κατηγορίες οι οποίες έχουν ήδη απαντηθεί στη Βουλή και δεν έχω να πω τίποτα παραπάνω. Θα πρέπει να ντρέπεστε απλώς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, τι πράγματα είναι αυτά! Δεν είναι δυνατόν να λέγονται τέτοια πράγματα εδώ. Είναι δυνατόν να είναι αυτή συμπεριφορά κοινοβουλευτικών στελεχών;
      ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, σας παρακαλώ πολύ, καθίστε κάτω. Υπάρχει διαδικασία επί του θέματος. Καθίστε κάτω. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτά τα θέματα έχουν απαντηθεί επί της  ουσίας και δεν περίμενα να τα επαναλάβει η κ. Διαμαντοπούλου, όταν έχουν δοθεί όλες οι απαντήσεις. 
      Το δεύτερο έχει να κάνει με το διάλογο. Ο διάλογος –το εξήγησα, αλλά προφανώς δεν ήσαστε στην Αίθουσα- ξεκίνησε τον περασμένο Σεπτέμβριο….
      ΘΕΟΔΩΡΟΣ ΚΟΛΙΟΠΑΝΟΣ:  Κύριε Υπουργέ….
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Υπάρχουν και προσωπικά, υπάρχουν και κανονισμοί. Η κ. Διαμαντοπούλου ξέρει να προστατεύσει τον εαυτόν της. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο διάλογος ξεκίνησε σε τεχνικό επίπεδο μεταξύ στελεχών –και το είπα και στην ομιλία μου πριν από λίγη ώρα- των τραπεζών και της ΟΤΟΕ κατ’ αρχάς με την ενθάρρυνση της Κυβέρνησης για να δουν αν μπορούν να καταλήξουν σε μια συναινετική λύση, αργότερα στο διάλογο ενεπλάκησαν και στελέχη του Υπουργείου Οικονομίας και Οικονομικών και σε πολιτικό επίπεδο ξεκίνησε ο διάλογος από τις αρχές του χρόνου. 
      Αυτά όλα έχουν ειπωθεί. Όλα έχουν απαντηθεί, όπως έχουν απαντηθεί και όλα τα ζητήματα που έχουν να κάνουν με την εφαρμογή του νόμου Ρέππα. Αν θέλετε τώρα να κάνουμε εδώ στη Βουλή διάλογο κωφών, δηλαδή να απαντάει η Κυβέρνηση και να επανέρχεστε πάλι βάζοντας τα ίδια ζητήματα τα οποία έχουν ήδη απαντηθεί, αυτό απλώς χαρακτηρίζει τη δική σας πολιτική συμπεριφορά. 
      (Χειροκροτήματα από την πτέρυγα της Νέας Δημοκρατίας)
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, μπορώ να έχω το λόγο επί προσωπικού; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, επαναλαμβάνω ότι αυτό που είπα ήταν το να αναφερθώ στις καταγγελίες του κ. Έβερτ και να ζητήσω την πολιτική τοποθέτηση της Νέας Δημοκρατίας επί θέσεων του πρώην αρχηγού της, ο οποίος βάζει ένα μείζον ηθικό θέμα στην παράταξή του. Εάν το δέχεται αυτό η Νέα Δημοκρατία, σημαίνει ότι αποδέχεται και αυτήν τη συμπεριφορά. Αλλιώς πρέπει να δράσει πολιτικά. Αυτό που τόνισα είναι ότι το θέμα δεν είναι απλά να δοθούν συγκεκριμένες εξηγήσεις. 
      Τώρα, η φράση του κ. Αλογοσκούφη, το «πρέπει να ντρέπεστε» δείχνει όλη την αλαζονεία και την υπεροψία την οποία απέκτησε αυτή η Κυβέρνηση σε μηδέν χρόνο, την εμπάθεια απέναντι στους αντιπάλους της και βέβαια την ανάγωγη συμπεριφορά του. Γι’ αυτό και ζητώ να ανακαλέσει αμέσως. 
      (Χειροκροτήματα από την πτέρυγα του ΠΑΣΟΚ)
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ανακαλέσω μόλις ανακαλέσετε τους χαρακτηρισμούς που είπατε από το Βήμα. 
      (Θόρυβος από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Καθίστε, κύριε συνάδελφε. Γίνεται μια διαδικασία.
     ΑΘΑΝΑΣΙΟΣ ΜΠΟΥΡΑΣ: Να ξαναδείτε τα πρακτικά, την τελευταία λέξη που είπε. 
     ΠΡΟΕΔΡΕΥΩΝ ( Σωτήρης Χατζηγάκης): Θα κάνω μια πρόταση. Και οι δυο λέξεις, κύριε Υπουργέ και κυρία Διαμαντοπούλου, να απαλειφθούν από τα Πρακτικά, ώστε να μην υπάρχουν οξύτητες. Το «ντρέπεστε»…
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι, κύριε Πρόεδρε. 
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Διευκρίνισε τι είπε η κ. Διαμαντοπούλου.
     ΠΡΟΕΔΡΕΥΩΝ ( Σωτήρης Χατζηγάκης): Ένα λεπτό, κύριε συνάδελφε. Δεν θέλει δικηγόρους κανένας εδώ μέσα. Να γίνεται σωστά η συζήτηση. 
     Κύριε Υπουργέ, ως προς τη λέξη «πρέπει να ντρέπεστε»…
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Υπουργέ, αν απαλειφθεί από τα Πρακτικά το τελευταίο τμήμα της ομιλίας της κ. Διαμαντοπούλου, η οποία έθεσε ηθικό θέμα για τον Υπουργό Οικονομίας, εγώ θα ανακαλέσω τη λέξη που είπα ότι πρέπει να ντρέπεται. 
    ΑΝΝΑ ΔΙΑΜΑΝΤΟΠΟΥΛΟΥ: Η θέση μου ήταν απολύτως πολιτική και αν έχει πολιτικά ν’ απαντήσει ο κ. Αλογοσκούφης, ν’ απαντήσει. Όχι με εκφράσεις καφενείου. Με πολιτικά επιχειρήματα αν μπορεί. 
     ΠΡΟΕΔΡΕΥΩΝ ( Σωτήρης Χατζηγάκης): Και «οι εκφράσεις καφενείου», κυρία Διαμαντοπούλου είναι προσωπική αιχμή. 
     ΑΝΝΑ ΔΙΑΜΑΝΤΟΠΟΥΛΟΥ: Το «μη ντρέπεστε» τι είναι, κύριε Χατζηγάκη; Εγώ έβαλα ένα πολιτικό ζήτημα. Αν διαφωνεί να πει ότι απορρίπτει τη θέση του κ. Έβερτ. Το «μην ντρέπεστε» δεν είναι έκφραση Κοινοβουλίου. 
     ΠΡΟΕΔΡΕΥΩΝ (Σωτήρης Χατζηγάκης): Το είπε αυτό, κυρία Διαμαντοπούλου. 
     ΑΝΝΑ ΔΙΑΜΑΝΤΟΠΟΥΛΟΥ: Δεν είπε αυτά. 
     ΠΡΟΕΔΡΕΥΩΝ (Σωτήρης Χατζηγάκης): Μιλάμε ως προς το προσωπικό ζήτημα. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Καστανίδη. Κάνετε παρέμβαση; Ως τι μιλάτε; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Για ένα λεπτό. Ως τι μιλώ; 
     ΠΡΟΕΔΡΕΥΩΝ (Σωτήρης Χατζηγάκης): Τι ακριβώς θέλετε να κάνετε; Παρέμβαση, προσωπικό, διαδικασία; Αυτό εννοώ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα κάνω μια πολύ μικρή παρέμβαση.
     ΠΡΟΕΔΡΕΥΩΝ ( Σωτήρης Χατζηγάκης): Το καταλάβατε τι εννοώ. Μην αντιστρέφετε το ερώτημα; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Το ερώτημα το οποίο άκουσα από εσάς.
     ΠΡΟΕΔΡΕΥΩΝ ( Σωτήρης Χατζηγάκης): Την ιδιότητά σας την ξέρω. Δεν μπορούσα να ρωτήσω πάνω στην ιδιότητά σας.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα να κάνω μια παρατήρηση, να εκφράσω ταυτόχρονα την απογοήτευσή μου για τον τρόπο με τον οποίο διεξάγεται η συζήτηση και για τον τρόπο με τον οποίο αντιδρά το Προεδρείο. 
     Είναι πάρα πολλές φορές που οι επιθέσεις που γίνονται είτε συνολικά στο κόμμα της Αξιωματικής Αντιπολίτευσης, είτε σε πρόσωπα είναι υβριστικές. Πριν από λίγο θέλω να σας θυμίσω ότι ο κ. Κοινοβουλευτικός Εκπρόσωπος της Νέας Δημοκρατίας μιλώντας μ’ έναν τρόπο που θέλω να πιστεύω δεν τον χαρακτηρίζει, χρησιμοποιώντας παράδειγμα από την δικαστική πρακτική είπε αναφερόμενος στο ΠΑΣΟΚ ότι το ΠΑΣΟΚ θυμίζει…
     ΑΘΑΝΑΣΙΟΣ ΜΠΟΥΡΑΣ: Έχει εξαντληθεί αυτό. Πάλι το ίδιο;
     ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ, κύριε συνάδελφε. Τα θέματα της ευπρέπειας και της προσωπικής αξιοπρέπειας δεν εξαντλούνται.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Καστανίδη, ολοκληρώστε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Είπε λοιπόν, ότι το ΠΑΣΟΚ θυμίζει μάρτυρα δικαστικής αίθουσας που μπορεί να είναι είτε κωφός, είτε αμνήμων, είτε ηλίθιος. Και η απάντηση από το Προεδρείο δεν ήλθε ποτέ.
     Προηγουμένως, για ένα θέμα κατ’ εξοχήν πολιτικό που έθεσε η κ. Διαμαντοπούλου, αναφερόμενη σε όσα είπε ο κ. Έβερτ και ζητώντας μιαν απάντηση από τον κύριο Υπουργό, σηκώθηκε ο κύριος Υπουργός Οικονομίας και επιτίμησε όλους με το «δεν ντρέπεστε». Σε ποιους απευθύνονται;
     Είναι δυνατόν συνέχεια η Κυβέρνηση να αισθάνεται ότι το Κοινοβούλιο αυτός είναι ένας χώρος όπου μπορεί να συμπεριφέρεται με τον τρόπο που θέλει; Νομίζετε ότι δεν μπορεί ν’ απαντήσει στο αυτό επίπεδο και η Αξιωματική Αντιπολίτευση; Αλλά έχουμε συναίσθηση τόσο του χώρου όσο και των ευθυνών μας, κύριε Υπουργέ. Και γι’ αυτό ακριβώς προσπαθούμε πάση θυσία να κρατήσουμε στα όρια της ευπρέπειας τη συζήτηση την οποία δυστυχώς δεν κρατάτε εσείς.
     Επιτέλους έχει βαρεθεί ο ελληνικός λαός να απευθύνεστε με την μεγαλύτερη ευκολία στην Αντιπολίτευση και συλλήβδην να κατηγορείτε, πρόσωπα και συλλογικά υποκείμενα, για κλέφτες, για εγκλήματα στο Χρηματιστήριο, για διαφθορείς, για αρχιερείς της διαπλοκής. 
     Θα πρέπει αυτή η ιστορία, κύριε Πρόεδρε, να σταματήσει. Διότι αν δεν σταματήσει, επαναλαμβάνω, θα απαντήσουμε στο αυτό επίπεδο. Τότε, όλων, θα έχουμε προκαλέσει ζημία στην ομαλή λειτουργία του Κοινοβουλίου.
     ΠΡΟΕΔΡΕΥΩΝ (Σωτήρης Χατζηγάκης): Θεωρώ ότι οι αιτιάσεις οι οποίες απευθύνετε και στο Προεδρείο, αλλά και γενικότερα στη Βουλή, είναι ανυπόστατες και αστήρικτες. Γίνεται όλο αυτό το διάστημα ένας πολύ σοβαρός διάλογος μέσα στη Βουλή χωρίς διακοπές τις περισσότερες φορές και χωρίς αιχμηρές εκφράσεις, οι οποίες πολλές φορές βρίσκονται στο μεταίχμιο μεταξύ του προσωπικού και του πολιτικού. Βέβαια το Σώμα αποτελείται από έναν αριθμό ανθρώπων ζωντανών.
    Πάντοτε το Προεδρείο φροντίζει να τοποθετεί τα πράγματα μέσα στα πλαίσια της ευπρέπειας και έτσι το Κοινοβούλιο μέχρι σήμερα λειτουργεί πάρα πολύ καλά.
    Όσον αφορά αυτά τα οποία είπατε για τον κ. Πολύδωρα, νομίζω ότι είστε εν αδίκω. Ήμασταν εδώ, παρόντες. Ο κ. Πολύδωρας έκανε μία αναλογία. Δεν είχε προσωπικό χαρακτήρα. Έκανε μία ευρύτερη πολιτική εκτίμηση…
    ΧΑΡΑΛΑΜΠΟΣ ΚΑΣΤΑΝΙΔΗΣ: Για την Αξιωματική Αντιπολίτευση είπε.
    ΠΡΟΕΔΡΕΥΩΝ (Σωτήρης Χατζηγάκης): Για την Αξιωματική Αντιπολίτευση. Έκανε μία ευρύτερη αναλογία, όπως το εξήγησε. Και το θέμα έληξε.
    Τώρα, για να επανέλθουμε και να μην φάμε την ώρα μας με τα προσωπικά κλπ., θέλω να πω το εξής: 
    Κύριε Υπουργέ, νομίζω ότι την αιχμηρή έκφραση θα μπορούσαμε να την απαλείψουμε. Δεν βοηθάει σε τίποτα ούτε τη συζήτηση ούτε την εξέλιξη των πραγμάτων. Επομένως θα έλεγα να μην επιμείνετε στο «ντροπή».
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, εάν δεν αποσυρθεί το συγκεκριμένο εδάφιο, ασφαλώς και επιμένω.
    ΑΘΑΝΑΣΙΟΣ ΜΠΟΥΡΑΣ: Ήταν προσωπική αιχμή. Απολύτως.
    ΑΝΝΑ ΔΙΑΜΑΝΤΟΠΟΥΛΟΥ: Εγώ, κύριε Πρόεδρε, έβαλα ένα πολιτικό θέμα. Ο κ. Αλογοσκούφης ζητάει να αποσύρω το πολιτικό επιχείρημα. Και ζητείται αυτό στη Βουλή. Να αποσυρθεί…
    ΠΡΟΕΔΡΕΥΩΝ (Σωτήρης Χατζηγάκης): Όχι, κυρία Διαμαντοπούλου, δεν ζήτησε αυτό.
    ΑΝΝΑ ΔΙΑΜΑΝΤΟΠΟΥΛΟΥ: Διότι εγώ, κύριε Πρόεδρε, δεν ανέφερα δεδομένα τα οποία αποδέχομαι. Ανέφερα την πολιτική συμπεριφορά πρώην Αρχηγού της Νέας Δημοκρατίας. Το επιχείρημα ήταν πολιτικό. Και μου ζητάει να αποσύρω πολιτικό επιχείρημα.
    ΗΛΙΑΣ ΚΑΛΛΙΩΡΑΣ: Απάντησε ο κύριος Υπουργός στην ομιλία του από το Βήμα. Είναι στα Πρακτικά.
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
    ΑΝΝΑ ΔΙΑΜΑΝΤΟΠΟΥΛΟΥ: Κύριε συνάδελφε…
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία συνάδελφε.
    Και η έκφραση η δική σας περί ηθικού, κυρία Διαμαντοπούλου, ήταν στο μεταίχμιο μεταξύ πολιτικού και απαξιωτικού χαρακτηρισμού. Όχι συλλήβδην η ανάπτυξή σας, αλλά η λέξη περί ηθικού.
    Επομένως εγώ κάνω έναν συμψηφισμό αρνητικό δυστυχώς και θεωρώ το θέμα λήξαν και προχωρούμε παρακάτω.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μισό λεπτό.
    ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μη δώσουμε τώρα συνέχεια σε αυτό το θέμα.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν θα ανεχθώ από κανένα συνάδελφο να χρησιμοποιήσει εκφράσεις, όπως αυτές που χρησιμοποίησε η κ. Διαμαντοπούλου, οι οποίες αφήνουν οποιαδήποτε υπόνοια προσωπική. Δεν θα το ανεχθώ προσωπικά! Είναι ξεκάθαρο! 
    Ας δει η κ. Διαμαντοπούλου τα Πρακτικά –όχι να τα αλλάξει, να τα δει- και θα καταλάβει το λάθος της.
      (Χειροκροτήματα από την πτέρυγα της Νέας Δημοκρατίας)
     ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Διαμαντοπούλου, έχετε το λόγο.
    ΑΝΝΑ ΔΙΑΜΑΝΤΟΠΟΥΛΟΥ: Αν αποσύρει ο κ. Έβερτ τη γραπτή δήλωση-καταγγελία που έκανε χθες, αποσύρω κι εγώ το τελευταίο κομμάτι της ομιλίας μου.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Δεν έχει σχέση, κυρία Διαμαντοπούλου, αυτό με τον κ. Έβερτ.
    ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Σωτήρης Χατζηγάκης): Κύριε Τσιτουρίδη, εσείς δεν αναμειχθήκατε. Γιατί ζητάτε το λόγο;
    ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, έχω προσωπικό ζήτημα.
    ΠΡΟΕΔΡΕΥΩΝ (Σωτήρης Χατζηγάκης): Έχετε εσείς προσωπικό ζήτημα; Πείτε μας σε τι συνίσταται.
    ΣΑΒΒΑΣ ΤΣΙΤΟΥΡΙΔΗΣ: Θα σας εξηγήσω. 
    Τηρουμένων των αναλογιών και των παρεμβάσεων του Κοινοβουλευτικού Εκπροσώπου του ΠΑΣΟΚ, που εθίγη, εγώ θα ψηφίσω το απόγευμα την πρόταση της Κυβέρνησης και του κ. Αλογοσκούφη. 
    Πριν από λίγο η κ. Διαμαντοπούλου κατηγόρησε άμεσα τον κ. Αλογοσκούφη…
    ΠΡΟΕΔΡΕΥΩΝ (Σωτήρης Χατζηγάκης): Κύριε Τσιτουρίδη, δεν υπάρχει προσωπικό θέμα. Παρακαλώ καθίστε.
    ΣΑΒΒΑΣ ΤΣΙΤΟΥΡΙΔΗΣ: …ότι παίζονται παιχνίδια και ότι είναι υπάλληλος συμφερόντων.
    ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Τσιτουρίδη. Σας παρακαλώ.
    ΣΑΒΒΑΣ ΤΣΙΤΟΥΡΙΔΗΣ: Μια στιγμή.
    ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Τσιτουρίδη. Δεν έχετε το λόγο.
    Ορίστε, κύριε Τζέκη, έχετε το λόγο.
    ΣΑΒΒΑΣ ΤΣΙΤΟΥΡΙΔΗΣ: Γιατί δεν έχω το λόγο, κύριε Πρόεδρε;
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ τώρα. Μη δημιουργήσουμε προβλήματα εκεί που δεν υπάρχουν. Καθίστε, κύριε Τσιτουρίδη. Σας παρακαλώ πολύ, καθίστε.
    Παρακαλώ να μην γράφεται τίποτα στα Πρακτικά.
    ΣΑΒΒΑΣ ΤΣΙΤΟΥΡΙΔΗΣ: …
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ πάρα πολύ! Να δημιουργούμε προβλήματα εκεί που δεν υπάρχουν; Σας παρακαλώ.
    ΣΑΒΒΑΣ ΤΣΙΤΟΥΡΙΔΗΣ: ….
    ΠΡΟΕΔΡΕΥΩΝ (Σωτήρης Χατζηγάκης): Ο Υπουργός μπορεί να υπερασπιστεί αυτά που λέει και τον εαυτό του. Και τον υπερασπίστηκε και πολύ καλά. Καθίστε. Δεν θέλει συνηγόρους κανένας.
    ΣΑΒΒΑΣ ΤΣΙΤΟΥΡΙΔΗΣ: …
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τζέκη, έχετε το λόγο.
    ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, πιστεύω ότι όσοι μας παρακολουθούν, βγάζουν και χρήσιμα συμπεράσματα. Χρήσιμα συμπεράσματα γιατί πραγματικά πρέπει να αναλογιστούν τι τους περιμένει όχι μόνο με τη διάταξη για τους τραπεζοϋπαλλήλους, αλλά και με τη γενικευμένη επίθεση της Κυβέρνησης.
    Το ζήτημα δεν είναι για τον προληπτικό πόλεμο του κ. Μπους. Εμείς τον έχουμε αντιπαλέψει. Η κυβέρνηση του ΠΑΣΟΚ και η Νέα Δημοκρατία συμπορεύτηκαν. Μιλάμε για τη μεθοδευμένη ολομέτωπη επίθεση της Κυβέρνησης συνεπικουρούμενη και από τη νομοθεσία που βρήκε από το ΠΑΣΟΚ.
    Γιατί το αναφέρω αυτό; Γιατί αυτές τις μέρες δεν αναφέρθηκαν στο κύριο ζήτημα. Η όλη αντιπαράθεση μεταξύ των δύο εξαντλήθηκε στο τι θα γίνει και ποιος θα πληρώσει. Όμως για το ότι αυτή η διάταξη για τους τραπεζοϋπαλλήλους, ο ν. 3029 των κυβερνήσεων του ΠΑΣΟΚ, ο ν. 2084 των κυβερνήσεων του ΠΑΣΟΚ, αυξάνει τα όρια συνταξιοδότησης, μειώνει τις συντάξεις και σ’ αυτόν τον κλάδο, βλέπουμε ότι δεν γίνεται καμία αναφορά από τους δύο. Και αναφέρομαι βέβαια στους εργαζόμενους μετά το 1993, οι οποίοι είναι η πλειοψηφία των εργαζομένων μέσα στον τραπεζικό κλάδο. 
    Άρα, το πρόβλημα είναι πιο ουσιαστικό. Γιατί και εδώ πλέον πρέπει με επιχειρήματα να γίνεται η αντιπαράθεση. Και εγώ βάζω ένα ερώτημα στα δύο κόμματα: Δεν ξέρουν ότι όλες αυτές τις δεκαετίες ο λαός πλήρωνε πάντοτε τα ελλείμματα όχι μόνο του ΙΚΑ, αλλά και όλων των άλλων ταμείων, που φόρτωναν τόσο οι επιχειρηματίες όσο και οι κυβερνήσεις; Προς τι λοιπόν αυτή η –κατ’ εμάς- ψευτοαντιπαράθεση; 
    Συμφωνείτε, κύριοι συνάδελφοι, με την αύξηση των ορίων ηλικίας και με τη μείωση των συντάξεων, που γίνεται και στην κύρια σύνταξη των τραπεζοϋπαλλήλων μετά το 1993; Πείτε τη γνώμη σας. Δεν θα την πείτε όμως, γιατί συμφωνείτε. Και συμφωνείτε γιατί είναι στρατηγική επιλογή, στην οποία συμφωνήσατε σε επίπεδο Ευρωπαϊκής ‘Ενωσης. Αυτά είπε η Σύνοδος Κορυφής της Βαρκελώνης, αυτά μεθόδευσε η Σύνοδος Κορυφής της Λισαβόνας. Επομένως αυτό το «κλάμα» από την Κυβέρνηση για την Εμπορική Τράπεζα ή για την Εθνική ως πρόσχημα μόνο πρέπει να το εκλάβουμε.
    Να αναφέρω, κύριοι της Κυβέρνησης, τι κάνατε με την Εμπορική με Πρωθυπουργό τον κ. Κωνσταντίνο Καραμανλή; Του κ. Ανδρεάδη δεν ήταν; Ιδιώτης δεν ήταν; Και τότε δεν είχε πάλι οικονομικά προβλήματα; Ποιος τα φορτώθηκε τα οικονομικά προβλήματα; Ο ιδιώτης ή ο ελληνικός λαός; Κι έρχεστε μετά από είκοσι σχεδόν χρόνια να πείτε ότι έχει πρόβλημα η Εμπορική Τράπεζα, άρα λοιπόν αυτό το οικονομικό πρόβλημα να το φορτώσουμε στους εργαζόμενους της Εμπορικής και στο σύνολο του ελληνικού λαού. Να πώς λειτουργεί το αστικό κράτος στα πλαίσια του συστήματος, είτε είναι ιδιωτική η τράπεζα είτε είναι κρατική. Αυτά έκαναν οι κυβερνήσεις μέχρι τώρα, είτε της Νέας Δημοκρατίας είτε και του ΠΑΣΟΚ.
    Έτσι, λοιπόν, προσεγγίζουμε το ζήτημα εμείς για τους τραπεζοϋπαλλήλους. Και γι’ αυτό καλέσαμε και όλους τους εργαζόμενους να θεωρήσουν ότι πρέπει να τον κάνουν και δικό τους τον αγώνα, γιατί είναι μεθόδευση αυτή. Και αν θέλετε, είναι κι ένα δείγμα για τα όρια αντοχής του εργατικού κινήματος. Γι’ αυτό είπαμε: συσπείρωση του εργατικού κινήματος, οργάνωση του εργατικού κινήματος και λαϊκή δράση του εργατικού κινήματος για να μην περάσουν αυτές οι μεθοδεύσεις. Και όμως, οι συμβιβασμένες ηγεσίες πότε τον έναν και πότε τον άλλον τους εξυπηρετούν. Το ζήτημα λοιπόν για μας είναι πολύ συγκεκριμένο. 
    Λέτε και για τα «ρετιρέ». Γιατί δεν μιλάτε και για τα «ρετιρέ» της κερδοφορίας των τραπεζών; Έχω μπροστά μου στοιχεία από το ICAP που λένε ότι μέσα στο 2003 οι τράπεζες στο σύνολό τους είχαν πολύ μεγάλη, υψηλή κερδοφορία: 1,5 δισεκατομμύριο ευρώ. Και αναλυτικά έχει στοιχεία ανά τράπεζα. Αυτό σημαίνει ότι σχεδόν 50.000 ευρώ έβγαλαν οι τραπεζίτες από τους εργαζόμενους. Να η εκμετάλλευση, η ένταση της εργασίας από κάθε εργαζόμενο. Αυτό τι σημαίνει; ‘Ότι τα «ρετιρέ» της κερδοφορίας των τραπεζιτών δεν τα βλέπετε ή μάλλον μεθοδευμένα προσπαθείτε να τα καλύψετε, βάζοντας τον έναν εργαζόμενο απέναντι στον άλλον.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε.
    ‘Ερχομαι τώρα στο ζήτημα του ΟΤΕ και στην εθελουσία, κατά κύριο λόγο. Κοιτάξτε, η εθελουσία δεν είναι κύριο χαρακτηριστικό γνώρισμα μόνο της Νέας Δημοκρατίας. ‘Ολες οι κυβερνήσεις προχωρούσαν σ’ αυτό. Το ζήτημα είναι τι εξυπηρετεί η εθελουσία. Εξυπηρετεί την καλύτερη οργάνωση μιας δημόσιας επιχείρησης, για να προσφέρει καλύτερες και φτηνές υπηρεσίες προς το λαό ή εξυπηρετεί το σχεδιασμό, να λειτουργήσει στα πλαίσια του συστήματος ως ιδιωτική εταιρεία, πράγμα που σημαίνει ότι πιο φτηνό εργατικό δυναμικό και χειρότερες, αν θέλετε, υπηρεσίες και αυξημένη την τιμή των υπηρεσιών προς όφελος και πάλι των ιδιωτών; Εμείς λέμε ότι αυτό ακριβώς ισχύει.
    Θα μπορούσαν οι δημόσιες επιχειρήσεις με μια άλλη διακυβέρνηση, έχοντας κοινωνικό χαρακτήρα, όχι μόνο να μην προχωρήσουν στην εθελουσία, αλλά και να προσλάβουν εξειδικευμένο προσωπικό, για να καλυτερεύσουν τις υπηρεσίες τους και να είναι πιο φθηνές στον τιμοκατάλογο τους.
    Άρα, λοιπόν, λέμε ότι εάν χρυσοπληρώθηκε λίγο καλύτερα από το παρελθόν η εθελουσία, ήταν για να εξασφαλίσει η σημερινή Κυβέρνηση αυτή την επαίσχυντη συμφωνία και να υποθηκεύσει το μέλλον των νέων εργαζομένων, δηλαδή ν’ αλλάξουν οι εργασιακές σχέσεις, ν’ αλλάξουν οι αμοιβές. 
    Όχι βέβαια ότι δεν έχουν αλλάξει μέχρι τώρα. Και μέσα στον ΟΤΕ και μέσα στις άλλες δημόσιες επιχειρήσεις έχουμε τους εργολάβους. Ξέρετε πολύ καλά πως οι εργολάβοι νοικιάζουν εργαζόμενους από τα «δουλεμπορικά» γραφεία με 400 ευρώ μισθό και με μαύρη εργασία πολλές φορές. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. Είναι πάρα πολλοί οι συνάδελφοι. Σεβαστείτε τους. 
    ΑΓΓΕΛΟΣ ΤΖΕΚΗΣ: Κλείνω, κύριε Πρόεδρε, λέγοντας ότι αυτός είναι ο πιλότος είτε με τους τραπεζοϋπάλληλους, είτε με τον ΟΤΕ, για να αλωθούν όσα δικαιώματα έμειναν στους εργαζόμενους. 
    Άρα, λοιπόν, η μόνη απάντηση που λέμε εμείς ως Κομμουνιστικό Κόμμα Ελλάδος, για την οποία ενημερώνουμε, όπως και η Κομμουνιστική Νεολαία Ελλάδας ενημερώνει τη νεολαία, είναι κανένας διαχωρισμός μεταξύ των εργαζομένων και των συνταξιούχων. Όλοι μαζί, λοιπόν, στη λαϊκή αντεπίθεση για να μπει και ο κάθε κατεργάρης στον πάγκο του. 
    Ευχαριστώ, κύριε Πρόεδρε, για την ανοχή σας.
    ΠΡΟΕΔΡΕΥΩΝ (Σωτήρης Χατζηγάκης): Την ανοχή μου τη λάβατε μόνος σας κύριε Τζέκη. 
    Κύριοι συνάδελφοι, και πάλι κάνω έκκληση ως προς το χρόνο. Δεν είναι ευχάριστο να διακόπτω συνάδελφο, ή να σταματώ τη ροή της ομιλίας του. Παρακαλώ πάρα πολύ στα πέντε λεπτά να περιορίζεστε, για να μπορέσουν να μιλήσουν όλοι οι συνάδελφοι. Τώρα που συμπληρώθηκαν και οι έξι, νομίζω ότι από δω και πέρα το πεντάλεπτο πρέπει να τηρείται απαρέγκλιτα.
    Ο κ. Βερελής έχει το λόγο. 
    ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, μεταρρύθμιση κάνει η Κυβέρνηση. Μεταρρύθμιση στον ΟΤΕ και μεταρρύθμιση στις τράπεζες. Και ποιος πληρώνει τη μεταρρύθμιση αυτή; Ο φορολογούμενος βεβαίως. 
    Τι μεταρρύθμιση κάνει στον ΟΤΕ; Για να τη δούμε λίγο. Έχει πολιτική στον ΟΤΕ; Έχει κάποιο στόχο τον οποίο μας έχει αναλύσει; Έχει κάποιο λόγο για τον οποίο θέλει να απαλλαγεί με τον τρόπο αυτό που κοστίζει 2.000.000.000 ευρώ από έξι χιλιάδες υπαλλήλους; 
    Εμείς είχαμε πολιτική στον ΟΤΕ, κύριοι Υπουργοί. Είχαμε μία πολιτική, η οποία οδήγησε πρώτον, στο να απελευθερωθεί η αγορά τηλεπικοινωνιών. Είκοσι χιλιάδες θέσεις εργασίας δημιουργήθηκαν μέσα σε τρία χρόνια. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Βερελή, πρέπει να σας ακούει ο κύριος Υπουργός.
    ΧΡΙΣΤΟΣ ΒΕΡΕΛΗΣ: Θα με ακούσει ο κύριος Υπουργός και το Προεδρείο θα έχει λίγο ανοχή.
    Είχαμε, κύριε Υπουργέ, στο θέμα των τηλεπικοινωνιών συγκεκριμένη πολιτική. Απελευθερώσαμε την αγορά των τηλεπικοινωνιών. Δημιουργήσαμε είκοσι χιλιάδες νέες θέσεις εργασίας. Δημιουργήσαμε συνθήκες και μειώθηκαν κατά 30% και 40% τα τιμολόγια τόσο της σταθερής τηλεφωνίας, όσο και της κινητής τηλεφωνίας. 
    Εσείς έχετε μία ευκαιριακή παραγγελία από αυτούς οι οποίοι θέλουν να πάρουν τον έλεγχο του ΟΤΕ. Αυτό έχετε. Αυτή είναι η πολιτική σας. Αυτή είναι η μεταρρύθμιση, την οποία προσπαθείτε να επιβάλλετε. 
    Μιλάτε για το πρόβλημα στο ασφαλιστικό. Έχετε συναίσθηση ότι το πρόβλημα στο ασφαλιστικό τώρα, σήμερα, με τη δική σας πρόταση νόμου γίνεται κολοσσιαίο; Μέχρι σήμερα υπήρχε πρόβλημα στο ασφαλιστικό, βεβαίως, αλλά υπήρξε μία διάταξη η οποία έλεγε ότι το 1% του προϋπολογισμού θα πηγαίνει για να το καλύπτει. Η ρύθμισή σας δεν έχει λογική, δεν έχει προοπτική. Λέει απλώς ότι προκειμένου να μην επιβαρυνθούν οι τράπεζες, κάνουμε μια μεταφορά υποχρεώσεων στο ΙΚΑ. Και τι είναι το ΙΚΑ; Δεν είναι τα πέντε εκατομμύρια των ασφαλισμένων; Δεν είναι ο Έλληνας φορολογούμενος; Αυτή είναι η πολιτική. Και προκειμένου να στηρίξετε την πολιτική αυτή, καταφεύγετε σε μαρτυρίες. 
    Ποιες μαρτυρίες; Μας μίλησε ο κ. Πολύδωρας για τους «κακούς μάρτυρες». Υπάρχουν, όμως, κύριοι Υπουργοί και οι ψευδομάρτυρες. Αυτό είναι το πιο επικίνδυνο είδος. Ψευδομαρτυρία είναι αυτό το οποίο επικαλείστε σήμερα στο κομμάτι της Αγροτικής Τράπεζας, φέρνοντας εδώ ένα δημοσίευμα μιας εφημερίδας, της ίδιας ημερομηνίας, που στο ίδιο φύλλο αυτή η εφημερίδα έθεσε και το θέμα της απόκρυψης εσόδων 1.5 δισεκατομμυρίου δραχμών από το Χρηματιστήριο μιας πολιτικής οικογένειας της παράταξής σας. Αυτά λένε οι εφημερίδες. 
    Σας κατέθεσα χθες το ενεργητικό και το παθητικό της Εμπορικής Τράπεζας για τα έτη 1998, 1999 και 2000. Γιατί δεν απαντάτε συγκεκριμένα; Γιατί δεν παίρνετε τη γενική συνέλευση της Εμπορικής του 2003 να μας πείτε εσείς ως Υπουργός Οικονομίας και καταφεύγετε σ’ ένα δημοσίευμα μόνο για στηρίξετε τις απόψεις σας; Γιατί δεν υπάρχει πραγματικότητα σ’ αυτά τα οποία λέτε. Επενδύθηκαν χρήματα στην Εμπορική Τράπεζα. Επενδύθηκαν σε ομόλογα. Επενδύθηκαν στη διατραπεζική αγορά. Επενδύθηκαν σε μετοχές.


Πόσο τοις εκατό σε ομόλογα και στη διατραπεζική αγορά; 92%. Πόσο σε μετοχές; 80%. Σας το καταθέτω πάλι, κύριε Υπουργέ. Το κατέθεσα και χθες.
      (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και φτάσατε να κάνετε το δικαστή. Δεν φτάνουν τα Εφετεία, δεν φτάνει ο Άρειος Πάγος, έχουμε τη δική σας δικαστική απόφαση ότι αυτό το οποίο έγινε ήταν αδίκημα. Υπήρξε πόρισμα του Εισαγγελέα, του κ. Ασπρογέρακα, ο οποίος είπε ότι εξετάστηκε η περίπτωση και ήταν απολύτως νόμιμες οι πράξεις των διοικήσεων της Εμπορικής Τραπέζης. Αυτή είναι μια προσπάθεια όμως να δημιουργήσετε μία εικόνα, να κάνετε μία μαύρη προπαγάνδα πάνω στην οποία στηριχθήκατε τόσα χρόνια. 
      Βεβαίως φταίνε οι κυβερνήσεις του ΠΑΣΟΚ τόσα χρόνια που δεν είχαν ισχυρή και σθεναρή αντίσταση σε αυτά τα οποία λέγατε, σε αυτά τα οποία λέγατε περί Χρηματιστηρίου, σε αυτά τα οποία λέγατε περί πορείας της οικονομίας. Και επειδή το θέμα μας είναι ο ΟΤΕ, ξέρετε τι μας είπε ο κ. Βουρλούμης προχθές; Ότι «ο ενοποιημένος ισολογισμός του ΟΤΕ είναι κερδοφόρος και οι επενδύσεις οι οποίες έγιναν –εγώ για τρεις είμαι υπεύθυνος στη Βουλγαρία, στα Σκόπια, στην Αλβανία- και οι τρεις είναι απολύτως θετικές» και ακόμα και της Ρουμανίας η επένδυση, που τζογάρατε τόσα χρόνια και λέγατε ότι εδώ πέρα πρόκειται για ένα τεράστιο σκάνδαλο, και αυτή αποδίδει σήμερα. 
      Αυτή είναι η αλήθεια. Είχαμε τόσα χρόνια κέρδη στη σταθερή τηλεφωνία: 350.000.000 το 2003. Πώς ξαφνικά έγιναν 133.000.000 ζημιά; Έγιναν με την αδράνεια και με το «μασάζ» που έγινε στον ισολογισμό από τον κ. Βουρλούμη. Ποιος το λέει αυτό; Ο ίδιος ο κ. Βουρλούμης, ο οποίος ήρθε στην επιτροπή. Ήταν μια ευκαιρία –είπε- για να σβήσουμε από παθητικό και από υποχρεώσεις στον ΟΤΕ. Και αυτή η ευκαιρία όμως παρουσιάστηκε στον κόσμο, παρουσιάστηκε στον Έλληνα πολίτη, ότι εδώ υπάρχει ένα πρόβλημα και το πρόβλημα αυτό έχει ονοματεπώνυμο και έχει το ονοματεπώνυμο έξι χιλιάδων ανθρώπων. 
      Αυτή είναι η πραγματικότητα. Θα φύγουν έξι χιλιάδες άνθρωποι; Όχι βεβαίως. Το 4% όμως το παίρνετε για να το δώσετε στο ΙΚΑ ΤΕΑΜ, προκειμένου να φύγουν έξι χιλιάδες άνθρωποι. Και αν είναι τρεις χιλιάδες άνθρωποι, θα πάρετε μόνο το 2%; Όχι. Δεν ξέρετε πόσο θα πάρετε, όπως δεν ξέρετε και τι θα απαιτηθεί για την ενίσχυση του ΙΚΑ από την κίνηση που κάνετε με τις τράπεζες. Και δεν το ξέρετε, κύριε Υπουργέ, γιατί πηγαίνετε τυφλά, διότι η Βουλή σήμερα δίνει ψήφο εμπιστοσύνης με την παράταξή σας προς κάποιους μελετητές ανώνυμους. 
      Και να σας ρωτήσω μια και είστε εδώ, γιατί εγώ θέλω να είμαι καλόπιστος: Μπορείτε να μας πείτε, με την ευκαιρία που είστε εδώ, ποιοι ήταν αυτοί οι οποίοι συνέταξαν την τροπολογία για τις τράπεζες; Υπήρξαν ιδιώτες σύμβουλοι οι οποίοι είχαν την ευκαιρία να δουν τα κείμενα αυτά; Μήπως είναι αυτοί οι οποίοι έδωσαν τα κείμενα αυτά από εδώ και από εκεί, όπως υποστηρίζει ο κ. Έβερτ; 
      Αυτά πρέπει να βγουν στο φως και πρέπει να υπάρχουν συγκεκριμένες απαντήσεις. Η μεταρρύθμιση την οποία έκανε η Κυβέρνηση της Νέας Δημοκρατίας 1990-1993 δεν άφησε τίποτα σε αυτόν τον τόπο. Δεν υπάρχει ένα έργο το οποίο μπορεί κανείς να αναφέρει ότι ήταν της Κυβέρνησης της Νέας Δημοκρατίας του 1990-1993. Πιστεύω ότι το ίδιο θα συμβεί και με αυτήν την περίοδο και ελπίζω να κλείσει σύντομα.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή. 
      Το λόγο έχει ο κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, ακούγοντας πριν από λίγο τον Υπουργό Οικονομίας και Οικονομικών και τους ισχυρισμούς που επικαλέστηκε σε σχέση με τον ισολογισμό της Alpha Bank, όπως καταγγέλθηκε χθες στις εφημερίδες, διέβλεψα και είδα ότι αισθάνεται μία ενοχή, τουλάχιστον με τον τρόπο με τον οποίο τα εξέφρασε εδώ πέρα. Ακριβώς αυτά που είπε αποδεικνύουν την ενοχή. Το ότι δηλαδή το ήξεραν οι τράπεζες, το ότι δηλαδή κάποια πράγματα αναγράφονται, επικαλούμενος ότι δήθεν υπήρχαν συνομιλίες εκ των προτέρων, νομίζω ότι αυτό από μόνο του λέει ότι υπάρχει μία ενοχή, διότι θα έπρεπε λογικά, εφόσον υπάρχει νόμος που ισχύει και θα εφαρμοζόταν -σύμφωνα τουλάχιστον και με τις δηλώσεις και του Πρωθυπουργού και των αρμόδιων Υπουργών ότι δεν θα καταργείτο αυτός ο νόμος- τουλάχιστον να λειτουργήσουν με βάση αυτό τον υφιστάμενο νόμο και όχι με τις ενδεχόμενες αλλαγές, όπως ισχυρίζεται ο κ. Υπουργός. 
      Άκουσα επίσης και τον κ. Πολύδωρα να αναφέρεται στην ενημέρωση, σε φερέφωνα κλπ. Ενδεχομένως να έχει δίκιο. Εξηγώντας μας όμως το τι ήθελε να πει, καταλάβαμε ότι έκανε επίθεση στον κ. Μάνο για να τα ακούσει ο κ. Έβερτ, διότι αυτό ήθελε να κάνει. Και βέβαια έχει άμεση συνάφεια και σχέση με αυτό που είδαμε σήμερα σε όλο τον Τύπο -τουλάχιστον στον κυβερνητικό Τύπο- ότι καταφέρεται ενάντια στον κ. Έβερτ. 
      Και αυτό είναι ένα ζήτημα που νομίζω ότι πρέπει να μας απασχολήσει και να μας προβληματίσει όλους, εάν πραγματικά θέλουμε να δούμε μια σωστή λειτουργία της δημοκρατίας στη χώρα μας. Και αν θέλει η Κυβέρνηση να μην έχει αυτής της μορφής τα προβλήματα, θα πρέπει να κάνει τη δουλειά της σωστά και προς το συμφέρον του ελληνικού λαού και όχι προς το συμφέρον των ολίγων έτσι όπως τουλάχιστον μας έχει δείξει με αυτές τις τροπολογίες και με τα σχέδια νόμου που φέρνει εδώ.
      Θέλω να πω κάτι ακόμα σε σχέση με την προχειρότητα της νομοθετικής διαδικασίας που ακολουθεί η Κυβέρνηση και αναφέρομαι συγκεκριμένα στο άρθρο 49 του σχεδίου νόμου για τα θέματα της Κεφαλαιαγοράς. Αυτό το άρθρο λέει με ποια διαδικασία θα επιμορφώνονται ή εν πάση περιπτώσει θα παίρνουν το πιστοποιητικό επαγγελματικής επάρκειας όλοι αυτοί οι οποίοι ασχολούνται με τις μετοχές, οι αναλυτές και λοιποί. 
      Υπάρχει δε και σχετική καταγγελία της Ελληνικής Ένωσης Πιστοποιημένων Αναλυτών μετοχών και αγοράς, η οποία λέει ότι εξαιρούνται από αυτήν τη διαδικασία οι υπάλληλοι των πιστωτικών ιδρυμάτων. Πρόκειται δηλαδή για κάτι που, εν πάση περιπτώσει, αν θέλουμε να αναβαθμίσουμε το χώρο και αν θέλουμε να δώσουμε ουσιαστικές υπηρεσίες, θα πρέπει οπωσδήποτε να το απαλείψουμε και να συμμετέχουν και εκείνοι στη διαδικασία που προβλέπεται για να πάρουν την επάρκεια που απαιτείται, προκειμένου να δίνουν οδηγίες και συμβουλές στους όποιους επενδυτές. 
      Αυτό όμως δεν το κάνετε και δεν το κάνετε, γιατί ακριβώς αυτή η διαδικασία που ακολουθείτε δείχνει μια προχειρότητα που, εν πάση περιπτώσει, υπάρχει στην αντιμετώπιση των θεμάτων τα οποία έρχεστε εδώ να λύσετε. 
      Παρακολουθούμε το ίδιο πράγμα και στα άρθρα που έχουν σχέση με την επίλυση, όπως λέτε, του ασφαλιστικού ζητήματα των τραπεζών, μια διαδικασία που βάζετε και που απ’ ό,τι τουλάχιστον μου λένε τρεις έγκυροι και έγκριτοι καθηγητές των νομικών σχολών του Πανεπιστημίου Θεσσαλονίκης και των Αθηνών είναι νομικά μετέωρη. 
      Είναι μετέωρη η διαδικασία, διότι υπάρχουν οι δυνατότητες προσφυγών. Η ίδια η σύμβαση που υπάρχει και οι συλλογικές διαπραγματεύσεις που έχουν γίνει και οι δεσμεύσεις που υπάρχουν προβλέπουν ότι πρέπει να μην υπάρχει μόνο η γνώμη των εργαζομένων, αλλά η σύμφωνη γνώμη, που σημαίνει απόφαση διοικητικού συμβουλίου. Όλα αυτά υποδηλώνουν ότι προχωρείτε μ’ έναν πρόχειρο και απλό τρόπο για να λύσετε τρέχοντα ζητήματα, νομίζοντας ότι έτσι εξυπηρετείτε την οικονομία. 
      Στην πράξη όμως, εξυπηρετείτε συγκεκριμένα συμφέροντα και πρέπει να το δηλώσετε ευθαρσώς –το δηλώσατε εμμέσως, δηλώστε το και ευθαρσώς- για να ξέρουμε και εμείς τι γίνεται και να ξέρουν κυρίως, οι συνάδελφοι της Νέας Δημοκρατίας, περί τίνος πρόκειται και τι ακριβώς ψηφίζουν, αφού θα ψηφίσουν τις συγκεκριμένες τροπολογίες στο συγκεκριμένο σχέδιο νόμου. 
      Θα ήθελα να πω και κάτι άλλο ακόμα. Τα άρθρα 57-69 αναφέρονται στην επίλυση του ζητήματος των τραπεζών, του ασφαλιστικού ζητήματος, όπως τουλάχιστον λέτε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να σας πω ότι, όπως αποδεικνύεται, αλλά και όπως καταγγέλλουν οι εργαζόμενοι, πέρα από αυτό που κάνετε, να χαρίζετε δηλαδή κάποια δισεκατομμύρια σε ιδιώτες ζημιώνοντας ταυτόχρονα το ΙΚΑ και το ελληνικό δημόσιο, δημιουργήθηκε ένα Ταμείο Ασφάλισης των εργαζομένων στις τράπεζες το οποίο επονομάζετε ΕΤΑΤ, που από την ίδια την ίδρυσή του προκύπτει ότι είναι ένα θνησιγενές μόρφωμα και άρα στην πράξη δεν θα μπορεί να εξυπηρετήσει τις συντάξεις των ήδη συνταξιούχων και ασφαλώς εκείνων που θα ενταχθούν στη συνέχεια. 
      Αυτό, κύριε Υπουργέ, δείχνει ότι πραγματικά όλη αυτή η διαδικασία που κάνετε είναι μετέωρη και δεν πρόκειται να λύσει κανένα πρόβλημα. Δεν εφαρμόζετε ούτε καν το ν. 3029/2002, το νόμο Ρέππα τον οποίο υποτίθεται ότι εσείς υποστηρίζετε και δέχεστε. Διότι, αν εφαρμόζατε αυτόν το νόμο, θα λαμβάνατε υπ’ όψιν σας και όλες εκείνες τις άλλες παραμέτρους που βάζει και για την ενίσχυση του ΙΚΑ με το 1% του ΑΕΠ, αλλά και επιπλέον ρυθμίζει με ποιες διαδικασίες και με βάση ποιες αναλογιστικές μελέτες θα προχωρήσουν όλες αυτές οι ρυθμίσεις.
      Θα ήθελα να πω δυο κουβέντες για τον ΟΤΕ, γιατί νομίζω ότι είναι καθοριστικό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε!
      ΕΜΜΑΝΟΥΗΛ ΣΤΡΑΤΑΚΗΣ: Με τον ΟΤΕ ολοκληρώνω, κύριε Πρόεδρε. 
      Ειπώθηκε ξεκάθαρα από τον κ. Βουρλούμη ότι έπρεπε να υπάρξει στοχευμένη εθελουσία έξοδος. Δεν το κάνετε, γιατί θέλετε και αυτούς που θα διώξετε με σύνταξη, να τους πάρετε ξανά –κάποιοι βέβαια θα πάνε και σε ιδιωτικές εταιρείες- αλλά και γιατί θέλετε να δώσετε τη συντήρηση των δικτύων του ΟΤΕ σε ιδιωτικές επιχειρήσεις επιβαρύνοντας έτσι το κόστος μιας κερδοφόρας επιχείρησης για να την κάνετε ζημιογόνο και να την παραδώσετε στα χέρια εκείνα που έχουν αρχίσει ήδη να απολαμβάνουν μέσα από τις διαδικασίες που διενεργούνται στον ΟΤΕ. 
      Νομίζω ότι τα ίδια ισχύουν περίπου και για την Ε.Ε.Τ.Τ. -δεν θα πω περισσότερα- αλλά αν θέλετε πραγματικά ανεξάρτητη αρχή, θα έπρεπε τουλάχιστον να την αναβαθμίσετε και όχι να την υποβαθμίζετε, όπως ακριβώς κάνετε. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Στρατάκη. 
      Ο κ. Απόστολος Φωτιάδης είναι απών λόγω γιορτής –Χρόνια του Πολλά- και διαγράφεται. 
      Το λόγο έχει ο κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συζητούμε ένα νομοσχέδιο στο οποίο μεταξύ των άλλων περιλαμβάνονται δύο σοβαρά θέματα που απασχολούν το σύνολο της ελληνικής κοινωνίας. 
      Πρώτο και κύριο είναι το ασφαλιστικό των τραπεζοϋπαλλήλων το οποίο δεν περιορίζεται μόνο σε ζητήματα που έχουν να κάνουν μόνο με το ασφαλιστικό των τραπεζοϋπαλλήλων, αλλά γενικότερα με το ασφαλιστικό μας σύστημα. 


      Οι ρυθμίσεις αυτές περιλαμβάνονται στο σχέδιο νόμου για τα ασφαλιστικά των τραπεζοϋπαλλήλων και, όπως κατ’ επανάληψη η Κυβέρνηση, ο Υπουργός Οικονομίας και Οικονομικών, ο Υπουργός Απασχόλησης και Κοινωνικών Ασφαλίσεων ομολόγησαν, αυτές οι ρυθμίσεις δημιουργούν ένα μεγάλο και σοβαρό οικονομικό κόστος. 
      Στο ερώτημα που κατ΄ επανάληψη θέσαμε δεν πήραμε απάντηση, κύριε Υπουργέ. Tο κόστος αυτό προσδιορίστηκε επακριβώς από τον Διοικητή του ΙΚΑ κ. Βαρθολομαίο, ότι είναι της τάξεως των 13,5 δισεκατομμυρίων ευρώ, δηλαδή 5 τρισεκατομμύρια δραχμές. Μέχρι σήμερα περιμένουμε πριν από την ψήφιση από την Πλειοψηφία του Ελληνικού Κοινοβουλίου να μας απαντήσει ποιος θα πληρώσει το «μάρμαρο». 
      ΑΘΑΝΑΣΙΟΣ ΜΠΟΥΡΑΣ: Σύμφωνα με το ν. 3029/2002, το νόμο Ρέππα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τον κ. Ρέππα να ρωτήσετε!
      ΑΝΔΡΕΑΣ ΜΑΚΡΥΠΙΔΗΣ:  Ποιοι θα επιβαρυνθούν το συγκεκριμένο κόστος…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! Όχι διακοπές. 
      Συνεχίστε, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Θα ήθελα να μας απαντήσετε…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν έχει λεφτά…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε!
      ΑΝΔΡΕΑΣ ΜΑΚΡΥΠΙΔΗΣ: …ποιος θα καλύψει αυτό το μεγάλο κόστος, γιατί τρεις τρόποι υπάρχουν:
       Ή θα καλυφθούν από τον προϋπολογισμό, όπως ομολογήσατε, που σημαίνει ότι το 1% που προβλέπεται στο ν. 3029/2002 θα γίνει 2% ή και 2,5% με μια πρόχειρη προσέγγιση. Αυτό σημαίνει ότι θα επιβαρύνουμε το ΑΕΠ με 2,5%, για να καλύψουμε τις ανάγκες που δημιουργείτε εσείς με αυτήν τη συγκεκριμένη ρύθμιση. Αντέχει ο προϋπολογισμός, που σημαίνει κατ’ επέκταση οι Έλληνες φορολογούμενοι και όχι οι τραπεζίτες.
      Δεύτερος τρόπος. Υπάρχει η δυνατότητα αυτό να καλυφθεί με αύξηση των εισφορών. Αυτό θα κάνετε, όταν θα ανοίξετε το ασφαλιστικό στο σύνολό του.
      Ο τρίτος τρόπος είναι με τη μείωση των συντάξεων. Αυτό διαφαίνεται να είναι μέσα στις προθέσεις σας. Όποιος από τρεις τρόπους και αν είναι, είναι τρόπος που χαρίζει στους τραπεζίτες τα 5.000.000.000 και επιβαρύνει τους Έλληνες φορολογούμενους.
      Προχωράτε μέσα από το συγκεκριμένο σχέδιο νόμου στην εφαρμογή των διεθνών λογιστικών προτύπων και δημιουργείτε το επικουρικό ταμείο ασφάλισης των τραπεζοϋπαλλήλων, το γνωστό ΕΤΑΤ. Ο κ. Αλογοσκούφης κατέθεσε προηγουμένως μία επιστολή της ΟΤΟΕ στις 18 Γενάρη 2005, αλλά είπε τη μισή αλήθεια. Είπε ότι ζητάει διάλογο και ότι είναι έτοιμη η ΟΤΟΕ να ζητήσει ενιαίο επικουρικό ταμείο ασφάλισης των τραπεζοϋπαλλήλων. 
      Δεν είπε, όμως, ότι η πρόταση ήταν να είναι νομικό πρόσωπο ιδιωτικού δικαίου. Απέφυγε και είπε «Ικανοποιούμε το αίτημα και προχωρούμε στη δημιουργία νομικού προσώπου δημοσίου δικαίου. Υπάρχει, κύριοι της Νέας Δημοκρατίας, ποιοτική διαφορά, γιατί μέσα από τη δημιουργία νομικού προσώπου δημοσίου δικαίου για τα επικουρικό ασφαλιστικό ταμείο των τραπεζοϋπαλλήλων μεταφέρεται στο δημόσιο η ευθύνη εξασφάλισης των μελλοντικών υποχρεώσεων και όχι στους τραπεζίτες που έχουν σήμερα. Με αυτόν τον τρόπο έρχεστε να απαλλάξετε τις όποιες υποχρεώσεις των τραπεζών.
      Τι κάνετε; Καθιστάτε τα επικουρικά ταμεία των τραπεζοϋπαλλήλων από ταμεία εγγυημένης παροχής συντάξεως σε ταμεία εισφοράς.
      Επίσης, με την ευκαιρία εφαρμογής των διεθνών λογιστικών προτύπων δημιουργήσατε το ΕΤΑΤ ως νομικό πρόσωπο, προκειμένου επίσης να συμπεριλάβετε τα πρόσκαιρα πλεονάσματα που θα ρυθμιστούν τώρα στα ταμεία με την εισφορά, ακριβώς για να καλύψετε τη λεγόμενη «άσπρη τρύπα» του προϋπολογισμού, προκειμένου να μειώσετε το έλλειμμα, που εκτίμηση είναι ότι θα φτάνει από 1 έως 1,7.  Όμως αυτό δεν είναι τίποτ’ άλλο απ’ αυτό που για χρόνια κατηγορούσατε τις κυβερνήσεις του ΠΑΣ)Κ: Είναι καραμπινάτη περίπτωση δημιουργικής λογιστικής! 
      Έχετε προβλήματα με το έλλειμμα, ώστε να το μειώσετε από εκεί που έχετε δεσμευθεί στα πλαίσια αναθεώρησης του προγράμματος σταθερότητας και ανάπτυξης και έρχεστε μέσα από το νομικό πρόσωπο δημοσίου δικαίου για το ΕΤΑΤ να καλύψετε ανάγκες και να μειώσετε το έλλειμμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. μισό λεπτό μόνο και τη διακοπή. 
      Ο κ. Αλογοσκούφης προηγουμένως ενοχλήθηκε από την παρέμβαση της κ. Διαμαντοπούλου. Και ενοχλήθηκε όχι τόσο για την παρέμβαση και τα όσα είπε η κ. Διαμαντοπούλου, αλλά γι’ αυτά που επικαλέστηκε. Χτυπούσε στον τοίχο για να ακούσουν τα ποντίκια. Ενοχλήθηκε από την παρέμβαση, την τροπολογία και τις δηλώσεις του κ. Έβερτ και όχι από αυτά που επικαλέστηκε η κ. Διαμαντοπούλου. Και ξέρετε γιατί; Τελειώνω μ’ αυτό.
      Γιατί μας ανέφερε επίσης ότι η Αγροτική Τράπεζα στον ισολογισμό, στα αποτελέσματα χρήσεως που κατέθεσε, έχει παρατήρηση ότι δεν περιλαμβάνει τις υποχρεώσεις προς τα ταμεία, γιατί περιμένουν την εξέλιξη του διαλόγου, ενώ η Alpha Bank, όπως ο κ. Έβερτ αναφέρει συγκεκριμένα, είχε προφανώς επιλεκτική ενημέρωση ή πληροφόρηση και τα απεικονίζει.
      ΗΛΙΑΣ ΚΑΛΛΙΩΡΑΣ: Απάντησε ο κύριος Υπουργός. Να δείτε τα Πρακτικά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Να γιατί είστε υπόλογοι. Να γιατί πλέον έχει άποψη ο ελληνικός λαός δια του Κοινοβουλίου και θα σας κρίνει πολύ σύντομα για όσα κάνετε.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριοι συνάδελφοι, η συζήτηση των τελευταίων ημερών, μέσα και έξω από τη Βουλή, επιβεβαίωσε ότι πρώτον, η αρχική πρόθεση της Κυβέρνησης δεν ήταν να μεταρρυθμίσει οτιδήποτε, αλλά ήθελε απλώς να σώσει από τη χρεοκοπία την Εμπορική και την Αγροτική Τράπεζα.
      Δεύτερον, στη συνέχεια άνοιξε η όρεξη και των άλλων τραπεζών και οι ρυθμίσεις βαφτίστηκαν μεταρρύθμιση, που από προχθές διαφημίζεται με έξοδα των φορολογούμενων στον ημερήσιο Τύπο. Πληρώνουν τα «κορόιδα» οι φορολογούμενοι τις τράπεζες και τους τραπεζοϋπαλλήλους και τώρα ξαναπληρώνουν, για να το μάθουν και να το εμπεδώσουν. Περί αυτού πρόκειται.
      Χθες, στις 29 Ιουνίου, δημοσιεύτηκαν τα αποτελέσματα του πρώτου τριμήνου του 2005 της Alpha Bank. Τα ίδια κεφάλαια της τράπεζας εμφανίζονται μειωμένα κατά 0,4 δισεκατομμύρια ευρώ. Η μείωση αυτή οφείλεται, σύμφωνα με δήλωση της τράπεζας, σε μεγάλο βαθμό στην αναγνώριση υποχρεώσεων έναντι ασφαλιστικών ταμείων καθορισμένων παροχών, ύψους 523,8 εκατομμυρίων ευρώ.
      Πάντα σύμφωνα με την τράπεζα, η αναγνώριση της υποχρέωσης βασίστηκε σε ανεξάρτητη αναλογιστική μελέτη για το έλλειμμα του ταμείου, που δεν έχει λάβει υπ’ όψιν την πρόσφατη πρόταση νομοθετικής ρυθμίσεως του ασφαλιστικού των τραπεζών. Αυτά είναι από δηλώσεις της τραπέζης.
      Αξίζει, νομίζω, να σχολιαστεί, κύριοι συνάδελφοι, το γεγονός ότι η Alpha Bank είναι η μόνη τράπεζα, που προς τιμήν της έχει προϊδεάσει και από προηγούμενη ανακοίνωσή της ότι υπάρχουν υποχρεώσεις προς τα ασφαλιστικά ταμεία.
      Τι φταίνε οι μέτοχοι των άλλων τραπεζών, που πληροφορήθηκαν μόλις προχθές από τον κ. Αλογοσκούφη ότι στην Εμπορική Τράπεζα οι υποχρεώσεις ξεπερνούν τα ίδια κεφάλαια κατά 0,3 δισεκατομμύρια ευρώ, πράγμα που σημαίνει ότι πρέπει να τεθεί σε εκκαθάριση η Εμπορική Τράπεζα; Πού ήταν τόσο καιρό η εποπτεύουσα το τραπεζικό σύστημα Τράπεζα της Ελλάδος; Τι έκαναν οι ορκωτοί ελεγκτές, για να προστατέψουν τους μετόχους; Τι έκανε το Χρηματιστήριο, η Επιτροπή Κεφαλαιαγοράς; Στήριζαν με την αδιαφάνεια, που επέβαλαν συγκεκριμένες τραπεζικές μετοχές;
      ΙΩΑΝΝΗΣ ΚΕΦΑΛΟΓΙΑΝΝΗΣ: Το ΠΑΣΟΚ ρωτήστε.
      ΣΤΕΦΑΝΟΣ ΜΑΝΟΣ: Δεν υπάρχουν βαρύτατες ευθύνες τόσο για το παρελθόν όσο –και πολύ περισσότερο- για το παρόν; Στις Ηνωμένες Πολιτείες, κύριοι –επειδή σας ακούω να αναρωτιέστε- για το ίδιο θέμα όλοι οι υπεύθυνοι, παλαιοί και νέοι, θα κατέληγαν στις φυλακές.
      Το δεύτερο σχόλιο είναι ότι η Alpha Bank δηλώνει ότι οι υποχρεώσεις της είναι για καθορισμένες παροχές. Δηλώνει, δηλαδή, η ίδια η τράπεζα ότι η ίδια η τράπεζα και όχι κάποιος άλλος ευθύνεται για τις υποχρεώσεις αυτές. Δηλώνει, δηλαδή, ότι για τα ελλείμματα του ταμείου έχει εγγυηθεί η ίδια. Το τρίτο είναι η αναγνώριση της υποχρέωσής της και το ότι το ύψος της βασίστηκε σε ανεξάρτητη αναλογιστική μελέτη, που η ίδια παρήγγειλε.
      Και τώρα θέλω να ρωτήσω εσάς κυρίως της Νέας Δημοκρατίας, να σας θέσω το ερώτημα: αν είχαμε τα ίδια στοιχεία για όλες τις τράπεζες, τα στοιχεία που μας δίνει η Alpha Bank, δεν θα είχε αναβαθμιστεί η νομοθετική λειτουργία; Γιατί δεν φρόντισε η Κυβέρνηση, που ισχυρίζεται ότι από πέρσι το Σεπτέμβριο συζητά με τις τράπεζες, να γίνουν με τα ίδια κριτήρια και για όλες τις τράπεζες ανεξάρτητες αναλογιστικές μελέτες;
      Τι προσπαθεί να κρύψει; Σας ερωτώ; Σκεφτείτε λίγο τι συζήτηση θα κάναμε, αν για κάθε ταμείο κάθε τράπεζας –δεν είναι και τόσες πολλές οι τράπεζες- ξέραμε αυτά που ξέρουμε τώρα για την Alpha Bank; Τι προσπαθεί, λοιπόν, να κρύψει;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ξέρει τι τελικά να κρύψει. Αυτό είναι το κακό.
      ΣΤΕΦΑΝΟΣ ΜΑΝΟΣ: Ποιον προσπαθεί να κοροϊδέψει; Στο τελευταίο ερώτημα, η δική μου απάντηση είναι ότι προσπαθεί να κοροϊδέψει τον ελληνικό λαό, που θα κληθεί να πληρώσει τα σπασμένα των τραπεζών και των τραπεζοϋπαλλήλων. Προσπαθεί να κρύψει, για μερικές από τις τράπεζες, αυτό που δηλώνει εντίμως η Alpha Bank, ότι τα ελλείμματα είναι δική της ευθύνη να καλυφθούν. Προσπαθεί να κρύψει ότι η ένταξη των ταμείων κυρίας σύνταξης – και  μίλησε καθόλου ο κ. Αλογοσκούφης γι’ αυτό σε αυτήn τη «θαυμάσια» ομιλία του- θα προκαλέσει τεράστια επιβάρυνση στο ΙΚΑ που θα πληρωθεί από τους φορολογούμενους.
      Με ρωτούν διάφοροι, ευκόλως εντυπωσιαζόμενοι, δημοσιογράφοι «γιατί αντιδρά ο κ. Έβερτ». Το σωστό ερώτημα δεν είναι αυτό, αλλά γιατί δεν αντιδρούν και άλλοι Βουλευτές της Νέας Δημοκρατίας.
      ΙΩΑΝΝΗΣ ΚΕΦΑΛΟΓΙΑΝΝΗΣ: Γιατί είμαστε Νέα Δημοκρατία. Τα ίδια έλεγες όταν ήσουν στη Νέα Δημοκρατία; Προδότες…
      ΣΤΕΦΑΝΟΣ ΜΑΝΟΣ: Είμαι βέβαιος ότι δεν καταλαβαίνετε τι λέτε.
      Δεν κατανοούν ότι η προχειρότητα και η αδιαφάνεια θα προκαλέσουν πολύ περισσότερα προβλήματα απ’ όσα θα λύσουν.
      Και κάτι ακόμα. Υπάρχει ένα πολύ μεγάλο κενό. Η Κυβέρνηση δεν αντιμετωπίζει τα προβλήματα του ταμείου της Τράπεζας της Ελλάδος. Στον ισολογισμό της Τράπεζας αναφέρεται ότι έχουν ήδη εγγράψει 660.000.000 για το ταμείο τους. Η Τράπεζα της Ελλάδος αντιμετωπίζεται και από το νόμο Ρέππα και από το νόμο Σιούφα. Τώρα όμως την έχουν εξαφανίσει, μολονότι έχει μεγαλύτερο πρόβλημα απ’ ό,τι όλες οι άλλες τράπεζες. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΑΓΓΕΛΟΣ ΤΖΕΚΗΣ: Τι έγινε, σήμερα, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Ξέρω εγώ τι έγινε; 
      ΕΥΑΓΓΕΛΟΣ ΒΕΝΙΖΕΛΟΣ: Θα δω, κύριε Πρόεδρε, πώς θα χειριστείτε το προσωπικό του κ. Κεφαλογιάννη.
      ΠΡΟΕΔΡΕΥΩΝ (Σωτήρης Χατζηγάκης): Ξέρετε, κύριε Βενιζέλο, ότι είμαι δίκαιος. Όπως χειρίζομαι  τα δικά σας προσωπικά θέματα, με τον ίδιο τρόπο θα χειριστώ και το προσωπικό του κ. Κεφαλογιάννη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ο μόλις κατελθών του Βήματος κ. Μάνος,  είπε…
      ΠΡΟΕΔΡΕΥΩΝ (Σωτήρης Χατζηγάκης): Κύριε Κεφαλογιάννη, μπείτε στην ουσία ποιο είναι το προσωπικό θέμα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ότι ο κ. Μάνος εξεφράσθη κατά τρόπο απαράδεκτο για το Κοινοβούλιο.
      ΠΡΟΕΔΡΕΥΩΝ (Σωτήρης Χατζηγάκης): Δεν είναι προσωπικό θέμα…
      ΙΩΑΝΝΗΣ ΚΕΦΑΛΟΓΙΑΝΝΗΣ: Είπε…
      ΠΡΟΕΔΡΕΥΩΝ (Σωτήρης Χατζηγάκης): Κύριε Κεφαλογιάννη, επιτρέψτε μου γιατί πρέπει να κρατάμε ίσες αποστάσεις. Το προσωπικό συνίσταται: αν υπάρχει αιχμή προσωπική κατά προσώπου…
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι προσβλητικός ο τρόπος με τον οποίο μίλησε για μένα. Πώς να το κάνουμε; 
      ΠΡΟΕΔΡΕΥΩΝ (Σωτήρης Χατζηγάκης): Για σας δε μίλησε, νομίζω. Δεν υπάρχει προσωπικό θέμα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είπε ότι δεν ξέρω τι λέω. Ξέρουμε, κύριε Μάνο, τι λέμε, γιατί είμαστε συνεπείς στην ιδεολογία μας και στην παράταξή μας που δεν την προδώσαμε ποτέ. Ξέρετε πολύ καλά, κύριε Μάνο, ότι στις παραμονές των εκλογών του 1993 διευθύνατε το Υπουργείο Εθνικής Οικονομίας.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κεφαλογιάννη, τελειώσατε. Θα παρακαλέσω από εδώ και πέρα να μη γράφεται τίποτα απ’ όσα λέει ο κ. Κεφαλογιάννης. Του αφαιρείται ο λόγος. 
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ρόβλιας έχει το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Σωτήρης Χατζηγάκης):  Σας παρακαλώ, κύριε Κεφαλογιάννη, δεν υπάρχει προσωπικό θέμα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είμαι πολλά χρόνια εδώ μέσα, είμαι ο αρχαιότερος απ’ όλους σας και δεν δέχομαι από τον οποιονδήποτε, και κυρίως από τον κ. Μάνο που πρόδωσε την παράταξή του, να  συμπεριφέρεται κατ’ αυτόν τον τρόπο απέναντι στα στελέχη και στους Βουλευτές της Νέας Δημοκρατίας.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ρόβλια, έχετε το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, θα σας μιλήσω μόνο για την πρώην ανεξάρτητη αρχή τηλεπικοινωνιών –και νομίζω ότι οι συνάδελφοι που έχουν μιλήσει και αυτοί που θα ακολουθήσουν εξαντλούν με τον καλύτερο τρόπο όλα τα άλλα θέματα- και την επερχόμενη νέα ευρωπαϊκή γελοιοποίηση της χώρας μας από το «Βασικό Μέτοχο» Νο 2, όπως θα εξελιχθεί αυτή η ιστορία.
      Πριν από λίγες εβδομάδες η χώρα μας καταδικάστηκε από το Ευρωπαϊκό Δικαστήριο, διότι η Κυβέρνηση της Νέας Δημοκρατίας δεν έχει καταφέρει επί δεκαέξι μήνες να φέρει για ψήφιση την ενσωμάτωση των πέντε κοινοτικών οδηγιών που αφορούν τις ηλεκτρονικές επικοινωνίες. Παρεμπιπτόντως, σας ενημερώνω ότι το σχετικό νομοσχέδιο η προηγούμενη κυβέρνηση, η προηγούμενη πολιτική ηγεσία του Υπουργείου Μεταφορών και Επικοινωνιών, το παρέδωσε έτοιμο στην Κυβέρνηση της Νέας Δημοκρατίας.
      Δεν άρκεσε λοιπόν αυτή η καταδίκη που είχαμε ως χώρα πριν από μερικές εβδομάδες για τη μη ενσωμάτωση των κοινοτικών οδηγιών, αλλά η Κυβέρνηση φέρνει σήμερα το άρθρο 72 του νομοσχεδίου που συζητάμε. Λυπάμαι που δεν είναι εδώ ο Υπουργός Μεταφορών ο κ. Λιάπης, ούτε ο αρμόδιος για θέματα Κοινοβουλίου ο κ. Νεράντζης. Απουσιάζει και ο κ. Παυλόπουλος που ειδικεύεται στα θέματα των «Βασικών Μετόχων». Εν πάση περιπτώσει, ελπίζω ότι ο παριστάμενος Υπουργός θα μεταφέρει αυτές τις σκέψεις μας στους αρμόδιους Υπουργούς.
      Τι λέει το άρθρο 72; Λέει ότι στο εξής δεν θα ορίζεται η Ανεξάρτητη Αρχή Τηλεπικοινωνιών από τη Διάσκεψη των Προέδρων της Βουλής, όπως προβλέπεται από το Σύνταγμα και τις κοινοτικές οδηγίες, αλλά θα ορίζεται από το υπουργικό συμβούλιο.
      Θα μου πείτε τι σημασία έχει αυτό; Ίσως δεν το καταλαβαίνει ο πολύς κόσμος, αλλά θα σας πω τι σημασία έχει. Σε όλη την Ευρώπη υπάρχει πλέον μια απελευθερωμένη αγορά τηλεπικοινωνιών, μια αγορά που απελευθερώθηκε στην Ελλάδα πριν από μερικά χρόνια χωρίς να «ανοίξει μύτη» και με πολύ μεγάλα οφέλη για τον Έλληνα καταναλωτή. 
      Αλλά μια απελευθερωμένη αγορά δεν είναι μια ασύδοτη αγορά. Είναι μια αγορά που έχει κανόνες και κυρίως έχει κάποιον, ο οποίος τη ρυθμίζει και την παρακολουθεί. Αυτός είναι ο διαιτητής της απελευθερωμένης αγοράς τηλεπικοινωνιών. Και αυτός ο διαιτητής είναι ανεξάρτητος, επιβάλλεται να είναι ανεξάρτητος. Δεν μπορεί ο διαιτητής να είναι ταυτόχρονα και παίκτης της αγοράς τηλεπικοινωνιών. 
      Τι εννοώ με αυτό; Ο μεγάλος, ο κυρίαρχος παίκτης είναι ο ΟΤΕ. Και το ελληνικό δημόσιο θα έχει σε μερικές ημέρες το 46% των μετοχών του ΟΤΕ. Το ίδιο το ελληνικό δημόσιο, που είναι μέσω του ΟΤΕ ο βασικός παίκτης στην αγορά τηλεπικοινωνιών, θα ορίζει με το άρθρο 72 και τον διαιτητή αυτής της αγοράς.
      Αυτή η ρύθμιση παραβιάζει ευθέως το Σύνταγμα, παραβιάζει τον Κανονισμό της Βουλής, παραβιάζει κυρίως το κοινοτικό δίκαιο και αποδυναμώνει τη Βουλή από αρμοδιότητές της. Γιατί παραβιάζει το Σύνταγμα; Διότι το άρθρο 101 Α΄ παράγραφος 2 του Συντάγματος λέει ότι κάθε ανεξάρτητη αρχή ορίζεται από τη Διάσκεψη των Προέδρων της Βουλής και κάθε παρερμηνεία αυτής της διάταξης δεν είναι αποδεκτή. 
      Σας παραπέμπω στο εγχειρίδιο διοικητικού δικαίου Σπηλιωτόπουλου, στο κεφάλαιο «Ανεξάρτητες Αρχές» που λέει ότι από τη διατύπωση της παραγράφου 2 προκύπτει ότι οι ρυθμίσεις που θεσπίζει το Σύνταγμα εφαρμόζονται σε κάθε ανεξάρτητη αρχή, είτε αυτή προβλέπεται από το Σύνταγμα είτε προβλέπεται από τους νόμους. 
      Παραβιάζεται ευθέως ο Κανονισμός της Βουλής, το άρθρο 14 περίπτωση δ΄, που λέει ότι η Διάσκεψη των Προέδρων της Βουλής επιλέγει τα μέλη των ανεξαρτήτων αρχών. Παραβιάζεται η οδηγία 2002/21, άρθρο 3, που λέει ότι η ανεξαρτησία των εθνικών κανονιστικών αρχών από τους οργανισμούς παροχής δικτύων, εξοπλισμών και υπηρεσιών είναι υποχρεωτική. 
      Παρ’ όλα αυτά, προχωράτε στον κομματικό έλεγχο της Ανεξάρτητης Αρχής Τηλεπικοινωνιών. Γιατί; Γιατί θέλετε να ελέγξετε τα πάντα, γιατί θέλετε στο μέλλον να αυξάνει ο ΟΤΕ τις τιμές ανεξέλεγκτα, γιατί θέλετε να εξαφανιστεί ουσιαστικά ο ανταγωνισμός, γιατί θέλετε να ωφελήσετε τον ιδιώτη επενδυτή στον οποίο θα παραδώσετε τον ΟΤΕ. 
      Το θέμα της πρώην Ανεξάρτητης Αρχής Τηλεπικοινωνιών, κυρίες και κύριοι συνάδελφοι, είναι πακέτο με το θέμα της εθελουσίας εξόδου. Και τα δύο διευκολύνουν τον αγοραστή του ΟΤΕ και επιβαρύνουν τον Έλληνα πολίτη. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ρόβλια. 
 	Ο κ. Σαλαγιάννης έχει το λόγο. Η Καρδίτσα στις δόξες της!
	ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, αγαπητέ Υφυπουργέ, μιλάμε για κορυφαία θέματα. Και, εκλεκτός ων, εσείς προσωπικά, κάνετε όμως βάρδια σ’ ένα θέμα που δεν είστε καθόλου αρμόδιος. Μόνο για τον ΟΤΕ, σ’ ένα βαθμό μόνο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κανείς δεν μίλησε για τον ΟΤΕ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εσείς ειδικά και ο προηγούμενος ομιλητής θα με ακούσετε στο τέλος, όταν μιλήσω.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Εντάξει, κύριε Σαλαγιάννη, προχωρήστε. 
      ΝΙΚΟΛΑΟΣ ΣΑΛΑΓΙΑΝΝΗΣ: Εγώ θέλω, αγαπητοί συνάδελφοι της Νέας Δημοκρατίας και της Αντιπολίτευσης, να βάλω ένα θέμα μόνο. Όσα συμβαίνουν αυτόν τον καιρό δεν πλήττουν μόνον δικαιώματα ασφαλιστικά, δεν πλήττουν μόνον τη δυνατότητα των ταμείων, του ΙΚΑ κυρίως, να αντεπεξέλθει στο μέλλον, δεν είναι μόνο μια διαδικασία που χαρίζει κυριολεκτικά τεράστια, πρωτοφανή ποσά. Αν ήξερε ο κόσμος για τι μιλάμε! Μιλάμε για δωμάτια, γεμάτα ευρώ. Αυτά χαρίζονται. Πέρα από αυτό, όμως, γίνεται μια τεράστια ζημιά στη συνείδηση της κοινωνίας. Ποια είναι αυτή η ζημιά; Υπονομεύονται, ευτελίζονται, διασύρονται έννοιες και συνθήματα, που μια κοινωνία θέλει να πιστεύει σ’ αυτά, τα αναζητά, τα διεκδικεί και ας είναι απογοητευμένη και αποκαμωμένη και ας σαρώνει τη συνείδηση της κοινωνίας μια απογοήτευση, την οποία εσείς ενισχύετε καθημερινά.
      Γιατί το λέω αυτό; Λέτε –και είναι πολιτική απάτη πρώτου μεγέθους- ότι η κοινωνία συμφωνεί με τις κινήσεις σας. Ποια κοινωνία συμφωνεί, αγαπητοί συνάδελφοι, με τις κινήσεις σας; Πότε φάνηκε αυτή η συμφωνία της κοινωνίας; Από το ότι δεν βγαίνει στους δρόμους να μας πάρει με τα λεμόνια, κυρίως εσάς; Είναι αποκαμωμένη και δεν βγαίνει. Είναι απογοητευμένη και δεν βγαίνει. Ποιες μεταρρυθμίσεις στηρίζει η κοινωνία; Τι την ρωτάτε; Τη ρωτάτε αν συμφωνεί να χαρίσετε τα δισεκατομμύρια του ΟΤΕ και σας είπε ναι; Τη ρωτάτε αν θέλει να χαρίσετε δισεκατομμύρια στις τράπεζες, στις χρυσοφόρες τράπεζες, και λέει ναι; Τη ρωτάτε αν πρέπει να της φορτώσετε τα ελλείμματα των τραπεζών και λέει ναι; Σ’ αυτό συμφωνεί η κοινωνία; Πότε τη ρωτήσατε την κοινωνία και συμφωνεί σ’ αυτά όλα; Και τη ρωτάτε γι’ αυτά που κυρίως προετοιμάζετε; Τι δηλαδή; Να κάνετε επέλαση στα δικαιώματα του απλού πια εργαζόμενου, τώρα στους μικρομεσαίους επαγγελματίες. Και ρωτάω τον κ. Σιούφα. Ποιος του ζήτησε του κ. Σιούφα να απελευθερώσει το ωράριο των μικρομεσαίων, να τους εξοντώσει και ιδεολογικά και οικονομικά; Ποιος του το ζήτησε; Ας μας πει έναν φορέα που του το ζήτησε. Ποιος; Να μας απαντήσει. Ποιος θέλει αυτήν τη μεταρρύθμιση; Έχει τον κόσμο μαζί του;
      ΔΗΜΗΤΡΙΟΣ ΤΣΙΟΓΚΑΣ: Οι αλυσίδες σούπερ μάρκετ.
      ΝΙΚΟΛΑΟΣ ΣΑΛΑΓΙΑΝΝΗΣ: Φυσικά. Οι μεγάλες αλυσίδες σούπερ μάρκετ.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ! Και δεν αναφέρεται και στο νομοσχέδιο αυτό, κύριε συνάδελφε. Ελάτε, συνεχίστε.
      ΝΙΚΟΛΑΟΣ ΣΑΛΑΓΙΑΝΝΗΣ: Θα μας πει ο κ. Σιούφας γι’ αυτά όταν έρθει η ώρα.
      Δεύτερον, αυτοί που δουλεύουν στον ιδιωτικό τομέα, –είπα και χθες το παράδειγμα- αυτοί που δουλεύουν στα σούπερ μάρκετ δώδεκα με δεκαπέντε ώρες την ημέρα, που πληρώνονται μόνο για πέντε-έξι και ασφαλίζονται μόνο για τέσσερις, αυτοί θέλουν να ασκείται το διευθυντικό δικαίωμα και να τους λέει ο άλλος: δούλεψε δεκαπέντε ώρες χωρίς υπερωρίες, κάθε μέρα; Αυτό ζητά η κοινωνία; Και λέτε ότι συμφωνεί μαζί σας; Πώς τολμάτε και το λέτε αυτό το πράγμα, συνάδελφοι; Πώς τολμάτε και το λέτε;
      Λέτε ότι είναι τα «ρετιρέ» και τα «κλαμπ» των προνομιούχων. Ως τώρα εμείς θεωρούσαμε ότι στα «ρετιρέ» και στα «κλαμπ» των προνομιούχων είναι οι βιομήχανοι του ΣΕΒ , είναι οι τραπεζίτες, είναι οι εφοπλιστές. Τώρα μάθαμε ότι είναι και οι εργαζόμενοι στις τράπεζες, στα γκισέ. Και βέβαια θα μάθουμε αύριο και το μάθημα από τον κ. Μπασιάκο ότι είναι και οι μεγαλοτσιφλικάδες της Καρδίτσας και της Λαρίσης. Τώρα μαθαίνουμε από τον κ. Σιούφα ότι είναι και οι μικρομεσαίοι έμποροι της Καρδίτσας στο κλαμπ των προνομιούχων και αυτούς πάει να μεταρρυθμίσει! Πού τα λέτε αυτά; Και με ποιο ηθικό δικαίωμα τα λέτε; 
      Η ζημιά που κάνετε στη συνείδηση της κοινωνίας είναι τεράστια. Δεν γίνεται να μην απολογηθείτε γι’ αυτά.
      Σε ό,τι αφορά τα σημερινά, και μόνον κόκκο αληθείας να έχουν αυτά που λέει ο κ. Έβερτ, αυτός είναι ο ορισμός της διαπλοκής. Αυτός!
      Είπε ο κ. Αλογοσκούφης ότι όποιος αντιδρά –κάποιες εφημερίδες, κάποια ραδιόφωνα- στην πολιτική σας είναι φερέφωνο της Αντιπολίτευσης. Τέτοια αντίληψη έχει για τη λειτουργία της δημοκρατίας ο κ. Αλογοσκούφης. Θα του έλεγα, με όλα αυτά που κάνει τελευταία ότι η Κυβέρνησή του είναι φερέφωνο των συμφερόντων!
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Όθωνας έχει το λόγο.
      ΕΜΜΑΝΟΥΗΛ ΟΘΩΝΑΣ: Κυρίες και κύριοι συνάδελφοι, είναι φανερό ότι σε ένα μεταβαλλόμενο και ανταγωνιστικό περιβάλλον, ιδιαίτερα σε συνθήκες οικονομικής ύφεσης, προκύπτουν ζητήματα, αναδεικνύονται διλήμματα, συγκρούονται οικονομικά και κοινωνικά συμφέροντα και επομένως προβάλλονται αντιτιθέμενα αιτήματα. Τότε, τα περιθώρια στενεύουν, τελειώνουν τα αστεία, τα εύηχα κλισέ για «ανάπτυξη παντού, ευημερία για όλους», οι μεσαίοι χώροι και τα κοινωνικά κέντρα πάνε περίπατο, γιατί τότε πρόσωπα και κόμματα πρέπει να αποφασίσουν με ποιους θα πάνε και ποιους θα αφήσουν, γιατί τότε αφυπνίζονται ιδεολογικές καταβολές, αποκαλύπτονται προθέσεις και βέβαια κρίνεται η ετοιμότητα και τα αντανακλαστικά των πολιτικών κομμάτων ολόκληρου του πολιτικού συστήματος. 
      Νομίζω, λοιπόν, ότι η κοινωνία στο σύνολό της γίνεται μάρτυρας της αποκάλυψης του πραγματικού προσώπου, μετά από ένα ντεμακιγιάζ που γίνεται δειλά-δειλά ομολογουμένως στην αρχή, αλλά τώρα πια απροκάλυπτα και προκλητικά, μιας νεοδεξιάς η οποία νομίζω ότι δεν παραπέμπει απλά στο χθες αλλά ευθέως στο προχθές του ιστορικού της παρελθόντος, των ταξικών της αναφορών και των ιδεολογικών της καταβολών. Και είμαστε μάρτυρες μαζί με την ελληνική κοινωνία σε μία ολομέτωπη επίθεση, μια μονεταριστική αντίληψη και πολιτική που βέβαια δεν αφορά και δεν εξαντλείται στις συγκεκριμένες ρυθμίσεις που στη συγκεκριμένη ενότητα των άρθρων και στις κατατιθέμενες τροπολογίες συζητάμε σήμερα. Αφορά το σύνολο της κοινωνίας, το σύνολο των εργαζομένων και επ’ αυτού αποκαλυπτική και κυνική είναι η ομολογία του ίδιου του υπομνήματος που το Υπουργείο Οικονομίας υπέβαλε στις Βρυξέλλες όπου επί λέξει αναφέρει ότι οι ρυθμίσεις αυτές μπορούν να εκτιμηθούν ως πιλοτική εφαρμογή λύσεων που θα αξιοποιηθούν και σε άλλους κλάδους. Η κατάληξη της διαδικασίας αυτής θα είναι η εφαρμογή πανομοιότυπων γενικών αρχών στο ίδιο πρόβλημα, σε άλλους κλάδους.
      Υπάρχει, λοιπόν, ένα ζήτημα το οποίο εκδηλώνεται, έχει συνέχεια και νομίζω ότι οι προσχηματικές εδώ αναφορές, που ορισμένες φορές υπερβαίνουν τα όρια της προσχηματικότητας και φθάνουν σε έκδηλα ψεύδη από την πλευρά της Κυβέρνησης, με κορυφαία την υποτιθέμενη εφαρμογή του ν. 3029, του νόμου Ρέππα, όπου βέβαια πέραν όλων των άλλων αντιφάσεων που εντοπίστηκαν για μια σειρά ρυθμίσεων, που ο συγκεκριμένος νόμος, τον οποίο ξαφνικά αγάπησε η Κυβέρνηση της Νέας Δημοκρατίας, προέβλεπε -και οι συγκεκριμένες ρυθμίσεις προβλέπουν εκ διαμέτρου αντίθετα πράγματα- έχει μία βασική αρχή που παραβιάζεται. Και αυτό έχει σχέση και με τη θέση που εμείς ως ΠΑΣΟΚ διατυπώνουμε επιμένοντας να αποσυρθούν οι συγκεκριμένες διατάξεις και να υπάρξει η πλήρης εφαρμογή του συγκεκριμένου νόμου. 
      Νομίζω ότι ισχύει η διαπίστωση –και πρέπει να συμφωνήσουμε σ’ αυτό- ότι δεν υπάρχει εκδοχή νόμου όπως τη νομίζει ο καθένας και κυρίως δεν υπάρχει εφαρμογή ενός νόμου «αλά καρτ», αποσπασματική δηλαδή εφαρμογή κάποιων άρθρων. Ένα νομοσχέδιο έχει μία φιλοσοφία, μία λογική,  διέπεται από μία αντίληψη η οποία αποτυπώνεται και διαρθρώνεται στο σύνολό της και πρέπει, όποιος πιστεύει αυτό το νομοσχέδιο ή -το υιοθετεί εκ των υστέρων- να το εφαρμόσει στο σύνολό του.


     Κλείνοντας, κύριε Πρόεδρε, θα ήθελα να κάνω μια τελευταία αναφορά πιστεύοντας ότι πέρα από όλα τα άλλα υπάρχει και είναι φανερό αυτό και μια προσπάθεια ενός δημοσιονομικού τρικ από την πλευρά της Κυβέρνησης και μια σκοπιμότητα στις συγκεκριμένες ρυθμίσεις και άλλες που προηγήθηκαν και άλλες που θα ακολουθήσουν.
     Φαίνεται ότι ο Κωνσταντίνος Καραμανλής ο νεότερος ασκείται και αυτός στο άθλημα του γκολφ, αρέσκεται δηλαδή να αγωνίζεται και να παίζει το συγκεκριμένο παιχνίδι, το οποίο είναι ταυτισμένο με το όνομά του και την παράταξή του, μόνο που έχει μία παραλλαγή: Χρησιμοποιεί ως μπαλάκι τους εργαζόμενους και ως μπαστούνι το επιχειρηματικό κεφάλαιο για να καλύψει τις μαύρες τρύπες των ελλειμμάτων, που με την πολιτική του δημιούργησε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Η κ. Αποστολάκη έχει το λόγο.
     ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, όταν πριν από δεκατρία χρόνια η κυβέρνηση του Κωνσταντίνου Μητσοτάκη υλοποιούσε το σχέδιό της για τον ΟΤΕ, απέκλεισε τον ΟΤΕ από την εξαιρετικά...
     ΑΘΑΝΑΣΙΟΣ ΜΠΟΥΡΑΣ: Ο κ. Μάνος!
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μην το κάνετε προσωπικό το θέμα. 
     ΜΙΛΕΝΑ ΑΠΟΣΤΟΛΑΚΗ: Δεν βλέπω να με υπερασπίζεστε, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Σε τι θέμα να σας υπερασπιστώ, κυρία Αποστολάκη;
     ΜΙΛΕΝΑ ΑΠΟΣΤΟΛΑΚΗ: Συνήθως επεμβαίνετε περισσότερο για να υπερασπιστείτε συναδέλφους, εκτός και αν είναι από την παράταξή σας αυτός που διακόπτει.
     ΠΡΟΕΔΡΕΥΩΝ (Σωτήρης Χατζηγάκης): Ώρα είναι να μου πείτε ότι έχω προσωπικά μαζί σας και δεν σας προστατεύω. 
     ΜΙΛΕΝΑ ΑΠΟΣΤΟΛΑΚΗ: Μα, δεν μίλησα προσωπικά. 
     ΠΡΟΕΔΡΕΥΩΝ (Σωτήρης Χατζηγάκης): Αυτό θα ήταν άδικο.
     ΜΙΛΕΝΑ ΑΠΟΣΤΟΛΑΚΗ: Έχω παραταξιακή σφραγίδα, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): «Δεν με προστατεύετε», είπατε. Το «με» νομίζω ότι δεν είναι η παράταξη. Εκφράζει προσωπικό παράπονο.
     ΜΙΛΕΝΑ ΑΠΟΣΤΟΛΑΚΗ: Δεν με προστατεύετε ως στέλεχος του ΠΑΣΟΚ. 
     ΕΥΑΓΓΕΛΟΣ ΒΕΝΙΖΕΛΟΣ: Ούτε έχετε ούτε θα αποκτήσετε έτσι όπως πηγαίνετε.
     ΠΡΟΕΔΡΕΥΩΝ (Σωτήρης Χατζηγάκης): Τι να αποκτήσω; 
     ΕΥΑΓΓΕΛΟΣ ΒΕΝΙΖΕΛΟΣ: Προσωπικά με την κυρία Αποστολάκη. 
     ΠΡΟΕΔΡΕΥΩΝ (Σωτήρης Χατζηγάκης): Μα δεν σκόπευα. 
     (Γέλωτες στην Αίθουσα)
     ΜΙΛΕΝΑ ΑΠΟΣΤΟΛΑΚΗ: Όταν λοιπόν το 1992 ο ΟΤΕ αποκλειόταν από τις άδειες κινητής τηλεφωνίας, αυτή ήταν η πρώτη φάση ενός συγκεκριμένου σχεδίου που αφορούσε τις σχέσεις της Νέας Δημοκρατίας με συγκεκριμένα επιχειρηματικά συμφέροντα. Χρειάστηκε να περάσουν αρκετά χρόνια, να ξαναδούμε τη Νέα Δημοκρατία Κυβέρνηση και να την ξαναδούμε να απεργάζεται παρόμοια σχέδια για τον ΟΤΕ, άλλου περιεχομένου βέβαια και άλλης στόχευσης.
     Ο ΟΤΕ, με τις επιτεύξεις και τις επενδύσεις στην Ελλάδα και το εξωτερικό με την «COSMOTE», μια εταιρεία κινητής τηλεφωνίας που έδωσε δουλειά σε χιλιάδες νέους εργαζόμενους και που έδωσε ώθηση στον ανταγωνισμό προσφέροντας στους πολίτες καλύτερες και κυρίως φθηνότερες υπηρεσίες, είναι ένα πάρα πολύ ενδιαφέρον φιλέτο. 
     Και είναι ένα πολύ ενδιαφέρον φιλέτο με πολύ συγκεκριμένους αποδέκτες. Δεν είναι μόνο η «TELEFONICA», για την οποία όλοι πλέον μιλάμε απενεχοποιημένοι σ’ αυτήν την Αίθουσα, είναι και άλλα τα συμφέροντα, κυρίες και κύριοι συνάδελφοι. 
     Γι’ αυτό ο ΟΤΕ εξωραΐζεται. Εξωραΐζεται πλουσιοπάροχα και όλοι είναι ευχαριστημένοι. Έξι χιλιάδες εργαζόμενοι σε μια ηλικία εξαιρετικά ενεργητική και δραστήρια σε σχέση με την εμπειρία και την τεχνογνωσία τους θα αμειφθούν  πλουσιοπάροχα, θα πάρουν εφάπαξ που δεν θα μπορούσαν να ονειρευτούν ούτε στα πιο τρελά όνειρά τους και θα μπουν στην αγορά να ανταγωνιστούν τον ΟΤΕ μέσα από μία καινούργια ατομική σύμβαση εργασίας που θα υπογράψουν με ανταγωνίστριες εταιρείες του ΟΤΕ.
     Όλα αυτά βεβαίως στην πλάτη του ελληνικού λαού και με τις ευλογίες μίας συλλογικής σύμβασης εργασίας που εδώ φαίνεστε να τη σέβεστε απολύτως, να αναφέρεστε στη συλλογική αυτονομία των συνδικάτων και στο περιεχόμενο αυτών των συμφωνιών. 
     Την ίδια στιγμή βεβαίως, καταργείτε ουσιαστικά μία ανεξάρτητη αρχή, την Εθνική Επιτροπή Τηλεπικοινωνιών και Ταχυδρομείων. Την καθιστάτε αυτή φερέφωνο της Κυβέρνησης –για να μάθουμε να χρησιμοποιούμε τις λέξεις έτσι όπως πρέπει- τη διορίζετε από το Υπουργικό σας Συμβούλιο και όχι από τη Διάσκεψη των Προέδρων, προκειμένου να μπορέσει να συνεργαστεί με τους Υπουργούς σας και να υλοποιήσετε όλοι μαζί χωρίς ενστάσεις, χωρίς ενοχλητικούς προέδρους που μπορεί να μην είναι υπάκουοι και να συμμορφώνονται προς τις εντολές σας – το έργο σας σε σχέση με το ξεπούλημα του ΟΤΕ.
     Αυτό είναι το πρώτο κομμάτι της περίφημης μεταρρύθμισής σας, αν η σαλαμοποίηση μπορεί να λέγεται μεταρρύθμιση.
    Το δεύτερο κομμάτι αφορά τις τράπεζες με εντελώς διαφορετική φιλοσοφία και με κάτι πραγματικά που με γυρίζει πίσω στο σχολείο. Όταν δεν τα πηγαίναμε καλά λέγαμε ότι θα ακολουθήσει η μελέτη αργότερα. Κάπως έτσι και εσείς φέρνετε μία μεταρρύθμιση στο πόδι και μας λέτε ότι οι αναλογιστικές μελέτες θα γίνουν. Δεν ξέρετε τίποτε. Όποιος σας μιλάει για νούμερα και ποσά τα αμφισβητείτε, γιατί βεβαίως δεν είστε έτοιμοι, δεν έχουν προηγηθεί αναλογιστικές μελέτες, δεν ξέρετε και δεν δεσμεύεστε για το ποιος θα τις αναθέσει. Θα τις αναθέσει το ΙΚΑ; Θα τις αναθέσει το Υπουργείο Οικονομίας; Θα μιλήσει, θα συνεργαστεί ο Υπουργός με τον κ. Βαρθολομαίο; Απ’ ό,τι φαίνεται, μάλλον όχι. Και πόσος χρόνος θα χρειαστεί γι’ αυτές τις αναλογιστικές μελέτες; Καμία δέσμευση και καμία συγκεκριμένη ρύθμιση στην τροπολογία που καταθέσατε την Παρασκευή το βράδυ. Για 13,5 δισεκατομμύρια είπε ο κ. Βαρθολομαίος ότι υπάρχει η «τρύπα» και δεν έχετε καμία αναφορά για το πώς θα καλυφθεί. Πέσατε όλοι πάνω του, υποτίθεται ότι τον πιέσατε να ανασκευάσει όσα είπε, όμως όπως γνωρίζετε, όσα λέγονται, δεν ξελέγονται. Όλος ο ελληνικός λαός γνωρίζει αυτήν τη στιγμή ότι ένα τεράστιο βάρος θα το επωμιστεί.
    (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Και στα επικουρικά η συλλογική αυτονομία πάει περίπατο, ο κόλαφος έρχεται. Θα είναι ένας διασυρμός παρόμοιος με αυτόν που υποστήκατε στο «Βασικό Μέτοχο». Θα έρθουν τα ελληνικά ακυρωτικά δικαστήρια, θα διασύρουν για άλλη μια φορά την όποια αξιοπιστία σας αλλά δεν σας ενδιαφέρει. Σας ενδιαφέρει να ρυθμίσετε τις εκκρεμότητές σας και να ολοκληρώσετε τις υποσχέσεις σας. Γι’ αυτό και κουβέντα για το επιτόκιο, γι’ αυτό και κουβέντα ουσιαστικά για το ποιος αναλαμβάνει αυτό το βάρος.
    Άκουσα τον κ. Αλογοσκούφη να αναφέρεται απολογητικά στην εξέλιξη ενός διαλόγου για το περιεχόμενο του οποίου οι τράπεζες ήταν ενήμερες. Ο διάλογος μπορεί να είχε δρομολογηθεί και μπορεί να τον ανακοινώνετε στις εφημερίδες. Το βέβαιο όμως είναι, κύριε Υπουργέ, ότι όσο ο διάλογος ήταν εν εξελίξει, εσείς είχατε κλείσει ήδη το μάτι σε συγκεκριμένα επιχειρηματικά συμφέροντα, σε συγκεκριμένες τράπεζες εισηγμένες στο Χρηματιστήριο διαπράττοντας την ίδια στιγμή ουσιαστικά σοβαρότατα ποινικά αδικήματα απέναντι στο επενδυτικό κοινό. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.
    ΜΙΛΕΝΑ ΑΠΟΣΤΟΛΑΚΗ: Τα λεφτά, λοιπόν, είναι πάρα πολλά. Το ξέρουν όλοι. Οι αρχιερείς της κάθαρσης και της διαπλοκής είναι μέσα στο παιχνίδι. Είναι οι διαπραγματευτές γι’ αυτά τα πολλά λεφτά και θα κληθείτε πολύ σύντομα να απολογηθείτε γι’ αυτό το μεγάλο έγκλημα. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Ο συνάδελφος κ. Ρέππας έχει το λόγο.
    ΔΗΜΗΤΡΙΟΣ ΡΕΠΠΑΣ: Κυρίες και κύριοι συνάδελφοι, πιστεύω ότι οι επίμαχες διατάξεις πρέπει να αποσυρθούν. Υπέρ αυτής της θέσης συνηγορεί το ότι καταρτίστηκαν, με τον τρόπο που καταρτίστηκαν, κατατέθηκαν με τον τρόπο που κατατέθηκαν στη Βουλή και συζητούνται στην Εθνική Αντιπροσωπεία μέσα σε ένα πολιτικό κλίμα το οποίο γέμει υπαινιγμών για υποστήριξη συμφερόντων. 
    Καταρτίστηκαν οι διατάξεις αυτές με έναν τρόπο απολύτως αδιαφανή χωρίς οποιαδήποτε συνεννόηση με τους κοινωνικούς εταίρους. Είναι χαρακτηριστικό ότι ακόμα και η Οικονομική και Κοινωνική Επιτροπή, την οποία συχνά αναφέρουν οι Υπουργοί της Κυβέρνησης, αρνήθηκε να γνωμοδοτήσει, αγαπητοί συνάδελφοι, επειδή έκρινε ότι περιφρονήθηκε στο πλαίσιο αυτής της διαδικασίας, αφού έγινε γνώστης του περιεχομένου αυτών των διατάξεων μετά την κατάθεσή τους στη Βουλή. Είναι ίσως η μόνη νομοθετική πρωτοβουλία εδώ και πάρα πολλά χρόνια από συστάσεως της Οικονομικής και Κοινωνικής Επιτροπής για την οποία δεν έχουμε τη γνωμοδότησή της.
    Ο τρόπος με τον οποίον εισήχθησαν στη Βουλή αυτές οι διατάξεις είναι επίσης αδιαφανείς. Εγώ γνωρίζω ότι μία παράταξη, όταν πιστεύει στην πολιτική δύναμη των θέσεων της, τις κάνει εγκαίρως γνωστές, καλεί το λαό ή τουλάχιστον τους εκπροσώπους στον κοινωνικό τομέα να συζητήσουν την πολιτική αυτή, επειδή θεωρεί η Κυβέρνηση ότι θα έχει και ένα θεμιτό, κατά τα άλλα, πολιτικό όφελος. Στη συγκεκριμένη περίπτωση με λαθραίο κοινοβουλευτικό τρόπο Παρασκευή βράδυ, ώρες μετά την ολοκλήρωση της συνεδρίασης της Ολομέλειας, κατατίθενται αυτές οι διατάξεις λες και η Κυβέρνηση επιχειρεί να νομοθετήσει χωρίς να αντιληφθούν οι άμεσα ενδιαφερόμενοι και πάντως οι θιγόμενοι –αυτό έμμεσα ομολογεί η Κυβέρνηση- το τι περιλαμβάνουν οι διατάξεις αυτές.


    Αλλά και η συζήτηση, έτσι όπως εξελίσσεται ιδίως στο εσωτερικό της Νέας Δημοκρατίας, έχει ως ουσιαστικό -όχι μόνο συμβολικό, αλλά ουσιαστικό- χαρακτηριστικό παράδειγμα στο πλαίσιο της συζήτησης αυτών των άρθρων ότι έχουν εγγραφεί να μιλήσουν τριάντα Βουλευτές από την Κοινοβουλευτική Ομάδα του ΠΑΣΟΚ και μόλις έξι Βουλευτές από την πλευρά της Νέας Δημοκρατίας.
    Αρνούνται οι συνάδελφοι της Νέας Δημοκρατίας να υποστηρίξουν αυτή τη νομοθετική πρωτοβουλία της Κυβέρνησης και αυτό είναι απολύτως ερμηνεύσιμο, λόγω του περιεχομένου αυτών των διατάξεων.
    Κυρίες και κύριοι συνάδελφοι: «μικρότερες συντάξεις σε μεγαλύτερη ηλικία» είναι η κατάληξη του δρόμου που επέλεξε να ακολουθήσει η Κυβέρνηση. Η Κυβέρνηση, αφού απαξίωσε μέχρι τώρα το νόμο, ο οποίος ίσχυε και άλλες συναφείς κοινωνικοασφαλιστικές διατάξεις, σε κάθε περίπτωση οδήγησε αυτό το νόμο –θα μου επιτρέψετε να πω- σε απαξίωση, δεν πήρε οποιαδήποτε πρωτοβουλία εδώ και περίπου δεκαέξι μήνες για θέματα κοινωνικής ασφάλισης, τα οποία θεωρεί τόσο σημαντικά. Επαναλαμβάνω ότι δεν πήρε ούτε μία νομοθετική πρωτοβουλία. 
    Εν συνεχεία, πήρε αυτήν την πρωτοβουλία με τον τρόπο τον οποίο ανέφερα και συζητούμε τα σχετικά θέματα σήμερα. Ακολούθως, ο κύριος Υπουργός ήρθε και ανακοίνωσε την έναρξη ενός νέου διαλόγου. 
    Μα, κάλεσε στις 26 Απριλίου –Μεγάλη Τρίτη, παρακαλώ- μέσω της Προέδρου της Βουλής την Οικονομική Επιτροπή της Βουλής να συζητήσει εργασιακά και ασφαλιστικά θέματα. Η συνεδρίαση της επιτροπής προσδιορίστηκε για τις 12 Μαΐου.
    Δεν έγινε ποτέ και έκτοτε δεν δόθηκε καμία συνέχεια.
    Τώρα μας καλεί πάλι σε ένα διάλογο, χωρίς να διατυπώνει μία σαφή πρόταση. Αυτό είναι ολέθριο σφάλμα. Ξέρετε γιατί; Γιατί δημιουργεί ανασφάλεια, ρευστότητα, αβεβαιότητα στους ασφαλισμένους. Και όποιοι μπορούν, επειδή έχουν τις προϋποθέσεις, να οδηγηθούν σε καθεστώς συνταξιοδότησης, θα το πράξουν εν όψει του φόβου μήπως μειωθούν ή συρρικνωθούν τα ασφαλιστικά δικαιώματά τους μετά από τις νέες πρωτοβουλίες της Κυβέρνησης.
    Όμως, αφού πρόκειται να αρχίσει και αυτός ο διάλογος, γιατί τα θέματα τα οποία σήμερα συζητούμε δεν τα ενέτασσε σ’ αυτόν το νέο κύκλο διαλόγου που ξεκινάει η Κυβέρνηση; 
    Υπάρχει το επείγον θέμα της αντιμετώπισης των διεθνών λογιστικών προτύπων. Καμία λύση δεν δίνει. Πέραν του ότι παραβιάζει τη συλλογική αυτονομία και τις συλλογικές διαπραγματεύσεις, οι τράπεζες οι οποίες υποτίθεται ότι εξυπηρετούνται με αυτήν τη ρύθμιση, θα πρέπει να εγγράφουν τις υποχρεώσεις που έχουν, αν –που είναι βέβαιο ότι θα γίνει αυτό- έχουμε μαζικές προσφυγές των υπαλλήλων στα αντίστοιχα τραπεζικά ιδρύματα. Η δε απόφαση που θα εκδοθεί, μπορεί καθένας να προδικάσει ποια θα είναι.
    Άρα, δεν αίρεται ούτε στο ελάχιστο η υποχρέωση των τραπεζών εν όψει της υποχρέωσης που έχουν για τα διεθνή λογιστικά πρότυπα.
    Εισάγει δύο διατάξεις για την κύρια σύνταξη αφ’ ενός και για την επικουρική αφ’ ετέρου. Για την κύρια σύνταξη, ενώ λατρεύει η Κυβέρνηση το φως, βαδίζει στα τυφλά χωρίς αναλογιστικές μελέτες, χωρίς οποιονδήποτε σχεδιασμό για τη χρηματοδοτική στήριξη του εγχειρήματος αυτών των μεταβολών και καλεί τη Βουλή να αποφασίσει.
    Για την επικουρική σύνταξη, μετατρέπει με τρόπο αυταρχικό νομικά πρόσωπα ιδιωτικού δικαίου σε νομικά πρόσωπα δημοσίου δικαίου και εκεί που το κράτος μέχρι τώρα δεν είχε οποιαδήποτε εμπλοκή και υποχρέωση, αναλαμβάνει σχεδόν εξ ολοκλήρου την υποχρέωση.
    Αν τα νομικά πρόσωπα ιδιωτικού δικαίου δεν έχουν κανένα πρόβλημα, τι είναι αυτό που συνιστά το επείγον της παρέμβασής σας; Εάν έχουν πρόβλημα και πρέπει να παρέμβετε, γιατί νομοθετούμε για τη μείωση των εισφορών που σημαίνει στέρηση εσόδων των ιδρυμάτων αυτών που εσείς λέτε ότι έχουν πρόβλημα και πρέπει να κάνουμε αυτές τις ρυθμίσεις; Τι από τα δύο συμβαίνει; 
    Σε τελευταία ανάλυση, στο άρθρο 62 παράγραφος 2, όταν λέτε ότι η ένταξη του ΕΤΑΤ γίνεται μετά από αίτημα των ενδιαφερομένων μερών, του εργοδότη ή των εργαζομένων, γιατί δεν το κάνετε «και των εργαζομένων»; Μετατρέπετε το νομικό πρόσωπο ιδιωτικού δικαίου σε δημοσίου δικαίου, αλλά με σύμφωνη γνώμη και των εργαζομένων. 
    Ξέρετε, υπάρχει επικουρικό ταμείο, στο οποίο στεγάζονται ασφαλισμένοι έντεκα τραπεζών. Εκ μέρους των εργοδοτών συμμετέχει εκπρόσωπος μιας τράπεζας. Αυτός δηλαδή θα υποβάλει αίτημα και θα καθορίσει την πορεία των εργαζομένων, των ασφαλισμένων, στα έντεκα τραπεζικά ιδρύματα; Αυτή είναι η ρύθμιση που κάνετε; 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΔΗΜΗΤΡΙΟΣ ΡΕΠΠΑΣ: Σε τελευταία ανάλυση -και κλείνω με αυτό, κύριε Πρόεδρε, μας κατηγορήσατε ότι είμαστε μάρτυρες και μας χαρακτηρίσατε μάλιστα κακούς μάρτυρες. Υπό την ευρεία έννοια, λόγω της πολιτικής σας, μάρτυρας είναι ο ελληνικός λαός. Εγώ δέχομαι, υπό τη στενή έννοια, ότι είμαστε μάρτυρες –και κακοί μάρτυρες- γιατί δεν έχουμε κατορθώσει ακόμα να σας ανατρέψουμε. 
    Εσείς, όμως, είστε κατηγορούμενοι. Αυτόν το ρόλο αναγνωρίζουμε εμείς σε σας. Και είστε καλοί κατηγορούμενοι, γιατί εν όψει της πολιτικής που ακολουθείτε, ο ρόλος του κατηγορούμενου σας πάει γάντι. Παίξτε τον, όπως εσείς νομίζετε.
    (Χειροκροτήματα από την πτέρυγα του ΠΑΣΟΚ)


      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σπηλιόπουλος έχει το λόγο. 
      Γιατί ανεβαίνετε στο Βήμα, κύριε συνάδελφε; Χάνετε και χρόνο έτσι. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έγινε έθιμο, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Έγινε έθιμο, αλλά ο Κανονισμός δεν το προβλέπει. Ο Κανονισμός λέει από οκτώ λεπτά και πάνω μόνο να ανέρχεστε στο Βήμα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, με τη συζήτηση που έγινε στο Κοινοβούλιο, αλλά και έξω από το Κοινοβούλιο αυτές τις μέρες, έγιναν φανερά ορισμένα πράγματα στον ελληνικό λαό, στον απλό πολίτη. Γιατί πράγματι συζητούμε δύσκολα θέματα, δυσνόητα, που οι περισσότεροι δεν μπορούν να τα καταλάβουν. Αλλά, όμως, ορισμένα συμπεράσματα βγήκαν. 
      Ποια είναι τα συμπεράσματα αυτά; Πρώτον, το ζήτημα του ασφαλιστικού των τραπεζών δεν αφορά μόνο δύο τράπεζες, έτσι όπως μας είπε στην αρχή και όπως προσπάθησε μέχρι σήμερα να μας πείσει ο Υπουργός της Οικονομίας, την Εμπορική και την Αγροτική. Αφορά πολλές τράπεζες και μάλιστα τράπεζες που εμείς δεν το φανταζόμασταν, όπως αποδείχτηκε. 
      Το δεύτερο είναι, ποιος επιβαρύνεται από αυτήν την αλλαγή. Επιβαρύνεται το ΙΚΑ και ο κρατικός προϋπολογισμός και κατ’ επέκταση ο Έλληνας φορολογούμενος. Έχει αποδειχθεί αυτό; Έχει αποδειχθεί από τα λεγόμενα του Διοικητή του ΙΚΑ, του κ. Βαρθολομαίου, που αποδέχτηκε αυτήν την επιβάρυνση που φτάνει στο ύψος των 15.000.000.000 ευρώ και εν μέρει από τον κ. Αλογοσκούφη που πράγματι είπε ότι η κύρια ασφάλιση επιβαρύνει το ΙΚΑ και τον κρατικό προϋπολογισμό και είναι 9.000.000.000 ευρώ.
      Το τρίτο σημείο είναι, ποιος πληρώνει αυτό το κόστος, γιατί εδώ είναι το ζητούμενο. Η Κυβέρνηση δεν λέει ποιος πληρώνει, ποιος πρέπει να πληρώσει. Και εδώ νομίζω ότι είναι το μείζον ζήτημα. Οφείλει να απαντήσει, ποιος θα πληρώσει αυτό το κόστος της μεταφοράς του ασφαλιστικού των τραπεζών στο ΙΚΑ, γιατί είναι βέβαιο ότι το κόστος αυτό επιβαρύνει τον κάθε έναν πολίτη. Δεν μπορεί η Κυβέρνηση και το Υπουργείο των Οικονομικών και ο κ. Αλογοσκούφης να κρύβονται πίσω από το νόμο Ρέππα και να λένε «εφαρμόζουμε το νόμο Ρέππα». Πρέπει να μας απαντήσει σαφώς, ποιος πρέπει να πληρώσει το κόστος. 
      Το τέταρτο σημείο είναι, πώς θα γίνει αυτή η πληρωμή αυτού του τεράστιου ποσού. Είτε θα γίνει από τον κρατικό προϋπολογισμό σαν επιδότηση στο ΙΚΑ, επομένως θα πληρώσει ο κάθε φορολογούμενος, είτε θα γίνει με την αλλαγή του ασφαλιστικού συστήματος, δηλαδή την αύξηση των εισφορών, τη μείωση των συντάξεων, άρα λοιπόν από το κοινωνικό σύνολο. Αυτό είναι το μοντέλο που θα ακολουθηθεί. 
      Πέμπτον, υπάρχει εδώ μια παράλογη στάση της Κυβέρνησης και του Υπουργείου Οικονομίας. Προσπαθεί αυτό το μοντέλο να το εφαρμόσει με βάση το νόμο Ρέππα τον οποίο δεν ψήφισε, το νόμο Ρέππα τον οποίο θα αλλάξει στη συνέχεια και το νόμο Ρέππα τον οποίο διαστρεβλώνει για να μπορέσει να κάνει αυτό που θέλει να κάνει. 
      Άρα, λοιπόν, εδώ υπάρχει ένα μείζον πολιτικό ζήτημα. Εφαρμόζει ένα νόμο που δεν ψήφισε, που θα αλλάξει και που διαστρεβλώνει. Γιατί εάν εφάρμοζε σωστά όλες τις διατάξεις και τη φιλοσοφία του νόμου, τότε πράγματι έπρεπε να φτάσει στο ορθό συμπέρασμα, ότι το κόστος αυτό επιβαρύνει τις τράπεζες, γιατί αυτές και μόνο οφείλουν στο ασφαλιστικό των τραπεζών. Πιστεύω λοιπόν, κυρίες και κύριοι συνάδελφοι, ότι το ζήτημα αυτό με απλά λόγια έχει γίνει κατανοητό στον ελληνικό λαό και αυτός έχει βγάλει τα συμπεράσματά του. 
      Κλείνοντας, στον υπόλοιπο λίγο χρόνο που έχω, θέλω να αναφερθώ σε κάτι που είπε σήμερα ο κ. Αλογοσκούφης. Το είπε και προχθές. Αναφέρθηκε στον ΟΤΕ και είπε «δεν μπορούμε να αφήσουμε τον ΟΤΕ να απαξιωθεί, να οδηγηθεί στη χρεοκοπία, όπως έγινε με την κακοδιαχείριση των προηγούμενων χρόνων».
      Σας είπαν και άλλοι συνάδελφοι αρκετά πράγματα. Εγώ θα σας θυμίσω τι είπε ο κ. Βουρλούμης στην επιτροπή της Βουλής. Είπε ότι εάν σήμερα μπορεί ο ΟΤΕ να χρηματοδοτήσει αυτά τα ελλείμματα που δημιούργησε η διοίκηση του ΟΤΕ τα δύο τελευταία χρόνια –και δεν ξέρουμε πώς τα δημιούργησε, γιατί τα προηγούμενα χρόνια ήταν κερδοφόρα επιχείρηση με τις μεταρρυθμίσεις που είχε κάνει- τα χρηματοδοτεί με βάση τις επενδύσεις και τις τομές, τις οποίες είχε κάνει ο ΟΤΕ επί των κυβερνήσεων του ΠΑΣΟΚ, τις στρατηγικού χαρακτήρα επιλογές που είχε κάνει επί ΠΑΣΟΚ. Ποιες ήταν αυτές; Τις ανέφερε ο κ. Βουρλούμης.


Μίλησε για τις επενδύσεις που είχε κάνει ο ΟΤΕ στην Αρμενία, στη Βουλγαρία, στη Ρουμανία και στην «COSMOTE». Αν θέλετε, έχω τα Πρακτικά και μπορώ να σας τα δώσω.
	ΑΘΑΝΑΣΙΟΣ ΜΠΟΥΡΑΣ: Άλλο είπε. Θα σας πω εγώ τι είπε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εσείς τι κάνετε σήμερα; Ακολουθείτε τη μόνη εύκολη επιλογή. Έρχεσθε κατευθείαν στους εργαζόμενους για να μειώσετε το κόστος και τίποτα άλλο. Μειώνετε το κόστος και μάλιστα με επιβάρυνση του προϋπολογισμού και του Έλληνα πολίτη. Αυτό, όμως, δεν είναι εκσυγχρονισμός, δεν είναι μεταρρύθμιση, δεν είναι αλλαγή. Αυτό ξέρετε τι είναι; Το γράφουν σήμερα και οι εφημερίδες. Είναι συνταγές Διεθνούς Νομισματικού Ταμείου και αυτήν την πολιτική ακολουθείτε.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Καΐσερλης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, δεν ξέρω αν έχουν γραφεί στα Πρακτικά αυτά τα φοβερά και τρομερά που ακούστηκαν σήμερα στην Αίθουσα. Επειδή όλα αυτά δεν ακούστηκαν ούτε από τους συναδέλφους μου του ΠΑΣΟΚ ούτε πολύ περισσότερο από τους συναδέλφους του ΚΚΕ ή του Συνασπισμού, αλλά από τον επίτιμο Πρόεδρο της Νέας Δημοκρατίας, τον κ. Έβερτ, θα ήθελα να κάνω μία-δύο παρατηρήσεις ιδιαίτερα σημαντικές για εμένα. 
      Ο κ. Έβερτ ζήτησε κάποια πράγματα με την τροπολογία που κατέθεσε, τα ίδια ακριβώς πράγματα που ζήτησαν ο κ. Μάνος και ο κ. Δραγασάκης. Μάλιστα, ο κ. Δραγασάκης προσέθεσε και τα δικαιώματα των εργαζομένων και το πώς πρέπει αυτά να προστατευθούν. Η Κυβέρνηση σε αυτό το αίτημα της τροπολογίας δεν απάντησε στον κ. Έβερτ. Γι’ αυτό και σήμερα ειπώθηκαν συγκεκριμένα πράγματα από τον κ. Έβερτ που εύχομαι να έχουν γραφεί στα Πρακτικά για να τα πάρω και να τα στείλω στους συναδέλφους μου της Νέας Δημοκρατίας.
      Κύριε Πρόεδρε, με λυπεί ιδιαίτερα το γεγονός πως, αν και η απάντηση που έπρεπε να δοθεί εδώ θα περίμενα να είναι πολιτική, τελικά εγώ δεν την είδα, ενώ αντίθετα είδα κάτι άλλο που με ενοχλεί πολύ. Χθες και σήμερα άκουσα από τις τηλεοράσεις και διάβασα στις εφημερίδες ότι υπάρχουν προσωπικές σκοπιμότητες του Έβερτ –είναι κάτι που γράφουν οι εφημερίδες- και ότι το έκανε επειδή δήθεν δεν έγινε Πρωθυπουργός, επειδή ο γαμπρός του δεν έγινε Υπουργός ή επειδή ο άλλος του γαμπρός είναι στέλεχος της Eurobank.
      Κύριε Πρόεδρε, στην αδυναμία να αντιμετωπίσουμε τις προτάσεις κάποιων πολιτικών με πολιτικά επιχειρήματα -γιατί η Νέα Δημοκρατία αδυνατεί να δεχθεί αυτήν την τόσο απλή πρόταση ότι οι τραπεζίτες πρέπει να πληρώσουν τις υποχρεώσεις των τραπεζών προς το ΙΚΑ- προσπαθούμε να εξοντώσουμε ηθικά τους αντιπάλους που έχουν αντίθετη άποψη. Θέλω να πω, μια και είναι παρών ο Πρόεδρος της Επιτροπής Θεσμών και Διαφάνειας, ότι για εμένα αυτό είναι ένα πολύ σοβαρό θέμα. Όταν, κύριε Πρόεδρε, κάποιος τοποθετείται πολιτικά, όπως ο κ. Έβερτ και ο κ. Μάνος τοποθετήθηκαν πολιτικά, και δεν παίρνει πολιτική απάντηση, αλλά αντίθετα εισπράττει θέσεις που σχετίζονται με την ηθική του εξόντωση και προσδιορίζονται από ταπεινά ελατήρια, πιστεύω ότι τότε και η Κυβέρνηση και η Νέα Δημοκρατία είναι σοβαρότατα υπόλογοι και ηθικά κατηγορούμενοι. Αυτό το σημειώνω και παρακαλώ θερμά το συνάδελφό μου κ. Καραμάριο, τον Πρόεδρο της Επιτροπής Θεσμών και Διαφάνειας της Βουλής, να επιληφθεί του θέματος.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Νασιώκας.
      ΕΚΤΩΡΑΣ ΝΑΣΙΩΚΑΣ: Δυστυχώς, έχουμε γίνει σήμερα μάρτυρες φαινομένων αλαζονικής συμπεριφοράς, υβριστικών φράσεων που ακούστηκαν στην Αίθουσα από την πλευρά της Κυβέρνησης και της Πλειοψηφίας. Και αυτό είναι ένα δείγμα αδυναμίας, αλλά και ένα δείγμα ότι βρίσκεστε, κύριοι της Νέας Δημοκρατίας, εν αδίκω και προσπαθείτε να καλύψετε την αδυναμία σας πίσω από τέτοιες συμπεριφορές. Όπως λέει ο λαός, θέλετε να κρυφτείτε πίσω από το δάχτυλό σας, αλλά αυτό δεν γίνεται.
      Θέλω να πω μία κουβέντα γι’ αυτό το τόσο βαρύ που είπε ο Κοινοβουλευτικός Εκπρόσωπος της Νέας Δημοκρατίας, υβρίζοντας και προσβάλλοντας μία ολόκληρη παράταξη, λέγοντας ότι είναι παράταξη ηλίθιων. Και δεν έχει να κάνει με εμάς εδώ, δεν έχει να κάνει με όσους είναι οργανωμένοι σ’ αυτήν την παράταξη και με την ιστορία της, αλλά θα έλεγα και με όλους τους πολίτες των άλλων παρατάξεων. 
      Το δεύτερο ατόπημα είναι ότι δεν μπόρεσε να ξεπεράσει αυτήν την αλαζονική συμπεριφορά και να ανακαλέσει αυτήν τη φράση, όπως του ζητήσαμε. Εγώ δεν θα συνεχίσω με κρίσεις, αλλά θα πω μόνο ότι η συμπεριφορά μας χαρακτηρίζει τον καθένα μας και τον ίδιο. 
      Έρχομαι τώρα στην ουσία του τμήματος του νομοσχεδίου, των άρθρων δηλαδή που συζητάμε σήμερα. Στον ΟΤΕ γίνεται μία σημαντική παρέμβαση διπλή, η μία είναι το πρόγραμμα της εθελουσίας εξόδου και η δεύτερη είναι η κατάργηση στην ουσία της Εθνικής Επιτροπής Τηλεπικοινωνιών. Και οι δύο παρεμβάσεις γίνονται ακριβώς για τον ίδιο λόγο, για να δοθεί ο ΟΤΕ χωρίς βάρη στους ιδιώτες. Δηλαδή, σαν να ξαναγυρίζουμε δώδεκα περίπου χρόνια πίσω και να δούμε εκείνη την κυβερνητική πολιτική και τις προθέσεις, τη διά νόμου απαγόρευση στο να δοθεί άδεια κινητής τηλεφωνίας στον ΟΤΕ και στο να πωληθεί τότε με εκείνο το εκείνο το ευτελές ποσό στους ιδιώτες. Ήταν μία πολιτική που καταδικάστηκε τότε απ’ όλον τον ελληνικό λαό και που οδήγησε την τότε κυβέρνηση σε πτώση. Ήταν όμως μία πολιτική άλλη, που ακολούθησε τότε ο ΟΤΕ και τον έκανε πολύ σημαντικό και μέσα από την κινητή τηλεφωνία και μέσα από τις επενδύσεις. Και έρχεστε σήμερα, σαν να μην έχετε διδαχτεί τίποτα απ’ όλα αυτά τα χρόνια και συνεχίζετε την ίδια λογική, σαν να πιάνετε το νήμα από την ίδια ακριβώς θέση. 
      Είναι βέβαιο ότι θα καταδικαστεί και αυτή η πολιτική, γι’ αυτό θα ήταν φρόνιμο να αποσύρετε τη διάταξη αυτή και να συζητήσουμε ένα εθνικό, αναπτυξιακό επιχειρησιακό σχέδιο για τις τηλεπικοινωνίες που να συμφωνήσουμε κι εμείς σε μία προσπάθεια ώστε ο ΟΤΕ να γίνεται όλο και πιο ανταγωνιστικός στις δύσκολες συνθήκες που ακολουθούν από εδώ και πέρα. 
      Εσείς κάνατε ακριβώς το αντίθετο. Κάνατε λάθος. Και αν δεν υποχωρήσετε και δεν ανακαλέσετε, θα καταδικαστείτε από τον ελληνικό λαό. 
      Έρχομαι και στο δεύτερο θέμα, που είναι πιο σημαντικό. Γιατί, ενώ κάνατε μία παρέμβαση στην ουσία για να σωθούν δύο τράπεζες και οι προθεσμίες πιέζουν ασφυκτικά, το βαφτίσατε ως μεταρρύθμιση, το γενικεύσατε στην πράξη και δημιουργήσατε ένα τεράστιο πρόβλημα γενικώς στο ασφαλιστικό σύστημα της χώρας με απρόβλεπτες συνέπειες. Γιατί το ασφαλιστικό σύστημα της χώρας βρίσκεται σε μία ισορροπία, αλλά δεν σημαίνει ότι δεν έχει προβλήματα. 
      Ο ν. 3029 είναι βέβαιο ότι έδωσε μία προοπτική λύσης αλλά με ορίζοντα περίπου εικοσαετίας υπό προϋποθέσεις. Και οι προϋποθέσεις αυτές έχουν να κάνουν με την καλή οικονομική κατάσταση και τους υψηλούς ρυθμούς ανάπτυξης, τους οποίους δυστυχώς δεν έχουμε τώρα. Εσείς, φορτώνετε δυσβάσταχτα βάρη σ’ αυτούς που συνταξιοδοτούνται από το ΙΚΑ, δηλαδή στον εθνικό προϋπολογισμό. Ανοίγετε βίαια το ασφαλιστικό εις βάρος όλου του ελληνικού λαού. Έχει δημιουργηθεί μία αγωνία, μία ανασφάλεια και όλοι οι άνθρωποι αγωνίζονται τώρα για να περισώσουν -όχι για να κατακτήσουν- τα δικαιώματά τους και προπαντός τρομάζουν κάθε φορά που ετοιμάζεται η Κυβέρνηση να κάνει εξαγγελίες και σκέφτονται τι άλλα μέτρα θα πάρει τώρα η Κυβέρνηση.
      Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Καραγκούνης.
    ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, κυρίες και κύριοι συνάδελφοι, θέλω κατ’ αρχήν να σημειώσω τη νεότερη εκδοχή που άκουσα από έναν εκλεκτό συνάδελφο του ΠΑΣΟΚ, να λέει δηλαδή ότι για την απάτη του Χρηματιστηρίου το κόμμα τους έπρεπε να βγει στην επίθεση και όχι να μείνει στην άμυνα! Δηλαδή να εγκαλέσουμε και το ενάμισι εκατομμύριο νοικοκυριά για το κακό που έπαθανε. Τέλος πάντων! 
    Θέλω επίσης να σημειώσω ότι αναδείχθηκε πρωταγωνιστής στην όλη συζήτηση το ασφαλιστικό. Κεφαλαιώδους σημασίας ζήτημα και για την οικονομία και για την κοινωνία που φέρνει βεβαίως αντιμέτωπες τις τράπεζες, τον ΟΤΕ και άλλους οργανισμούς αργότερα με τη χρεοκοπία.
    Επίσης να σημειώσω ότι- αυτά που λέει το Γενικό Λογιστήριο του Κράτους αποτελούν εγγύηση- προφανώς δεν είναι κομματικό όργανο.
    Βεβαίως, η θεσμική αντιπολίτευση εξέφρασε τον πλέον ξεπερασμένο μικροκομματισμό, την άκρατη υποστήριξη της συνδικαλιστικής ακρότητας, την παραπληροφόρηση, την άρνηση του εαυτού τους, την υποκρισία. 
    Τι πληρώνουμε σήμερα, κύριοι συνάδελφοι; Πληρώνουμε την δήθεν κοινωνική πολιτική σας του χθες, της πρώτης δεκαετίας του ΠΑΣΟΚ με τα δανεικά που χρέωσαν τις σημερινές γενιές και τη χώρα. Σήμερα εξυπηρετούνται τα τοκοχρεολύσια του χθες; Ο ν. 2084, ο ν. 1976, ο ν. 1902, ο κ. Μάνος έδωσε τότε 584.000.000.000 από τον προϋπολογισμό,όπου τα 285.000.000.000 ήταν για το ΙΚΑ και τα άλλα για τα υπόλοιπα ταμεία για να κλείσουν οι μαύρες τρύπες που εσείς δημιουργήσατε.
    Βεβαίως έκτοτε οι δαπάνες εξορθολογίστηκαν και μπορώ να πω ότι φθάσαμε σε ένα σημείο με αντίστοιχες άλλες ευρωπαϊκές χώρες. Και τότε και σήμερα επεκαλείσθε συμφέροντα των εργαζομένων και των συνταξιούχων για πρόσκαιρα κομματικά οφέλη. Το μόνο που κάνετε είναι ότι επαναλαμβάνεστε. Φτιάξατε ένα νόμο πολύ κοντόφθαλμο, του συναδέλφου κ. Ρέππα, πληρώσατε τον κ. Σπράο με πολλά λεφτά -δεν ακούσατε κανένα κοινωνικό σύνολο- και εδώ θέλω να χαιρετίσω την πρωτοβουλία του Υπουργού Οικονομίας για διάλογο χωρίς προϋποθέσεις. Και εξ αυτού του λόγου παίρνω την ευκαιρία να πω ορισμένες απόψεις.
    Κύριοι συνάδελφοι, το θέμα είναι σοβαρό όχι μόνον για την Ελλάδα, αλλά για ολόκληρη την Ευρώπη, την Ιαπωνία και εν μέρει την Αμερική, με καλύτερες οικονομίες. Είναι προβλήματα μακροπρόθεσμης χρηματοδότησης του κοινωνικού μας συστήματος. Ζούμε περισσότερο. Κάνουμε λιγότερα παιδιά. Ο οικονομικά ενεργός πληθυσμός λιγοστεύει, αφού προσθέσουμε και την ανεργία.
    Εμείς, κύριοι συνάδελφοι, η Νέα Δημοκρατία, θέλουμε να στείλουμε ένα ξεκάθαρο μήνυμα στους Έλληνες πολίτες που αγωνιούν για το μέλλον τους. Τη λύση θα τη βρούμε όλοι μαζί, με όλους τους δυνατούς τρόπους, με ενότητα και δημιουργικότητα, με αξιοποίηση όλων των παραμέτρων. Δημογραφικό, μεταναστευτική πολιτική, δυναμική αξιοποίηση των περιουσιακών στοιχείων και των πόρων, εναλλακτικούς τρόπους χρηματοδότησης, κωδικοποίηση, που άρχισε, της ασφαλιστικής νομοθεσίας, μείωση του διοικητικού κόστους.
    Σκοπός μας δεν είναι να μοιράσουμε, κύριοι συνάδελφοι, τη φτώχεια, αλλά να δημιουργήσουμε πλούτο. Το θέμα δεν είναι στενά λογιστικό. Χρήσιμες οι αναλογιστικές μελέτες, χρήσιμες οι παρατηρήσεις που κάνατε, αλλά δεν λύνουν τίποτε. Πρέπει να βελτιώσουν το ισχύον κοινωνικό κράτος. Είμαστε το κόμμα που πιστεύει στη δημιουργία πλούτου και κοιτάμε και πίσω και χαμηλότερα και όχι σε κενές περιεχομένου διακηρύξεις περί ευημερίας και κοινωνικής δικαιοσύνης. Πραγματικό κόστος για μας είναι να παραμένουν άλυτα τα προβλήματα του τόπου. Το επιτάσσει λοιπόν η βασική αρχή της αλληλεγγύης των γενεών, όχι της ανταποδοτικότητας, αλλά και του ανοίγματος της ψαλίδας που κατοχυρώνεται βέβαια συνταγματικά, όπως και η αρχή του υπαρκτού δημοσίου συμφέροντος.
      Το θέμα πρέπει πάντοτε να προσεγγίζεται, κύριοι συνάδελφοι, με μεγάλη υπευθυνότητα. Δεν πρέπει να σκορπάμε τρόμο. Η συνταξιοδότηση αποτελεί μια δραματική αλλαγή στη ζωή ενός ατόμου. Η ψυχραιμία και όχι ο πανικός βοηθά γενικότερα την κοινωνία. Η μεγαλύτερη ευελιξία στις επιλογές, στα όρια ηλικίας, στην προσαρμοστικότητα της εργασίας είναι μοντέλα προς συζήτηση που τα κουβεντιάζουν όλες οι χώρες. Η ρευστότητα σε βάθος χρόνου της οικονομίας και των πολιτικών αντιλήψεων μάς επιβάλλει να διαμορφώσουμε ένα σταθερό πλαίσιο συνεννόησης τουλάχιστον με έναν ορίζοντα δεκαετίας και να παρακολουθούμε όλους τους δείκτες για ένα βιώσιμο κοινωνικό σύστημα.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Σχοιναράκη-Ηλιάκη.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Ο προηγούμενος συνάδελφος ήταν ειλικρινέστατος. Είπε, κύριε Πρόεδρε, κυρίες και κύριοι συνάδελφοι, ότι τη λύση θα τη βρούμε όλοι μαζί με όλους τους τρόπους -ήταν ξεκάθαρος- ακόμα δηλαδή και με αυτόν της εξόντωσης των Ελλήνων πολιτών και όχι των προβλημάτων τους. Ήταν ειλικρινέστατος. Βέβαια, απ’ όλη του τοποθέτηση, αν την ξαναδούμε όλοι μαζί, διαπιστώνουμε ότι τελικά μάλλον δεν θα ψηφίσει το νομοσχέδιο, αφού λέει ότι είμαστε εδώ, όχι για να μοιράσουμε τη φτώχεια, αλλά για να δημιουργήσουμε πλούτο, γιατί αυτό επιτάσσει η αλληλεγγύη των γενεών. Και αλήθεια σε ποιο σημείο αυτού του νομοσχεδίου περνάει κάτι τέτοιο σε ό,τι αφορά την αλληλεγγύη των γενεών;
      Άκουσα πολλές φορές αυτούς τους δεκαπέντε μήνες που είναι η νέα διακυβέρνηση, πρώτον, πολλά συγχαρητήρια για διάφορες επιλογές της από όλους τους κυβερνητικούς συναδέλφους που τοποθετούνται και βεβαίως, ότι όλη η κοινωνία συμφωνεί με όλες τις μεταρρυθμίσεις και όλες τις πολιτικές που υλοποιεί η Κυβέρνηση. Μα αφού συμφωνεί η κοινωνία με όλες αυτές τις πολιτικές επιλογές, γιατί βασανίζεται και πληρώνει με έξοδα του ελληνικού λαού η Κυβέρνηση ολοσέλιδες διαφημίσεις, προκειμένου να πείσει τους πάντες ότι είναι θετικές οι ρυθμίσεις τις οποίες τώρα θεσμοθετεί;
      Για τι πράγμα θέλει να μας πείσει τελικά το τελευταίο διάστημα η Κυβέρνηση και ο Πρωθυπουργός; Μια για ένα, για το γεγονός ότι έχει βάλει μπροστά τη μηχανή των μεταρρυθμίσεων ξεκινώντας από τις οικονομικές μεταρρυθμίσεις. Αλλά ας δούμε όμως τι σημαίνει «μεταρρύθμιση» σε ένα ελληνικό ερμηνευτικό λεξικό: «Μεταρρύθμιση» σημαίνει μεταβολή του ρυθμού, του τρόπου λειτουργίας, της οργάνωσης και της μορφής μιας κατάστασης ή ενός συστήματος για την επίτευξη καλύτερου αποτελέσματος. Και «μεταρρυθμίζω» σημαίνει ακριβώς κάτι τέτοιο, αλλάζω το ρυθμό, προκειμένου να δώσω καλύτερα αποτελέσματα και να πάω με δυνατά βήματα μπροστά σε ό,τι αφορά την ανάπτυξη. Αλήθεια, σε ποιο σημείο γίνεται αυτό; 
      Για να κάνεις όμως κάτι τέτοιο, επειδή ακριβώς είναι πολύ σοβαρό εγχείρημα, πρέπει να έχεις όραμα, σχέδιο και βεβαίως στρατηγική για την υλοποίησή τους, με στόχο πραγματικά το δυναμικό αύριο των συγκεκριμένων τομέων. Υπάρχουν όλα αυτά; Υπάρχει το όραμα, το σχέδιο και η στρατηγική; Καθημερινά αποδεικνύεται ακριβώς το αντίθετο. Αντίθετα, αποδεικνύεται ως μοναδικός στόχος η αναστροφή της εικόνας της Κυβέρνησης, αφού μέχρι σήμερα με τον κόπο σας ομολογουμένως –το διαπιστώνει ολόκληρη η ελληνική κοινωνία- έχετε κερδίσει τον τίτλο της Κυβέρνησης που δεν κυβερνά, εμφανίζοντας ταυτόχρονα έλλειμμα πολιτικής και συντονισμού. Γιατί αυτό έχουμε διαπιστώσει το τελευταίο διάστημα. 
      Όλες οι κινήσεις έχουν γίνει βιαστικά, πρόχειρα. Γι’ αυτό φοβάμαι, κύριοι συνάδελφοι, κύριε Υπουργέ, ότι στον απολογισμό σας για τις συγκεκριμένες πολιτικές θα δώσετε τον τίτλο αργότερα «η μεταρρύθμιση που δεν πέτυχε», γιατί οι κυβερνητικές επιλογές δείχνουν ξεκάθαρα ότι κριτήρια, βάσει των οποίων γίνεται η αξιολόγηση των προβλημάτων που απασχολούν την ελληνική κοινωνία, δεν έχουν καμιά μα καμιά σχέση με την εξυπηρέτηση του κοινωνικού συνόλου. 
      Και ας δούμε από το ασφαλιστικό των τραπεζών. Έχει ειπωθεί κατά κόρον ότι εξυπηρετεί οικονομικά συμφέροντα και δεν ενδιαφέρεται πραγματικά για το ασφαλιστικό σύστημα και για την οικονομική ανάπτυξη. Γιατί δεν δικαιολογείται αλλιώς το κόστος των 9.000.000.000, που είναι όσο το μισό Δ’ Κοινοτικό Πλαίσιο Στήριξης, που δωρίζεται στους τραπεζίτες ή, αν θέλετε, τα 14.000.000.000 ευρώ, το σύνολο δηλαδή του ποσού που απαιτείται, 5 τρισεκατομμύρια δραχμές ή, όπως είπε ο συνάδελφος, ο Νίκος ο Σαλαγιάννης, «ένα δωμάτιο λεφτά», έτσι για να διαπιστώσει η ελληνική κοινωνία τι ακριβώς γίνεται και ποια είναι η πολιτική σας.
    Όμως, κυρίες και κύριοι συνάδελφοι, έχετε δείξει ξεκάθαρα –και δεν το λέω εγώ, το επικυρώνουν δικά σας στελέχη με τις παρεμβάσεις τους και τα δελτία Τύπου τελευταία- γιατί δεν έχετε απαντήσει σ’ αυτό το πολύ σημαντικό ερώτημα. Ποια ήταν τα στοιχεία και με ποια βεβαιότητα ο συγκεκριμένος ιδιωτικός φορέας τέσσερις μήνες πριν από την κατάθεση του νομοσχεδίου στη Βουλή γνώριζε ότι θα γίνει αυτή η ρύθμιση; Δηλαδή, εδώ η Κυβέρνηση σε ό,τι αφορά σημαντικές ρυθμίσεις και πολιτικές λειτουργεί με σημαδεμένη την τράπουλα της μεταρρύθμισης. Θολό το τοπίο που δημιουργεί αδιαφανή διαδικασία για να εξυπηρετηθούν αλήθεια ποιοι; 
    Έτσι λοιπόν, αγαπητοί συνάδελφοι και αγαπητές συναδέλφισες, έχετε ευτελήσει τους όρους που προεκλογικά χρησιμοποιήσατε ως ιδεολογική συνισταμένη του προεκλογικού σας αγώνα: τις λέξεις σεμνότητα και ταπεινότητα. Γιατί σεμνότητα και ταπεινότητα δεν εμπεριέχεται στην αλαζονική συμπεριφορά που έχετε. Γι’ αυτόν ακριβώς το λόγο επιστρέψτε τις λέξεις στις οποίες δεν μπορείτε να δώσετε περιεχόμενο σ’ αυτούς που πραγματικά έχουν αποδείξει ιστορικά και διαχρονικά ότι μπορούν να λειτουργήσουν πραγματικά με σεμνότητα και ταπεινότητα. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
     Έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών και Απασχόλησης και Κοινωνικής Προστασίας, κατέθεσαν σχέδιο νόμου: «Ίδρυση σχολείου ευρωπαϊκής παιδείας».
     Παραπέμπεται στην αρμόδια Διαρκή Επιτροπή.
     Ο συνάδελφος κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. Τώρα μάλιστα, κύριε Πρόεδρε, πράγματι η Νέα Δημοκρατία άρχισε να κυβερνά. Άρχισε να εφαρμόζει το πραγματικό πρόγραμμά της, που είναι φυσικά σε πλήρη αντίθεση μ’ αυτό που παρουσίασε στον ελληνικό λαό προεκλογικά. Άρχισε να δείχνει το πραγματικό της πρόσωπο. 
     Προχθές ο Πρωθυπουργός απέδειξε ότι τέλειωσε ο μήνας του μέλιτος με το κέντρο. Επανήλθε στις ρίζες. Επανήλθε στις γνωστές μεθόδους του παρελθόντος. Επανήλθε στις πετυχημένες φόρμες της παράταξής του. 
     Όλος ο λαός είδε με απογοήτευση πού μπορεί να φτάσει μια παράταξη όταν δεν έχει συγκροτημένη πολιτική, όταν αθετεί αυτά τα οποία είπε στον ελληνικό λαό. Αυτά για τα οποία ψηφίστηκε από τον ελληνικό λαό. Όλοι οι οπαδοί της Νέας Δημοκρατίας είδαν απογοητευμένοι το πρόβλημα που δημιουργείται σήμερα. Όσο θα εξαντλείται η προεκλογική ρητορεία του Πρωθυπουργού τόσο θα φαίνεται το πολιτικό κενό που υπάρχει για το σήμερα και το αύριο. 
     Συζητάμε δυο μέρες, κύριε Πρόεδρε, ένα από τα πιο σημαντικά, ίσως το πιο σημαντικό νομοσχέδιο που έχει έρθει μέχρι τώρα στη Βουλή. Είναι το πιο σημαντικό νομοσχέδιο από την άποψη ότι διευθετεί ζητήματα, οικονομικά θέματα, συμφέροντα απέναντι των οποίων η Κυβέρνηση είχε πραγματικές δεσμεύσεις. Πέντε θέματα σε ένα πακέτο. Πέντε θέματα σημαντικά σ’ αυτό το νομοσχέδιο. 
     Πρώτος στόχος, που δεν αναγράφεται ασφαλώς στο νομοσχέδιο αλλά εμπεριέχεται σ’ αυτό. Πώληση του ΟΤΕ, έλεγχος της αγοράς τηλεπικοινωνιών. 
     Δεύτερος στόχος. Πώληση της Εμπορικής. 
     Τρίτος στόχος. Πώληση της Αγροτικής. 
     Τέταρτος στόχος. Χάρισμα στους τραπεζίτες -στους Γάλλους, Ελβετούς και Αμερικάνους, όπως καταγγέλθηκε και από στέλεχος της παράταξής σας- σημαντικών ποσών. 
     Πέμπτος στόχος. Να παρουσιαστούν όλα αυτά ως μεταρρυθμίσεις.
     Φυσικά αυτοί οι στόχοι έχουν και τις παράπλευρες απώλειες. Τα μέσα με τα οποία θα υλοποιηθούν. 
     Εθνική Επιτροπή Τηλεπικοινωνιών. Παρά αυτά τα οποία λέγατε στο πρόγραμμά σας, κύριε Υπουργέ, παρά το ότι λέγατε ότι θα την κάνετε πραγματικά ανεξάρτητη αρχή -θεωρώντας ότι μέχρι τότε δεν είχε πλήρη ανεξαρτησία- έρχεστε σήμερα να επικαλεστείτε μια γνωμοδότηση η οποία βγήκε αφού έληξε η θητεία της επιτροπής και έπρεπε ήδη να έχει διοριστεί καινούργια. Έρχεστε σήμερα να επαναφέρετε στην απόλυτη εξουσία του Υπουργού και φυσικά της Κυβέρνησης συνολικά, δεν θα αποφασίσει μόνο ο Υπουργός, το διορισμό του προέδρου σε μια ανεξάρτητη αρχή.


    Το ΙΚΑ είναι η δεύτερη παράπλευρη απώλεια. Οι εργαζόμενοι στο ΙΚΑ καταγγέλλουν –και θα καταθέσω το σχετικό έγγραφο στα Πρακτικά- η Πανελλήνια Ομοσπονδία Συλλόγων Εργαζομένων ότι το ΙΚΑ καλείται να αναλάβει χρέη που δεν του ανήκουν, να καταβάλει από 1.1.2006 συντάξεις σε δεκαοκτώ χιλιάδες συνταξιούχους τραπεζοϋπαλλήλους. Το κόστος για την καταβολή των συντάξεων ανέρχεται σε 500.000.000 ευρώ ετησίως. Η συνολική επιβάρυνση από την ένταξη όλων των ταμείων, σύμφωνα με το ν. 3029, ανέρχεται σε 13,5 δισεκατομμύρια για την κύρια και επικουρική ασφάλιση.
    Θα το καταθέτω στα Πρακτικά, γιατί εμπεριέχει και άλλα στοιχεία που έχουν να κάνουν με την επιβάρυνση στο ΙΚΑ. Το ΙΚΑ, όμως, θα επιβαρυνθεί.
    Ο κύριος Υπουργός είπε ότι δεν πληρώνει το κράτος, δεν πληρώνουν οι φορολογούμενοι. Επίσης είπε ότι οι τράπεζες δεν θα κλείσουν. Άρα, δεν θα πληρώσουν αφού δεν θα κλείσουν, σύμφωνα με τον ίδιο.
    Το ΙΚΑ, λοιπόν, που επιβαρύνεται –και αφού ζήτησε και διάλογο- θα κληθεί να δώσει λύση από μόνο του. Μπορεί να δώσει λύση εάν δεν γίνει περιορισμός στις παροχές και στην ιατροφαρμακευτική περίθαλψη, εάν δεν αυξηθούν οι εισφορές για εργαζόμενους και για μικρές επιχειρήσεις;
    Αυτά είναι ζητήματα τα οποία θα έλθουν στη συνέχεια με το διάλογο, τον οποίο θα ζητήσετε προκειμένου να σωθεί το ΙΚΑ.
    Θα ήθελα να καλέσω τους συναδέλφους της Συμπολίτευσης να πράξουν αυτό που πρέπει να πράξουν σε σχέση με τη συνείδησή τους και να δουν ότι σήμερα δεν πρέπει να περάσουν στα ψιλά οι καταγγελίες που έγιναν για ενδεχόμενες σκοπιμότητες χαρίσματος συγκεκριμένων χρηματικών ποσών σε οικονομικά συμφέροντα.
    Ευχαριστώ.
    (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Χριστοφιλοπούλου έχει το λόγο.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
    Κύριε Πρόεδρε, τις ημέρες αυτές εκτυλίσσεται μπροστά μας μια πολύ καλά σχεδιασμένη επικοινωνιακή προπαγάνδα. Μια προπαγάνδα της Νέας Δημοκρατίας, μια προπαγάνδα που παίζεται εντός και εκτός Βουλής. Διότι όσοι συνάδελφοι και χθες και σήμερα πήραμε εφημερίδες, είδαμε και σήμερα τις ολοσέλιδες καταχωρίσεις στον ημερήσιο Τύπο υπέρ της δήθεν μεταρρύθμισης. 
    Ζητώ, κύριε Πρόεδρε, να κατατεθούν στο ελληνικό Κοινοβούλιο, για να γνωρίζουμε οι Βουλευτές, τα ακριβή ποσά που κάθε ημέρα ξοδεύονται στις ημερήσιες καταχωρίσεις με έξοδα των Υπουργείων Οικονομίας και Απασχόλησης, δηλαδή με έξοδα του Έλληνα φορολογούμενου.
    Ο κύριος Υπουργός μας είπε ότι έγινε διάλογος και μας κατέθεσε ως δείγμα διαλόγου την περίφημη επιστολή της ΟΤΟΕ -πρώτη φορά πραγματικά ακούμε ότι γίνεται κοινωνικός διάλογος δι’ αλληλογραφίας- όταν η ίδια η ΟΤΟΕ στην αρμόδια επιτροπή διαβεβαίωσε ότι μία φορά και μόνον πήγαν –και μάλιστα για ελάχιστη ώρα- στο Υπουργείο Οικονομίας. Άρα, ουδείς σοβαρός διάλογος, ουδεμία σοβαρή τριμερής προσπάθεια εύρεσης κοινά αποδεκτής λύσης έγινε ποτέ στις τράπεζες.
    Ακούσαμε πάλι σήμερα από τον Υπουργό Οικονομίας το φοβερό τρόπο να απλοποιείς τα πάντα και διά της απλοποιήσεως να περνάς ό,τι θέλεις. Πραγματικά αυτή είναι μία φοβερή προπαγάνδα. Δεν ψεύδεσαι, απλώς απλοποιείς.
    Μας είπε ο κύριος Υπουργός της Οικονομίας ότι η μόνη διαφορά είναι ότι με το άρθρο 11 του ν. 3029 –τον οποίο δεν εφαρμόζετε- προβλέπεται νομικό πρόσωπο ιδιωτικού δικαίου, όπως και τα ήδη υπάρχοντα επικουρικά ταμεία, με το δε νομοσχέδιο, το οποίο συζητούμε σήμερα, είναι νομικό πρόσωπο δημοσίου δικαίου.
    Κυρίες και κύριοι συνάδελφοι, αυτός ο φορέας ο θνησιγενής, αυτό το ΕΤΑΤ απειλεί να γίνει το φέρετρο των συλλογικών διαπραγματεύσεων στον τραπεζικό χώρο. Έτσι εξαναγκάζονται -θέλουν, δεν θέλουν- οι τραπεζοϋπάλληλοι να διαλύσουν τα ταμεία. Τους εξαναγκάζουν οι ρυθμίσεις των άρθρων που σήμερα μας ζητάτε να ψηφίσουμε. Και τα καταγγέλλουμε και τα καταψηφίζουμε.
    Θέλω, όμως, να πάρω λίγο περισσότερο χρόνο για να μιλήσω και πάλι σήμερα λίγο πιο συγκεκριμένα για την περίφημη εθελούσια έξοδο στον ΟΤΕ. 
    Κύριε Πρόεδρε, μας είπε ο Διοικητής του ΟΤΕ, ο κ. Βουρλούμης, στην επιτροπή ότι θα ήταν πιο σωστό να είναι στοχευμένη η εθελούσια έξοδος. Τον ρωτήσαμε αν υπάρχει επιχειρησιακό σχέδιο και ποια είναι τα πλάνα του ΟΤΕ και είπε, «είμαστε μια ιδιωτική επιχείρηση, δεν τα βγάζουμε τα επιχειρησιακά σχέδια στη φόρα».
  Εμείς δεν τους είπαμε να βγάλουν αυτά που πραγματικά δεν πρέπει να βγουν. Αλλά σας ερωτώ: Ο μεγαλύτερος μέτοχος του ΟΤΕ, δηλαδή το ελληνικό κράτος και το Κοινοβούλιο, δεν πρέπει να ξέρουν προς ποια κατεύθυνση πάει ο ΟΤΕ και σε ποιες επιχειρησιακές στρατηγικές υπάγεται αυτή η άκριτη και πανάκριβη, όπως την είπα και χθες, εθελούσια έξοδος;
      Αποτελεί λοιπόν πολιτική σας να μην ενημερώνετε το Κοινοβούλιο διά των αρμοδίων διοικητών, που εσείς ορίζετε, όταν ο κάθε απλός μέτοχος του χρηματιστηρίου της Νέας Υόρκης έχει κάθε χρόνο διά της εκθέσεως 20F τα πλήρη πεπραγμένα και τους στόχους του ΟΤΕ. Και θέλω να καταθέσω στα Πρακτικά αυτόν τον πίνακα περιεχομένων που ο κάθε απλός μέτοχος του ΟΤΕ μπορεί να έχει κάθε χρόνο στα χέρια του και που μας αρνήθηκε την παραμικρή ενημέρωση ο κ. Βουρλούμης στην αρμόδια επιτροπή.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και προχώρησε πράγματι σ’ αυτήν την ανήκουστη και κοινωνικά άδικη εθελούσια έξοδο, την οποία καταγγέλλουμε. Γιατί κι εμείς κάναμε και μειώσαμε το προσωπικό από τριάντα τρεις χιλιάδες σε δεκαπέντε χιλιάδες μέσα σε μερικά χρόνια, χωρίς να ανοίξει μύτη, γιατί ήταν στοχευμένη, γιατί δεν δημιουργούσε στρεβλώσεις στην αγορά εργασίας, γιατί ήταν μια σειρά εθελουσίων εξόδων που πραγματικά είχαν στόχο ο ΟΤΕ να γίνει μια ανταγωνιστική επιχείρηση και να είναι ταυτόχρονα κοινωφελής.
      Θέλω να αναφέρω τρία παραδείγματα: Έχουμε υπαλλήλους αυτήν τη στιγμή που μπήκαν στον ΟΤΕ το 1958, το 1959, το 1960 -ήταν τότε δεκαεπτά, δεκαοκτώ χρονών, μαθητευόμενοι στον ΟΑΕΔ- οι οποίοι μονιμοποιήθηκαν και οι οποίοι έρχονται τώρα με αυτό το άρθρο να θεμελιώσουν επτά πλασματικά έτη, να βγουν στη σύνταξη πριν το 2012 και να βγουν σήμερα στην αδήλωτη αγορά εργασίας ως εξειδικευμένοι και πολλαπλά πληρωμένοι με τις καταρτίσεις που έχουν υποστεί μέσα στον ΟΤΕ. Συνταξιούχοι σαράντα πέντε, σαράντα έξι, σαράντα επτά χρονών. Έχουμε διοικητικούς υπαλλήλους που προσλήφθηκαν το 1975 -ήταν δεκαοκτώ και δεκαεννέα ετών, απόφοιτοι λυκείου- ηλικίας σαράντα οκτώ, σαράντα εννέα ετών. Και αυτοί με τις ίδιες σκανδαλώδεις διατάξεις είναι ελεύθεροι. Ελεύθεροι να κάνουν τι;
      Στην επικουρική σύνταξη: Είναι το θεμέλιο της κοινωνικής αδικίας.
      Θέλω, κύριε Υφυπουργέ, που είστε εδώ, παρών, να το ακούσετε: Ξέρετε πολύ καλά ότι ο κλάδος επικουρικής σύνταξης του Ταμείου Αρωγής ιδρύθηκε το 1986.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω σε μισό λεπτό, κύριε Πρόεδρε. Αυτό το παράδειγμα θέλω να αναφέρω.
      Έτσι λοιπόν έχουμε υπαλλήλους, οι οποίοι θα έφευγαν το 2012, που πριμοδοτούνται με επτά πλασματικά έτη και θα τύχουν επικουρικής σύνταξης είκοσι έξι ετών -έχουν δουλέψει αυτοί οι άνθρωποι λιγότερο, έχουν συνεισφέρει λιγότερο στο ταμείο- ενώ αντίστοιχα υπάλληλοι που δικαιούνται τώρα τη σύνταξή τους κι έχουν δουλέψει περισσότερο, έχουν πληρώσει πολύ περισσότερα στα ταμεία, δεν μπορούν να τύχουν των ίδιων διατάξεων. Αυτό είναι η μορφή της κοινωνικής δικαιοσύνης που η Νέα Δημοκρατία θεωρεί ότι είναι καλό να γίνει για τον ΟΤΕ και για το δημόσιο συμφέρον.
      Καταψηφίζουμε και αυτά τα άρθρα. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Χριστοφιλοπούλου.
      Ο συνάδελφος κ. Ανδρουλάκης έχει το λόγο.
      ΔΗΜΗΤΡΗΣ ΑΝΔΡΟΥΛΑΚΗΣ: Κύριε Πρόεδρε, ο Υπουργός της Οικονομίας κατά τη γνώμη μου προσπάθησε να αποκοιμίσει το Κοινοβούλιο και τον ελληνικό λαό, λέγοντας ότι δεν τίθεται κανένα θέμα ΙΚΑ. Μάλιστα και ο φίλος μου, ο κ. Αγοραστός, ο οποίος είναι πολύ καλός γνώστης του θέματος -είναι πολύ καταρτισμένος Βουλευτής, ξέρει το θέμα, έχουμε μιλήσει και δημόσια μαζί- είπε επίσης ότι το Σύνταγμα κατοχυρώνει τις συντάξεις.
      Κύριοι συνάδελφοι, το αναδιανεμητικό σύστημα είναι πολύ καλό, αλλά έχει ένα και μοναδικό ελάττωμα: Το επίπεδο συντάξεων που δίνει εξαρτάται από μία μελλοντική πολιτική απόφαση, από μια άλλη πολιτική συγκυρία, από μια άλλη πολιτική πλειοψηφία. Και αλίμονο αν εμπιστευθούμε τις συντάξεις του ελληνικού λαού στο συνταγματικό και μόνο πατριωτισμό. Τότε αυτό σημαίνει ελάχιστη κρατική σύνταξη και όποιος μπορεί ας μας κάνει ιδιωτική ασφάλιση.
      Δεν ξέρω ποιοι θα είναι σε δέκα χρόνια Βουλευτές εδώ μέσα. Δεν ξέρω ποιοι θα πολιορκούν σε δέκα χρόνια το Κοινοβούλιο απ’ έξω: οι εργαζόμενοι, οι νέοι ή οι συνταξιούχοι. Δεν ξέρω από ποιους θα φάμε ξύλο. Και από τους εργαζόμενους και από τους συνταξιούχους. Και από τους δύο θα φάμε ξύλο. Αυτή είναι η σκληρή πραγματικότητα. Διότι σε δέκα χρόνια, όταν η δικιά μου η γενιά σεμνά και ταπεινά θα πάει στο ασφαλιστικό της ταμείο να υποβάλει αίτηση συνταξιοδότησης, αυτό το ανάξιο λόγου συμβάν μπορεί να εξελιχθεί σε μια κοινωνική καταιγίδα, στην πιο προβλέψιμη οικονομική και κοινωνική κρίση. Και αυτή η κρίση που θα ερχόταν σε δώδεκα, δεκαπέντε χρόνια, με τις αποφάσεις που παίρνετε σήμερα θα έρθει κατά τη γνώμη μου σε δέκα χρόνια, ίσως και νωρίτερα.
      Αυτή είναι η σκληρή πραγματικότητα. Καλοί είναι οι νόμοι, αλλά το ασφαλιστικό δεν το κρίνουν οι νόμοι. Το κρίνουν οι πόροι. Όποια κυβέρνηση και αν είναι σε δέκα χρόνια, θα βρεθεί μπροστά σε μεγάλα διλήμματα. Φόρους δεν μπορεί να αυξήσει. Εισφορές δεν μπορεί να αυξήσει. Θα μειώσει τις δαπάνες και άλλο για την παιδεία, για την καινοτομία, για τις δημόσιες επενδύσεις ή -προσέξτε, διότι αυτό είναι το «ψητό»- θα πει δυστυχώς επτωχεύσαμε και βάσει του Συντάγματος σας δίνουμε μία ελάχιστη εγγυημένη σύνταξη και από εκεί και πέρα εάν είστε καλά παιδιά και σας δώσουν κανένα φράγκο σωθήκατε; Αν έχετε κάνει ιδιωτική ασφάλιση, κάτι γίνεται, αλλιώς «πηγαίνετε να πνιγείτε», διότι αυτό θέλει σήμερα η παγκόσμια εργοδοσία. Δεν πιστεύει πια στις μεταρρυθμίσεις των ασφαλιστικών συστημάτων. 
      Είδατε την έκθεση της Παγκόσμιας Τράπεζας. Λέει, μην μπερδευόμαστε τώρα με μεταρρυθμίσεις και σαχλαμάρες. Ελάχιστη κρατική σύνταξη και ιδιωτική ασφάλιση. Πιστεύω ότι αυτό θέλει και η ελληνική εργοδοσία. Να ξεφορτωθεί τις εισφορές, να ξεφορτωθεί την κοινωνική ασφάλιση.
      Βρισκόμαστε, κύριοι συνάδελφοι, ακόμα και αν δεν είναι αυτή η πρόθεση της Κυβέρνησης, σε ένα σχέδιο που θα το έλεγα «Βυθίσατε το ΙΚΑ». Και έρχεται ο Υπουργός Οικονομίας, βγάζει τον πύρο από τα αμπάρια του πλοίου που βυθίζεται -του ΙΚΑ- και παίρνει και απελπισμένο ύφος ναυαγοσώστη και μας λέει: «Ελάτε να κάνουμε διάλογο, για να σώσουμε το ΙΚΑ». Αυτό είναι απαράδεκτο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακολουθούμε τις τελευταίες ημέρες μια πολύ ενδιαφέρουσα και ζοφερή, θα έλεγα, κλιμάκωση της συζήτησης γύρω από το ασφαλιστικό των τραπεζών, αλλά εν τέλει και γύρω από το συνολικό ασφαλιστικό ζήτημα που αντιμετωπίζει και η χώρα μας και όλη η Ευρωπαϊκή Ένωση. 
      Στην αρχή είχαμε να αντιμετωπίσουμε μία ρύθμιση, που την κατακρίνουν όλοι ως αντισυνταγματική, κραυγαλέα, αντικοινωνική και ανεφάρμοστη. Αυτό, όμως, δεν είναι τίποτε μπροστά στο επόμενο πρόβλημα που προέκυψε, που είναι η συνολική παγίδευση των εργαζομένων και των συνταξιούχων με όχι την ένταξη, αλλά τη στοίβαση των ταμείων στο ΙΚΑ. Όλοι στοιβάζονται στο ΙΚΑ. Όλα υποτίθεται ότι παραπέμπονται στον κρατικό προϋπολογισμό. 
      Ανοίγει τυφλά η Κυβέρνηση τη συζήτηση για το ασφαλιστικό, χωρίς αναλογιστικές μελέτες, χωρίς πρόταση. Ενσταλάζει, όπως είπα και χθες, την ιδεολογική αντίληψη ότι οι εργαζόμενοι οι ίδιοι και οι συνταξιούχοι από τις σάρκες τους θα δώσουν εσωτερική λύση στο μακροπρόθεσμο ασφαλιστικό πρόβλημα της χώρας και βέβαια όλα επαφίενται σε μία μελλοντική νομοθετική ρύθμιση, όπως πολύ ωραία είπε ο κ. Ανδρουλάκης προηγουμένως.
      Αυτό βέβαια είναι κάτι που το αναμέναμε από την Κυβέρνηση της Νέας Δημοκρατίας, η οποία τώρα προσχώρησε στις γνωστές κλασικές αντιλήψεις της ελληνικής Δεξιάς στη φιλελεύθερη εκδοχή της, στην εκδοχή του κ. Μητσοτάκη, και πορεύεται με μεγαλύτερη «αυτοπεποίθηση», με μεγαλύτερη «άνεση», με μεγαλύτερο «δυναμισμό».
      Από τότε που ο κ. Καραμανλής εγκατέλειψε τις θεωρίες του για μετριοπάθεια και κοινωνικό κέντρο, έχει βρει τον εαυτό του, το ρυθμό του. Είναι ένας Πρωθυπουργός της ελληνικής Δεξιάς παράταξης, που εφαρμόζει με αταβισμό αυτά που επιχείρησε να εφαρμόσει η Κυβέρνηση του κόμματός του κατά την παράδοξη και τραγική τελικά για την οικονομία της χώρας τριετία 1990-1993.
      Αυτά τα είπαμε όλες αυτές τις μέρες. Τώρα προκύπτει, από χθες έως σήμερα, μείζον ηθικό και θεσμικό ζήτημα. Προκύπτει ότι η Κυβέρνηση δεν κάνει απλώς μια βλαπτική και αντιλαϊκή ρύθμιση. Προκύπτει ότι διαπραγματεύεται ή για την ακρίβεια εκχωρεί τη νομοθετική της πρωτοβουλία και ουσιαστικά τη νομοθετική αρμοδιότητα της Βουλής σε συγκεκριμένες τραπεζικές επιχειρήσεις. Αυτό είναι μείζον ζήτημα συνταγματικής τάξης. Τίθεται ουσιαστικά πρόβλημα δημοκρατικού και κοινοβουλευτικού πολιτεύματος. 
      Ο κ. Αλογοσκούφης έχει μείνει άφωνος μπροστά στα θέματα που θέτει ο πρώην Αρχηγός της παράταξης στην οποία ανήκει και εκτοξεύει βέλη χωρίς κανένα λόγο και χωρίς καμία σημασία σε στελέχη και Βουλευτές της Αντιπολίτευσης, γιατί δεν μπορεί να απαντήσει σε αυτό το τεράστιο ηθικό ζήτημα που έχει προκύψει.


    Αποδεικνύεται πλέον, όχι απλά και μόνο με παρατηρήσεις στους ισολογισμούς ή με σκέψεις βασισμένες στην κοινή λογική που μπορεί να κάνει ο καθένας, ότι υπήρξε συναλλαγή όχι προσωπικού χαρακτήρα, αλλά πολιτική συναλλαγή σκανδαλώδης, η οποία πλήττει τα θεμέλια της διαφάνειας, της δημοκρατίας, της ισονομίας και του κράτους δικαίου. Αυτό φαίνεται από τη στάση που έχει επισήμως η Κυβέρνηση σε σχέση με το νομοσχέδιο μέχρι και την υστάτη ώρα. 
    Με την έναρξη της συζήτησης στην Ολομέλεια ο κ. Αλογοσκούφης με προφορική προσθήκη στο άρθρο 59 περίπτωση γ΄, διευκόλυνε ακόμη περισσότερο τις τράπεζες σε σχέση με τις υποχρεώσεις που έχουν ως προς τα επικουρικά ταμεία. Σε σχέση με τα κύρια ταμεία, είναι δεδομένη η διευκόλυνση. Την αποτίμησε ο κ. Βαρθολομαίος σε εννέα δισεκατομμύρια.
    Έρχεται τώρα και απαντά διά της υπεκφυγής στο θέμα που έθεσε στην αρχή της συνεδρίασης ο κ. Έβερτ για το αν η δαπάνη του ΕΤΕΑΜ λόγω της ένταξης των ταμείων των τραπεζοϋπαλλήλων θα καλυφθεί από τις τράπεζες -όχι σε δέκα, αλλά σε τριάντα χρόνια με τη ρύθμιση που έκανε ο κ. Αλογοσκούφης- τουλάχιστον εντόκως. Και τι μας λέει ο κ. Αλογοσκούφης; «Γιατί να πω «εντόκως»; Ειδική οικονομική μελέτη θα προσδιορίσει το ύψος της δαπάνης». 
    Μα, η λέξη «δαπάνη» είναι μια πονηρή υπεκφυγή. Θα έπρεπε  η διάταξη αυτή στο άρθρο 59 περίπτωση γ’ να αναφέρεται στην κάλυψη του αναλογιστικού ελλείμματος που θα προκύψει από την ένταξη των επικουρικών ταμείων των τραπεζοϋπαλλήλων. Αν έχει σθένος η Κυβέρνηση, ας αντικαταστήσει τη λέξη «δαπάνη» στην περίπτωση γ’ του άρθρου 59 με τον όρο «αναλογιστικό έλλειμμα», για να αποδειχθεί ποιο είναι το συγκεκριμένο οικονομικό όφελος του τραπεζικού συστήματος και λόγω μη εγγραφής στους ισολογισμούς και λόγω της χρηματοοικονομικής εκμετάλλευσης μεγάλων ποσών για μεγάλο χρονικό διάστημα και λόγω της μετατροπής του συστήματος σε σύστημα εγγυημένων εισφορών από σύστημα εγγυημένων παροχών. 
    Υπάρχει, όμως, κύριε Πρόεδρε, και άλλο εξίσου σημαντικό ζήτημα ηθικής, πολιτικής και οικονομικής τάξης. Ποιο είναι το βασικό επιχείρημα της Κυβέρνησης; Ότι όλα αυτά γίνονται για να καλυφθεί η ανάγκη υποστήριξης και διάσωσης της Εμπορικής και της Αγροτικής που τώρα ανήκουν κατά πλειοψηφία στο ελληνικό δημόσιο. Παρακολουθούμε όμως μία συστηματική και καλά οργανωμένη επιχείρηση χρηματιστηριακής και οικονομικής απαξίωσης της Εμπορικής Τράπεζας, που είναι κατά βάθος η λεία του όλου σχεδίου με το νέο κύμα συγχωνεύσεων και εξαγορών στον τραπεζικό τομέα. 
    Η απαξίωση γίνεται, όταν διεκτραγωδεί ο ίδιος ο Υπουργός Οικονομίας και Οικονομικών από του Βήματος της Βουλής τα οικονομικά στοιχεία της Εμπορικής Τράπεζας, όταν δημιουργεί αυτήν την εικόνα πανικού, όταν ουσιαστικά απαξιώνει τη μετοχή και την πιέζει προς τα κάτω. Άρα, από τη μια το ελληνικό δημόσιο αναλαμβάνει τα βάρη, δηλαδή ο φορολογούμενος και ο ασφαλισμένος, από την άλλη η μετοχή απαξιώνεται, ώστε η λεία της Εμπορικής Τράπεζας να είναι και καθαρή και φθηνή. 
    Ε, όχι, κύριε Πρόεδρε! Η Κυβέρνηση δεν θα προσφέρει σε αυτούς που εξυπηρετεί μία λύση η οποία είναι και καθαρή και φθηνή. Και όπως αντιστέκεται ο κ. Έβερτ, έτσι καλούνται όλοι οι Βουλευτές της Νέας Δημοκρατίας να συνειδητοποιήσουν ότι καθίστανται χωρίς τη βούλησή τους συμμέτοχοι σε αυτό το τεράστιο ηθικό, θεσμικό και οικονομικό πρόβλημα που δημιουργείται. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Χωρέμης. 
    ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, από τη συζήτηση που έχει γίνει ως τώρα, προκύπτει -νομίζω- φανερά ότι οι συγκεκριμένες ρυθμίσεις του νομοσχεδίου έρχονται να εξυπηρετήσουν συγκεκριμένα οικονομικά συμφέροντα. Αυτό νομίζω προκύπτει από όλες τις τοποθετήσεις, όπως έχουν γίνει ως τώρα. Οι δε απαντήσεις του κυρίου Υπουργού Οικονομίας και Οικονομικών δεν έπεισαν, όπως δεν έπεισαν και οι απαντήσεις του Υπουργού Εργασίας, Απασχόλησης και Κοινωνικής Προστασίας ότι η Κυβέρνηση επιλέγει μία εισπρακτική, κοντόφθαλμη, αδιέξοδη και αυταρχική λογική, προκειμένου να καλύψει τα ελλείμματα του κρατικού προϋπολογισμού, που όμως η ίδια δημιουργεί και η ίδια συνεχώς διευρύνει. 
      Στόχος της είναι η ελάφρυνση των συγκεκριμένων επιχειρήσεων από το ασφαλιστικό και το εργασιακό κόστος, προκειμένου να τις εκποιήσει, προκειμένου να τις ιδιωτικοποιήσει. 
      Αυτή είναι η έννοια των διαρθρωτικών αλλαγών και των μεταρρυθμίσεων της Κυβέρνησης και μάλιστα με πρόθεση πιλοτικής εφαρμογής -σύμφωνα με το υπόμνημα που κατέθεσε στις Βρυξέλλες- προκειμένου πράγματι να τεστάρει, να δοκιμάσει τις κοινωνικές αντιδράσεις και να προετοιμαστεί σε μία γενικότερη εφαρμογή. 
      Όμως, τονίσαμε και χθες ότι αυτές οι ρυθμίσεις είναι χαριστικές και μάλιστα γίνονται για να κερδίσουν οι λίγοι, τα συμφέροντα των οποίων εξυπηρετεί η Κυβέρνηση εις βάρος του κοινωνικού συνόλου και των φορολογουμένων Ελλήνων. 
      Πρόκειται για επιλογές οι οποίες συνιστούν πλήρη απορύθμιση του κοινωνικοασφαλιστικού συστήματος, συνιστούν ευθεία βολή κατά της βιωσιμότητας του κύριου ασφαλιστικού φορέα που είναι το ΙΚΑ, και με συμβολή των εργαζομένων και του συνδικαλιστικού κινήματος τα προηγούμενα χρόνια και με βασικό εργαλείο το νόμο του ΠΑΣΟΚ, το ν. 3029/2002, κατέστη δυνατόν να διαμορφωθούν συνθήκες και πλαίσιο για τη δημιουργία ενός βιώσιμου ασφαλιστικού συστήματος με κύρια βέβαια τη λειτουργία του ΙΚΑ, αλλά όχι ως ελλειμματικού αλλά πλεονασματικού και βιώσιμου ταμείου. 
      Πρόκειται για επιλογές που υπονομεύουν και καταπατούν τα ασφαλιστικά δικαιώματα και τη σιγουριά όλων των συνταξιούχων και ασφαλισμένων στο ΙΚΑ, καθώς διαμορφώνει ένα γενικευμένο κλίμα ανασφάλειας. 
      Η επιχειρηματολογία της Κυβέρνησης, έτσι όπως εκτέθηκε εδώ στη Βουλή, καταρρίπτεται πλήρως, γιατί βασίζεται σε ψευδείς, παραπλανητικές και συκοφαντικές εκτιμήσεις και απόψεις. Η Κυβέρνηση ισχυρίζεται φερ’ ειπείν ότι δεν επιβαρύνεται το κράτος και ο φορολογούμενος.
      Αντίθετα, απεδείχθη περίτρανα ότι χαρίζονται δισεκατομμύρια στις τράπεζες και όχι μόνο στις δημόσιες, τις οποίες βεβαίως θέλει να εκποιήσει στην πορεία, αλλά και στις ιδιωτικές και το δεν κόστος θα κληθεί να καλύψει είτε ο κρατικός προϋπολογισμός είτε το ΙΚΑ και το ΕΤΕΑΜ, διότι το ΙΚΑ και το ΕΤΕΑΜ θα αναλάβουν το κόστος ένταξης των ταμείων κύριας σύνταξης, διότι το ΙΚΑ θα αναλάβει το σύνολο των υποχρεώσεων για τους χιλιάδες συνταξιούχους της Εθνικής και της Αγροτικής, διότι το ΙΚΑ θα αναλάβει το κόστος ένταξης των επικουρικών ταμείων και το ΙΚΑ τελικά θα έχει τα ζημία από την κατακόρυφη μείωση των εισφορών των τραπεζών, όπου και εδώ ωφελούνται, πέρα βεβαίως της άρσης των υποχρεώσεών τους για την καταβολή της κύριας και επικουρικής σύνταξης.
      Κυρίες και κύριοι συνάδελφοι, το σημαντικό ζήτημα δεν είναι απλά η σκανδαλώδης μεταχείριση των τραπεζών από την Κυβέρνηση, όσο κυρίως η άγρια αναδιανομή των εισοδημάτων υπέρ των τραπεζών και σε βάρος των εργαζομένων και των φορολογουμένων.
      Η Κυβέρνηση ισχυρίζεται ότι εφαρμόζει το ν. 3029/2002. Καταργεί την ενότητά του, κυρίες και κύριοι συνάδελφοι, καταργεί την ενιαία του λογική και την εσωτερική του δικαιοσύνη που χαρακτηρίζει αυτό το νόμο, κάνοντας επιλεκτική και αποσπασματική χρήση των διατάξεών του. Δεν τον εφαρμόζει ούτε για την ένταξη των ταμείων κύριας σύνταξης στο ΙΚΑ ούτε για τη χρηματοδότηση του ΙΚΑ από τον κρατικό προϋπολογισμό ούτε για την περίπτωση των επικουρικών ταμείων. Η δημιουργία νομικού προσώπου δημοσίου δικαίου, του ΕΤΑΤ, τα φορτώνει όλα στο ΕΤΕΑΜ και τους φορολογούμενους. 
      Πολλά μπορεί κανείς να πει, επιτρέψτε μου όμως λόγω του ότι δεν υπάρχει χρόνος, να κάνω μία παρατήρηση σε σχέση με τη διαδικασία που παρακολουθήσαμε λίγο πριν, όπου ο Υπουργός Οικονομίας και Οικονομικών κ. Αλογοσκούφης, ενοχλήθηκε από την τοποθέτηση τόσο του κ. Καστανίδη όσο κυρίως της κ. Διαμαντοπούλου. 
      Και το ερώτημα που τίθεται είναι το εξής: Είναι δυνατόν οι τοποθετήσεις που είναι καθαρά πολιτικές, που εδράζονται σε πολιτικό σκεπτικό να συνιστούν προσωπικό ζήτημα; Δεν είναι αυτό που ενόχλησε τον κ. Αλογοσκούφη! Τον κ. Αλογοσκούφη τον ενόχλησαν οι απόψεις και η γενναία στάση του κ. Έβερτ. Σ’ αυτούς απαντούσε, όταν απαντούσε στην κ. Διαμαντοπούλου και στον κ. Καστανίδη.
      Θέλω να πω εδώ ότι πράγματι αυτό που είπε προηγουμένως ο κ. Βενιζέλος συνιστά πρόκληση στους συναδέλφους της Νέας Δημοκρατίας να πάρουν θέση στο συγκεκριμένο ζήτημα που τίθεται τόσον καιρό. Μας είχατε πει ότι είστε πολύ ευαίσθητοι απέναντι στα ζητήματα της διαπλοκής. Έχετε μια ευκαιρία να το επιδείξετε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παπαδόπουλος έχει το λόγο. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, σήμερα η Κυβέρνηση στην αρχή διά του Υπουργού Οικονομίας και Οικονομικών παρουσιάστηκε ως λάβρος ιεροφάντης της αλήθειας και της ενημέρωσης του ελληνικού λαού. Γι’ αυτό και εγώ σκέφτηκα αντί ομιλίας να θέσω δεκαέξι ερωτήματα πάρα πολύ σύντομα. Πιστεύω ότι η Κυβέρνηση έχει κοινοβουλευτική πολιτική υποχρέωση να ενημερώσει τον ελληνικό λαό μέσα από τη Βουλή. 
      Ερώτημα πρώτο. Είναι αλήθεια ή όχι ότι το σύνολο των ασφαλισμένων στα υπό ένταξη ταμεία είναι εν ενεργεία είκοσι χιλιάδες οκτακόσιοι πενήντα και συνταξιούχοι δεκαοκτώ χιλιάδες πεντακόσιοι είκοσι δύο;
      Δεύτερον. Με βάση αυτή τη σχέση -1,13 προς 1- είναι δυνατόν με μόνο τις εισφορές των εργαζομένων να χρηματοδοτηθούν οι παροχές των συντάξεων των ταμείων, όταν ο μέσος όρος σύνταξης είναι 1183 ευρώ, ενώ το ΙΚΑ έχει μέσο όρο σύνταξης 480 ευρώ; 
      Τρίτον. Είναι αλήθεια ότι, για να αντεπεξέλθει το σύστημα παροχών συντάξεων, θα έπρεπε η σχέση εισφορών-παροχών να ήταν 1 προς 3, ώστε το έλλειμμα του ΙΚΑ να μην επιβαρύνεται από τα εν λόγω ταμεία κατά 9.000.000.000 ευρώ;
      Τέταρτον. Είναι ή όχι αλήθεια ότι, αν σε αυτό προστεθεί η επιβάρυνση από το ΤΑΠ-ΟΤΕ και το ΤΑΠΥ, τότε η επιβάρυνση του ΙΚΑ ανέρχεται σε 22.000.000.000 ευρώ;
      Πέμπτον. Είναι αληθές ότι αυτά τα 22.000.000.000 ευρώ τελικά θα ανέλθουν στο εξωφρενικό ποσό των 27,5 δισεκατομμυρίων ευρώ, με τη δεδομένη προσθήκη των 5.000.000.000 ευρώ, δηλαδή των σωρευμένων οφειλών του δημοσίου προς το ΙΚΑ;
      Έκτον. Είναι, επίσης, αληθές ότι έναντι του συνολικού αυτού ελλείμματος των 27,5 δισεκατομμυρίων ευρώ το ΙΚΑ διαθέτει αποθεματικό τώρα μόνο 5,5 δισεκατομμύρια ευρώ; 
      Έβδομον. Είναι ή όχι αληθές –και οφείλετε να απαντήσετε τώρα εδώ στη Βουλή, κύριε Υφυπουργέ, μιας και είστε εσείς εδώ και δεν είναι ο Υφυπουργός Οικονομίας και Οικονομικών- ότι οι ρυθμίσεις σας οδηγούν το ΙΚΑ, αντί να αντέξει μέχρι το 2020, όπως όλοι πιστεύαμε αφελώς μέχρι σήμερα –εγώ ποτέ δεν το πίστευα, αλλά υπήρχε τέτοια εντύπωση- έχει πλέον χρόνο αντοχής πληρωμής των συντάξεων μέχρι το 2009, δηλαδή μόλις τέσσερα χρόνια από σήμερα; 
      Όγδοο. Είναι αληθές ή όχι ότι ο μέχρι πρόσφατα θετικός κλάδος ασθένειας του ΙΚΑ, που παρανόμως τα πλεονάσματά του τροφοδοτούν μέχρι και σήμερα τον κλάδο σύνταξης, τώρα έγινε και αυτός ελλειμματικός; 
      Ένατο. Είναι αληθές ή όχι ότι παρ’ ότι οι τράπεζες, μέσω συλλογικών συμβάσεων και νόμων, ήταν υποχρεωμένες να καλύψουν τα ελλείμματα των προς συγχώνευση ταμείων τους, τώρα και αυτά επιρρίπτονται στο δύσμοιρο ΙΚΑ και τελικά στο δημόσιο; 
      Δέκατον. Η έκθεση του Γενικού Λογιστηρίου αναφέρει ότι δεν υπάρχουν δήθεν οικονομικές επιπτώσεις στο ΙΚΑ-ΕΤΑΜ, διότι ισχυρίζεται ότι η πρόσθετη δαπάνη ανελήφθη με το ν. 3029/2002. Όμως, είναι αληθές ή όχι ότι η χρηματοδότηση με βάση το ΑΕΠ καλύπτει σήμερα μόνο το 22% περίπου των χορηγούμενων συντάξεων του ΙΚΑ; Το υπόλοιπό 80% από πού θα καλυφθεί; Μήπως από τα περιουσιακά στοιχεία των εν λόγω ταμείων που εντάσσονται και που είναι τραγικά ανεπαρκή; Δεν προκύπτει, ως εκ τούτου, περαιτέρω επιβάρυνση του ΙΚΑ και του δημοσίου που απέκρυψε παρανόμως και καθοδηγούμενο το Γενικό Λογιστήριο του Κράτους; 
      Πάμε τώρα στην επικουρική ασφάλιση. Είναι έξι ερωτήματα και τελειώνω. 
      Πρώτον. Είναι αληθές ότι μόνο για τις εντασσόμενες τράπεζες ο αριθμός των ασφαλισμένων είναι εν ενεργεία τριάντα τέσσερις χιλιάδες τετρακόσιοι και συνταξιούχοι είκοσι πέντε χιλιάδες διακόσιοι ήτοι σχέση τραγική: 1,36 προς 1, δηλαδή σαφώς μη επαρκής προς τη χρηματοδότηση μόνο από εισφορές. 
      Δεύτερον. Είναι αληθές ή όχι ότι για το ενάμισι εκατομμύριο ασφαλισμένους και τετρακόσιες τριάντα χιλιάδες συνταξιούχους το αναλογιστικό έλλειμμα –μιλάω πάντα για την επικουρική- είναι 8,2 δισεκατομμύρια ευρώ στο ΕΤΕΑΜ; 
      Τρίτον. Είναι αληθές ή όχι ότι με την ένταξη των επικουρικών ταμείων στο ΕΤΕΑΜ προστίθεται επιπλέον αναλογιστικό έλλειμμα από τα ταμεία αυτά ύψους 5,1 δισεκατομμύρια ευρώ για τους τριάντα τέσσερις χιλιάδες ασφαλισμένους και τους είκοσι πέντε χιλιάδες διακόσιους συνταξιούχους που προανέφερα.
      Τέταρτον, είναι αλήθεια ή όχι ότι σύμφωνα με την τροπολογία σας δεν έρχονται στο ΕΤΕΑΜ τα περιουσιακά στοιχεία των προς συγχώνευση ταμείων, αλλά πάνε μόνο προς το ΕΤΑΤ;
      Τελειώνω με δύο ερωτήματα: γιατί άραγε κατασκευάζετε αυτό το ΕΤΑΤ ως νομικό πρόσωπο δημοσίου δικαίου –εδώ χρειάζεται εξήγηση- και όχι νομικό πρόσωπο ιδιωτικού δικαίου, αφού, όπως ανακριβώς λέτε, θα το καλύπτουν μόνο οι τράπεζες; Ποια η χρεία να γίνει νομικό πρόσωπο δημοσίου δικαίου; Χρειάζεται απάντηση εδώ πέρα. Και δεν είναι χώρος για υπεκφυγές, όπως έχει γίνει από το πρωί.
      Και το τελευταίο ερώτημα: γιατί δεν προσδιορίζετε επακριβώς τι τελικά θα πληρώνουν δήθεν οι τράπεζες στο ΕΤΑΤ; Πείτε μας ένα νούμερο κατά προσέγγιση, αλλά ένα. Δεν έχετε πει μέχρι τώρα κανένα. Πιστεύει άραγε κανείς ότι το ΕΤΑΤ δεν θα είναι ελλειμματικό και τελικά ως νομικό πρόσωπο δημοσίου δικαίου δεν θα καλυφθεί από το δημόσιο;
      Και τελειώνω με το εξής: εγώ πιστεύω ότι υπάρχει ένα συνολικό πρόβλημα δημοσιονομικό και ασφαλιστικό. Αν νομίζουμε ότι όλοι εδώ μέσα νομοθετούμε έχοντας ως στόχο το λογαριασμό «200» του δημοσίου στην Τράπεζα της Ελλάδος, όπου κατατίθενται οι φόροι που εισπράττει το δημόσιο από τον ελληνικό λαό και ότι μπορούμε να κάνουμε εύκολες διευθετήσεις, μπορεί πρόχειρα, κύριε Υπουργέ, να κερδίσετε κάποιες επικοινωνιακές εντυπώσεις, αλλά το τραγικό πρόβλημα της υπόθεσης του ασφαλιστικού και δημοσιονομικού ζητήματος της χώρας θα το χάσετε και δεν έχετε δικαίωμα να οδηγείτε τη χώρα προς αυτήν την κατεύθυνση.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υπουργέ, θέλετε να κάνετε την τοποθέτησή σας τώρα;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ένα λεπτό μόνο θέλω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Όχι ένα λεπτό. Θα κάνετε την τοποθέτησή σας.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θέλω μόνο ένα λεπτό, για να απαντήσω στο συνάδελφο κ. Παπαδόπουλο, αφού ειλικρινά εκφράσω τη χαρά μου, γιατί παρακολουθώντας αμίλητος δύο μέρες τη συζήτηση που γίνεται για το νομοσχέδιο και κυρίως για το ασφαλιστικό, επιτέλους βλέπω ότι μπήκαμε και στην ουσία του προβλήματος, μετά από δύο μέρες κουβέντα.
      Για το νομοσχέδιο θα απαντήσω μετά, στην τοποθέτησή μου. Τα στοιχεία που βάλατε όσον αφορά τους κανόνες που πρέπει να διέπουν ένα υγιές, βιώσιμο ασφαλιστικό σύστημα σε ένα σύγχρονο κράτος, όσον αφορά τα νούμερα που αποδίδουν την πραγματική κατάσταση του συστήματος κοινωνικής ασφάλισης στη χώρα μας, είναι απολύτως ακριβή, όπως τα είπατε.
      Εξάλλου, τα έχω πει κι εγώ για πρώτη φορά, αν θυμάμαι καλά, γύρω στις 10 Απριλίου –την ημερομηνία θα την επιβεβαιώσουν τα Πρακτικά της Βουλής- και στη Βουλή, καταθέτοντας και τα αντίστοιχα αποδεικτικά στοιχεία, που φέρουν τις υπογραφές των διοικητών των οργανισμών των ασφαλιστικών ταμείων, που η προηγούμενη κυβέρνηση είχε τοποθετήσει.
      Ειλικρινά, πρέπει κάποια στιγμή να συζητήσουμε σοβαρά. Τα προβλήματα δεν λύνονται από μόνα τους. Η κατάσταση είναι τραγική. Με αναλογιστικό συνολικό έλλειμμα του συνόλου των φορέων της κοινωνικής ασφάλισης που αγγίζει περίπου μιάμιση φορά το ΑΕΠ, το να μη συζητούμε, να αναβάλουμε για το μέλλον ή να κουκουλώνουμε τα προβλήματα δεν έχουμε το δικαίωμα –τουλάχιστον- να το κάνουμε απέναντι στη γενιά που μας ακολουθεί.
      Θα έχω την ευκαιρία στην τοποθέτησή μου να πω κάποια πράγματα, γιατί δυστυχώς…
      ΕΥΑΓΓΕΛΟΣ ΒΕΝΙΖΕΛΟΣ: Επιτρέπετε μια διακοπή, κύριε Υπουργέ;
      ΠΡΟΕΔΡΕΥΩΝ (Ιωάννης Τραγάκης): Όχι, δεν επιτρέπει.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εγώ δεν έχω αντίρρηση, αν ο Πρόεδρος…
      ΑΘΑΝΑΣΙΟΣ ΜΠΟΥΡΑΣ: Όχι, κύριε Πρόεδρε! Είμαστε εδώ από το πρωί!
      ΕΥΑΓΓΕΛΟΣ ΒΕΝΙΖΕΛΟΣ: Μα, τον κύριο Υπουργό διακόπτω.
      ΠΡΟΕΔΡΕΥΩΝ (Ιωάννης Τραγάκης): Όχι ο Υπουργός…
      ΕΥΑΓΓΕΛΟΣ ΒΕΝΙΖΕΛΟΣ: Ζητάω την άδειά σας, κύριε Υπουργέ…
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ο Πρόεδρος να επιτρέπει…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, ένα λεπτό!
      Κύριε Βενιζέλο, μόλις τελειώσατε την ομιλία σας.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Για μια διακοπή επιτρέπω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Αφού επιτρέπει ο κύριος Υπουργός, ορίστε.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, κοιτάξτε, εδώ δεν κάνουμε μια γενική συζήτηση για το ασφαλιστικό, γιατί η Κυβέρνηση δεν έχει πρόταση για το ασφαλιστικό. Κάνουμε συζήτηση για τις τράπεζες. Σας ερωτώ ευθέως: συμφωνείτε με την κατάργηση των συλλογικών συμβάσεων και των νομικών προσώπων ιδιωτικού δικαίου και τη μετατροπή του επικουρικού των τραπεζών σε νομικό πρόσωπο δημοσίου δικαίου; Πείτε μου, σας παρακαλώ, ευθέως.
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Κύριε Βενιζέλο, θα απαντήσω, όπως είπα, στην τοποθέτησή μου. 
      ΕΥΑΓΓΕΛΟΣ ΒΕΝΙΖΕΛΟΣ: Απαντήστε σε αυτό.
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Στα γενικά ερωτήματα που έβαλε ο κ. Παπαδόπουλος είπα ότι συμφωνώ. Για πρώτη φορά τα ίδια περίπου πράγματα είπα στις 10 Απριλίου του 2004, εάν θυμάμαι καλά, και τα επανέλαβα στις 15 Μαΐου 2005, πριν ένα μήνα περίπου, όταν με επίκαιρη επερώτηση μας εγκαλούσατε γιατί δεν υλοποιούμε το ν.3029/2004, που τώρα υλοποιούμε και δεν ψηφίζετε. 
      ΕΥΑΓΓΕΛΟΣ ΒΕΝΙΖΕΛΟΣ: Τα γενικά είναι εύκολα. Τα ειδικά είναι δύσκολα. 
      ΠΡΟΕΔΡΕΥΩΝ (Ιωάννης Τραγάκης): Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, ο κύριος Υφυπουργός, που μίλησε νωρίτερα, μου θύμισε μία γνωστή παροιμία που λέει ο λαός μας: Ότι υπάρχουν ορισμένοι δικαστές που πρώτα απαγγέλλουν την ποινή και μετά φωνάζουν τον κατηγορούμενο να απολογηθεί. Γιατί θα είχε δίκιο ο κ. Αγγελόπουλος να τα λέει αυτά, αν σήμερα στη Βουλή δεν υποστήριζε τη συγκεκριμένη ρύθμιση που φέρνει η Κυβέρνηση και η οποία δίνει το τελειωτικό κτύπημα. Γιατί, κύριε Υφυπουργέ, πέρα από τα στοιχεία που έθεσε ο κ. Παπαδόπουλος …
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Τα έχετε ακούσει δύο φορές, θα τα ξανακούσετε.
      ΓΙΑΝΝΗΣ ΚΟΥΤΣΟΥΚΟΣ: …τα οποία δείχνουν το πρόβλημα που υπάρχει στο ασφαλιστικό σύστημα -πρόβλημα που σημαίνει ότι χρειάζεται σοβαρή συζήτηση- θέλω να σας θυμίσω τι δηλώνατε εσείς στη Βουλή, όταν με την επίκαιρη, όπως λέτε, επερώτηση, σας καλέσαμε να απαντήσετε αν θα εφαρμόσετε ή δεν θα εφαρμόσετε  το νόμο Ρέππα.  Κάνατε τη δήλωση «δεν ανοίγουμε συζήτηση για το ασφαλιστικό». Μάλιστα, ο Πρωθυπουργός της χώρας, ως επικεφαλής της Αξιωματικής Αντιπολίτευσης, όταν άφησε να διαρρεύσει το γνωστό πρόγραμμα της Νέας Δημοκρατίας, δήλωσε ότι «δεν θα αλλάξουμε ούτε όρια ούτε προϋποθέσεις». 
      Με βάση όσα συζητάμε σήμερα, μιας και φτάσαμε στην ουσία του προβλήματος και μιας και αναγκάστηκαν οι κύριοι Αλογοσκούφης και  Παναγιωτόπουλος να δηλώσουν ότι θα κάνουν συζήτηση για το ασφαλιστικό, το ερώτημα που τίθεται είναι τι συζήτηση θα κάνουμε για το ασφαλιστικό. Θα κάνουμε συζήτηση για αύξηση των εισφορών; Και ποιοι θα την πληρώσουν; Θα κάνουμε συζήτηση για αύξηση των συντάξεων -δεν πιστεύω ότι είναι στη φιλοσοφία σας-  ή θα αναγκαστούμε κάτω από τα βάρη που φορτώνετε στο ΙΚΑ να μειώσουμε συντάξεις, για να πάμε στην κρατική σύνταξη που ανέφερε προηγούμενα ο συνάδελφος κ. Ανδρουλάκης και να μειώσουμε και τις επικουρικές συντάξεις, ή, σε τελική ανάλυση, θα πάμε σε αυτό που αφήνεται να διαρρεύσει σε διάφορα Μέσα Μαζικής Ενημέρωσης, δηλαδή να αλλάξουμε τα όρια συνταξιοδότησης, σε ό,τι αφορά τα χρόνια και σε ό,τι αφορά την ηλικία; 
       Έχετε ανοίξει τους ασκούς του Αιόλου, εκτός εάν δεν το έχετε αντιληφθεί, διότι είσαστε αναγκασμένοι να λύσετε ένα πρόβλημα που υφίσταται λόγω της εφαρμογής των διεθνών λογιστικών προτύπων στις τράπεζες. Αντί να επιλέξετε μία απλή μέθοδο, την οποία σας την είπε και ο κ. Έβερτ το πρωί -φανταστείτε ότι ακόμη και ο κ. Έβερτ έφτασε να βγάλει τις πομπές σας στον αέρα- πάτε να απαλλάξετε τις τράπεζες από μία υποχρέωση που έχουν. 
      Κύριε Υφυπουργέ, εσείς που ξέρετε πολύ καλά τα ασφαλιστικά –και πιστεύω αυτό που λέω- οι υποχρεώσεις των τραπεζών με βάση το ν. 2084 είναι αυτές που μας παρουσίασε ο κ. Παναγιωτόπουλος, δηλαδή τα 8.000.000 ευρώ της Εθνικής Τράπεζας πλεόνασμα και τα 2.000.000 ευρώ έλλειμμα της Αγροτικής, ή είναι αυτά που είχαμε όταν ψηφίστηκε ο ν. 2084 που, αν θυμάμαι καλά, είναι γύρω στα 60.000.000 ευρώ; Και για να μη λέμε νούμερα τα οποία δεν αντιλαμβάνονται όσοι μας παρακολουθούν, γιατί παραπέμπουν στις επόμενες δεκαετίες, που είναι σίγουρο ότι θα είναι άλλες κυβερνήσεις και άλλοι Βουλευτές, εγώ θέλω να σας ρωτήσω πάρα πολύ απλά: με βάση τα κοινοβουλευτικά δεδομένα θα είστε Κυβέρνηση την 1.1.2006. Θα μπουν δεκαοκτώμισι χιλιάδες περίπου συνταξιούχοι των τραπεζών στο ΙΚΑ. Με τους λογαριασμούς που έχω κάνει εγώ -γιατί εσείς δεν τολμήσατε να βάλετε τις υπηρεσίες σας να σας κάνουν μία μελέτη και να έχετε μία εκτίμηση- θα προκύψει ένα υπερβάλλον κόστος γύρω στα 200.000.000 ευρώ για το ΙΚΑ. Υπολογίστε πόσο είναι αυτό στο 1% της χρηματοδότησης.
      Η ερώτηση λοιπόν είναι πάρα πολύ συγκεκριμένη. Απευθύνεται σε εσάς με ευθύ τρόπο και θέλω να απαντήσετε. Θα δώσετε αυτήν την πρόσθετη χρηματοδότηση την 1η Ιανουαρίου 2006, δηλαδή σε έξι μήνες, στο ΙΚΑ για να πληρώσει τις συντάξεις; Γιατί διαφορετικά το ΙΚΑ θα πρέπει να κάνει μείωση συντάξεων, μείωση της κύριας σύνταξης όπως και μείωση της επικουρικής.
      Είπα προχθές, κύριε Υπουργέ –δεν το ακούσατε γιατί ήταν περασμένη η ώρα- «μη μας τρελάνετε στο τέλος. Φέρτε μία ρύθμιση που να λέει ότι ισχύουν οι νόμοι του κράτους για να πείσετε και τα άλλα μέλη της Κυβέρνησης που λένε ότι δεν υποχρεούνται να εφαρμόσουν τους νόμους του ΠΑΣΟΚ ώστε να τελειώνουμε». Διότι αυτό έπρεπε να κάνετε αν, όπως λέτε, θέλετε να εφαρμόσετε το νόμο Ρέππα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Φέρνετε τις δύο συγκεκριμένες ρυθμίσεις, γιατί ακριβώς θέλετε να ελαφρύνετε τις τράπεζες από την ευθύνη που έχουν απέναντι στους ασφαλισμένους, απέναντι στη χρησιμοποίηση όλων αυτών των πόρων που έκαναν όλα αυτά τα χρόνια και βεβαίως επιβαρύνετε το ΙΚΑ και τους φορολογουμένους.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΓΙΑΝΝΗΣ ΚΟΥΤΣΟΥΚΟΣ: Κύριε Υπουργέ, νομίζω ότι οι ρυθμίσεις σας είναι έωλες. Θα μπλέξει σε μία ταλαιπωρία όλο το σύστημα με τις δικαστικές διενέξεις και τις παρεμβάσεις, γιατί είναι και έναντι των συλλογικών συμβάσεων και έναντι του Συντάγματος, αλλά δυστυχώς το «μάρμαρο» θα το έχει πληρώσει ο λαός και το ασφαλιστικό σύστημα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θέλω να επισημάνω ότι η πόλωση που παρατηρείται ανάμεσα στα δύο κόμματα αυτές τις μέρες, η οποία πότε φουντώνει και πότε καταλαγιάζει, είναι τεχνητή και εντάσσεται στην προσπάθεια που καταβάλλουν να μπουν επί της ουσίας των θεμάτων που συζητάμε. 
      Μετά λοιπόν από αυτήν την επισήμανση θα ήθελα να τονίσω ότι χθες και σήμερα τονίστηκε σ’ αυτήν την Αίθουσα ότι επιβάλλεται να παρθούν αυτά τα μέτρα, που προτείνονται μέσα από το υπό συζήτηση νομοσχέδιο, γιατί υπάρχει πρόβλημα. 
      Αν παραδεχθούμε το δίκαιο αυτού του ισχυρισμού, τότε πρέπει να απαντήσουμε σε ένα ερώτημα. Ποιος φταίει για το πρόβλημα που υπάρχει σήμερα στο ασφαλιστικό ζήτημα; Ποιος είναι εκείνος που οδήγησε σε αυτήν την κατάσταση; Γιατί δεν πιστεύω να υπάρχει κανένας συνάδελφος μέσα σε αυτήν την Αίθουσα που να πιστεύει ότι τα προβλήματα έπεσαν από τον ουρανό, άρα κανένας δεν φταίει. Σίγουρα κάποιος φταίει και αυτός ο κάποιος είναι η πολιτική και των δύο κομμάτων, μια πολιτική πολύχρονη και συγκεκριμένη.
      ΓΙΑΝΝΗΣ ΚΟΥΤΣΟΥΚΟΣ: Το 1982 δεν είχαμε ασφαλιστικό σύστημα στη χώρα και αυτό το ξέρετε πολύ καλά. 
      ΣΤΑΥΡΟΣ ΣΚΟΠΕΛΙΤΗΣ: Δεν πρόκειται να σας πείσω, κύριε Κουτσούκο. Εγώ τα λέω για το λαό, για να εξηγηθούμε.
      Αυτή η πολιτική για χρόνια ολόκληρα όχι μόνο άφηνε να ξεκοκαλίζουν τα ταμεία οι κάθε λογής αετονύχηδες της πολυαγάπητης ιδιωτικής πρωτοβουλίας -δεν πιστεύω να παρεξηγηθεί πάλι κάποιος- αλλά και να κατασπαταλούνται με τρόπο πέρα για πέρα απαράδεκτο, όπως αυτός με το χρηματιστήριο.
      Αυτός είναι λοιπόν ο φταίχτης και όχι ο εργαζόμενος, που για εσάς και για την πολιτική σας είναι ο συνήθης ύποπτος. Και λέω ο συνήθης ύποπτος, κύριε Πρόεδρε, γιατί για ό,τι συμβαίνει σε αυτήν τη χώρα –στην οικονομία της κλπ- αυτός που φταίει είναι ο εργαζόμενος. Αυτός αποτελεί το υποζύγιο που όλο και περισσότερο το φορτώνουμε με τα βάρη της αντιλαϊκής πολιτικής. 
      Πάει καλά η οικονομία, κύριε Πρόεδρε; Θα μπορούσε να πάει καλύτερα αν δεν διεκδικούσαν οι εργαζόμενοι. Δεν πάει καλά η οικονομία; Φταίνε οι εργαζόμενοι με τις παράλογες απαιτήσεις τους. Αυξάνεται η ανεργία; Φταίνε οι εργαζόμενοι γιατί αντιδρούν στις προθέσεις της Κυβέρνησης να κατακρεουργήσει το ωράριο εργασίας, να επιβάλει τις ελαστικές μορφές εργασίας, τον ενεργό και ανενεργό χρόνο, να καταργήσει τη μονιμότητα κλπ. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής, κ. ΓΕΩΡΓΙΟΣ ΣΟΥΡΛΑΣ)
      Για όλα, λοιπόν, φταίει ο εργαζόμενος. Εκείνος επαναλαμβάνω που δεν φταίει είναι ο μεγαλοκεφαλαιούχος. Αυτός πρέπει να κερδίζει. Το πώς και με ποιον τρόπο αυτό δεν σας ενδιαφέρει, αρκεί να κερδίζει. Και αυτοί αξιοποιούν με τον καλύτερο τρόπο τα συμφέροντά τους, την ελευθερία κίνησης και αποκόμισης κερδών που τους παρέχετε. Γδέρνουν κυριολεκτικά τον εργαζόμενο. Πάνω από 50.000 ευρώ είναι τα κέρδη από κάθε εργαζόμενο για την τράπεζα και τους «πένητες» τραπεζίτες –έτσι τους ονομάσαμε περίπου- κάθε χρόνο.
      Ληστεύουν με ωμό και επαίσχυντο τρόπο το μικρομεσαίο αγρότη, με τις τιμές που του αρπάζουν τα προϊόντα, και τους καταναλωτές, βέβαια, με τις τιμές που τα πουλάνε σ’ αυτούς. 
      Αξιοποιούν τη μετατροπή των κοινωνικών αγαθών, όπως είναι αυτό της υγείας, της παιδείας κλπ., σε εμπόρευμα, για να ρημάξουν το εισόδημα των λαϊκών μαζών. 
      Αυτοί, λοιπόν, οι «αγιογδύτες» δεν φταίνε σε τίποτα! Βλέπετε, αποτελούν μέλη της «αγίας και ομοούσιας», για σας οικογένειας, της καπιταλιστικής οικογένειας βέβαια, που τα συμφέροντά της ταχθήκατε όχι απλά να υπηρετήσετε, αλλά και να προωθήσετε. Γιατί αυτό κάνετε και με τις συγκεκριμένες τροπολογίες που προωθείτε. 
      Αυτή, λοιπόν, είναι η κατάσταση. Και μετά μας μιλάτε για διάλογο, όταν έχετε μοιράσει τα χαρτιά και τα έχετε σημαδέψει συνάμα. Όταν στόχος σας δεν είναι να δώσετε λύσεις προς όφελος των εργαζομένων, λύσεις που έχουν σχέση με τα αιτήματα, που αυτοί διεκδικούν, όπως το όριο συνταξιοδότησης κλπ,. αλλά θα τους φορτώσετε και νέα βάρη και νέα προβλήματα, που δημιουργήσατε με την πολιτική σας. 
      Καυχάστε, κύριοι συνάδελφοι, ότι η χώρα μας έχει τους καλύτερους ρυθμούς ανάπτυξης σε επίπεδο Ευρωπαϊκής Ένωσης, που σημαίνει ότι στη χώρα μας παράγεται πλούτος. Όμως, δεν σας καίγεται καρφί όταν βλέπετε να καρπώνεται αυτόν τον παραγόμενο πλούτο αυτός που δεν τον παράγει και όχι εκείνος που τον παράγει, δηλαδή ο εργαζόμενος. 
      Και όχι μόνο αυτό, αλλά μιλάτε και για προνομιούχους και μη, για «ρετιρέ» κλ.π., και ότι πρέπει να γίνει εξίσωση, με τη μείωση δηλαδή αποδοχών, που σημαίνει, κύριε Πρόεδρε, κι άλλα κέρδη κι άλλα δώρα στο μεγάλο κεφάλαιο. 
      Αυτός, λοιπόν, είναι ο κόσμος σας και όσο πιο γρήγορα τον καταλάβει ο εργαζόμενος λαός, στον οποίο απευθύνομαι, κύριε Κουτσούκο, τόσο καλύτερα γι’ αυτόν.
      Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη που δεν χρειάστηκε να κάνουμε παράκληση, για να περιοριστεί στο πεντάλεπτο. Το ίδιο πιστεύω ότι θα κάνει και ο κ. Κωστόπουλος που έχει το λόγο.
	ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, έξι μέρες περίπου, που συζητάμε το συγκεκριμένο νομοσχέδιο, έχω την άποψη ότι δεν το προσεγγίσαμε στο βαθμό και ανάλογα με το πρόβλημα που παρουσιάζει το ασφαλιστικό σύστημα της χώρας μας. Ξαφνικά διαπιστώνω ότι το ΠΑΣΟΚ ανακαλύπτει καινούργιο πρόβλημα, πρόβλημα θεσμικό, πρόβλημα ηθικό, πρόβλημα νομικό. Και μας απηύθυνε μάλιστα, υπό τύπον ερωτήματος, και την πρόκληση να πάρουμε θέση.
      Προηγουμένως, ο κ. Παπαδόπουλος απαρίθμησε δεκαέξι ερωτήματα. Και οφείλω να ομολογήσω ότι οι αντικειμενικές αυτές δυσκολίες, όπως καταγράφηκαν στα ερωτήματα, που αντιμετωπίζει το ασφαλιστικό σύστημα, εάν πράγματι είναι έτσι όπως τα απαρίθμησε, δεν κάνουν τίποτε άλλο παρά να μας υποχρεώνουν να πάρουμε θέσεις ευθύνης πέρα και πάνω από νομικίστικες αναλύσεις. 
      Βεβαίως εδώ κατετέθησαν και απόψεις έγκριτων συνταγματολόγων για το εάν υπάρχει πρόβλημα νομικό ή δεν υπάρχει. Το ζητούμενο, κύριε Πρόεδρε, είναι ένα. Αναγνωρίζει η Εθνική μας Αντιπροσωπεία ότι υπάρχει πρόβλημα στο ασφαλιστικό σύστημα της χώρας είτε αυτό αφορά το μέρος του προβλήματος, που είναι το τραπεζικό είτε αφορά το σύνολο; Εάν αναγνωρίσουμε ότι υπάρχει, τότε, πέρα από τις νομικίστικες αναλύσεις, θα πρέπει να πούμε ότι είμαστε υποχρεωμένοι ως Εθνική Αντιπροσωπεία να λύσουμε το πρόβλημα και να μην υπεκφεύγουμε. 
      Δεν μπορεί, κυρίες και κύριοι συνάδελφοι, να διυλίζουμε τον κώνωπα και να καταπίνουμε την κάμηλο. Δεν μπορεί πραγματικά μέσα σ’ αυτήν την Αίθουσα, στους δεκαέξι μήνες που κυβερνά η Νέα Δημοκρατία, να μη βρήκε τουλάχιστον το ΠΑΣΟΚ, η Αξιωματική Αντιπολίτευση, ούτε ένα μέτρο σωστό. Σ΄ όλα αντιδράσατε, όλα τα μηδενίσατε. Και το κυριότερο, δεν καταθέσατε ούτε μία αντιπρόταση ούτε μία πολιτική θέση. Άρνηση σε όλα. Έχετε αγκυροβολήσει, κύριοι συνάδελφοι, στο παρελθόν και συντάσσεστε πίσω από πρωτοβουλίες, που δεν σας εκφράζουν ούτε ιδεολογικά ούτε πολιτικά, ούτε οικονομικά.
	Κύριε Πρόεδρε, τι λέει το ΠΑΣΟΚ; Έχω στα χέρια μου ένα χαρτί που λέει: «ΠΑΣΟΚ, Γραφείο Τύπου, δηλώσεις Ευάγγελου Βενιζέλου, υπεύθυνου τομεάρχη Απασχόλησης και Κοινωνικής Πολιτικής κλπ.». Εάν πράγματι αυτό το έγγραφο εκφράζει το ΠΑΣΟΚ –δεν ξέρω ποιο κομμάτι του ΠΑΣΟΚ εκφράζει- η μόνη λύση που προτείνεται είναι: διάλογος. 
      Αγαπητοί συνάδελφοι του ΠΑΣΟΚ, είναι ή δεν είναι προϊόν ευρύτατου κοινωνικού διαλόγου η συμφωνία της εθελουσίας εξόδου στον ΟΤΕ; Ναι ή όχι; 
      Και αν είναι προϊόν διαλόγου -και δεν νομίζω ότι αμφισβητείτε τους κοινωνικούς εταίρους, που συμμετείχαν- τότε γιατί δεν την αποδέχεστε, εφόσον είστε «σταυροφόροι» του κοινωνικού διαλόγου; Κατά συνέπεια και αυτό που λέτε δεν είναι λύση, αλλά είναι υπεκφυγή.
      Τι προτείνουν περαιτέρω, κύριε Πρόεδρε; Αναλογιστικές μελέτες, η ετέρα λύσις. Και ποιος σας είπε ότι δεν υπάρχουν αναλογιστικές μελέτες; Εάν διαβάσατε τα άρθρα του νόμου ένα προς ένα, θα δείτε ότι σε κάθε παράγραφο, είτε αυτή αφορά την εξόφληση του ποσού είτε αφορά την ασφάλιση των επικουρικών ταμείων, όλες στο τέλος λήγουν με την εξής φράση: «Προσδιορίζεται μετά από εκπόνηση ειδικής οικονομικής μελέτης».
      Για το λόγου το αληθές, κύριε Πρόεδρε, δεν υπάρχουν αναλογιστικές μελέτες. Ειδικές οικονομικές μελέτες υπάρχουν, γιατί οι αναλογιστικές μελέτες προσδιορίζουν το αναλογιστικό έλλειμμα και αν θέλει κανείς να μάθει πόσο είναι το αναλογιστικό έλλειμμα του ΙΚΑ, δεν έχει παρά να πάρει την απάντηση από το πόσο είναι το αναλογιστικό έλλειμμα του δημοσίου χρέους για κάθε Έλληνα πολίτη. Είναι αυτό το πραγματικό; Ασφαλώς και δεν είναι. Κατά συνέπεια ούτε και αυτό μπορεί να ισχύει.
      Κύριε Πρόεδρε, το ινστιτούτο της ΓΣΕΕ επισημαίνει σε μελέτη του, ότι το ΙΚΑ αντιμετωπίζει πρόβλημα απραξίας μηχανισμού είσπραξης των εσόδων 2,1. Το κράτος δεν έχει καταβάλει 4,1 δισεκατομμύρια ευρώ. Έχει πρόβλημα το ΙΚΑ στην εισπραξιμότητα 1,8. Έχει πρόβλημα να πάρει από τα ταμεία εργοδοτών 1,2 δισεκατομμύρια ευρώ, σύνολο περίπου 9.000.000.000 ευρώ. 
      Αυτό είναι το έλλειμμα το οποίο σας ανέφερε ο κ. Βαρθολομαίος, ότι το 2004 παρουσιάζει έλλειμμα 9,2 δισεκατομμύρια ευρώ. Είναι αυτό το οποίο δεν έχετε καταβάλει μέχρι σήμερα ποτέ ή δεν φρόντισαν οι μηχανισμοί του ΙΚΑ –που και αυτό είναι διαλυμένο- για να το εισπράξουν. 
      Τελειώνω, κύριε Πρόεδρε, γιατί μπήκε και ένα δίλημμα. Πραγματικά αυτό το δίλημμα είναι ψευδές, διότι στην Επιτροπή Οικονομικών Υποθέσεων και στην Επιτροπή Κοινωνικών Υποθέσεων που συνεδρίασαν μαζί αναφέρθηκε ότι η εθελουσία συμφωνία για την έξοδο των υπαλλήλων έγινε κάτω από πίεση και με απειλή απολύσεων. 
      Και ο κ. Βαρθολομαίος και ο ειδικός γραμματέας που ήταν παρών, ως εκπρόσωποι των φορέων τους σε επίμονη ερώτησή μου, και προς τους δύο, μου απήντησαν ότι με βάση το γενικό Κανονισμό του ΟΤΕ, δεν μπορεί να γίνει ποτέ καμία απόλυση. Κατά συνέπεια όσοι το επικαλούνται, δεν κάνουν τίποτα άλλο παρά να ψεύδονται και να διαστρεβλώνουν τις καταθέσεις και του κ. Βουρλούμη και του γραμματέα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνοντας θα ήθελα να πω ότι είναι καιρός το ΠΑΣΟΚ να πάρει συγκεκριμένη θέση. Υπάρχει πρόβλημα στο ασφαλιστικό; Να καταθέσουν την πρότασή τους και να αφήσουν τις υπεκφυγές, διότι έτσι δεν δικαιώνονται ποτέ.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωστόπουλο και του ευχόμαστε και «χρόνια πολλά». Βλέπετε οι συνεχείς συνεδριάσεις δεν μας επιτρέπουν να εκφράσουμε τις ευχές μας.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Οι προθέσεις της Κυβέρνησης είναι η πλήρης ιδιωτικοποίηση των ΔΕΚΟ, ό,τι δηλαδή απέμεινε από τις προηγούμενες κυβερνήσεις. Ήδη η Κυβέρνηση έχει εξαγγείλει για το επόμενο βήμα τη σύμπραξη δημόσιου και ιδιωτικού τομέα, όπου με τα λεφτά και του δημοσίου οι ιδιώτες θα καρπώνονται τα κέρδη των έργων των επιχειρήσεων, τα οποία θα ιδιωτικοποιηθούν.
      Βεβαίως για να περάσει αυτή η πολιτική, σήμερα, αλλά και χθες, έβαλαν αλλά και βάζουν πλάτη και οι συνδικαλιστικές ηγεσίες, οι οποίες με την επαίσχυντη συμφωνία, με τη συμφωνία της ντροπής, που υπέγραψαν στον ΟΤΕ δένουν χειροπόδαρα τις επόμενες γενεές των εργαζομένων, που θα πιάσουν δουλειά στον ΟΤΕ από αύριο και πέρα και βέβαια ανοίγουν το δρόμο για την εφαρμογή ενός μεσαιωνικού εργασιακού καθεστώτος γι’ αυτούς τους εργαζόμενους.
      Αυτοί που υπέγραψαν αυτήν τη συμφωνία, οι συνδικαλιστικές παρατάξεις της ΠΑΣΚΕ και της ΔΑΚΕ, οι ίδιοι όχι μόνο δεν θίγονται με αυτή, αλλά θα φύγουν παίρνοντας μαζί τους και μπόλικο παραδάκι, με τα σημερινά δεδομένα. 
      Μάλιστα γι’ αυτήν τη σύμβαση της ντροπής που υπογράφηκε, ο κ. Πολυζωγόπουλος, ο Πρόεδρος της ΓΣΕΕ, είπε ότι θα διαγράψει τους δικούς του, που υπέγραψαν αυτήν τη συμφωνία. Όμως βγήκαν οι δικοί του συνδικαλιστές από τον ΟΤΕ, που υπέγραψαν τη συμφωνία, και τον κάρφωσαν λέγοντας ότι και αυτός ήταν μέσα στο κόλπο, ότι μαζί πήραν την απόφαση, ότι και αυτός συμμετείχε στις συσκέψεις και ας κάνει την «οσία Μαρία» ο κ. Πολυζωγόπουλος, ο οποίος έκανε και κάνει ότι δεν ξέρει τίποτα για το φόνο.
    Για τις προτάσεις που κάνει ο κ. Έβερτ, για την αναλογιστική μελέτη και η πρόταση του κ. Αλογοσκούφη για το άνοιγμα του ασφαλιστικού, αυτές οι δύο προτάσεις πάνε μαζί. Πέρα κι έξω από την οποιαδήποτε κόντρα, που μπορεί να έχουν εδώ για να φαίνεται στον ελληνικό λαό ότι υπάρχει αντιπαράθεση –μπορεί να υπάρχουν και άλλα από πίσω- υπηρετούν την ίδια σκοπιμότητα: Να ξανανοίξει το ασφαλιστικό, να κάνουν αναλογιστική μελέτη, να αποδείξουν και να παρουσιάσουν ότι δεν πάει καλά το ΙΚΑ, δεν πάνε καλά τα ταμεία, δεν έχουν χρήματα για να πληρώσουν τις συντάξεις, να τα φορτώσουν για άλλη μια φορά στους ίδιους τους εργαζόμενους και ταυτόχρονα να απαλλάξουν τους βιομήχανους και το κράτος από τις οφειλές που έχουν στα ασφαλιστικά ταμεία.
    Από το 1996 έως το 2004 στον ΟΤΕ έχει ανέβει και έχει αυξηθεί η τιμή της μονάδας έξι φορές. Η ίδια η διοίκηση του ΟΤΕ δήλωσε ότι αναγκάζεται να ανεβάσει τα πάγια για να αντιμετωπίσει τον ανταγωνισμό με τους παρόχους της σταθερής τηλεφωνίας και να ισοφαρίσει την έλλειψη των εσόδων. Δηλαδή, τι κάνει ο ΟΤΕ; Απελευθερώνει τη σταθερή τηλεφωνία, χάνει το μονοπώλιο, νοικιάζει τις γραμμές στις άλλες ιδιωτικές εταιρείες, που δίνουν την τιμή της μονάδας πιο φθηνά στους καταναλωτές, ως δόλωμα. Ποιο είναι το αποτέλεσμα; Για τον καταναλωτή όταν πληρώνει το λογαριασμό στον ΟΤΕ, είναι ότι συνυπολογίζοντας μαζί και το πάγιο που είναι στον ΟΤΕ, πληρώνει πιο ακριβά. Αυτή είναι η ουσία. 
    Αν λάβουμε υπόψη ότι οι πάροχοι χρησιμοποιούν τα δίκτυα και όλη την υποδομή του ΟΤΕ, καταλαβαίνετε ότι εδώ δεν υπάρχει ανταγωνισμός και τα χρησιμοποιούν οι ιδιωτικές εταιρείες για να μην πληρώνουν και ότι έχουμε ένα σικέ ανταγωνισμό, που στην ουσία υπηρετούνται τα συμφέροντα, η κερδοφορία των ιδιωτικών εταιρειών. Δηλαδή, ο κρατικός ΟΤΕ στην υπηρεσία και στη στήριξη των επιχειρηματικών συμφερόντων.
    Εθελούσια έξοδος σημαίνει, κατά την άποψή μας, αντικατάσταση της σταθερής εργασίας από την εργασία με συμβάσεις ορισμένου χρόνου, γιατί οι νέοι εργαζόμενοι, που θα πιάσουν από αύριο δουλειά στον ΟΤΕ θα είναι με επτάμηνη σύμβαση κι αν είναι «καλά» παιδιά και δεν ζητάνε οκτάωρο, αν δουλεύουν από νύχτα σε νύχτα, αν δεν ζητάνε να εγγραφούν στο σωματείο, αν δεν συμμετέχουν στην απεργία, αν δεν ζητάνε να πληρώνονται κάθε τέλος του μήνα, τότε θα τους ανανεώνεται η σύμβαση. Αλλιώς δεν έχει ανανέωση σύμβασης. Αυτά τα δεσμά βάζουν αυτοί οι οποίοι υπέγραψαν αυτήν τη συμφωνία για τους νέους εργαζόμενους. 
    Πρέπει να πούμε ότι οι ελλείψεις που υπάρχουν σήμερα στον ΟΤΕ είναι τεράστιες. Αν υπολογίσουμε ότι θα φύγουν έξι χιλιάδες με τη λεγόμενη εθελούσια έξοδο και με τα μπόνους που παίρνουν και θα προσληφθούν χίλιοι εργαζόμενοι, καταλαβαίνετε ότι ο ΟΤΕ όχι μόνο δεν θα προσφέρει υπηρεσίες, αλλά θα συσσωρεύει και πολλά προβλήματα. 
    Ο μέσος πλασματικός χρόνος είναι πέντε χρόνια για τη σύνταξη γι’ αυτούς που θα φύγουν συν τα μπόνους που θα πάρουν και βέβαια όλα αυτά θα τα καταβάλει ο ΤΑΠ-ΟΤΕ σε κάθε εργαζόμενο και τα οποία είναι 30.800 ευρώ ανά έτος. Με άλλα λόγια το επιπλέον ποσό που καλείται να καταβάλει ο ΤΑΠ-ΟΤΕ σε συντάξεις, γι’ αυτά τα πέντε χρόνια, ανέρχεται σε 800.800.000 ευρώ. Όμως, το ποσό αυτό δεν έχει δεσμευθεί για να το καλύψει ο ΟΤΕ με βάση τα προβλεπόμενα από τη συμφωνία. 
    Συνεπώς, θα κληθεί ο ελληνικός λαός να ξαναπληρώσει για άλλη μια φορά, θα κληθούν οι ασφαλισμένοι να τα πληρώσουν από το ΙΚΑ και βέβαια τα βάρη θα ξαναφορτωθούν πάλι στους ασφαλισμένους.
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ζήτησα το λόγο για να θέσω ένα θέμα πελώριας ηθικής τάξης. 
      Στην πρωινή συνεδρίαση ο Υπουργός Οικονομίας διατύπωσε το ερώτημα: «Πού πήγαν τα 273.000.000.000 που πήρε η Εμπορική Τράπεζα από την πώληση της Ιονικής»; 
      Συνέχισε, σύμφωνα με τα Πρακτικά που έχω στα χέρια μου, λέγων τα ακόλουθα ο Υπουργός Οικονομίας. Διαβάζω επακριβώς, κατά λέξη: «Ο κ. Στουρνάρας είχε πει στη Γενική Συνέλευση: «Τα επενδύσαμε στο Χρηματιστήριο και τα χάσαμε». (Χειροκροτήματα από την πτέρυγα της Νέας Δημοκρατίας). Καταθέτω το απόσπασμα για να γνωρίζουν όλοι ότι το έγκλημα του Χρηματιστηρίου έχει παρενέργειες και για την κατάσταση στην οποία βρίσκεται σήμερα η Εμπορική Τράπεζα. Να το γνωρίζουν όλοι! (Χειροκροτήματα από την πτέρυγα της Νέας Δημοκρατίας)».


      Σημειώνουν οι πρακτικογράφοι αμέσως πάρα κάτω: «Στο σημείο αυτό, ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής».
      Ζήτησα από το Τμήμα Στενογραφίας να δω το απόσπασμα των Πρακτικών, όπως επικαλείται ο κ. Αλογοσκούφης, για να δω τι ακριβώς περιλαμβάνει αυτό το απόσπασμα. 
      Ξαναδιαβάζω τι λέει ο κ. Αλογοσκούφης: «Καταθέτω το απόσπασμα, για να γνωρίζουν όλοι ότι το έγκλημα του Χρηματιστηρίου έχει παρενέργειες και στις τράπεζες».
      Ζήτησα, λοιπόν, να δω ποιο είναι αυτό το απόσπασμα. Αυτό το απόσπασμα, κυρίες και κύριοι συνάδελφοι, είναι αντίγραφο εφημερίδας. Λέει, λοιπόν, το συγκεκριμένο απόσπασμα από το ρεπορτάζ του δημοσιογράφου: «Και εδώ αξίζει να θυμίσουμε την απάντηση που έδωσε ο κ. Γιάννης Στουρνάρας, ως Πρόεδρος της Εμπορικής Τράπεζας, όταν στην περασμένη γενική συνέλευση ρωτήθηκε πού πήγαν, τι απέγιναν τα 273.000.000.000 δραχμές, που εισέπραξε η τράπεζα από την πώληση της Ιονικής Τράπεζας: «Τα επενδύσαμε στο Χρηματιστήριο και τα χάσαμε».
      Αυτό που γράφει στο ρεπορτάζ του ο δημοσιογράφος, το υιοθετεί κατά τρόπο ανεύθυνα προκλητικό ο Υπουργός Οικονομίας, δηλώνει ότι είναι το επίσημο πρακτικό και το καταθέτει στη Βουλή για να κατηγορήσει το ΠΑΣΟΚ και τις διοικήσεις εκείνης της περιόδου ότι προφανώς κατασπατάλησαν χρήματα στο περίφημο «έγκλημα του Χρηματιστηρίου».
      Αυτά λέει ο κ. Αλογοσκούφης. Καλώ την τελευταία στιγμή, κύριε Υφυπουργέ, τον κ. Αλογοσκούφη να προσκομίσει τα πρακτικά της συνεδρίασης της τακτικής γενικής συνέλευσης της 24ης Απριλίου του 2003 και όχι αυτό που δηλώνει ο δημοσιογράφος στο ρεπορτάζ του. Να καταθέσει αυτό, που πράγματι δηλώνεται από τον κ. Στουρνάρα και φαίνεται στα πρακτικά της γενικής συνέλευσης.
      Κυρίες και κύριοι συνάδελφοι, δεν θα τα προσκομίσει ποτέ ο κ. Αλογοσκούφης διότι είναι ανεύθυνος! Εγώ, όμως, θα προσκομίσω τα Πρακτικά. Ο κ. Στουρνάρας, στην ετήσια τακτική γενική συνέλευση της 24ης Απριλίου 2003, δηλώνει ότι τα 273.000.000.000 δραχμές που εισεπράχθησαν από την πώληση της ΙΟΝΙΚΗΣ κατατέθηκαν σε ενεργητικά στοιχεία της Τραπέζης. 
      Συγκεκριμένα, λέει ότι η «CREDIT AGRICOLE» είναι στρατηγικός σύμμαχος. Όσον αφορά τα 273.000.000.000 δραχμές από την πώληση της Ιονικής Τράπεζας, τα στοιχεία ενεργητικού στα οποία επενδύθηκαν αυτά τα χρήματα, υπάρχουν.
      Ο κ. Στουρνάρας, λοιπόν, δηλώνει τα ακριβώς αντίθετα απ’ αυτά που λέει το ρεπορτάζ και που έσπευσε να υιοθετήσει ανεύθυνα και προκλητικά ο κύριος Υπουργός.
      Καλώ τον κ. Αλογοσκούφη να ζητήσει δημόσια συγγνώμη και από πρόσωπα και από την παράταξη, στην οποία απευθύνθηκε.
      (Χειροκροτήματα από την πτέρυγα του ΠΑΣΟΚ)
      Καταθέτω το κείμενο στα Πρακτικά, ώστε όλοι οι συνάδελφοι να έχουν το πλήρες κείμενο των Πρακτικών της συγκεκριμένης συνέλευσης της Εμπορικής Τράπεζας.
      Τον καλώ να ανακαλέσει δημόσια, διότι, αν δεν το κάνει, είναι ένας κοινός συκοφάντης και ψεύτης. Με τον ίδιο τρόπο επιδίδεται στο σπορ αυτό ένα μεγάλο μέρος των Υπουργών της Κυβέρνησης! Το ίδιο συνέβη, κυρίες και κύριοι συνάδελφοι, με στελέχη του δημόσιου τομέα που οδηγήθηκαν στα δικαστήρια στην περίπτωση της υπογραφής σύμβασης με τον ΟΠΑΠ, σύμβαση την οποία επεκτείνει σήμερα η Κυβέρνηση κατά 30.000.000.000 και αναρωτιέμαι αν θα πάει με τον ίδιο ακριβώς λόγο ποινικής ευθύνης στα δικαστήρια και η Κυβέρνηση.
      Κύριοι, χρησιμοποιείτε διαρκώς το ψεύδος! Είστε ανεύθυνοι και σας αποκαλώ κοινούς συκοφάντες! Αν δεν έρθει ο Υπουργός Οικονομίας να ανακαλέσει όσα είπε το πρωί, θα καταγραφεί στη Βίβλο των κοινών συκοφαντών! Αυτή είναι η παράταξή σας!
      Καταθέτω αυτό στα Πρακτικά.
      (Στο σημείο αυτό ο Βουλευτής κ. Χαράλαμπος Καστανίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Πάντως, κύριε Καστανίδη, θα μπορούσατε να περιμένετε πρώτα πριν απευθύνετε τους χαρακτηρισμούς αυτούς.
    ΧΑΡΑΛΑΜΠΟΣ ΚΑΣΤΑΝΙΔΗΣ: Μας έθιξε όλους. 
    ΠΡΟΕΔΡΕΥΩΝ (Γεώργιος Σούρλας): Είχα πει και άλλη φορά, μ΄ ένα «εάν» μπροστά…
    ΧΑΡΑΛΑΜΠΟΣ ΚΑΣΤΑΝΙΔΗΣ: Ο κ. Στουρνάρας ήταν μπροστά; 
ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, ακούστε με λίγο. Ήρεμα. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Δικαιούται κανείς να λέει ψέματα, όποτε νομίζει; 
    ΠΡΟΕΔΡΕΥΩΝ (Γεώργιος Σούρλας): Ήρεμα, κύριε Καστανίδη. Καθίστε. 
    Μ΄ ένα «εάν» μπροστά…
    ΗΛΙΑΣ ΚΑΛΛΙΩΡΑΣ: Αφού τα είπατε, ακούστε τα τώρα.
    ΠΡΟΕΔΡΕΥΩΝ (Γεώργιος Σούρλας): Κύριε Καλλιώρα, σας παρακαλώ πάρα πολύ. Μιλάω.
      Μ΄ ένα «εάν» μπροστά, μπορούμε να απευθύνουμε όποιο χαρακτηρισμό θέλουμε; Δεν είναι το καλύτερο αυτό για το Κοινοβούλιο. Να περιμένουμε τις απαντήσεις και να προσάπτουμε όποια κατηγορία θέλουμε. 
    ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, για μία παρέμβαση; 
    (Θόρυβος-διαμαρτυρίες  από την πτέρυγα του ΠΑΣΟΚ)
      Δεν κάνω καμία σύσταση. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Πρόεδρε. Ο κύριος Υπουργός Οικονομικών στην κοινοβουλευτική επιτροπή απεκάλεσε τους Βουλευτές του ΠΑΣΟΚ χούλιγκανς. Είναι κοινός συκοφάντης. 
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δώσατε κάποια στοιχεία. Θα περιμένουμε να έρθει ο Υπουργός…
    ΜΑΡΓΑΡΙΤΗΣ ΤΖΙΜΑΣ: Θα πρέπει να ντρέπεστε. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς να ντρέπεστε. 
    ΜΑΡΓΑΡΙΤΗΣ ΤΖΙΜΑΣ: Δεν ντρέπεστε; Είστε και παλιός κοινοβουλευτικός!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
    ΜΑΡΓΑΡΙΤΗΣ ΤΖΙΜΑΣ: Διδάσκετε ήθος εδώ μέσα. 
    ΗΛΙΑΣ ΚΑΛΛΙΩΡΑΣ: Θα έπρεπε να έρθει ο κ. Αλογοσκούφης.
    ΧΑΡΑΛΑΜΠΟΣ ΚΑΣΤΑΝΙΔΗΣ: Επί της ταμπακιέρας; 
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δεν βοηθάτε έτσι. Εσείς είστε κορυφαίο στέλεχος του Κοινοβουλίου. Σας παρακαλώ πάρα πολύ. Δεν είναι δυνατόν να απευθύνονται χαρακτηρισμοί σε παρατάξεις ή από εδώ ή από εκεί, βάζοντας ένα «εάν» μπροστά. Δεν είναι σωστό.
    Κύριε Υπουργέ, έχετε το λόγο για μια σύντομη παρέμβαση. 
    ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας):  Η έλλειψη ψυχραιμίας συνήθως επιβεβαιώνει την έλλειψη επιχειρημάτων.
      (Θόρυβος από την πτέρυγα του ΠΑΣΟΚ)
      ΧΑΡΑΛΑΜΠΟΣ ΚΑΣΤΑΝΙΔΗΣ: Έτσι λέτε;
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Έτσι λέω. Επιτρέψτε μου να έχω τη δική μου άποψη. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δεν σας διέκοψε κανένας.
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Εάν εσείς στο κόμμα σας δεν επιτρέπετε διαφορετική άποψη, είναι δικό σας θέμα. 
      (Θόρυβος από την πτέρυγα του ΠΑΣΟΚ)
      Κύριε συνάδελφε, τα πουλάκια που κάθονται, κάθονται στο δικό σας το κεφάλι. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σε μένα απευθύνεστε;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Τα πουλάκια που κάθονται, κάθονται και κουτσουλάνε στο δικό σας το κεφάλι. 
      Επιτέλους, ας σοβαρευτούμε. 
      ΧΡΗΣΤΟΣ ΠΑΠΟΥΤΣΗΣ: Μιλήστε καλύτερα. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εγώ είπα τα τρία πουλάκια κάθονται; Τουλάχιστον μιλάω πάντοτε σεβόμενος πάρα πολύ όλους τους συναδέλφους. Ο καθένας έχει τη διαδρομή του, έχει την ιστορία του εδώ μέσα και τη συμπεριφορά του. Ποτέ δεν προσέβαλα κανένα συνάδελφο και ποτέ δεν είπα σε κάποιο συνάδελφο, όταν μιλάει, «τρία πουλάκια κάθονται». Έχω, πιστεύω το δημοκρατικό δικαίωμα να έχω διαφορετική άποψη από αυτήν του κ. Καστανίδη. Είναι κακό να έχω διαφορετική άποψη; 
      (Θόρυβος από την πτέρυγα του ΠΑΣΟΚ)
      Θα παρακαλέσω να κρατήσουμε όλοι την ψυχραιμία μας. Χαρακτηρισμοί του τύπου «είναι η παράταξη των συκοφαντών», τουλάχιστον από την πλευρά του ΠΑΣΟΚ δεν τη δεχόμαστε. Τουλάχιστον από την πλευρά του ΠΑΣΟΚ, κύριε Καστανίδη, δεν τη δεχόμαστε!
    (Χειροκροτήματα από την πτέρυγα της Νέας Δημοκρατίας)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Από τα άλλα κόμματα τη δέχεστε;
    ΠΡΟΕΔΡΕΥΩΝ (Γεώργιος Σούρλας): Η κ. Καλογήρου έχει το λόγο.
      Θα θυμίσω για μια ακόμη φορά ότι ο Κανονισμός λέει ότι στο Βήμα ανέρχεστε, όταν έχετε δικαίωμα λόγου για οκτώ λεπτά. Ας το τηρήσουμε αυτό. Το πεντάλεπτο, λοιπόν, από τη θέση σας. 
      Ευχαριστώ.
    ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
    Βεβαίως παίρνω το λόγο αμέσως μετά από την ομιλία του Κοινοβουλευτικού Εκπροσώπου του ΠΑΣΟΚ, μια ομιλία εξαιρετικού και πολύ πρωτότυπου κοινοβουλευτικού ήθους -και θα ήθελα αυτό να το επισημάνω- ένα τέτοιο κοινοβουλευτικό ήθος, κύριε Πρόεδρε, ώστε ο Κοινοβουλευτικός Εκπρόσωπος να χαρακτηρίζει μια ολόκληρη παράταξη ως κοινούς συκοφάντες. Από εκεί και πέρα, ας κρίνει και ο ελληνικός λαός. Και νομίζω ότι έχει ήδη κρίνει. 
    Μας καλείτε, κύριοι συνάδελφοι της Αξιωματικής Αντιπολίτευσης, σήμερα από το πρωί να πάρουμε θέση. Βεβαίως και παίρνουμε θέση. Τη θέση επί της αρχής την παρουσιάσαμε κατά τη χθεσινή ημέρα. Παίρνουμε, λοιπόν, θέση και επί των άρθρων και η θέση είναι σαφέστατη και είναι «ναι» σε όλα. Και αυτή είναι μια θέση ευθύνης απέναντι στον ελληνικό λαό.
    Ως Βουλευτής της Νέας Δημοκρατίας λέω «ναι» σε όλα τα άρθρα και σας καλώ, αυτήν τη φορά εγώ, να συναισθανθείτε το μέγεθος της δικής σας ευθύνης που προσπαθείτε να παρασύρετε τον ελληνικό λαό με διάφορες προφάσεις και με διάφορα ψευτοδιλήμματα για δήθεν θιγμένα ασφαλιστικά δικαιώματα.
      Κανένα ασφαλιστικό και συνταξιοδοτικό δικαίωμα δεν θίγεται. Αυτό είναι σαφέστατο και ουδείς μπορεί να φέρει ένα αντίθετο επιχείρημα μέσα σ’ αυτήν εδώ την Αίθουσα. Γιατί, αν συνέβαινε κάτι τέτοιο, μετά από τόσες ώρες συνεδρίασης θα είχαμε ακούσει τα επιχειρήματα. Όμως, δεν ακούσαμε συγκεκριμένο επιχείρημα για το πώς θίγονται συνταξιοδοτικά δικαιώματα. 
      Αντιθέτως, ακούσαμε πάρα πολλές προφάσεις, πολλές πολιτικές κορώνες, που ως στόχο έχουν να οδηγήσουν τον κόσμο στα πεζοδρόμια. Άλλωστε, αυτό δεν πρέπει να μας προκαλεί έκπληξη, διότι το είχε πει και ο Αρχηγός σας σ’ αυτήν εδώ την Αίθουσα από τις 12 Ιουνίου ότι θα κατεβάσει τον κόσμο στα πεζοδρόμια. Άρα αυτό ήταν κάτι που θα έπρεπε μάλλον να το περιμένουμε. 
      Έτσι, λοιπόν, χωρίς να θίγονται ασφαλιστικά δικαιώματα, γίνονται εκείνες οι παρεμβάσεις και οι θεσμικές αλλαγές, οι οποίες πρέπει να γίνουν. Άρα σταματήστε, επιτέλους, να δηλητηριάζετε τις θεσμικές αλλαγές. 
      Μιλήσατε για κατάρρευση του ασφαλιστικού συστήματος. Περί ποιας κατάρρευσης μιλάμε; Μήπως θέλατε να μιλήσετε για το συσσωρευμένο έλλειμμα του 1,5% του ΑΕΠ; Και μη μου πείτε ότι αυτό δημιουργήθηκε μέσα στους δεκαπέντε μήνες της διακυβέρνησης της Νέας Δημοκρατίας. 
      Έρχομαι τώρα στον περιβόητο ν.3029. Είναι ένας νόμος, ο οποίος ψηφίστηκε επί των ημερών του ΠΑΣΟΚ και στον οποίο βασίζονται οι συζητούμενες διατάξεις. Εδώ, κύριοι συνάδελφοι, θα ήθελα να υποβάλω το εξής ερώτημα: Εφόσον είσαστε τόσο πολύ αντίθετοι πλέον, κατά τη δεύτερη σκέψη σας, με αυτές και το νόμο, το ν.3029 του 2002, γιατί δεν δεσμεύεστε απέναντι στον ελληνικό λαό ότι, όταν και αν έρθετε στην Κυβέρνηση, θα τις καταργήσετε; Αντιθέτως εγώ δεν άκουσα να έχετε πει κάτι τέτοιο. Μήπως και αυτό είναι μία ακόμα πρόφαση εν αμαρτίαις;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν είμαστε αντίθετοι. Παρακολουθήστε τι είπαμε. 
      ΧΡΙΣΤΙΑΝΑ ΚΑΛΟΓΗΡΟΥ: Σας παρακολουθούμε και πάρα πολύ καλά. Αντιδράτε και μάλιστα το έχετε πει και πάρα πολλές φορές. Όλοι οι συνάδελφοί σας το έχουν αναφέρει. 
      Τελικά έχουμε ένα νομοσχέδιο, το οποίο έρχεται και το μόνο που κάνει με όλα του τα άρθρα είναι να δημιουργεί ένα θεσμικό πλαίσιο το οποίο θωρακίζει και προστατεύει τους Έλληνες πολίτες. Γι’ αυτόν το λόγο, με αυτές τις λίγες επισημάνσεις που έκανα, λέω ένα ηχηρό «ναι» σε όλα τα άρθρα του νομοσχεδίου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, όταν ήταν Αντιπολίτευση η Νέα Δημοκρατία, οι συνάδελφοι Βουλευτές της Νέας Δημοκρατίας διακήρυσσαν την ανάγκη του διαλόγου και της συναίνεσης. Μάλιστα, όταν εδώ κουβεντιάζαμε ασφαλιστικά νομοσχέδια, ο εισηγητής τους τότε, ο λαλίστατος κ. Γιακουμάτος, μας έβγαζε πύρινους λόγους υπέρ των δικαιωμάτων των εργαζομένων και μας έλεγε πως, όταν έρθει το κόμμα του στην εξουσία, θα καταργηθούν αυτές οι αντεργατικές διατάξεις. Σήμερα βέβαια η Κυβέρνηση προχωρά σε ρυθμίσεις και σε έναν ιδιότυπο τσαμπουκά για να περάσει την εικόνα μιας αποφασισμένης δύναμης και να δώσει εξετάσεις στα συμφέροντα που εκπροσωπεί, ο δε λαλίστατος συνάδελφος κ. Γιακουμάτος δεν έχει πει κουβέντα περί της αλλαγής στο ασφαλιστικό. 
      Κύριοι συνάδελφοι, ουσιαστικά έρχονται εδώ αποσπασματικές ρυθμίσεις. Έχουν ονομαστεί σαν μεταρρυθμίσεις, αλλά στην ουσία πρόκειται για εμβαλωματικές λύσεις, προκειμένου να εξυπηρετηθούν ταμειακές ανάγκες του δημοσίου. Θα πρέπει να πούμε την αλήθεια. Θέλετε, κυρίες και κύριοι συνάδελφοι, να πουλήσετε δημόσιες επιχειρήσεις και να εξυπηρετήσετε συγκεκριμένα συμφέροντα. Για να γίνει αυτό, θα πρέπει προηγουμένως να υπάρχει απορύθμιση ασφαλιστικών και εργασιακών δικαιωμάτων και μεταβίβαση ασφαλιστικών υποχρεώσεων. Αυτό, ακριβώς, κάνετε με τις συγκεκριμένες ρυθμίσεις που φέρνετε στη Βουλή. 
      Βεβαίως, το ξεκίνημα γίνεται από τις τράπεζες και τον ΟΤΕ. Θα ακολουθήσουν, κατά την εκτίμησή μου, και οι υπόλοιπες και θα απομείνει στο κράτος μόνο ο ρόλος του χωροφύλακα, που εμπλουτίζεται, από ό,τι εσείς ανακοινώσατε, πλέον και με το ρόλο του αγροφύλακα. Γιατί, σύμφωνα με τις δικές σας νεοφιλελεύθερες δοξασίες, έτσι πρέπει να είναι το λιγότερο κράτος. Φορτώνετε, όμως, στον κρατικό προϋπολογισμό και στους πολίτες βάρη γι’ αυτές σας τις επιλογές.
      Ουσιαστικά κοινωνικοποιείτε τα βάρη και ιδιωτικοποιείτε τα κέρδη των επιχειρήσεων,που θα τα καρπωθούν οι νέοι φιλόδοξοι ιδιοκτήτες.
      Οδηγείτε παράλληλα το Ι.Κ.Α. σε αδιέξοδο, γιατί το φορτώνετε με βάρη τα οποία ανέρχονται σε 9.000.000.000 ευρώ περίπου για την κύρια σύνταξη και περίπου 4,3 δισεκατομμύρια ευρώ για τα επικουρικά ταμεία. 
      Λέτε ότι δημιουργείτε ένα νέο ταμείο τραπεζοϋπαλλήλων. Μα, δεν πρόκειται περί ταμείου. Αυτό πρόκειται ουσιαστικά για ένα ρυθμιστικό λογαριασμό. Σε αυτό το ιδιότυπο ταμείο θα υπαχθούν οι τραπεζοϋπάλληλοι, όσον αφορά τις διαφορές που προκύπτουν από την επικουρική σύνταξη, που θα παίρνουν από το ενιαίο ταμείο και από τις υποχρεώσεις που είχαν οι τράπεζες να δίνουν επικουρικές συντάξεις. Και μάλιστα δεν πρόκειται για όλους τους τραπεζοϋπαλλήλους, αλλά μόνο γι’ αυτούς που προκύπτουν ουσιαστικές διαφορές.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θα είναι επιλεκτικός τροφοδότης λογαριασμός. 
      ΔΗΜΗΤΡΙΟΣ ΠΙΠΕΡΓΙΑΣ: Ακριβώς.
      Επίσης, ουσιαστικά, με αυτές τις ρυθμίσεις, απαλλάσσετε τις τράπεζες από πολύ συγκεκριμένα βάρη. Λέτε ότι με τις ρυθμίσεις που υπάρχουν στο άρθρο 59 προβλέπεται ότι τα βάρη αυτά θα τα πληρώσουν οι τράπεζες. Δεν αναφέρεται, όμως, πουθενά ότι πρόκειται να πληρώσουν οι τράπεζες το σύνολο των αναλογιστικών βαρών, των βαρών δηλαδή που προβλέπονται από τις συλλογικές συμβάσεις, που έχουν υπογράψει με τους εργαζόμενους στην προβολή του χρόνου, μπροστά δηλαδή σαράντα χρόνια. Περιορίζετε αυτές τις απαιτήσεις στο χρονικό ορίζοντα ουσιαστικά των δέκα ετών. 
      Μέσα σε όλο αυτό το σκηνικό βέβαια, έχετε σκοπό να ανοίξετε το γενικότερο ασφαλιστικό ζήτημα.
      Κύριε συνάδελφε, που ομιλήσατε προηγούμενα, το πρόβλημα το μεγάλο είναι ότι σ΄ ένα υπερφορτωμένο, πράγματι, ασφαλιστικό σύστημα έρχεται η Κυβέρνηση να επισωρεύσει και άλλα βάρη. Γιατί το κάνει αυτό; Απλώς γιατί θέλει να ανοίξει γενικότερα το ασφαλιστικό ζήτημα. 
      Εγώ δεν κατανοώ για παράδειγμα, γιατί, πέρα από το θέμα των τραπεζών, πέρα από το θέμα του ΟΤΕ, τώρα τελευταία όλο και περισσότερα κυβερνητικά στελέχη, με πρώτο τον Υπουργό Εθνικής Οικονομίας, αναφέρουν για το ασφαλιστικό καθεστώς των εργαζομένων της ΔΕΗ και το τι ακριβώς συμβαίνει από τις ρυθμίσεις που έγιναν για την αυτασφάλιση των εργαζομένων στη ΔΕΗ. 
      Εκ των πραγμάτων όλες σας οι διατάξεις, που έχετε εισηγηθεί, σκοπεύουν στο με ποιο τρόπο θα διευκολυνθεί η μεταβίβαση των επιχειρήσεων, προκειμένου να καλύψετε ταμειακές υποχρεώσεις και ταμειακά ελλείμματα. Και για να το κάνετε αυτό, τσαλαπατάτε με τον πιο βάναυσο τρόπο ασφαλιστικά και εργασιακά δικαιώματα. 
      Πολύ σωστά σας υποδείξαμε να αποσύρετε αυτές τις διατάξεις. Είναι προφανές, όμως, ότι εσείς θα επιμείνετε και είναι προφανέστατο βέβαια ότι εμείς θα τις καταψηφίσουμε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριοι συνάδελφοι, στο βιασμό που επιφέρουν στα ασφαλιστικά ταμεία και στα ασφαλιστικά δικαιώματα των τραπεζοϋπαλλήλων οι νομοθετικές πρωτοβουλίες της Κυβέρνησης, η Κυβέρνηση επικαλείται τις επιπτώσεις που θα έχει η εφαρμογή των διεθνών λογιστικών προτύπων στην οικονομική θέση, στην καθαρή θέση και στην επάρκεια των ιδιωτικών κεφαλαίων. 
      Διατείνεται ψευδώς αυτές τις προφάσεις ο κύριος Υπουργός και θα σας πω γιατί. Γιατί ο ίδιος την ίδια στιγμή ισχυρίζεται ότι με αύξηση του μετοχικού κεφαλαίου μπορεί να θεραπευτούν αυτά τα προβλήματα. Και είναι παράδειγμα κλασικό –κι έχει δίκιο ο κύριος Υπουργός σε αυτό- η πρόσφατη αύξηση του μετοχικού κεφαλαίου της Αγροτικής Τράπεζας, που αντιμετώπισε αποτελεσματικά, με την εφαρμογή των διεθνών λογιστικών προτύπων, τα 300.000.000.000 ευρώ έλλειμμα που κατέδειξε αναλογιστική μελέτη υποχρεώσεων προς τα ταμεία. Άρα, υπάρχει και υπήρχε μέθοδος να αντιμετωπιστεί το πρόβλημα που επιφέρει η εφαρμογή των διεθνών λογιστικών προτύπων.
      Δεύτερον, υπήρχαν και υπάρχουν και άλλοι τρόποι. Υπήρχαν οι τρόποι της δημιουργίας όλα αυτά τα χρόνια της μεγάλης κερδοφορίας των τραπεζών, ειδικού αποθεματικού, όπως και τώρα υπάρχει η δυνατότητα με νομοθετική πρωτοβουλία να δημιουργηθούν προϋποθέσεις για μία πενταετία –από την κερδοφορία- να δημιουργηθούν αποθεματικά για να αποπληρωθούν αυτά τα χρέη. 


    Δεν το κάνει, όμως, η Κυβέρνηση. Αλλά δεν λέει ότι επί πέντε χρόνια οι τραπεζίτες έστησαν ένα μεγάλο πάρτι σ’ αυτήν τη χώρα, ότι το 75% των επενδύσεων από τα  funds  του εξωτερικού έγιναν στις τράπεζες, ότι ο δείκτης από δύο χιλιάδες πήγε  στο τρία τον περασμένο χρόνο και έγινε μόνο με επενδύσεις στις τράπεζες. Οι τράπεζες μοίρασαν υψηλά μερίσματα στους μερισματούχους μετόχους ή στα  funds του εξωτερικού. Δεν είχαν, όμως, να πληρώσουν τα ασφαλιστικά ταμεία και τις υποχρεώσεις στις τράπεζες. Και έρχονται τώρα και λένε «χαρίστε τα, να τα πληρώσουν οι φορολογούμενοι και οι εργαζόμενοι». Είναι ηθικό, όμως, αυτό, κύριε Πρόεδρε, να πληρώνουν οι εργαζόμενοι τις εισφορές και όχι οι τράπεζες;
    Δεν είναι, όμως, αυτός ο λόγος και ο δήθεν κίνδυνος, που θα επιφέρει η εφαρμογή των διεθνών λογιστικών προτύπων. Ξέρετε ποιο είναι, κύριε Πρόεδρε; Είναι αυτό που προφανώς ισχυρίζεται ο κύριος Υπουργός. Και μάλιστα επικαλούνται σήμερα οι εφημερίδες ένα διάλογο που είχε στη γιορτή του κ. Έβερτ, όταν του είπε ο κ. Έβερτ «γιατί μειώνετε τις εισφορές προς τα ταμεία των τραπεζοϋπαλλήλων;» και του απαντά «για να κάνω ανταγωνιστικές τις τράπεζες». 
    Ο κ. Αλογοσκούφης όλο αυτό το χρονικό διάστημα προβάλλει το όραμα των χαμηλών συντάξεων. Όλοι πρέπει να πάνε στις χαμηλές συντάξεις του ΙΚΑ. Απαγορεύεται κάποιος να παίρνει 1.200 ευρώ σύνταξη. Και βέβαια πρέπει να σας πω ότι οι ίδιοι οι τραπεζοϋπάλληλοι, όταν ξεκίνησε ο διάλογος, ήταν διατεθειμένοι να προσχωρήσουν στην άποψη να παραιτηθούν από τα ακραία δικαιώματά τους.
    Το κάνει η Κυβέρνηση, κύριε Πρόεδρε, γιατί θέλει να φτιασιδώσει τις νύφες. Γιατί οι γαμπροί, που είναι οι αγοραστές μέτοχοι στις τράπεζες, αυτά τα χρόνια απαιτούν δικαιώματα. Ξέρουμε πάρα πολύ καλά ότι οι υπάρχοντες μέτοχοι, αλλά και οι ανάδοχοι, που έχουν αναλάβει να πουλήσουν αυτές τις εταιρείες, ιδιαίτερα την Αγροτική και την Εμπορική, απαιτούν προνόμια, απαιτούν χαμηλές εισφορές. Αυτή είναι η αλήθεια, κύριε Πρόεδρε.
    Και φυσικά πρέπει να πούμε και τούτο, γιατί είναι εντυπωσιακό, το ανέφερε και ο κ. Βενιζέλος. Είναι δυνατόν, κύριε Πρόεδρε, σ’ αυτήν την Αίθουσα να λένε διάφορα στελέχη, κατηγορώντας -στην Κυβέρνηση- ο ένας τον άλλον ότι οι θέσεις διαμορφώνονται υπό την φιλική, υπό τη βολική χορηγία τραπεζών; Γιατί αυτό λένε. Ότι χορηγοί των πολιτικών είναι οι τράπεζες, και έτσι διαμορφώνει την πολιτική της θέση. Κατηγορούν πολιτικά στελέχη της κυβερνώσας παράταξης, ο ένας τον άλλον, κάτω από αυτό το πρίσμα. 
    Κύριε Πρόεδρε, θέλω να καταδείξω και εγώ με εμφανή τρόπο αυτήν την αντίφαση. Την ίδια ώρα που η Κυβέρνηση στον ΟΤΕ μειώνει τα όρια συνταξιοδότησης και πάει στα σκανδαλώδη σαράντα πέντε χρόνια, στις τράπεζες τα ανεβάζει. Την ίδια ώρα στο ίδιο νομοσχέδιο, που μειώνει τις συντάξεις των τραπεζικών, αυξάνει τη σύνταξη 2.000 στον ΟΤΕ. Την ίδια ώρα που λέει, τι να κάνω στον ΟΤΕ, ήταν επιχειρησιακή σύμβαση αυτόνομη, δεν μπορούσα να την επηρεάσω, και κρύβεται πίσω από αυτήν, έρχεται στις τράπεζες και βιάζει το συνταγματικά κατοχυρωμένο δικαίωμα της επιχειρησιακής και την ισχυρή νομική ισχύ, που έχει αυτό το δικαίωμα. Αυτή είναι η πραγματικότητα και από εκεί καταφαίνεται η πολιτική πρόθεση της Νέας Δημοκρατίας.
    Και έρχομαι στην ουσία του πράγματος. Μειώνονται, κύριε Πρόεδρε, όχι τα «ρετιρέ» αλλά οι συντάξεις. Αυξάνονται τα όρια στις τράπεζες και οι εργαζόμενοι θα νιώσουν τη ζημιογόνο αυτή νομοθετική πρωτοβουλία. Βιάζονται συνταγματικά και δικονομικά δικαιώματα των εργαζομένων, διότι κοιτάξτε τι γίνεται, κύριε Πρόεδρε. 
    Έτυχε να υπογράψω δύο επιχειρησιακές συμβάσεις, δύο συλλογικές συμβάσεις στην ΟΤΟΕ με τον κ. Κουσελά, ως υποδιοικητής και μαζί με άλλους συναδέλφους. Έρχεται τώρα και λέει: Εκεί που είχαν την ευθύνη οι εργαζόμενοι για τα επικουρικά ταμεία με τις τράπεζες, τώρα η ευθύνη είναι μονομερής στις τράπεζες. Θα τις καταγγείλουν οι τράπεζες.
    Ακούστε, κύριε Πρόεδρε. Υποχρεώνει μέχρι το τέλος του χρόνου να έχουν διαλυθεί τα ταμεία, γιατί αλλιώς δεν θα μπορούν να μπουν ούτε στο ΙΚΑ. Τι ετσιθελισμός είναι αυτός; Τι βοναπαρτική αντίληψη είναι αυτή; Και βέβαια, κύριε Πρόεδρε, θα είναι καταστροφική για το ΙΚΑ. Μετά από δύο χρόνια θα βγει η ίδια η Κυβέρνηση και θα πει, αφού δεν έχουμε αναλογιστικές μελέτες, αφού όλοι ξέρουν και ο κ. Βαρθολομαίος το επικαλέστηκε, ότι αυτά τα ελλείμματα θα μετακυλιστούν ούτως ή άλλως στο ΙΚΑ. Άρα έχουμε ΙΚΑ, εργαζόμενους, ασφαλιστικά δικαιώματα, νομικά δικαιώματα που καταστρατηγούνται στο σύνολό τους. Και βέβαια πρέπει να αναδείξουμε αυτό με ισχυρό τρόπο και δεν θα το αφήσουμε εδώ. Πρέπει να πούμε σ’ αυτούς, που είναι οι φερέλπιδες αγοραστές, οι γαμπροί, που θέλουν προικιωμένες νύφες ότι θα βρουν απέναντι στα δικαστήρια τα δικαιώματα και τους εργαζόμενους για να τα προασπίζουν. Και δεν θα μπορούν στους ισολογισμούς να αφαιρούν υποχρεώσεις τους. Θα εγγράφονται οι απαιτήσεις των εργαζόμενων για να μην αλλοιωθεί το δικαίωμα να υπερασπίζουν τα δικαιώματά τους.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Παναγιώτης Σγουρίδης. 
    ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, χθες στο λίγο χρόνο που είχα, απέδειξα ότι η ρύθμιση για τα ασφαλιστικά ταμεία των τραπεζοϋπαλλήλων γίνεται ουσιαστικά για να εξυγιανθούν οι τράπεζες. Και μάλιστα αυτή η εξυγίανση θα γίνει με χρήματα του ελληνικού λαού, δυστυχώς, όμως, χωρίς σχέδιο, χωρίς να δημιουργείται η προϋπόθεση, ώστε οι τράπεζες αυτές να γίνουν ανταγωνιστικές στο ευρωπαϊκό και διεθνές περιβάλλον. Προχωράτε, λοιπόν, σε μία μεταρρύθμιση φούσκα. Έτσι την ονόμασα. 
    Σήμερα σας λέω ότι και οι ρυθμίσεις για τον ΟΤΕ είναι μία φούσκα-μεταρρύθμιση, γιατί χωρίς πρόγραμμα, χωρίς μελέτη, χωρίς έρευνα ζητάτε από τον ελληνικό λαό πρώτον να βάλει τα χέρι στην τσέπη. Διότι τι άλλο είναι από φρέσκο χρήμα  η εκχώρηση του 4% του συνόλου των μετοχών του κράτους στον ΤΑΠ-ΟΤΕ; Και δεύτερον, υποχρεώσατε να αποδεχθεί ο λαός μία παραβίαση, η οποία είναι παραβίαση αρχών, την παραβίαση της αλληλεγγύης των γενεών. Οποίο αίσχος! 
    Εγώ, αγαπητοί μου συνάδελφοι, θα αποδεχόμουν μία τέτοια λύση, αν υπήρχε μια προοπτική. Όπως χρησιμοποιήθηκε παλαιότερα ο ΟΤΕ, για να διεισδύσει η Ελλάδα στα Βαλκάνια και στις χώρες της πρώην Σοβιετικής Ένωσης και πλήρωσε ο λαός γι’ αυτήν τη διείσδυση, έτσι θα αποδεχόμουν, αν δεσμευόταν ο ΟΤΕ να προχωρήσει σε επενδύσεις, στις οποίες δεν μπορούν να προχωρήσουν ιδιώτες και οι οποίες θα μπορούσαν να δώσουν ένα παραγωγικό αναπτυξιακό προφίλ στη χώρα. 
    Σήμερα η Ελλάδα, κύριοι συνάδελφοι, δεν υπάρχει στη δικτυακή σπονδύλωση του κόσμου. Δεν υπάρχουμε πουθενά. Είμαστε ανύπαρκτοι. Αν ο ΟΤΕ χρηματοδοτούμενος δεν μπορεί να πάει σ’ αυτές τις επενδύσεις, τότε δεν υπάρχει λόγος. Αν μετά από αυτήν τη χαριστική πράξη, δεν υποχρεώσει η Κυβέρνηση να προχωρήσει ο ΟΤΕ σε επενδύσεις, κρίμα στα χρήματα του ελληνικού λαού. 
    Όμως, αυτό που διαπιστώνεται, και μετά από αυτήν τη μεταρρύθμιση-φούσκα την οποία κάνετε στον ΟΤΕ, είναι η προχειρότητα, που σας καθιστά πλέον επικίνδυνους. Το ζήτημα, όμως, δεν βρίσκεται εκεί, κύριοι συνάδελφοι. Το ζήτημα βρίσκεται αλλού. Εδώ υπάρχει ένα πολιτικό αλαλούμ στην Κυβέρνηση της Νέας Δημοκρατίας. Ο λαός έχει ένα γνωμικό γι’ αυτούς που σφυρίζουν αδιάφορα, όταν τους υποδεικνύεις ορισμένα πράγματα. Λέει ότι τον φτύνεις, αλλά αυτός νομίζει ότι ψιχαλίζει.
     Και θα γίνω πιο συγκεκριμένος, γιατί δεν θέλω να κρύβω τα λόγια μου.  Σήμερα ο κ. Έβερτ κατήγγειλε την Κυβέρνηση για θέμα απιστίας παρά την υπηρεσία. Εσείς αγρόν αγοράζετε. Ο κ. Φλωρίδης χθες κατήγγειλε οικογένειες και μάλιστα οικογένεια με είκοσι επτά off shore εταιρείες, εμπλεκόμενη στο Χρηματιστήριο. Εσείς αγρόν αγοράζατε. Προχθές συνάδελφοι Βουλευτές κατήγγειλαν ότι στο νομοσχέδιο του Υπουργείου Υγείας και Πρόνοιας πέρασαν διατάξεις, για να εξυπηρετηθούν πάλι προσφιλή πρόσωπα συγκεκριμένης οικογένειας. Και εσείς ομιλείτε περί μεταρρυθμίσεων. 
    Εδώ υπάρχει πολιτικό ζήτημα. Είναι το ζήτημα της σεμνότητας και ταπεινότητας, που πρέπει να αποδείξετε στον ελληνικό λαό. Πρέπει να δώσετε απαντήσεις σ’ αυτά τα ερωτήματα, τα οποία επικρέμονται. Ποιος πήρε τα χρήματα από το Χρηματιστήριο και σήμερα βρίσκεται στην Αίθουσα αυτή; Ποιος πήρε σήμερα τα οφέλη από το ότι οι τράπεζες πια εντάσσονται σ’ αυτήν τη ρύθμιση; Και ποιος ωφελείται από τις ρυθμίσεις του Υπουργείου Υγείας και Πρόνοιας; Σ΄ αυτά πρέπει να απαντήσετε, αγαπητοί συνάδελφοι της Νέας Δημοκρατίας, όταν βάζετε αυτές τις διατάξεις, τις οποίες πουλάτε για μεταρρύθμιση. 
    Δυστυχώς, οι μεταρρυθμίσεις είναι φούσκες. Και δυστυχώς οι πράξεις σας δεν συνάδουν με τη σεμνότητα και ταπεινότητα, την οποία εσείς διακηρύξατε. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Καλλιώρας έχει το λόγο. 
     ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κύριε Πρόεδρε. 
     Αγαπητοί συνάδελφοι, αν κάποιος παρακολουθούσε όλη τη συζήτηση σήμερα, εννοώ κάποιος πολίτης, σίγουρα θα τα είχε χαμένα, κατά ένα μεγάλο μέρος με το αποτέλεσμα αυτής της συζήτησης, ως τώρα. Με άλλα λόγια αισθάνομαι την ανάγκη να πω ότι βλέποντας το δάσος το χάσαμε και μιλάμε για τα δέντρα. 
     Αγαπητοί συνάδελφοι, δεν θα μιλήσω ούτε με στοιχεία ούτε με αριθμούς. Θα θέσω το μεγάλο ερώτημα. Τι προτείνει το ΠΑΣΟΚ ότι πρέπει να κάνει η Νέα Δημοκρατία για να καταλάβει και ο Έλληνας πολίτης, αναφορικά με το ζήτημα του ΟΤΕ, με το οποίο πολλοί λίγοι και ο ίδιος ο εισηγητής σας δεν ασχολήθηκε σχεδόν καθόλου. Με άλλα λόγια βάζω το ίδιο ερώτημα όχι ρητορικά, αλλά στη βάση του. 
     Αν αγαπητοί συνάδελφοι, αφήσουμε την κατάσταση όπως έχει -να κάνουμε την υπόθεση εργασίας για να γίνω περισσότερο κατανοητός- τι έχουμε να απαντήσουμε εμείς, τι απαντάτε όλοι εσείς, στο 75% περίπου των εργαζομένων στον ΟΤΕ, στις δεκάξι χιλιάδες και ποια είναι η λύση που προτείνετε; Δεν έχετε δει  τις καταστάσεις αποτελεσμάτων χρήσεως και τους ισολογισμούς, όπου ο ΟΤΕ φθίνει προς τις κατιούσες; Δεν απαντάτε. 
     Επίσης να κάνω πάλι υπόθεση εργασίας, κύριε Πρόεδρε. Εφαρμογή διεθνών λογιστικών προτύπων. Να μην τα εφαρμόσουμε; Αν ρωτήσουμε και απαντήσουμε «ναι», όπως λέτε εσείς του ΠΑΣΟΚ, «να αφήσουμε την κατάσταση ως έχει». Ουσιαστικά αυτό μας λέτε. Έπρεπε ή δεν έπρεπε, κύριε Πρόεδρε, στο τέλος του 2003 να εφαρμόσουμε τα διεθνή λογιστικά πρότυπα, ως χώρα, όπως κάνουν οι υπόλοιπες χώρες της Ευρωπαϊκής Ένωσης; Η απάντηση είναι «ναι», είμαστε με μεγάλη καθυστέρηση. Αλλά -και εδώ είναι το μεγάλο ερώτημα- συζητάτε ως εάν οι τράπεζες θα είναι ανοιχτές και ο ΟΤΕ επίσης. Ενώ το βασικό ερώτημα –και εδώ είναι η πολιτική ένστασή μου- είναι ότι για να πείτε αυτά, τα οποία λέτε και να σας ακούσουμε πρέπει και ο ΟΤΕ να είναι ανοιχτός, αλλά και οι τράπεζες να είναι ανοιχτές. 
     Με άλλα λόγια όταν λέμε διεθνή λογιστικά πρότυπα -και πρέπει να καταλάβουν και οι πολίτες τι συζητάμε- έρχεται η Ευρωπαϊκή Ένωση και λέει «δεν δέχομαι στοιχεία παρατηρήσεις ορκωτών λογιστών και όλων των άλλων πέρα από τα νούμερα, τα οποία εμφανίζονται στους ισολογισμούς και τις καταστάσεις αποτελεσμάτων χρήσεως». Σημειωτέον πρέπει να σας πω ότι η «FIAT» που εφάρμοσε τα λογιστικά πρότυπα -γιατί ισχύει πανευρωπαϊκά στον ιδιωτικό και στο δημόσιο τομέα- διπλασίασε τα χρέη της. Για να καταλάβουμε τι εννοούμε με διεθνή λογιστικά πρότυπα. 
     Αγαπητοί συνάδελφοι, η Νέα Δημοκρατία δεν μπορεί να σας ακολουθήσει. Ούτε να αφήσει το χάρτη των τραπεζών ούτε το σύστημα των τραπεζών, να μην πάει μπροστά. Δεν έχουμε όλοι μας την ηθική υποχρέωση να προχωρήσουμε μπροστά το τραπεζικό σύστημα, το οποίο, σημειωτέον, με τις συμπράξεις δημόσιου και ιδιωτικού τομέα είναι ένα εργαλείο για αναπτυξιακή πολιτική, για να μειωθεί η ανεργία στο τέλος; 
     Κύριε Πρόεδρε, το δεύτερο μεγάλο ερώτημα είναι ποιος πληρώνει. Και εδώ η απάντηση είναι ξεκάθαρη. Πρώτον, σε ό,τι αφορά τα επικουρικά ταμεία, πληρώνουν οι τράπεζες. Δεν έχουμε να απαντήσουμε ή να προσθέσουμε κάτι παραπάνω. Στα κύρια ταμεία εφαρμόζουμε το «νόμο Ρέππα» και επίσης το κράτος, οι νέοι πολίτες θα βάλουν χρήματα από την τσέπη τους για να αυξηθεί το μετοχικό κεφάλαιο είτε της Εμπορικής Τράπεζας είτε της Αγροτικής. Με άλλα λόγια, όπως ορίζει το Εμπορικό Δίκαιο, πρέπει να καταθέσουν τα χρήματα αυτά, αλλά μην ξεχνάμε ότι οι πολίτες είναι ως μέλη του «μετοχικού κεφαλαίου» μια ανώνυμης εταιρείας και ιδιοκτήτες. 
    Άρα, καλυτερεύουν τη θέση, ισχυροποιούν την τράπεζα. Και από εκεί και πέρα υπάρχουν οφέλη, τα οποία θα τα μοιραστεί πάλι ο ελληνικός λαός.
    Συνεπώς, σωστά, κύριε Πρόεδρε, απαντά το Γενικό Λογιστήριο του Κράτους ότι η έκθεση είναι ακριβής, με άλλα λόγια.
    Επίσης, ο κ. Βαρθολομαίος –κάποιοι που επικαλέστηκαν τον κ. Βαρθολομαίο και μάλιστα τόσες φορές- σωστά έκανε και διόρθωσε, γιατί δεν νομίζω ότι υπάρχει κάποιος αυτήν τη στιγμή, που ξέρει ποιες τράπεζες θα ενταχθούν στο «νόμο Ρέππα».
    Επίσης, κύριε Πρόεδρε, σωστά θα υπάρξει θεραπεία με αύξηση του μετοχικού κεφαλαίου.
    Ακόμη, σωστά θα πρέπει να πληρώσουν οι Γάλλοι στην Εμπορική Τράπεζα εφόσον έχουν ποσοστό επί του μετοχικού κεφαλαίου. Πληρώνουν.
    Επίσης –και τελειώνω με αυτό, κύριε Πρόεδρε- το Υπουργείο, όπως είπε και ο δικός μας ο Υπουργός- σωστά και αυτό θα πληρώσει να γίνουν οι ειδικές αναλογιστικές μελέτες, που χρειάζονται για να ξέρουμε ποιος πληρώνει, εφόσον ζητηθεί από τις συγκεκριμένες τράπεζες. 
    Τελειώνοντας θα ήθελα να πω ότι, δυστυχώς, είδα το ΠΑΣΟΚ και σήμερα -για μια ακόμη φορά, κύριε Πρόεδρε- τον Πρόεδρό του και την πλειοψηφία, να ακολουθούν τροπολογίες του κ. Μάνου, για να πω συγκεκριμένα. Άρα, δεν έχουν θέση. Ακολουθούν μία τροπολογία. 
    Επίσης βλέπω το άλλο ΠΑΣΟΚ, με συντονιστές ή με εκπροσώπους, να κάνει διαφορετικές δηλώσεις και να μη θεωρεί ότι αυτό είναι το σωστό για την Ελλάδα και για τον τόπο.
    Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, ζητώ το λόγο επί προσωπικού.
    ΠΡΟΕΔΡΕΥΩΝ (Γεώργιος Σούρλας): Κοιτάξτε, δεν αναφέρθηκε το όνομά σας. Κατά την εκτίμησή μου δεν υπάρχει προσωπικό θέμα. Όταν τελειώσει ο κατάλογος των πρωτολογιών, αν και έχετε εξαντλήσει το χρόνο εσείς οι εισηγητές…
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, αναφέρθηκε η παράταξη. 
    ΠΡΟΕΔΡΕΥΩΝ (Γεώργιος Σούρλας): Κοιτάξτε, προσωπικό θέμα δεν ετέθη. Θέμα μιας παράταξης ετέθη. Ο Υπουργός έχει μιλήσει…
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, ζητώ να μου δώσετε το λόγο.
    ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, θα σας δοθεί η δυνατότητα να αναπτύξετε τις απόψεις σας. Αν και συμφωνήσατε εσείς οι εισηγητές να μη δευτερολογήσετε, θα πάρετε το λόγο για δύο λεπτά. Λίγη υπομονή, να προχωρήσουμε στη συζήτηση. Παράκληση θερμή.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Νομίζω ότι αφήνουμε εντυπώσεις.
    ΠΡΟΕΔΡΕΥΩΝ (Γεώργιος Σούρλας): Παράκληση θερμή.
    Ο κ. Δαϊλάκης έχει το λόγο. Απών. Διαγράφεται.
    Ο κ. Μπούρας έχει το λόγο.
    ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
    Επειδή ο χρόνος είναι πάρα πολύ λίγος θα ξεκινήσω με μία παρατήρηση, μιας και παρίσταται εδώ ο εκλεκτός Υφυπουργός Μεταφορών και Επικοινωνιών, που αναφέρεται στην τροπολογία για την Εθνική Επιτροπή Τηλεπικοινωνιών και Ταχυδρομείων, με την ουσία της οποίας συμφωνώ και τη στηρίζω. 
    Νομίζω, όμως, κύριε Υφυπουργέ, ότι η τετάρτη περίοδος της τροπολογίας, που αφορά την επιλογή των μελών της Εθνικής Επιτροπής Τηλεπικοινωνιών και Ταχυδρομείων, πρέπει να αλλάξει ως εξής: «Ο Πρόεδρος και οι Αντιπρόεδροι επιλέγονται και διορίζονται…» -γιατί δεν υπάρχει το «διορίζονται»;- «…από το Υπουργικό Συμβούλιο ύστερα από πρόταση του Υπουργού Μεταφορών και Επικοινωνιών και γνώμη της Επιτροπής Θεσμών και Διαφάνειας.» 
    ΠΡΟΕΔΡΕΥΩΝ (Γεώργιος Σούρλας): Κύριε Μπούρα, μία παράκληση. Τώρα εσείς μιλάτε για τροπολογία.
    ΑΘΑΝΑΣΙΟΣ ΜΠΟΥΡΑΣ: Όχι.
    ΠΡΟΕΔΡΕΥΩΝ (Γεώργιος Σούρλας): Έχει σχέση με το άρθρο;
    ΑΘΑΝΑΣΙΟΣ ΜΠΟΥΡΑΣ: Ναι, είναι στο άρθρο.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι στο άρθρο, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Εντάξει.
    ΑΘΑΝΑΣΙΟΣ ΜΠΟΥΡΑΣ: Συνεχίζω: «Τα υπόλοιπα μέλη της Εθνικής Επιτροπής Τηλεπικοινωνιών και Ταχυδρομείων διορίζονται από τον Υπουργό Μεταφορών και Επικοινωνιών. Ο διορισμός όλων των μελών της Εθνικής Επιτροπής Τηλεπικοινωνιών και Ταχυδρομείων δημοσιεύεται στην Εφημερίδα της Κυβερνήσεως.»
    Αγαπητέ κύριε Πρόεδρε, κυρίες και κύριοι συνάδελφοι, στο λίγο χρόνο που απομένει, θέλω να πω τα εξής:
    Παρακολουθώ και σήμερα από το πρωί αυτήν την πολύωρη συνεδρίαση, όπως και χθες και όλες τις ημέρες και στην επιτροπή. Αν και κατηγορηθήκαμε από τον κ. Ρέππα ότι σήμερα εγγραφήκαμε πολύ λίγοι από την πλευρά της Νέας Δημοκρατίας, έχω να του πω ότι χθες οι συνάδελφοί μου είχαν υπερβεί τον αριθμό των τριάντα πέντε, σαράντα.
    ΓΙΑΝΝΟΣ ΠΑΠΑΝΤΩΝΙΟΥ: Μπράβο! Μπράβο!
    ΑΘΑΝΑΣΙΟΣ ΜΠΟΥΡΑΣ: Εκείνο, όμως, το οποίο παρατήρησα σήμερα από το πλήθος αυτό των ιδίων συναδέλφων του ΠΑΣΟΚ ήταν ότι δεν είπαν τίποτα.
    Τα ίδια που λένε τόσες μέρες, επανέλαβαν και σήμερα και δεν είπαν τίποτε επί της ουσίας. 
      Ειλικρινά χαίρομαι, γιατί δύο Βουλευτές του ΠΑΣΟΚ, που μάλιστα άσκησαν για πολλά χρόνια κυβερνητική εξουσία από θέση ευθύνης, όπως ο κ. Παπαδόπουλος πριν από λίγο και ο κ. Μπένος προχθές, έθεσαν το δάκτυλον επί τον τύπο των ήλων. Και μάλιστα καθόλου δεν προβληματιστήκατε από τα λόγια αυτών των συντρόφων σας, εσείς οι υπόλοιποι. 
      Από εκεί και πέρα, πολλοί συνάδελφοι από την Αξιωματική Αντιπολίτευση απομόνωσαν φράσεις του κ. Βουρλούμη ή του κ. Βαρθολομαίου μεταξύ δύο κομμάτων. Δεν είχαν την ευαισθησία ούτε να διαβάσουν ολοκληρωμένη πρόταση. Όπως τους συνέφερε, απομόνωσαν ορισμένες φράσεις, μεταξύ δύο κομμάτων. 
      Κυρίες και κύριοι συνάδελφοι του ΠΑΣΟΚ, για μια ακόμη φορά αποδεικνύεται ότι δεν έχετε θέσεις. Και μας λέτε μετά από όλα αυτά σήμερα: «αποσύρετε αυτές τις ρυθμίσεις», όταν γνωρίζετε, αφού εσείς είστε ένοχοι και τις κρύβατε επί τρία χρόνια κάτω από το χαλί, με συνέπεια η χώρα μας αυτήν τη στιγμή να εγκαλείται από την Ευρωπαϊκή Ένωση και να κινδυνεύουν κρατικές τράπεζες, να βρίσκονται οι ασφαλισμένοι αυτών των τραπεζών σε δύσκολη φάση. 
      Ένας, όμως, από εσάς δεν είχε το θάρρος να προτείνει κάτι. Το μόνο το οποίο λέτε: «Διάλογος και διάλογος». Και γνωρίζετε, ο κ. Κουσελάς δεν είναι εδώ αυτήν τη στιγμή, μέχρι την ώρα που βγήκε Βουλευτής, δώδεκα χρόνια πριν, ήταν Πρόεδρος της ΟΤΟΕ και συζήταγε και ξανασυζήταγε και πουθενά δεν κατέληξε. Άκουσα τον κ. Στουρνάρα να λέει ότι δύο χρόνια συζητούσε το ασφαλιστικό με τους εργαζομένους και με την ΟΤΟΕ και καμία κατάληξη δεν είχε.
      Μετά από όλα αυτά, κυρίες και κύριοι συνάδελφοι, ομολογήστε πλέον ότι δεν μπορείτε να βρείτε το βηματισμό σας. Εμείς σας καλούμε να έρθετε δίπλα μας. Η χώρα έχει ανάγκη όλους μας. Οι τομές που χρειάζονται, δεν αναφέρονται σε πρόσκαιρα κέρδη κομμάτων ή προσώπων. Αναφέρονται στο μέλλον αυτής της χώρας και γι’ αυτό το μέλλον πιστεύω ότι και εσείς και εμείς έχουμε ευθύνη. Και αυτήν την ευθύνη θα την αναγνωρίσει εκεί που αναλογεί στον καθένα ο ελληνικός λαός στην επόμενη εκλογή, που θα φέρει και πάλι τη Νέα Δημοκρατία Κυβέρνηση για να συνεχίσει το έργο, το οποίο ανέλαβε από τις εκλογές της 7ης Μαρτίου του 2004.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χάϊδος.
      ΧΡΗΣΤΟΣ ΧΑΪΔΟΣ: Κύριε Πρόεδρε, όπως είπα και χθες στην ομιλία μου επί της αρχής, με τα άρθρα του νομοσχεδίου που συζητούμε σήμερα, η Νέα Δημοκρατία διαψεύδει τις προσδοκίες, που προεκλογικά έντεχνα καλλιέργησε για καλύτερες μέρες στους συνταξιούχους, αφού αθετεί τις υποσχέσεις που έδωσε και διά στόματος Πρωθυπουργού ότι δεν θα θιγούν ασφαλιστικά δικαιώματα. Ακυρώνει τις δεσμεύσεις, που ανέλαβε, ότι δεν θα αυξηθούν τα όρια ηλικίας, ότι δεν θα μειωθούν οι συντάξεις, αλλά αντιθέτως θα αυξηθούν, για να πλησιάσουν το μέσο όρο της Ευρωπαϊκής Ένωσης. 
      Με τα έργα της, δεκαέξι μήνες μετά που ανέλαβε την εξουσία, επιβεβαιώνει για μια άλλη φορά τη ρήση του Ουγκώ «Το ψέμα φέρνει λουλούδια, αλλά ποτέ καρπούς». Και τα λουλούδια που άνθισαν σαν «Χούπηδες» τα είδαν οι πολίτες. Τους καρπούς, όμως, ακόμα δεν τους γεύτηκαν και απογοητευμένοι διαμαρτύρονται. 
      Η Κυβέρνηση για να τους ηρεμήσει, για να τους κατευνάσει, για να τους κάνει να ξεχάσουν τις προεκλογικές εξαγγελίες της, αλλά και τις μετεκλογικές εξαγγελίες της, τους προσφέρει τους λωτούς της λησμονιάς. Παραγνωρίζει, όμως, ότι η πατρίδα μας δεν είναι η χώρα των λωτοφάγων και δεν λαμβάνει υπόψη της ότι οι Έλληνες είναι οι απόγονοι του Οδυσσέα.
      Διαπιστώνουν ότι εξαπατήθηκαν, βλέπουν ότι η καθημερινότητα είναι διαφορετική από την εικονική πραγματικότητα που διαμορφώνεται και προσπαθεί να την επιβάλει στην κοινωνία η Νέα Δημοκρατία, αλλάζοντας ακόμη και τη σημασία των λέξεων, χαρακτηρίζοντας την απορύθμιση ως μεταρρύθμιση. Όμως, όσες λουθηρανές μάσκες και αν φορέσετε, ποτέ δεν θα γίνετε μεταρρυθμιστές, αφού η πολιτική σας κινείται προς την αντίθετη κατεύθυνση. Και επειδή βλέπετε ότι όλες οι παραπάνω μέθοδοι επιχείρησης ωραιοποίησης της κατάστασης, παραμόρφωσης της πραγματικότητας και παραπλάνησης των πολιτών αποτυγχάνουν, προχωρήσατε στην οργάνωση ενός ελεγχόμενου επικοινωνιακού μηχανισμού για να συγκαλύψετε την αλήθεια. 
      Ισχυρίζεστε ότι έχετε τη συναίνεση, που προέκυψε μετά από συζήτηση, αλλά αποφασίζετε αιφνιδιαστικά και με αυταρχικό τρόπο, αφού δεν έγινε διάλογος. Ισχυρίζεστε ότι είστε συνεπείς στο προεκλογικό σας πρόγραμμα, αλλά ανοίγετε συνολικά το ασφαλιστικό, αυξάνοντας τα όρια ηλικίας και μειώνοντας το ύψος των συντάξεων. Προβάλλετε ως άλλοθι την ανάγκη αντιμετώπισης της ασφαλιστικής πανσπερμίας, αλλά τη διαιωνίζετε, αφού τα άρθρα του νομοσχεδίου αφορούν μέρος μόνο των τραπεζών. 
      Για να  παραπλανήσετε για άλλη μια φορά την κοινωνία, καταφεύγετε στην προσφιλή σας, αλλά γνωστή τακτική του «διαίρει και βασίλευε». Υποκρίνεστε ότι πολεμάτε τα «ρετιρέ», αλλά την ίδια ώρα, αντί να έχετε ως ορμητήριο τις λαϊκές συνοικίες της χώρας, στρατοπεδεύσατε στις επαύλεις της Κηφισιάς και της Εκάλης, όπου οι λίγοι προνομιούχοι πολιτικοί ομοτράπεζοί σας πανηγυρίζουν για τα κέρδη που τους πολλαπλασιάζει η πολιτική σας. 
      Αυτό κάνει και με τις τωρινές αντισυνταγματικές ρυθμίσεις για το ασφαλιστικό των τραπεζών η Κυβέρνηση. Και τις χαρακτηρίζω αντισυνταγματικές, αφού παραβιάζουν ισχύουσες συλλογικές συμβάσεις, χαρίζοντας στους τραπεζίτες και στους σημερινούς και αυριανούς ιδιοκτήτες και μετόχους του ΟΤΕ δεκάδες δισεκατομμύρια ευρώ, απαλλάσσοντάς τους από τις υποχρεώσεις και τις οφειλές τους στα ασφαλιστικά ταμεία. 
      Φορτώνετε, λοιπόν, τους φορολογούμενους και τους ασφαλισμένους του ΙΚΑ με  δυσβάσταχτα ποσά, για τα οποία δεν υπάρχουν αναλογιστικές μελέτες. Όμως, επειδή θορυβημένοι διαπιστώνετε ότι δεν είστε πλέον πειστικοί και οι πολίτες διακρίνουν ευκρινώς τα αντιλαϊκά σχέδιά σας και τις πολιτικές σας συναλλαγές, δημιουργήσατε μια προπαγανδιστική άβυσσο για να συγκαλύψετε στο σκοτάδι τα πολιτικά ανομήματα. Και μέσα σε αυτήν τη νύχτα της παραπλάνησης διατείνεστε ότι δεν επιβαρύνετε το ΙΚΑ, ότι δεν θα θιγούν οι ασφαλισμένοι του. Όμως, ήρθε ο καθ’ ύλην αρμόδιος, αυτός που το όνομά του συνδέθηκε με την πιο τραγική ιστορική νύχτα της ανθρωπότητας, ο Διοικητής του ΙΚΑ κ. Βαρθολομαίος, για να σας ξεσκεπάσει λέγοντας ότι επιβαρύνετε το ΙΚΑ με δεκάδες δισεκατομμύρια ευρώ, για να εκφράσει την αγωνία του για το άμμεσο μέλλον του μεγαλύτερου ασφαλιστικού ταμείου της χώρας. Και ήρθε ο κ. Έβερτ να επισημάνει ότι δεν υπάρχουν αναλογιστικές μελέτες και ότι χαρίζονται τεράστια ποσά σε συγκεκριμένους τραπεζίτες. 
      Και σαν να μην έφταναν όλα αυτά, ενώ εμείς με ευπρέπεια και τεκμηρίωση καταδεικνύουμε ότι αυτές οι επιλογές σας αποτελούν απόρροια της νεοφιλελεύθερης πολιτικής της ενίσχυσης των ολίγων εχόντων κεφαλαιοκρατών, μετά λύπης σήμερα διαβάσαμε στις εφημερίδες υπονοούμενα στελεχών του κόμματός σας ότι πίσω από αυτά κρύβονται συγκεκριμένα επιχειρηματικά συμφέροντα και αντιπαλότητες τραπεζιτικών ομίλων.
      Όλα αυτά απαξιώνουν περισσότερο την πολιτική και τραυματίζουν ανεπανόρθωτα το κύρος των θεσμών. Οφείλετε να τα καταδικάσετε κατηγορηματικά και να αποδείξετε έμπρακτα ότι δεν είναι βάσιμα, να κατανοήσετε τις ανάγκες των καιρών, για ενίσχυση του κύρους της πολιτικής, το οποίο εσείς μειώνετε και με τη μετεκλογική εγκατάλειψη του προεκλογικού σας προγράμματος. 
      Πρέπει να σεβαστείτε την ιστορική σας ευθύνη, που αναλάβατε ως Κυβέρνηση της πατρίδας, γιατί ο χρόνος γίνεται Κρόνος γι’ αυτούς που τον παρανοούν και η ιστορία σκληρή και αδάμαστη Σίβυλλα στέκει στη γωνία περιμένοντας τους αμύητους. Και εσείς, αν συνεχίσετε έτσι, να πολιτεύεστε με αυτόν τον τρόπο, αγνοώντας τις απαιτήσεις της ιστορικής συγκυρίας, εκτός από τη βέβαιη καταδίκη του ελληνικού λαού, που έρχεται σύντομα, όπως το 1993, θα υποστείτε και την καταδίκη της ιστορίας!
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Απασχόλησης και Κοινωνικής Προστασίας κ. Αγγελόπουλος έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, ζητώ το λόγο επί προσωπικού!
      ΠΡΟΕΔΡΕΥΩΝ (Γεώργιος Σούρλας): Κύριε Κουσελά, δεν ετέθη προσωπικό θέμα. 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, όλοι οι συνάδελφοι άκουσαν την αναφορά που έγινε στο όνομά μου εν τη απουσία μου! 
      ΠΡΟΕΔΡΕΥΩΝ (Γεώργιος Σούρλας): Κύριε Κουσελά, παράκληση! Δεν ετέθη προσωπικό θέμα! 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, ζητώ το λόγο να σας εξηγήσω σε τι συνίσταται το προσωπικό. 
      ΠΡΟΕΔΡΕΥΩΝ (Γεώργιος Σούρλας): Κύριε Κουσελά, αν είχε τεθεί, θα το δεχόμουν. Ακούστε με! 
      Κύριε Κουσελά, θα ικανοποιηθεί το αίτημά σας! Σε λίγο, τελειώνουν οι ομιλητές και θα πάρετε το λόγο, όπου θα εξηγήσετε σε τι συνίσταται το προσωπικό θέμα. 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, να σας εξηγήσω σε τι συνίσταται το προσωπικό! 
      ΠΡΟΕΔΡΕΥΩΝ (Γεώργιος Σούρλας): Δεν μπορεί να το καταστήσουμε συνήθεια.
      Κύριε Κουσελά, είστε σοβαρός Βουλευτής! Μην επιμένετε άλλο! Έχω δώσει το λόγο στον κύριο Υφυπουργό. 
      Ορίστε, κύριε Υφυπουργέ, έχετε το λόγο. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, με ιδιαίτερη προσοχή παρακολούθησα τούτες τις μέρες τη συζήτηση για το νομοσχέδιο και ιδιαίτερα τις θέσεις όλων των συναδέλφων για το επίμαχο θέμα της ρύθμισης, που αναφέρεται στο ασφαλιστικό των τραπεζών. 
      Πραγματικά, προσπάθησα να κατανοήσω μια σειρά από ζητήματα, τα οποία μπήκαν και πολλές φορές αναρωτήθηκα -εάν και το είπα και χθες στη Βουλή- εάν κάπου μας κατέχει ένα σύνδρομο πολιτικής διαστροφής. 
      Αυτό το λέω γιατί ενώ μέχρι πριν από ένα μήνα και στη Βουλή, αλλά και από τα Μέσα Μαζικής Επικοινωνίας, το κόμμα της Αξιωματικής Αντιπολίτευσης μάς εγκαλούσε γιατί δεν υλοποιούσαμε το ν. 3029/2002 -το γνωστό «νόμο Ρέππα»- σήμερα που με βάση τις διατάξεις του ν. 3029/2002, του γνωστού «νόμου Ρέππα», ρυθμίζεται το ασφαλιστικό θέμα των τραπεζών, οι ίδιοι συνάδελφοι Βουλευτές μάς εγκαλούν γιατί υλοποιούμε το δικό τους νόμο. Επαναστατούν οι συνάδελφοι του ΠΑΣΟΚ για το ότι δεν έχει έρθει ξανά παρόμοια ρύθμιση στη Βουλή και για το ότι ποτέ δεν έχει γίνει κάτι σχετικό. 
      Θα καταθέσω για τα Πρακτικά της Βουλής τη γνωστή Κοινή Υπουργική απόφαση για την ένταξη του ΤΑΠΙΛΤ στο ΙΚΑ-ΕΤΑΜ και θα παρακαλέσω τους συναδέλφους να τη μελετήσουν καλά για να δουν πού είναι η δική τους απόφαση, η οποία υπογράφηκε δέκα μέρες πριν από τις εκλογές και έρχεται σε αντίθεση με όσα ρυθμίζονται με το παρόν νομοσχέδιο.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικόλαος Αγγελόπουλος καταθέτει για τα Πρακτικά την προαναφερθείσα κοινή υπουργική απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, θα ήθελα να παρακαλέσω να δουν την αναλογιστική μελέτη, που θα καταθέσω, επειδή έγινε πολλή κουβέντα για αναλογιστικές μελέτες -αν υπάρχουν ή όχι, αν θα γίνουν- με βάση τις οποίες θα καθορίζονται τα αναλογιστικά ελλείμματα με τα οποία υποτίθεται ότι θα επιβαρυνθεί το ΙΚΑ.
      Καταθέτω για τα Πρακτικά της Βουλής την αναλογιστική μελέτη, η οποία έγινε για να ενταχθεί στο ΙΚΑ-ΕΤΑΜ το ΤΑΠΙΛΤ, φορτώνοντας στο ΙΚΑ-ΕΤΑΜ 600.318.000 ευρώ. Πρόκειται για μία αναλογιστική μελέτη, η οποία έγινε από ιδιωτική εταιρεία για λογαριασμό της τράπεζας και την οποία αναγνώρισε στο απόλυτο η τότε πολιτική ηγεσία των δύο Υπουργείων. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικόλαος Αγγελόπουλος καταθέτει για τα Πρακτικά την προαναφερθείσα αναλογιστική μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πιστεύω ότι έχω το πολιτικό δικαίωμα να αναρωτηθώ εάν σήμερα -όπως ετέθη από πολλούς συναδέλφους από την πλευρά της Αντιπολίτευσης- εξυπηρετούνται ιδιωτικά συμφέροντα με την ένταξη στο ΙΚΑ-ΕΤΑΜ για τον κλάδο κύριας ασφάλισης των ταμείων της Εθνικής, της Εμπορικής, της Αγροτικής και της ΕΤΒΑ και αν δεν εξυπηρετούνταν ιδιωτικά συμφέροντα με την ένταξη του ΤΑΠΙΛΤ. 
      Πράγματι, το ταμείο αυτό ανήκει καθ’ ολοκληρίαν σε ιδιωτική τράπεζα, σε ιδιώτη τραπεζίτη, ο οποίος είχε αναλάβει με τη σύμβαση πώλησης της Ιονικής – Λαϊκής Τράπεζας την υποχρέωση να καλύπτει τα αναλογιστικά και τα λειτουργικά ελλείμματα αυτού του ταμείου. 
      Αν είναι τώρα εξυπηρέτηση ιδιωτικών συμφερόντων, που εντάσσονται τρεις κρατικές τράπεζες, στις μετοχές των οποίων είναι επενδεδυμένο το 25% των αποθεματικών των ασφαλιστικών ταμείων, τότε δεν εξυπηρετούνταν ιδιωτικά συμφέροντα με την ένταξη του ΤΑΠΙΛΤ; 
      Επίσης, μας ρωτάτε ποιος θα πληρώσει το λογαριασμό. Το ερώτημα αυτό, κυρίες και κύριοι συνάδελφοι, έχει ήδη απαντηθεί. Το απαντήσατε και νομοθετικά και πρακτικά. Απαντήθηκε νομοθετικά με το άρθρο 4 του ν. 3029/2002. Απαντήθηκε πρακτικά με την κοινή υπουργική απόφαση με την οποία εντάχθηκε το ΤΑΠΙΛΤ στο ΙΚΑ-ΕΤΑΜ. Όποιος πληρώσει το λογαριασμό των 600.000.000 ευρώ για το ΤΑΠΙΛΤ, ο ίδιος θα πληρώσει και το λογαριασμό για την κάλυψη των τυχόν ελλειμμάτων των τριών ταμείων των τριών κρατικών τραπεζών, που εντάσσονται στο ΙΚΑ-ΕΤΑΜ. 
      (Χειροκροτήματα από την πτέρυγα της Νέας Δημοκρατίας)
      Να μιλήσουμε και επί της ουσίας. Τα ελλείμματα αυτά δημιουργήθηκαν τις ημέρες της Νέας Δημοκρατίας; Είπα και πριν στη σύντομη παρέμβασή μου και απάντηση προς τον εκλεκτό συνάδελφο Αλέκο Παπαδόπουλο ότι τα όποια στοιχεία κατέθεσε, τα οποία, όπως είπα, προσυπογράφουμε στο απόλυτο, έχουν αναφερθεί και έχουν καταγραφεί στα Πρακτικά της Βουλής περίπου τον Απρίλιο του 2004. Αποτυπώνουν με απόλυτη ακρίβεια την κατάσταση των ασφαλιστικών ταμείων, την οποία αφήσατε πίσω σας φεύγοντας από την εξουσία. Πρόκειται για μία κατάσταση, την οποία χαρακτήριζαν «βερεσέδια» και όχι σωστή –δεν λέω χρηστή- διαχείριση. 
      Αυτό είχε ως αποτέλεσμα να παραλάβουμε περισσότερα από 9.000.000.000 ευρώ λειτουργικά ελλείμματα, ληξιπρόθεσμες οφειλές του δημοσίου απέναντι στο σύστημα κοινωνικής ασφάλισης και να εξασφαλίσουμε –γιατί ρωτάτε τι θα γίνει αν το ΙΚΑ βγάλει έλλειμμα με την παρούσα νομοθετική ρύθμιση- και πρόσθετες πιστώσεις ύψους 1.135.000.000 ευρώ, για να καλύψουμε πραγματικά τα λειτουργικά ελλείμματα, που είχαν τα ταμεία, καθώς επίσης και τις δικές σας προεκλογικές υποσχέσεις, τις οποίες απλώς τάξατε και δεν τις υλοποιήσατε. 
      Και επειδή ακούστηκε ότι αυτό το νομοσχέδιο δίνει τη δυνατότητα χαριστικώς στις τράπεζες να εξοφλήσουν μέσα στα επόμενα δέκα χρόνια το αναλογιστικό έλλειμμα των επόμενων τριάντα χρόνων και αυτό γίνεται ατόκως και όχι εντόκως, αυτοί που θα έπρεπε να διαμαρτυρηθούν για αυτήν τη ρύθμιση είναι οι ίδιες οι τράπεζες. Γιατί τους ζητάμε την επόμενη δεκαετία να καλύψουν όλη τη δαπάνη των επόμενων τριάντα χρόνων. 
      Κυρίες και κύριοι συνάδελφοι, θα κλείσω λέγοντας τα εξής: Είχαμε την ευκαιρία και πριν από ένα μήνα σε αυτήν εδώ την Αίθουσα να συζητήσουμε πάνω στα μεγάλα προβλήματα, τα οποία αντιμετωπίζει το σύστημα κοινωνικής ασφάλισης της χώρας μας. Πραγματικά δεν θα πρέπει να νιώθουν πολύ υπερήφανοι οι συνάδελφοι του ΠΑΣΟΚ για την κατάσταση που άφησαν πίσω τους στα ασφαλιστικά ταμεία. 
      Ποτέ οι κυβερνήσεις του ΠΑΣΟΚ δεν έδωσαν, ούτε μία δραχμή, για την τριμερή χρηματοδότηση. Ποτέ δεν δώσατε στο ακέραιο το 1% του ΑΕΠ, που ο δικός σας νόμος προβλέπει για την επιχορήγηση του ΙΚΑ. Φεύγοντας αφήσατε 4.300.000.000 ευρώ ληξιπρόθεσμες οφειλές προς το ΙΚΑ.
      Και έχετε και το θράσος να μας εγκαλείτε, γιατί πραγματικά παρεμβαίνουμε, για να στηρίξουμε το ΙΚΑ, όπως το κάναμε και το 2004, που πραγματικά τα χρήματα που απαιτήθηκαν –ακόμα και γι’ αυτό το περιβόητο ΕΚΑΣ των 30 ευρώ που τάξατε στον ελληνικό λαό- τα καταβάλαμε από τον κρατικό προϋπολογισμό.
      Πιστεύω ότι πρέπει επιτέλους να αποφασίσετε: Ψηφίζετε το νόμο 3029, που εσείς φέρατε και ψηφίσατε στη Βουλή ή τον πετάτε στα σκουπίδια, όπως κάνατε με μια σειρά από άλλες ρυθμίσεις;
      (Χειροκροτήματα από την πτέρυγα της Νέας Δημοκρατίας)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τον έχουμε ψηφίσει το νόμο!
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην τα αλλάζετε τώρα, άλλα λέγατε τότε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, παρακολουθήσαμε τις τελευταίες ημέρες μια ιδιαίτερα έντονη συζήτηση σ΄ ένα νομοσχέδιο ιδιαιτέρως σημαντικό, με ιδιαιτέρως σημαντικές τροπολογίες. Αυτό το οποίο σε μένα δεν είναι κατανοητό είναι η οξύτατη αντίδραση των συναδέλφων της Αξιωματικής Αντιπολίτευσης για την προσπάθεια, την οποία κάνει η Κυβέρνηση, να διασώσει το ασφαλιστικό πρόβλημα των κρατικών τραπεζών και του ΟΤΕ.
      Κυρίες και κύριοι συνάδελφοι, τι αποφάσισε η σημερινή Κυβέρνηση για το ασφαλιστικό των τραπεζών; Αποφάσισε τη στήριξη των κρατικών τραπεζών, των τραπεζών, δηλαδή, που βρίσκονται υπό τον έλεγχο του δημοσίου, όπως ακριβώς την τελευταία πενταετία κάνατε εσείς, όταν κυβερνούσατε, στη στήριξη του ασφαλιστικού ταμείου του ΤΑΠ-ΟΤΕ και του ασφαλιστικού της ΔΕΗ. Ακριβώς το ίδιο σχέδιο, ακριβώς η ίδια μεθοδολογία, η στήριξη, δηλαδή, ενός ασφαλιστικού ταμείου, το οποίο καταρρέει.
      Και πρέπει να έχετε υπόψη σας ότι η πραγματικότητα είναι η εξής: Η αναλογία των εξόδων της Εμπορικής και της Αγροτικής Τράπεζας, δηλαδή των μισθολογικών εξόδων σε σχέση με τα καθαρά κέρδη, όταν στο διεθνές σκηνικό είναι στο 25% και όταν στον ελληνικό μέσον όρο είναι στο 35%, για την Εμπορική Τράπεζα είναι 55%. Και είναι 55%, γιατί την τελευταία δεκαετία, κατά την οποία συναπτά κυβερνούσατε εσείς, υπερδιογκώσατε όλες τις ΔΕΚΟ και όλες τις κρατικές τράπεζες με προσωπικό, με τις ιδιαίτερα αδιαφανείς διαδικασίες, τις οποίες ξέρετε ότι ακολουθήσατε.
      Και αυτό που εσείς αποφασίζατε και ψηφίζατε σε αυτήν την Αίθουσα το 2002, δηλαδή την υπαγωγή των συγκεκριμένων ασφαλιστικών ταμείων, επειδή οι τράπεζες δεν μπορούσαν να τα πληρώσουν, στην προστασία του δημοσίου, αυτό αποφασίσαμε και εμείς αυτήν τη στιγμή. Η στήριξή τους έρχεται να γίνει, για να διασώσουμε τις τράπεζες.
      Άκουσα πολλές αρνήσεις. Δεν άκουσα καμία πρόταση. Και το κυριότερο απ’ όλα, αυτό που διαπιστώσατε τότε και διαπιστώνουμε κι εμείς τώρα και το οποίο είναι –αν παραμείνει έτσι- ενδεχομένως θανατηφόρο για την Εμπορική και την Αγροτική Τράπεζα, το γεγονός δηλαδή ότι οδεύουν στο κλείσιμο, δεν το απάντησε κανείς.
      Γιατί κανείς σε αυτήν την Αίθουσα, σε όποιο κόμμα κι αν ανήκει –και κυρίως απευθύνομαι σε σας- δεν έχει το σθένος να πάρει την απόφαση, με τον τρόπο με τον οποίο αντιδράτε, να οδηγήσει δεκαπέντε και παραπάνω χιλιάδες εργαζόμενους σε ανεργία. Εμείς καλούμαστε να σώσουμε τις θέσεις των εργαζόμενων, να σώσουμε το ασφαλιστικό ταμείο και να κάνουμε την τράπεζα πιο ανταγωνιστική.
      Γιατί όταν εσείς δίνατε ολόκληρη την αύξηση του μετοχικού κεφαλαίου του ΟΤΕ στο ΤΑΠ-ΟΤΕ μέσω του εθνικού προϋπολογισμού και ένα τμήμα αυτού από το ΛΑΦΚΑ, παίρνοντας από τους χαμηλοσυνταξιούχους, για να σώσετε το ταμείο του ΟΤΕ, κάνατε ακριβώς το ίδιο πράγμα. Τότε δεν νοθεύατε τον ανταγωνισμό; Τότε δεν επιβαρύνατε το δημόσιο συμφέρον; Αυτήν τη στιγμή γιατί αντιδράτε;
      Και εμείς, στο κάτω-κάτω της γραφής, ερχόμαστε να κάνουμε στο όνομα της δημοκρατίας και της ευθύνης μας, την πολιτική αγγαρεία αυτού, που εσείς δεν μπορούσατε να κάνετε. Και δεν μπορούσατε να το κάνετε, γιατί ήσασταν δέσμιοι ενός κομματικού κράτους πραιτοριανών, το οποίο έχετε καλλιτεχνικά φτιάξει.
      Και πώς αποδεικνύεται αυτό: Αυτό που έκαναν στην Εμπορική, κάναμε και στο ασφαλιστικό του ΟΤΕ. Στην Εμπορική δεν συμφώνησαν οι εργαζόμενοι. Τους χειροκροτήσατε, είναι δικαίωμά σας. Στο ΤΑΠ-ΟΤΕ συμφώνησαν οι εργαζόμενοι και στείλατε τους κομματικούς σας με το ερώτημα της διαγραφής. 
      Αυτή είναι η στάση σας, η διπλοπροσωπία σας και τα κροκοδείλια δάκρυα, τα οποία ρίχνετε. Όμως θα έλεγα να τα ρίξετε καλύτερα για τα ελλείμματα του ασφαλιστικού, που οφείλονται στην κατρακύλα του Χρηματιστηρίου, γιατί απεδείχθη σε αυτήν την Αίθουσα ότι 5.000.000.000 ευρώ ήταν η χασούρα των ασφαλιστικών ταμείων από τις επενδύσεις στο Χρηματιστήριο. 
      Κυρίες και κύριοι συνάδελφοι, ο ελληνικός λαός δεν παρακολουθεί μόνο εμάς, δεν κρίνει μόνο την Κυβέρνηση, κρίνει και τη στάση της Αντιπολίτευσης. Όλοι κρινόμαστε σε αυτήν την Αίθουσα. Κρινόμαστε για την ευαισθησία μας στα κοινωνικά και οικονομικά ζητήματα, κρινόμαστε για τις λύσεις που δίνουμε και κρινόμαστε για τη δυνατότητα της συναίνεσης, συναίνεση την οποία η Νέα Δημοκρατία σας την έδωσε ως Αντιπολίτευση σε αυτήν την Αίθουσα πριν από το 2000 για να μπει η Ελλάδα στην ευρωζώνη και στην ΟΝΕ, συναίνεση την οποία δεν δίνετε εσείς τώρα για τις ανοικτές πληγές, τις οποίες εσείς δημιουργήσατε. Γι΄ αυτό σας λέω ότι κρινόμαστε και θα εκπλαγείτε από τα αποτελέσματα.
      Στηρίζουμε τις τροπολογίες και συγχαίρουμε την Κυβέρνηση για την τόλμη και ζητάμε: Όταν η ελληνική Κυβέρνηση διαπιστώνει κακοδιαχείριση του παρελθόντος, τέτοια που έχει οδηγήσει σε ανοικτές πληγές, να αναφέρεται με ονοματεπώνυμα πολιτικών, γιατί σε αυτόν τον τόπο οι ευθύνες πρέπει να έχουν ονοματεπώνυμο. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Φλωρίδης έχει το λόγο, με τον οποίο και εξαντλείται ο κατάλογος των ομιλητών.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα ήταν πραγματικά έκπληξη για όλους μας αν, μετά τις παρεμβάσεις του κ. Βερελή και του κ. Καστανίδη, ο παριστάμενος Υπουργός Οικονομίας έβρισκε το πολιτικό θάρρος να ζητήσει συγγνώμη για όσα κραυγαλέα συκοφαντικά εκτόξευσε στην πρωϊνή συνεδρίαση εναντίον του ΠΑΣΟΚ, με αφορμή το ερώτημα, που ο ίδιος έθεσε και φρόντισε να απαντήσει με κατηγορηματικό τρόπο πού πήγαν τα δισεκατομμύρια της Εμπορικής Τράπεζας από την πώληση της Ιονικής Τράπεζας. Έχει περιθώρια μέχρι το τέλος της συνεδρίασης. Θα τον περιμένουμε.
      Όμως, αγαπητοί συνάδελφοι, σε αυτόν τον ολισθηρό δρόμο της χρήσης πλαστών, ψευδών ανυπόστατων στοιχείων οδηγεί την Κυβέρνησή του ο ίδιος ο Πρωθυπουργός. Μόλις προχθές, την περασμένη Τρίτη, ο ίδιος ο Πρωθυπουργός χρησιμοποίησε στην επίσημη ομιλία του από του Βήματος της Βουλής, ενώπιον της Βουλής και ενώπιον του ελληνικού λαού ψευδή, συκοφαντικά, κατασκευασμένα στοιχεία σε βάρος του ΠΑΣΟΚ …
      ΒΥΡΩΝ ΠΟΛΥΔΩΡΑΣ: Κόψε κάτι, μην εκτίθεσαι.
      ΓΕΩΡΓΙΟΣ ΦΛΩΡΙΔΗΣ: Κύριε Πολύδωρα, τα στοιχεία αυτά χαρακτηρίστηκαν ως ψευδή, πλαστά και ανυπόστατα με αμετάκλητη απόφαση της στρατιωτικής δικαιοσύνης.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ΄Αμυνας): Δεν τα ξέρετε καλά, κύριε Φλωρίδη. Είναι ανακριβέστατα….
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, μη διακόπτετε.
      ΓΕΩΡΓΙΟΣ ΦΛΩΡΙΔΗΣ: Και βεβαίως οι Υπουργοί του κ. Καραμανλή είναι στο δρόμο που άνοιξε αυτός.
      Έρχομαι τώρα σε μείζονα ζητήματα ηθικής τάξης. Εκτός από το μεγάλο ηθικό ζήτημα της σκανδαλώδους ρύθμισης υπέρ των τραπεζών και των τραπεζιτών, η οποία συνίσταται στη μεταφορά όλων των υποχρεώσεών τους στο ΙΚΑ και με αυτόν τον τρόπο στον ελληνικό λαό, μέσω της φορολογίας, είχαμε χθες δύο περιστατικά που ανέδειξαν το μέγεθος του σκανδάλου. Μας απασχόλησε πολύ μόνο το ένα μέρος αυτής της υπόθεσης. Ήταν η ανακοίνωση του κ. Έβερτ, με την οποία πιστοποιήθηκε ότι η Κυβέρνηση, διά του Υπουργού Οικονομίας και Οικονομικών, προφανώς με γνώση του Πρωθυπουργού, είχε προνομιακή συζήτηση και ενημέρωση με συγκεκριμένη ιδιωτική τράπεζα εδώ και μήνες, την οποία ενημέρωσε επακριβώς για τις προθέσεις της, έτσι ώστε η τράπεζα αυτή,  συγκεκριμένα η Alpha Bank, στη συνέχεια γραπτά να αναγνωρίσει και να δηλώσει ότι η Κυβέρνηση θα αναλάβει με νομοθετική ρύθμιση τις οφειλές αυτής της ιδιωτικής τράπεζας προς το δικό της ταμείο, της οποίας θα μεταφέρει στο ΙΚΑ και βεβαίως και η τράπεζα αυτή, όπως και η άλλη που μίλησα χθες, θα κάνει και αυτή πάρτι εις υγείαν των χιλιάδων ή των εκατομμυρίων Ελλήνων φορολογουμένων.
      Όμως αυτή ήταν η μία πλευρά του σκανδάλου. Η εικόνα ολοκληρώθηκε, αγαπητοί συνάδελφοι, χθες με την ανακοίνωση του εκπροσώπου της Alpha Bank, του κ. Μαρίνου Γιαννόπουλου, ότι η Alpha Bank θα ενδιαφερόταν να αγοράσει την Emporiki Bank, εφόσον λυνόταν το ασφαλιστικό της πρόβλημα. 
      Προσέξτε τώρα τη σειρά των πραγμάτων. Η Κυβέρνηση ενημερώνει προνομιακά την Alpha Bank πριν από μήνες, όπως η ίδια γνωστοποιεί γραπτά, ότι προτίθεται να λύσει και το θέμα της Εμπορικής, μεταφέροντας τα βάρη της Εμπορικής στο ΙΚΑ, αλλά και το θέμα της Alpha Bank με τον ίδιο τρόπο. Έτσι, λοιπόν, ο ελληνικός λαός, τα εκατομμύρια των φορολογουμένων καλούνται να πληρώσουν το αποτέλεσμα αυτού του σκανδάλου. 
      Και χθες παρακολούθησε ο ελληνικός λαός έκπληκτος αυτήν τη φοβερή εκτόξευση κατηγοριών -στο υψηλότερο δυνατό επίπεδο- των στελεχών της Νέας Δημοκρατίας, ότι ο τάδε υπηρετεί τα συμφέροντα της τάδε Bank και ο τάδε υπηρετεί τα συμφέροντα της άλλης Bank, τα οποία συγκρούονται μεταξύ τους. 
      Αυτή ήταν η εικόνα που παρουσιάσατε χθες και σήμερα ενώπιον του ελληνικού λαού και η οποία βεβαίως δεν απέχει από την αλήθεια, γιατί οι ρυθμίσεις που κάνετε οδηγούν μαθηματικά σε αυτές τις εξελίξεις. Αλλά βέβαια, αγαπητοί συνάδελφοι, να έχετε υπόψη σας ότι απέναντι στην τάδε Bank του ενός και την άλλη Bank του άλλου θα υπάρξει η αντίδραση του ελληνικού λαού. Και αυτή η αντίδραση θα έχει τη μορφή του big bang, όπως ξέρετε της μεγάλης έκρηξής του. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να μιλήσετε τώρα ή αν ολοκληρώσουμε και τις δευτερολογίες. 
      Έχει γίνει συμφωνία να μη μιλήσουν οι εισηγητές, γιατί πήραν το χρόνο που έχουν. Ωστόσο ο κ. Κουσελάς είχε και κάποιο προσωπικό θέμα και μπορεί να αναφερθεί μόνο σε αυτό και να κλείσουμε και τις δευτερολογίες των εισηγητών. 
      Κύριε Κουσελά, έχετε το λόγο. 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, θα είμαι πολύ σύντομος. Ο αγαπητός συνάδελφος κ. Μπούρας εν απουσία μου έκανε μια αναφορά στην περίοδο κατά την οποία ήμουν Πρόεδρος της ΟΤΟΕ και στους αγώνες που έγιναν ή δεν έγιναν για τη λύση του ασφαλιστικού στο χώρο των τραπεζών. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
      Θέλω να τον καλέσω να είναι πολύ πιο προσεκτικός,όταν αναφέρεται στο συνδικαλιστικό κίνημα και σε ανθρώπους...
      ΑΘΑΝΑΣΙΟΣ ΜΠΟΥΡΑΣ: Με συγχωρείτε, κυρία Πρόεδρε. Αυτό είναι προσωπικό; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Κουσελά, αν έχετε προσωπικό μείνετε σε αυτό, όχι στο συνδικαλιστικό κίνημα. Μείνετε σε εσάς. 
      ΔΗΜΗΤΡΙΟΣ ΚΟΥΣΕΛΑΣ: Ναι, σ΄ αυτό. 
      Θέλω λοιπόν, κυρία Πρόεδρε, να ενημερώσω το Εθνικό Κοινοβούλιο ότι το τελευταίο χρονικό διάστημα και επί των ημερών μου, όσο ήμουν Πρόεδρος της ΟΤΟΕ και όταν ήταν κυβέρνηση το ΠΑΣΟΚ, το συνδικαλιστικό κίνημα στο χώρο των τραπεζών κατάφερε να περάσει τα βασικά άρθρα...
      ΠΡΟΕΔΡΟΣ (Άννα Μπενάκη-Ψαρούδα): Κύριε Κουσελά, σας είπα να μιλήσετε για εσάς και όχι για το συνδικαλιστικό κίνημα. 
      ΔΗΜΗΤΡΙΟΣ ΚΟΥΣΕΛΑΣ: ...για τη λύση του ασφαλιστικού, το ν. 3029/2002...
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. Προσωπικό σας, δεν είναι το θέμα. Αυτό που θέλατε να πείτε, το είπατε και είμαστε όλοι ευχαριστημένοι. 
      ΔΗΜΗΤΡΙΟΣ ΚΟΥΣΕΛΑΣ: Κυρία Πρόεδρε, μου δώσατε το λόγο επί προσωπικού. Θα σας παρακαλέσω να ολοκληρώσω. 
      ΠΡΟΕΔΡΟΣ (Άννα Μπενάκη-Ψαρούδα): Μα, δεν είναι προσωπικό. Με συγχωρείτε, σας αφήνω και μιλάτε τόση ώρα επί του συνδικαλιστικού κινήματος.
      (Διαμαρτυρίες από την πτέρυγα του ΠΑΣΟΚ)
      ΔΗΜΗΤΡΙΟΣ ΚΟΥΣΕΛΑΣ: Δεν είναι δυνατόν να λασπώνονται ούτε πρόσωπα ούτε αγώνες σε τούτο τον τόπο. Επιτέλους! 
      Καταφέραμε, λοιπόν, να περάσουμε δύο πολύ βασικά άρθρα στο ν. 3029...
      ΠΡΟΕΔΡΟΣ (Άννα Μπενάκη-Ψαρούδα): Τελειώσατε, κύριε Κουσελά. Κάντε μου τη χάρη. 
      ΔΗΜΗΤΡΙΟΣ ΚΟΥΣΕΛΑΣ: ...που έδιναν και δίνουν λύση στο ασφαλιστικό...
      ΠΡΟΕΔΡΟΣ (Άννα Μπενάκη-Ψαρούδα): Σας ανεχόμαστε όλη η Αίθουσα, διότι είσαστε συνδικαλιστής, αλλά δεν είναι αυτό το θέμα μας τώρα. 
      ΔΗΜΗΤΡΙΟΣ ΚΟΥΣΕΛΑΣ: ...το ένα αφορά την κύρια σύνταξη και την ένταξη των ταμείων κύριας σύνταξης...
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Ο κ. Νεράντζης έχει το λόγο. 


	ΔΗΜΗΤΡΙΟΣ ΚΟΥΣΕΛΑΣ:  Κυρία Πρόεδρε, δεν τελείωσα.  Γιατί μου δώσατε το λόγο, κυρία Πρόεδρε;
	ΠΡΟΕΔΡΟΣ (Άννα Μπενάκη-Ψαρούδα): Όχι, παρακαλώ, τελειώσατε, διότι επιμένετε επί θέματος που δεν σας αφορά. 
	ΔΗΜΗΤΡΙΟΣ ΚΟΥΣΕΛΑΣ:  Μου δίνετε το λόγο και μου τον αφαιρείτε;
      ΠΡΟΕΔΡΟΣ (Άννα Μπενάκη-Ψαρούδα): Ο κ. Νεράντζης έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: «Σας ανεχόμαστε»; Τι προεδρείο είναι αυτό; Να λέτε ότι ανέχεστε το συνάδελφο, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Ο κ. Νεράντζης έχει το λόγο. Τελείωσε το θέμα. Ορίστε, κύριε Υπουργέ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αυτό είναι φασισμός!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κυρίες και κύριοι συνάδελφοι, θέλω να αναφερθώ στην τροπολογία περί της Εθνικής Επιτροπής Τηλεπικοινωνιών και Ταχυδρομείων, αρχίζοντας από την αποδοχή της παρατηρήσεως του προσεκτικού συναδέλφου μας, του κ. Μπούρα, ο οποίος ζήτησε να διατυπωθεί επί το ορθότερον.
      Για τη χρήση των Πρακτικών, αποδεχόμενος την ως άνω παρατήρηση, προβαίνω στην εξής αναδιατύπωση της τετάρτης περιόδου της τροπολογίας:«Ο Πρόεδρος και οι Αντιπρόεδροι επιλέγονται και διορίζονται από το Υπουργικό Συμβούλιο, ύστερα από πρόταση του Υπουργού Μεταφορών και Επικοινωνιών και γνώμη της Επιτροπής Θεσμών και Διαφάνειας. Τα υπόλοιπα μέλη της ΕΕΤΤ διορίζονται από τον Υπουργό Μεταφορών και Επικοινωνιών. Ο διορισμός όλων των μελών της ΕΕΤΤ δημοσιεύεται στην Εφημερίδα της Κυβερνήσεως».
      Ακούστηκαν μερικές σποραδικές φωνές και κάποια επιχειρήματα σχετικά μ΄ αυτήν την τροπολογία.
      Ας αρχίσουμε, λοιπόν. Ποιος είναι άραγε ο λόγος για τον οποίο επιχειρείται η νομοθετική αυτή μεταβολή; Κάποιοι από την πλευρά της Αξιωματικής Αντιπολίτευσης, άστοχα και αστόχαστα, έσπευσαν να πουν ότι η αιτία είναι ότι δήθεν η Κυβέρνησή μας, η νέα διακυβέρνηση της χώρας, θέλει να καθυποτάξει μιαν ανεξάρτητη αρχή. Είναι πολύ βαθιά νυχτωμένοι όσοι υποστηρίζουν αυτήν την άποψη. Ο λόγος για τον οποίο έρχεται αυτή η τροπολογία, είναι πρώτα-πρώτα η αντισυνταγματικότητα της ρυθμίσεως που υπάρχει μέχρι σήμερα. Το άρθρο 101...
      (Θόρυβος από την πτέρυγα του ΠΑΣΟΚ)
      Ούτως ή άλλως θα ακουστούν αυτά που θα πω. Αν έχετε την καλοσύνη, ακούστε τα. 
      Το άρθρο 101 του Συντάγματος λέει ότι «Όπου από το Σύνταγμα προβλέπεται η συγκρότηση και η λειτουργία ανεξάρτητης αρχής… Η επιλογή τους γίνεται με απόφαση της Διάσκεψης των Προέδρων της Βουλής…» Μιλάμε για ανεξάρτητες αρχές που προβλέπει το Σύνταγμα ρητώς.
      Στη συνέχεια, το άρθρο 14 του Κανονισμού της Βουλής προβλέπει ότι η Διάσκεψη των Προέδρων «…επιλέγει με εισήγηση του Προέδρου της Βουλής ομοφώνως, άλλως με πλειοψηφία των 4/5 των μελών της, τα μέλη των κατά το άρθρο 101 Α του Συντάγματος Ανεξάρτητων Αρχών…». Και εδώ, λοιπόν, συνταγματικώς κατοχυρωμένες αρχές μνημονεύονται. 
      Αυτή την άποψη, την υποστηρίζει, πρώτον, ο Συνήγορος του Πολίτη το 2004. Δεν είναι άποψη δική μας. Δεύτερον, την υποστηρίζει το Επιστημονικό Συμβούλιο της Βουλής το 2005. Τρίτον, σε ανύποπτο χρόνο ο Προκόπης Παυλόπουλος, ο οποίος με την ιδιότητά του και του καθηγητή και του Βουλευτή το 2001, κατά τη συζήτηση περί του Κανονισμού της Βουλής, απεφάνθη και αυτός ότι η ρύθμιση δεν μπορεί παρά να ισχύει μόνο για τις ανεξάρτητες αρχές, που καθορίζει το Σύνταγμα, αλλά και ο Κωνσταντίνος Μητσοτάκης, επίσης στην ίδια συζήτηση, είχε την ίδια άποψη.
      Και τέλος, εν ενεργεία Βουλευτής του ΠΑΣΟΚ, ο κ. Σωκράτης Κοσμίδης, μίλησε για «γκρίζες ζώνες» και είπε σχετικά μ΄ αυτό το θέμα –και το διαβάζω επί λέξει- ότι: «Δεν ξέρω κατά πόσο είναι συμβατό ένας τυπικός νόμος να ακυρώνει κατά κάποιο τρόπο την αρχή της διάθεσης των εξουσιών. Επομένως, έχει επιστημονική βάση η άποψη ότι δεν μπορεί να γίνει αυτό». Να, λοιπόν, γιατί η διάταξη και η ρύθμιση ήταν αντισυνταγματική, να γιατί δεν ισχύουν αυτά που διατυμπανίζετε έτσι ακαίρως και περιστασιακά περί δήθεν καθυποτάξεως.
      Πρέπει επίσης να τονίσω και το εξής, ότι από τα μέλη τα σημερινά της ΕΕΤΤ, μόνο δύο –το επαναλαμβάνω- έχουν διοριστεί με τη διαδικασία των 4/5. Μη μας λέτε, λοιπόν, ότι θέλαμε να καθυποτάξουμε αυτήν την αρχή. 
      Κάποιοι άλλοι συνάδελφοι, ίσως νομικά άγευστοι, ξεκίνησαν να μας διαβάζουν ένα κείμενο, που είχαν στα χέρια τους. Είναι το κείμενο της οδηγίας. Αλλά διάβασαν χωρίς να καταλάβουν. Γιατί; Διότι εκείνο που καθιστά μιαν αρχή ανεξάρτητη, δεν είναι τόσο ο τρόπος του διορισμού –και ξέρετε πού απευθύνομαι- αλλά είναι η λειτουργική και προσωπική ανεξαρτησία των μελών, είναι το περιορισμένο της θητείας τους, είναι τα προνόμια τα οποία χορηγούνται, είναι το ασυμβίβαστο με άλλα καθήκοντα.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, συντομεύετε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι δυνατόν, λοιπόν, να μιλάμε για κοινοτική αντίθεση. Μήπως ξέρετε τι ισχύει στις άλλες χώρες της Ευρώπης; Θέλετε λίγο να σας τα πω, για να πάψετε να λέτε την ίδια ιστορία;
      (Φωνές-Θόρυβος από την πτέρυγα του ΠΑΣΟΚ)
      Δεν θέλετε, το γνωρίζω. Κι εγώ στη θέση σας έτσι θα έκανα. Έχουμε, λοιπόν, μια συνταγματική ρύθμιση, έχουμε μια κοινοτικά παραδεκτή ρύθμιση, την οποία εφαρμόζουν πολλά κράτη. Ο μοναδικός λόγος για τον οποίο έρχεται εδώ η τροπολογία είναι η αντίθεση προς το Σύνταγμα της ήδη ισχυούσης ρυθμίσεως.
      (Θόρυβος στην Αίθουσα)
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι. Κάντε λίγη υπομονή! Καθίσαμε τόσες ώρες.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κατόπιν αυτού, νομίζω ότι τίποτα άλλο δεν μπορεί βασίμως να επικαλεστείτε, παρά μόνο αυτά τα έωλα επιχειρήματα.
      (Χειροκροτήματα από την πτέρυγα της Νέας Δημοκρατίας)
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, έχω ζητήσει το λόγο.
     ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Πρόεδρε, έχετε το λόγο για δέκα λεπτά.
     (Θόρυβος στην Αίθουσα)
     ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Ο θόρυβος που ακούγεται, είναι για τα «Χρόνια Πολλά» στον κύριο Πρόεδρο.
     ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ πολύ.
     Κυρίες και κύριοι συνάδελφοι, εγώ θέλω να ευχαριστήσω τον Υφυπουργό Επικοινωνιών, τον αγαπητό συνάδελφο και φίλο, τον κ. Νεράντζη, γιατί στο κλείσιμο αυτής της τριήμερης συζήτησης ανέδειξε πράγματι ένα θέμα, το οποίο φοβούμαι ότι δεν έχει διαλάθει της προσοχής μόνο της Κυβέρνησης, αλλά και του Σώματος, το οποίο πιστεύω, αγαπητοί συνάδελφοι, ότι θα πρέπει κάποτε να παύσει να θεωρεί ότι είναι χωρισμένο κυρίως σε δύο μέρη. Οι φίλοι και συνάδελφοι των δύο κομμάτων της Αριστεράς, μου θυμίζουν μία εποχή, που ο Τζον Φόστερ Ντάλες έλεγε στους Τούρκους και τους Έλληνες «Φταίτε και οι δύο το ίδιο». 
     Δεν είμαστε, λοιπόν, δύο ομάδες, που η κάθε μία ευθύνεται για όλα τα δεινά που μπορεί να έχει σωρεύσει στον τόπο η διακυβέρνηση της χώρας από κυβερνήσεις της παρατάξεώς της. Αυτά τα δεινά, αφού κρατήσει για τον εαυτό του καθένας ό,τι θετικό υπήρξε, θα πρέπει να τα επιρρίπτει σε όλους όσους συγκροτούν την άλλη ομάδα; 
     Διερωτώμαι πραγματικά ποια θα είναι η θέση σ΄ αυτό το Βήμα έπειτα από μερικά χρόνια, όταν –όπως εύχομαι σε όλους- νέοι συνάδελφοι θα συνεχίσουν να θητεύουν σ΄ αυτήν τη Βουλή, εάν από τώρα απευθύνονται σε ανθρώπους που δεν τους γνωρίζουν καν, τους πλείστους και τους λένε «Εσείς κάνατε εκείνο, εσείς κάνατε το άλλο». 
     Δεν δικαιολογώ όσους λένε ότι «Εσείς κάνατε εκείνο ή κάνατε το άλλο». Αυτοί που κάνουν εκείνο ή το άλλο, είναι η εκάστοτε κυβέρνηση της χώρας και αλίμονο αν η Πλειοψηφία που στηρίζει την όποια κυβέρνηση της χώρας, αισθάνεται εν παντί αλληλέγγυα προς ό,τι κάνει ή δεν κάνει! Αυτό είναι σημαντικό –επιτρέψτε μου να το τονίσω- για τη λειτουργία του Κοινοβουλίου. 
     Δεύτερον, επιτρέψτε μου να πω ότι είναι απαράδεκτο απ’ αυτό το Βήμα να εκφέρονται υβριστικοί χαρακτηρισμοί, υπαινιγμοί που αφορούν το ήθος, την εντιμότητα, προσωπικά χαρακτηριστικά για τα οποία κάθε ένας πολιτικός θέλει να είναι άμεμπτος, όταν εμφανίζεται στο εκλογικό Σώμα.
     Νομίζω ότι –το είχα πει από την πρώτη μέρα στην αγαπητή συνάδελφο στο Προεδρείο παλαιότερα και τώρα σεβαστή από όλους μας Πρόεδρο της Βουλής- ξεκινήσαμε άσχημα. Εγώ επιμένω σ΄ αυτό, γιατί φοβούμαι, ενθυμούμενος άλλες περιόδους μετά το 1974, ιδίως μετά το 1977 υπαιτιότητι όλων διά πράξεων ή παραλείψεων, που το Κοινοβούλιο γινόταν χώρος όχι απλώς διαπληκτισμών, αλλά και χειροδικιών, με αποτέλεσμα τον ευτελισμό και του θεσμού και όλων όσων τον υπηρετούν.
     Έρχομαι τώρα στο θέμα αυτό, για να πω στον αγαπητό κ. Νεράντζη ότι αυτήν τη στιγμή υπάρχει νόμος του κράτους και υπάρχει και ο Κανονισμός της Βουλής, που ενσωματώνει ό,τι το Σύνταγμα και ο νόμος του κράτους αναθέτει στο Κοινοβούλιο ή σε όργανά του.
    Μόνο η τροποποίηση του Κανονισμού της Βουλής μπορεί να επιτρέψει να απεκδυθούν είτε η Ολομέλεια είτε οι επιτροπές είτε η Διάσκεψη των Προέδρων από αρμοδιότητες που δίνει το Σύνταγμα και ο κοινός νομοθέτης. 
    Είναι λάθος, κύριε Νεράντζη και απευθύνομαι σε σας. Αυτήν τη στιγμή η αρχή αυτή είναι ανεξάρτητη πραγματικά, κατά το Κοινοτικό Δίκαιο. Διότι η απελευθέρωση των συναλλαγών και γενικά των δραστηριοτήτων στο χώρο των τηλεπικοινωνιών είναι βασική αρχή της λεγόμενης ελευθερίας της αγοράς, των συναλλαγών, της διακίνησης κεφαλαίων κλπ. Δεν νομίζετε, λοιπόν, ότι πρέπει να λάβετε υπόψη αυτά που σας λέμε, ότι όπως είχατε το πρόβλημα με το «Βασικό Μέτοχο», έτσι θα έχετε αύριο και μ΄ αυτήν τη διάταξη; Διότι μία ανεξάρτητη αρχή που ψηφίζεται και επιλέγεται ομοφώνως από ένα όργανο της Βουλής, εσείς τη μεταφέρετε και ως προς την επιλογή των προσώπων και ως προς τη λειτουργία της στον αρμόδιο Υπουργό, που θα εισηγηθεί στο Υπουργικό Συμβούλιο αναλόγως. 
    Μα, για τον ΟΤΕ αυτό δεν λέτε; Δεν λέτε ότι προσπαθείτε να τον σώσετε, ιότι είναι περιουσία εν μέρει του κράτους; Είναι δυνατόν, λοιπόν, το κράτος, ελέγχοντας τον ΟΤΕ, που έχει σαφώς θέση πλεονεκτική στο χώρο αυτό –έχει τη δεσπόζουσα θέση, όπως αναφέρεται στο Εμπορικό Δίκαιο, στις οικονομικές συναλλαγές- και όταν ο ίδιος ο ΟΤΕ διάστόματος του Προέδρου καταφέρεται εναντίον της ανεξάρτητης αρχής και ζητά από την Κυβέρνηση μία φιλική προς τον ΟΤΕ αρχή, να το κάνει αυτό; Και για να μη μας πείτε ότι έτσι προασπίζετε το δημόσιο συμφέρον, σας θυμίζω αυτά που είπε ο κ. Βερελής. Είπε ότι 30% με 40% έπεσαν τα τέλη των τηλεφωνικών επικοινωνιών κινητής ή σταθερής τηλεφωνίας λόγω αυτού του ανταγωνισμού. Ας επωφεληθούμε λοιπόν και κάτι καλό απ’ αυτήν την εισβολή που βλέπουμε, την ανεξέλεγκτη -διότι εάν ελέγχεται, θα προκύψει και κάτι καλό- από την ελευθερία αυτή των συναλλαγών. 
    Ανεφέρθη σε μία απόφαση, σε μία γνώμη του Επιστημονικού Συμβουλίου της Βουλής. Λυπάμαι γιατί είμαι υποχρεωμένος να θέσω ένα θέμα, το οποίο πρέπει να λάβει σοβαρότατα υπόψη της η Πρόεδρος της Βουλής, που έχει την ευθύνη γενικώς της λειτουργίας του Σώματος και των υπηρεσιών. Δεν είναι δυνατόν με αφορμή κάποια συζήτηση που έγινε εδώ πριν από οκτώ μήνες, η Κυβέρνηση να ζητά και να έχει –και μας την παρουσίασε εδώ ο αρμόδιος Υφυπουργός- ανυπόγραφη γνώμη του Επιστημονικού Συμβουλίου της Βουλής. 
    Το Επιστημονικό Συμβούλιο της Βουλής είναι για να συμβουλεύει το Σώμα. Την Κυβέρνηση συμβουλεύει το Νομικό Συμβούλιο του Κράτους. Αυτά τα πράγματα είναι θεσμικές ανωμαλίες, τις οποίες ασυνειδήτως βεβαίως –ασυνειδήτως, να εξηγούμεθα- τις βλέπουμε να έρχονται, αλλά πρέπει να τις αποφύγουμε, αγαπητοί συνάδελφοι. Σας λέω δε τη γνώμη του μόνο αρμοδίου για το θέμα αυτό εκ των καθηγητών του Επιστημονικού Συμβουλίου, όπως διατυπώθηκε και την οποία μόλις προχθές την πληροφορηθήκαμε, εμείς, το Κοινοβούλιο, που μας τη διένειμε η κυρία Πρόεδρος στη Διάσκεψη των Πρόεδρων.
    Λέει ο κ. Κανδάμης, καθηγητής του Κοινοτικού Δικαίου, άλλοτε γενικός διευθυντής αρμοδίας διευθύνσεως της Κοινότητας, από τα πρόσωπα από τα οποία εγώ συγκρότησα αυτό το Επιστημονικό Συμβούλιο και το οποίο δεν έχει κομματικές ταμπέλες. Και αν δείτε και τα άλλα πρόσωπα, θα δείτε ότι δεν έχουν και αυτοί κομματικές ταμπέλες. Λέγει, λοιπόν, ότι είναι βασική αρχή του Κοινοτικού Δικαίου η ανεξαρτησία των λεγομένων εθνικών ρυθμιστικών αρχών. Εάν οι αρχές αυτές ελέγχονται από οποιονήποτε εκ των ανταγωνιζομένων στην αγορά συμφερόντων, δεν είναι ανεξάρτητες, κυρίες και κύριοι συνάδελφοι. 
      Και όταν, λοιπόν, ο κ. Βουρλούμης –σεβαστός κατά τα άλλα ο άνθρωπος, δεν τον γνωρίζω προσωπικά- παραπονείται ότι η αρχή αυτή του επέβαλε πρόστιμα, διότι έχοντας το μονοπώλιο των δικτύων της τηλεφωνίας, δεν έδινε τη δυνατότητα σ’ αυτές τις ανταγωνίστριές του εταιρείες να παίξουν το ρόλο τους στα πλαίσια της ελευθερίας του ανταγωνισμού, είναι λάθος τραγικό να έρχεστε και να βαδίζετε πάνω σ’ αυτό και να δικαιώνετε όσους εκ των συναδέλφων σάς είπαν ότι εδώ θέλετε να δώσετε τη δυνατότητα στον όποιον επενδυτή αύριο του ΟΤΕ –δεν ξέρω αν θα υπάρξει, δεν ξέρω καν αν το στοχεύετε, αλλά με αυτά που κάνετε, σ΄ αυτό το συμπέρασμα μας οδηγείτε- να έχει έναν ΟΤΕ με λιγότερα λειτουργικά έξοδα, με τη σκανδαλώδη αυτή πράγματι σύμβαση που έγινε μεταξύ ορισμένων συνδικαλιστών και της διοίκησής του και επιπλέον, να έχει και μία ρυθμιστική αρχή που θα λειτουργεί καθ’ υπαγόρευση ουσιαστικά της Κυβερνήσεως, διότι την άλλη μέρα θα την αλλάζει, αν κρίνει ότι βλάπτει τα συμφέροντα του ΟΤΕ.
      Λάθη πολλά έγιναν, κύριοι συνάδελφοι και το πρώτο, κατά τη γνώμη μου και πιο σημαντικό –το οποίο δεν έχει τονισθεί αρκετά- είναι ότι, κύριε Υπουργέ, όταν κατά τη συζήτηση του νόμου για την εισαγωγή των διεθνών λογιστικών προτύπων από τη θέση εκείνη σας ρώτησα «Κύριε Υπουργέ, είναι έτοιμο το σύστημα για την εφαρμογή των διεθνών λογιστικών προτύπων;», μου απαντήσατε «Ναι, είναι όλα έτοιμα». Όχι μόνο δεν ήταν έτοιμα, αλλά αποδείχθηκε ότι βάλατε το κάρο πριν από το άλογο και έρχεσθε νύχτα Παρασκευής προπαραμονή του Αγίου Πνεύματος, εν πλήρη αγνοία όλων μας, να φέρετε ρυθμίσεις που προέρχονται σαφώς από τις αντιρρήσεις που εκφέρονται και από την πλευρά εκείνη. 
      Δεν υιοθετώ εγώ κανέναν υπαινιγμό, κύριοι συνάδελφοι. Όποιος υπαινίσσεται, πρέπει εδώ να αποδεικνύει τους υπαινιγμούς του. Αλλά είναι φανερό ότι  το ΙΚΑ επιβαρύνεται βαρέως και ότι αν αυτή η αρχή να εφαρμοσθεί και στις άλλες ΔΕΚΟ, δεν ξέρω τι θα λέμε εμείς αύριο, έπειτα από δέκα ή είκοσι χρόνια, τι θα λέτε εσείς οι νεότεροι, ιδίως σ΄ αυτούς που θα πάρουν τότε σύνταξη, στους σημερινούς τριαντάρηδες, σαραντάρηδες, σαρανταπεντάρηδες σήμερα.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ, κύριε Πρόεδρε.
      Απλώς για να μη δημιουργηθούν παρερμηνείες το ερώτημα προς το Επιστημονικό Συμβούλιο της Βουλής για τον τρόπο διορισμού των ανεξαρτήτων αρχών το υπέβαλα εγώ, κατά τον Κανονισμό, από τον Ιανουάριο, σε χρόνο ανύποπτο, μαζί με την παραγγελία μιας μελέτης για το τι γίνεται με τις ανεξάρτητες αρχές διεθνώς, σε πέντε ή έξι ευρωπαϊκά κράτη. Και αυτό…
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε, κυρία Πρόεδρε;
      ΠΡΟΕΔΡΟΣ (Άννα Μπενάκη - Ψαρούδα): Να τελειώσω μια στιγμή.
      Και αυτά, όπως γνωρίζουν όλοι οι της Διασκέψεως των Προέδρων, τα διένειμα προ δύο ή τριών εβδομάδων στα μέλη της Διάσκεψης. Τώρα βέβαια -όπως ξέρετε, κύριε Πρόεδρε, και το ξέρουμε όλοι- στεγανά και ερμητικά στεγανά δεν υπάρχουν στη Βουλή ούτε χρειάζεται να υπάρχουν. Η Κυβέρνηση, αν έμαθε την ύπαρξη της γνωμοδότησης, είναι δικό της θέμα. Πάντως, η διαδικασία είναι αυτή και βεβαίως τώρα μπορεί να γίνει οποιαδήποτε αξιοποίηση θα ήθελε ο κάθε Βουλευτής και Υπουργός.
      Θέλετε κάτι άλλο;
      ΑΠΟΣΤΟΛΟΣ ΚΑΚΛΑΜΑΝΗΣ: Θα μου επιτρέψετε να σας απαντήσω ότι όταν το θέμα ηγέρθη εδώ, πριν από επτά μήνες και εσείς κρίνατε ότι έπρεπε να κάνετε ένα ερώτημα στο Επιστημονικό Συμβούλιο, τα αποτελέσματα του οποίου εμείς τα πληροφορηθήκαμε όλοι –όχι μόνο εμείς, οι πάντες- πριν από τρεις εβδομάδες, ενώ η Κυβέρνηση είχε τη δυνατότητα εδώ και μήνες, προαναγγέλλοντας μάλιστα διά του κυρίου Υφυπουργού ότι πρόκειται να κατατεθεί η τροπολογία στο νομοσχέδιο του Υπουργείου Μεταφορών που πέρασε…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Τι εφτά μήνες; Κάνετε λάθος.
      ΑΠΟΣΤΟΛΟΣ ΚΑΚΛΑΜΑΝΗΣ: Πριν από τρεις μήνες σε επερώτηση που συζητήθηκε εδώ…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δύο μήνες.
      ΑΠΟΣΤΟΛΟΣ ΚΑΚΛΑΜΑΝΗΣ: Πριν από επτά μήνες ανέκυψε, υποτίθεται, το θέμα. Πριν από τρεις μήνες εδώ, σε επερώτηση, μας δείξατε αυτήν την απόφαση, τη γνώμη…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Επικαλέσθηκα…
      ΑΠΟΣΤΟΛΟΣ ΚΑΚΛΑΜΑΝΗΣ: …την οποία κανείς μας δεν τη γνώριζε. 
      Κατά συνέπεια, κυρία Πρόεδρε, εγώ νομίζω ότι πρέπει να διατάξετε μία ένορκη διοικητική εξέταση για το πώς ένα κείμενο, μια γνωμοδότηση του Επιστημονικού Συμβουλίου, το οποίο προφανώς δεν γνωρίζατε ούτε εσείς –διότι εσείς μας το δώσατε και δεν νομίζω ότι θα το κρατούσατε να μας το δώσετε πριν από δύο βδομάδες- διέρρευσε στην Κυβέρνηση. Διότι το Κοινοβούλιο είναι στεγανό απέναντι όλων, είτε Κυβέρνηση είναι είτε ιδιώτες είναι. Έχει την αυτοτέλειά του, την αυτονομία του, που την κατοχυρώνει το ίδιο το Σύνταγμα της χώρας.
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, με συγχωρείτε. Στεγανά δεν υπάρχουν στη Βουλή ούτε είναι απόρρητα τα κείμενα του Επιστημονικού Συμβουλίου. Μπορεί ο καθένας …
      ΑΠΟΣΤΟΛΟΣ ΚΑΚΛΑΜΑΝΗΣ: Όταν δεν τα γνωρίζει η Βουλή; 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ. 
      Ποιος θέλει να πάρει το λόγο;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, το λόγο παρακαλώ.
      ΠΡΟΕΔΡΟΣ (Άννα Μπενάκη - Ψαρούδα): Ο Υπουργός Απασχόλησης κ. Παναγιωτόπουλος έχει το λόγο για μια σύντομη παρέμβαση.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, εγώ στη θέση σας θα έκανα μία ένορκη διοικητική εξέταση. 
      ΠΡΟΕΔΡΟΣ (Άννα Μπενάκη - Ψαρούδα): Αυτό θα το κρίνω, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να δούμε ποιος έδωσε στην Κυβέρνηση μια γνώμη του Επιστημονικού Συμβουλίου της Βουλής, που κανείς Βουλευτής από τα κόμματα δεν γνώριζε.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Παναγιωτόπουλος έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, σε λίγα λεπτά φτάνουμε στο τέλος αυτής της μακράς συζήτησης επί μιας συγκεκριμένης προτάσεως νομοθετικής πρωτοβουλίας της Κυβέρνησης, η οποία, κατά την κρίση μας, αποτελεί μία πάρα πολύ σημαντική διαρθρωτική αλλαγή. 
      Ασφαλώς, σ’ αυτό το χρονικό διάστημα, ακούστηκαν στην Αίθουσα της Εθνικής Αντιπροσωπείας πολλές και ενδιαφέρουσες απόψεις από όλες τις πλευρές, τόσο από τη Συμπολίτευση όσο και από την Αντιπολίτευση. Η διαφορά είναι ότι αυτά που ακούστηκαν από το χώρο της Συμπολίτευσης συγκροτούν μία πρόταση για το πώς θα αλλάξουμε τα πράγματα προς το καλύτερο, πώς θα διασφαλίσουμε τα δικαιώματα των εργαζομένων, πώς θα διασφαλίσουμε τις θέσεις εργασίας, πώς θα θωρακίσουμε απέναντι στον εγχώριο και διεθνή ανταγωνισμό τόσο το χώρο των τραπεζών όσο και το χώρο των τηλεπικοινωνιών.
      Δυστυχώς, από το χώρο της Αξιωματικής Αντιπολίτευσης ακούστηκε και αρθρώθηκε σκληρή κριτική, αλλά αυτά που ακούστηκαν, δεν μπορούν να συντεθούν, να αποτελέσουν μία συνολική εναλλακτική πρόταση, κάτι διαφορετικό. 
      Ήταν μακρά η συζήτηση, αλλά τελικά στο πέρας της ο κάθε καλόπιστος και απροκατάληπτος παρατηρητής δικαιούται να συμπεράνει ότι οι αγορητές του ΠΑΣΟΚ δεν μπόρεσαν –και είναι κατανοητό- να απαντήσουν στο βασικό πολιτικό ερώτημα αυτής της συζήτησης, σχετικά με το πότε το ΠΑΣΟΚ είχε δίκιο και πότε έλεγε την αλήθεια. Όταν χειροκροτούσε και νομοθετούσε το ν. 3029, τον οποίο σήμερα αρνείται; Όταν αρνείται την πλήρη κατά γράμμα εφαρμογή του από τη Νέα Δημοκρατία; Ή σήμερα;
      (Θόρυβος-διαμαρτυρίες από την πτέρυγα του ΠΑΣΟΚ)
      Θα πρέπει να ξεκαθαριστεί αυτή η πελώρια αντίφαση, που εκθέτει το σημερινό κόμμα της Αξιωματικής Αντιπολίτευσης για παλινωδίες, αμηχανία, ανυπαρξία θέσεων και επιχειρημάτων.
      Επίσης, καθ’ όλη τη διάρκεια αυτής της συζήτησης, ξεκαθαρίστηκε και το νέφος σύγχυσης, το οποίο προκάλεσε το ΠΑΣΟΚ στη διάρκεια αυτής της συζήτησης. 
      Ξεκαθαρίζουμε και επαναλαμβάνουμε μια για πάντα, ότι μ’ αυτήν τη νομοθετική πρωτοβουλία δεν αφαιρούμε κεκτημένα ασφαλιστικά και εργασιακά δικαιώματα από κανέναν. Αυτό είναι το ένα.
      (Χειροκροτήματα από την πτέρυγα της Νέας Δημοκρατίας)
      (Θόρυβος-διαμαρτυρίες από την πτέρυγα του ΠΑΣΟΚ)
       Δεύτερον. Αντίθετα, κατοχυρώνουμε αυτά τα δικαιώματα. Κατοχυρώνουμε θέσεις εργασίας, ασφαλιστικά δικαιώματα. Κατοχυρώνουμε τον τραπεζικό χώρο και το χώρο των τηλεπικοινωνιών απέναντι στον εγχώριο και στο διεθνή ανταγωνισμό.
      Θα ήθελα να κάνω και μία παρατήρηση. Άκουσα να γίνεται μία αναφορά στο θέμα των εργαζομένων προ του 1992 και μετά και να λένε κάποιοι αγορητές, αξιότιμοι συνάδελφοι της Αξιωματικής Αντιπολίτευσης, ότι: «Να, η απόδειξη ότι η Νέα Δημοκρατία αφαιρεί δικαιώματα». 
      Μα, δεν γνωρίζετε, κυρίες και κύριοι συνάδελφοι του ΠΑΣΟΚ, ότι αυτός ο διαχωρισμός γίνεται με βάση τις διατάξεις του ν. 2084, τον οποίο μπορεί να ψήφισε η Νέα Δημοκρατία, αλλά εσείς διατηρήσατε σχεδόν ανέπαφο καθ’ όλη τη διάρκεια της δικής σας διακυβέρνησης, παρ’ όλο που υβρίζετε και προπηλακίζετε την Κυβέρνηση, που συνέταξε και ψήφισε αυτόν το νόμο; Διότι έχετε αναγνωρίσει στην πράξη –γι’ αυτό και δεν τον καταργήσατε- ότι είναι μία γενναία μεταρρύθμιση στο σύστημα της κοινωνικής ασφάλισης στην Ελλάδα, που διέσωσε για πολλά χρόνια αυτό το σύστημα και επέτρεψε να καταβάλλονται οι συντάξεις.
      (Χειροκροτήματα από την πτέρυγα της Νέας Δημοκρατίας)
       Κλείνοντας, θα παρακαλέσω να σταματήσει επιτέλους αυτή η κινδυνολογία για το ΙΚΑ. Το ΙΚΑ αποτελεί τη σπονδυλική στήλη του κοινωνικού κράτους στην Ελλάδα. Στο ΙΚΑ ακουμπάει την αγωνία του, την ανησυχία του, την ελπίδα του για τους πόρους και τη στήριξη της τρίτης ηλικίας ο Έλληνας εργαζόμενος και η Ελληνίδα, ο συνταξιούχος.
      Η Κυβέρνηση εγγυήθηκε το μεσημέρι πολλαπλά, εγγυήθηκε και δια στόματος του αρμοδίου Υπουργού Οικονομίας και Οικονομικών –το έχω επαναλάβει και εγώ και δεν θα κουραστώ να το λέω- ότι το ΙΚΑ θα χρηματοδοτείται όλο και περισσότερο από τον κρατικό προϋπολογισμό.
     Όπου και όταν χρειάζεται, θα αυξήσουμε την κρατική επιχορήγηση προς το ΙΚΑ, το οποίο θα ενδυναμώνεται διαρκώς, οι πόροι του θα πολλαπλασιάζονται, οι παροχές του θα αναβαθμίζονται. Εγγυώμεθα την ομαλή ροή των συντάξεων από όλα τα ταμεία κοινωνικής ασφάλισης, εγγυώμεθα το δημόσιο και κοινωνικό χαρακτήρα της κοινωνικής ασφάλισης και –προσέξτε- μ΄ αυτό το νομοθέτημα ερχόμαστε ουσιαστικά να θέσουμε υπό την εγγύηση και του δημοσίου, υπό την ομπρέλα προστασίας και του δημοσίου και τα επικουρικά ταμεία, τα οποία δεν χρηματοδοτούνται από το κράτος, αλλά, όπως γνωρίζετε, η επικουρική ασφάλιση εντάσσεται στη σφαίρα της υποχρεωτικής ασφάλισης.
     Κατόπιν όλων αυτών, κυρίες και κύριοι συνάδελφοι, δικαιούμεθα, νομίζω, να σας καλέσουμε -αν είστε συνεπείς προς το ν. 3029 τον οποίο εφαρμόζουμε, όσον αφορά την ένταξη των ταμείων κύριας ασφάλισης στο ΙΚΑ- να είστε συνεπείς προς ό,τι ψηφίσατε και προς ό,τι υποστηρίξατε τόσα χρόνια και συνεπώς να ψηφίσετε το σχέδιο νόμου που καταθέτει σήμερα προς ψήφιση η Κυβέρνηση. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ, κύριε Υπουργέ.
     Ο Υπουργός Οικονομίας και Οικονομικών κ. Αλογοσκούφης έχει το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η Κυβέρνηση προχώρησε σήμερα και ζητά από τη Βουλή να ψηφίσει μια μεγάλη μεταρρύθμιση που βασίζεται σε σχέδιο και η οποία προχωρά με αποφασιστικότητα.
     Αντιμετωπίζουμε σήμερα το μεγάλο ασφαλιστικό πρόβλημα των εργαζομένων στις τράπεζες, ιδιαίτερα των εργαζομένων στις κρατικές τράπεζες, το οποίο έμεινε σε εκκρεμότητα για πάρα πολλά χρόνια. Ξεκαθαρίστηκε από τη συζήτηση ότι ο νέος νόμος αφορά αποκλειστικά τις επικουρικές συντάξεις των εργαζομένων στις τράπεζες και ότι αποτελεί μια μεγάλη διαρθρωτική αλλαγή. Ξεκαθαρίστηκε από τη συζήτηση, από τις εκθέσεις όλων των αρμοδίων οργάνων τα οποία συμβουλεύεται η Βουλή, όπως το Γενικό Λογιστήριο του Κράτους, ότι δεν προκύπτει καμία επιπλέον επιβάρυνση, ούτε για το ΙΚΑ ούτε για το ΕΤΕΑΜ ούτε για τον κρατικό προϋπολογισμό. Η ανάληψη των υποχρεώσεων γίνεται αποκλειστικά από τις τράπεζες, οι οποίες θα ζητήσουν να ενταχθούν σ’ αυτήν τη ρύθμιση, γιατί η ρύθμιση δεν είναι υποχρεωτική και αφού προηγηθεί μελέτη που θα προσδιορίζει το κόστος που θα κληθούν να πληρώσουν και ανάλογα και τον τρόπο με τον οποίο θα πληρώσουν. 
     Με τη μεταρρύθμιση αυτή διασφαλίζουμε την καταβολή των συντάξεων σε όλους τους εργαζόμενους στις τράπεζες. Επιτυγχάνουμε την εύρυθμη λειτουργία και τους ίσους όρους ανταγωνισμού στο τραπεζικό σύστημα. Και αυτό είναι προς όφελος της οικονομίας, είναι προς όφελος της ανάπτυξης, είναι προς όφελος της απασχόλησης. Στηρίζουμε τις κρατικές τράπεζες, διότι σε διαφορετική περίπτωση, η Εμπορική Τράπεζα και η Αγροτική Τράπεζα θα οδηγούνταν σε χρεοκοπία. 
     Εδώ θα μου επιτρέψετε, κυρίες και κύριοι συνάδελφοι, να αναφερθώ σε μια μεγάλη απρέπεια την οποία έκανε ο Κοινοβουλευτικός Εκπρόσωπος του ΠΑΣΟΚ. Παραποίησε τα λεγόμενά μου στην πρωτολογία, επιχειρώντας να με εμφανίσει ότι προσπάθησα να καταθέσω το πρακτικό της Γενικής Συνέλευσης της Εμπορικής Τράπεζας, ενώ είναι σαφές από την πρωτολογία μου –και έχω εδώ τα Πρακτικά και θα τα διαβάσω- ότι είπα τα εξής: «Εγώ θα καταθέσω –είναι σε εφημερίδα-» -αυτά είναι τα ακριβή λόγια μου- «μια καταγγελία»: «Πού πήγαν τα 273.000.000.000 που πήρε η Εμπορική Τράπεζα από την πώληση της Ιονικής; Ο κ. Στουρνάρας» -είπα διαβάζοντας αυτό το πρακτικό της εφημερίδας- «είχε πει στη Γενική Συνέλευση: «Τα επενδύσαμε στο Χρηματιστήριο και τα χάσαμε».
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι.
     (Θόρυβος-διαμαρτυρίες από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Καταθέτω το απόσπασμα της εφημερίδας την οποία κρατούσα, για να γνωρίζουν όλοι ότι το έγκλημα του Χρηματιστηρίου έχει παρενέργειες και για την κατάσταση στην  οποία βρίσκεται σήμερα η Εμπορική Τράπεζα.
      Κατέθεσα ένα απόσπασμα της εφημερίδας «ΠΑΡΟΝ», το οποίο το καταθέτω και πάλι στα Πρακτικά.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης, καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα της Νέας Δημοκρατίας)
     Τώρα, επειδή υπάρχει αμφισβήτηση, ο κ. Στουρνάρας ο οποίος ήταν λαλίστατος, έδωσε μια συνέντευξη στην εφημερίδα «ΙΣΟΤΙΜΙΑ» στις 16 Μαρτίου 2003, της οποίας ένα απόσπασμα δημοσιεύθηκε –θα καταθέσω ολόκληρη τη συνέντευξη- με τίτλο: «Η αυτοκριτική».
      Θα διαβάσω ολόκληρο το απόσπασμα: «Ο Πρόεδρος της Εμπορικής Τράπεζας κ. Στουρνάρας, πάντως, δεν διστάζει να κάνει κριτική για τα λάθη και τις παραλείψεις όλων των τραπεζιτών, τονίζοντας ότι οι ελληνικές τράπεζες θα ήταν πιο ανταγωνιστικές και θα αντιμετώπιζαν με μεγαλύτερη αποτελεσματικότητα τα προβλήματα που ανακύπτουν, αν διαχειρίζονταν ορθολογικότερα τις υπεραξίες του 1999. Αντί να τις εμφανίζουμε σταδιακά, πιστέψαμε λανθασμένα ότι η εποχή της ευφορίας θα είχε διάρκεια».
      Τώρα έρχομαι στο πιο ενδιαφέρον κομμάτι του αποσπάσματος, το οποίο έχει ως εξής: «Αντί να ασχοληθούμε με τα συνδικάτα των εργαζομένων, μεταφέραμε τα προβλήματα προς επίλυση στο μέλλον. Αντί να εστιάσουμε στη λιανική τραπεζική, επαναπαυτήκαμε στα μη επαναλαμβανόμενα έσοδα από τα ομόλογα. Εμείς, ως Εμπορική,» -προσέξτε αυτό το σημείο- «αντί να διαθέσουμε τα κεφάλαια από την πώληση της Ιονικής σε απλές τοποθετήσεις στη διατραπεζική, αγοράσαμε μετοχές, με συνέπεια τεράστιες υποαξίες στα χαρτοφυλάκια». Αυτή είναι η πραγματικότητα και είναι τα ίδια τα λόγια του κ. Στουρνάρα από τη συνέντευξη.
      (Χειροκροτήματα από την πτέρυγα της Νέας Δημοκρατίας)
      Καταθέτω το απόσπασμα από την εφημερίδα «ΙΣΟΤΙΜΙΑ» για τα Πρακτικά της Βουλής.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι είναι αυτό;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θέλετε και άλλα γεγονότα; Η Εμπορική Τράπεζα το 2002, επί προεδρίας Στουρνάρα, μείωσε το μετοχικό της κεφάλαιο κατά 750.000.000 ευρώ λόγω της απώλειας αξίας στο χαρτοφυλάκιο των μετοχών. Αυτή είναι η πραγματικότητα για τη διαχείριση που κάνατε στις κρατικές τράπεζες.
      (Χειροκροτήματα από την πτέρυγα της Νέας Δημοκρατίας)
      Έρχομαι τώρα στην ολοκλήρωση των ζητημάτων που έχουν να κάνουν με τη μεταρρύθμιση που ψηφίζουμε σήμερα. Είναι ξεκάθαρο ότι δεν επιβαρύνεται το κράτος και ο φορολογούμενος σε σχέση με το ό,τι ισχύει μέχρι σήμερα. Και δεν επιβαρύνεται, διότι η οποιαδήποτε επιβάρυνση του κράτους περιορίζεται σε ενδεχόμενες αυξήσεις του κεφαλαίου των κρατικών τραπεζών, όπως κάναμε για την Αγροτική Τράπεζα και για την Εμπορική Τράπεζα, προκειμένου να διασφαλίσουμε την περιουσία του δημοσίου. 
      Κυρίες και κύριοι συνάδελφοι, δεν θίγονται ώριμα συνταξιοδοτικά δικαιώματα. Οι ασφαλισμένοι ως το τέλος του 1992 και οι νυν συνταξιούχοι διατηρούν στο ακέραιο τα συνταξιοδοτικά τους δικαιώματα. Αυτοί που προσαρμόζονται, είναι οι νέοι εργαζόμενοι στις τράπεζες, δηλαδή οι ασφαλισμένοι μετά από το τέλος του 1992, οι οποίοι προσαρμόζονται σε όσα ισχύουν για τους υπόλοιπους μισθωτούς. Δεν μπορεί να έχουμε δύο και τρεις κατηγορίες ασφαλισμένων μισθωτών. Πρέπει σταδιακά να πάμε σε εξίσωση της κατάστασης. Προς τα πάνω πρέπει να είναι αυτή η εξίσωση, αλλά αυτό εξαρτάται και από τη γενικότερη κατάσταση του ασφαλιστικού συστήματος. 
      ΑΠΟΣΤΟΛΟΣ ΚΑΚΛΑΜΑΝΗΣ: Προς το παρόν είναι προς τα κάτω.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όλα τα άλλα ζητήματα, τα οποία ετέθησαν, είχαν στόχο να θολώσουν τα νερά και να αποπροσανατολίσουν τη συζήτηση. Εγώ θλίβομαι ιδιαίτερα, διότι ακούστηκαν και σ΄ αυτήν εδώ την Αίθουσα υπονοούμενα για δήθεν επιλεκτική ενημέρωση ιδιωτικών τραπεζών, όταν ξεκαθαρίστηκε απόλυτα ότι τα ζητήματα συζητούνταν ευρέως με όλες τις τράπεζες, με την ΟΤΟΕ και με την Κυβέρνηση. Είναι απόλυτα λογικό να μην εγγράψει καμία τράπεζα προβλέψεις για την αντιμετώπιση του ασφαλιστικού, αναμένοντας τη ρύθμιση, την οποία ψηφίζουμε σήμερα. Αυτό έκαναν και οι ιδιωτικές και οι κρατικές τράπεζες και αυτό αποδείχθηκε και από τα στοιχεία που καταθέσαμε στη Βουλή.
      Θα κλείσω μ΄ ένα προσωπικό θέμα. Επειδή πολλοί συνάδελφοι, τους οποίους δεν κατονομάζω και δεν εξετάζω από ποια πτέρυγα είναι, άφησαν άθλια υπονοούμενα, θέλω να ξέρουν ότι «καθαρός ουρανός, αστραπές δεν φοβάται» και επίσης, να ξέρουν ότι θα έχουν να αντιμετωπίσουν, αν χρειαστεί και στη δικαιοσύνη τις συνέπειες των λεγομένων τους.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, ξέρετε ότι έχετε εξαντλήσει όλα τα περιθώρια από τον Κανονισμό σε παρεμβάσεις.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχω τριτολογήσει, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, έχετε το λόγο για τρία λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, νομίζω ότι δικαιούμαι πέντε λεπτά. Πάντως, σας ευχαριστώ πολύ.
      Ο λόγος, για τον οποίο ζήτησα να μιλήσω, είναι αυτό το οποίο είπε ο Υπουργός Οικονομίας για την πρωινή συνεδρίασή μας.
      Με βάση αυτά που είπε, θέλω να πω ότι εκφράζω τη βαθύτατη κατανόησή μου για τη θέση του. 
      Κύριε Υπουργέ, είπατε ρητά και κατηγορηματικά: «Ο κ. Στουρνάρας είχε πει στη γενική συνέλευση, τα επενδύσαμε στο Χρηματιστήριο και τα χάσαμε…».
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Διάβαζα εφημερίδα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Ο κ. Αλογοσκούφης είχε πει: «Καταθέτω το απόσπασμα, για να γνωρίζουν όλοι ότι το έγκλημα του Χρηματιστηρίου έχει παρενέργειες και για την κατάσταση που βρίσκεται η Εμπορική Τράπεζα».
      (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι, αφήστε να τελειώσει ο ομιλητής. Θα απαντήσει ο κύριος Υπουργός.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, έναντι όσων είπε ο κ. Αλογοσκούφης, έκανα μία πολύ απλή κίνηση. Κατέθεσα το πρακτικό της ετήσιας γενικής συνέλευσης της Εμπορικής Τράπεζας και μου έκανε πολύ μεγάλη εντύπωση ότι ο κύριος Υπουργός δεν θέλησε να σχολιάσει τη συγκεκριμένη αποστροφή…
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Διαβάστε το όλο και όχι επιλεκτικά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα το διαβάσω. 
      Ο κ. Στουρνάρας, λοιπόν, όσον αφορά τα 272.000.000.000 δραχμές από την πώληση της Ιονικής Τράπεζας, παρατηρεί ότι «για ορισμένους έχει δημιουργηθεί ένα θέμα. Τα στοιχεία ενεργητικού στα οποία επενδύθηκαν τα χρήματα αυτά, υπάρχουν. Δεν έχουν πωληθεί. Όταν οι αγορές βελτιωθούν, τα 272.000.000.000 θα ξαναγίνουν τόσα και παραπάνω».
      (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ πολύ! Υπομονή!
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ, κύριοι συνάδελφοι, αφήστε με να μιλήσω…
      (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, υπομονή. Θα δοθεί απάντηση. Μην ανυπομονείτε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε με να συνεχίσω. Καταλαβαίνω την έλλειψη ψυχραιμίας. 
      Τι λέει ο κ. Στουρνάρας; Ότι τα 272.000.000.000 έχουν επενδυθεί στο ενεργητικό. Ξέρει ο κ. Αλογοσκούφης, όπως ξέρει και κάθε πρωτοετής φοιτητής της οικονομίας, ποιο είναι το ενεργητικό μιας επιχείρησης…
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Τα χρεόγραφα και οι μετοχές είναι στοιχεία του ενεργητικού.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος. Αφήστε με να τελειώσω. 
      (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, υπάρχει Υπουργός να απαντήσει. Ο καθένας θα απαντά τώρα από τη θέση του; Παρακαλώ πολύ, κάντε μου τη χάρη!
      ΧΑΡΑΛΑΜΠΟΣ ΚΑΣΤΑΝΙΔΗΣ: Το ενεργητικό μιας επιχείρησης, όπως φαίνεται και από τον πίνακα που κατέθεσε ο κ. Βερελής, περιλαμβάνει μετρητά. Ο κ. Στουρνάρας δηλώνει ότι έχει επενδύσει στο σύνολο του ενεργητικού. Τι είναι το ενεργητικό; Είναι τα μετρητά. Είναι οι απαιτήσεις κατά πιστωτικών ιδρυμάτων. Είναι τα δάνεια, είναι τα ομόλογα, είναι οι μετοχές, είναι οι συμμετοχές. 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΒΥΡΩΝ ΠΟΛΥΔΩΡΑΣ: Γίνεται συζήτηση για τα άλλα; Τι σχέση έχουν; 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι, αφού όλα λέγονται σ’ αυτήν την Αίθουσα, γιατί φωνάζετε; Το διάβασε μόνος του. Είπε «μετοχές». Τι άλλο θέλετε; Κάντε μου τη χάρη, σας παρακαλώ πολύ! 
      (Θόρυβος, χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι συμμετοχές σε μη συνδεδεμένες επιχειρήσεις. Είναι συμμετοχές σε συνδεδεμένες επιχειρήσεις. Αυτά όλα κάνουν το ενεργητικό. Ο κ. Στουρνάρας λέει ότι επένδυσε τα 272.000.000.000 στο σύνολο του ενεργητικού. Πόθεν προκύπτει ότι αυτά επενδύθηκαν στο Χρηματιστήριο, όπως είπατε και χάθηκαν;
      Εκτός αυτού, κυρία Πρόεδρε, για το θέμα αυτό…
      (Θόρυβος από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Γίνεται αγόρευση μετ’ εμποδίων.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, ηρεμία! Αφού όλα λέγονται σ’ αυτήν την Αίθουσα, ανυπομονείτε δηλαδή;
      ΧΑΡΑΛΑΜΠΟΣ ΚΑΣΤΑΝΙΔΗΣ: Και το τελευταίο: Γνωρίζει ο κύριος Υπουργός…
      (Θόρυβος από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Αφού δεν μπορείτε να μιλήσετε, κύριε συνάδελφε, να σταματήσετε.
      (Θόρυβος -φωνές στην Αίθουσα)
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, είναι απαράδεκτο αυτό το οποίο γίνεται. Δεν μπορεί να μιλήσει ο Κοινοβουλευτικός μας Εκπρόσωπος.
    (Θόρυβος στην Αίθουσα)
    ΠΡΟΕΔΡΟΣ ( Άννα Μπενάκη - Ψαρούδα): Κύριε Γείτονα, σας παρακαλώ πάρα πολύ. Ηρεμήστε. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Δεν επιτελείτε το καθήκον σας, κυρία Πρόεδρε, όταν τους ανέχεσθε επί επτά λεπτά να φωνασκούν.
    (Θόρυβος στην Αίθουσα)
    ΠΡΟΕΔΡΟΣ ( Άννα Μπενάκη - Ψαρούδα): Κύριε Γείτονα, σας παρακαλώ πάρα πολύ. Αφήστε τον Κοινοβουλευτικό σας Εκπρόσωπο να μιλήσει. Δεν αφήνετε τον Κοινοβουλευτικό σας Εκπρόσωπο να μιλήσει. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, και εγώ παρακαλώ να προστατεύσετε τη συζήτηση. 
    (Θόρυβος στην Αίθουσα)
    Κύριοι συνάδελφοι, σας παρακαλώ πάρα πολύ. 
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ. Δεν θα τελειώσουμε απόψε.
    Συνεχίστε κύριε Καστανίδη.
    ΧΑΡΑΛΑΜΠΟΣ ΚΑΣΤΑΝΙΔΗΣ: Για να συνεχίσω, κυρία Πρόεδρε, θα πρέπει να προστατεύσετε τη συζήτηση.
    ΠΡΟΕΔΡΟΣ (Άννα Μπενάκη - Ψαρούδα): Καθώς βλέπετε, αυτό προσπαθώ να κάνω. Αλλά συνεχίστε, διότι όταν διακόπτετε, «γίνεται το σώσε»! Παρακαλώ, συνεχίστε χωρίς διακοπές.
    ΧΑΡΑΛΑΜΠΟΣ ΚΑΣΤΑΝΙΔΗΣ: Εκτός αυτού, κύριοι συνάδελφοι της Νέας Δημοκρατίας, ο κύριος Υπουργός της Οικονομίας γνωρίζει κάτι, που ίσως δεν γνωρίζουν πολλοί συνάδελφοι της Νέας Δημοκρατίας.
    Συνολικά για το θέμα που συζητούμε, για την Εμπορική Τράπεζα, για την Εθνική Τράπεζα και για την Αγροτική Τράπεζα, ασχολήθηκαν οι εισαγγελικές αρχές. Ο εισαγγελέας κ. Ασπρογέρακας ολοκλήρωσε την εισαγγελική του έρευνα και κατέθεσε πόρισμα, σύμφωνα με το οποίο ουδέν στοιχείο παρέχεται από το οποίο να δικαιολογείται οποιαδήποτε πολιτική ή ποινική ευθύνη, κανένα στοιχείο δεν παρέχεται για απώλεια των μετοχών.
    ΠΡΟΕΔΡΟΣ ( Άννα Μπενάκη - Ψαρούδα): Πολιτική, κύριε Καστανίδη; Γνωρίζουμε νομικά. Για πολιτική ευθύνη δεν μίλησε κανένας εισαγγελέας.
    (Θόρυβος από την πτέρυγα του ΠΑΣΟΚ)
    ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό όφειλε να το αποκαλύψει. Γι’ αυτό ακριβώς και είπα …
    (Θόρυβος στην Αίθουσα)
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, αναγνωρίζω την κατάσταση στην οποία έχει βρεθεί, αλλά το να λέει ο κύριος Υπουργός ότι 270.000.000.000 παίχτηκαν και χάθηκαν στο Χρηματιστήριο, όταν δεν λέει αυτό το εισαγγελικό πόρισμα, και όταν ο κ. Στουρνάρας δηλώνει επίσημα στο πρακτικό ότι αυτά τα χρήματα επενδύθηκαν στο σύνολο του ενεργητικού, είναι ανακριβές και ψευδές. Δίνω και ένα τελευταίο στοιχείο.
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ, τελειώνετε, κύριε Καστανίδη.
    ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κυρία Πρόεδρε.
    Το 1998, έτος πώλησης της Ιονικής, από το σύνολο, κυρία Πρόεδρε, του ενεργητικού της Εμπορικής Τράπεζας, δηλαδή 9.966.667.000 ευρώ, μόνο τα 136.000.000 είναι σε μετοχές. Όλα τα άλλα είναι στο υπόλοιπο ενεργητικό…
    ΒΥΡΩΝ ΠΟΛΥΔΩΡΑΣ: Πότε;
    ΧΑΡΑΛΑΜΠΟΣ ΚΑΣΤΑΝΙΔΗΣ: …για να αποδειχθεί ότι δεν έχει καμία σχέση το Χρηματιστήριο με τη θέση της Εμπορικής Τράπεζας. Γι’ αυτό ακριβώς επαναλαμβάνω ότι ψεύδεται ο Υπουργός Εθνικής Οικονομίας.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Υπουργός Εθνικής Οικονομίας και Οικονομικών κ. Αλογοσκούφης.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, δεν χρειάζεται να πω πολλά. Κατάφερε ο κ. Καστανίδης και πνίγηκε μόνος του σε μια κουταλιά νερό.
    (Χειροκροτήματα από την πτέρυγα της Νέας Δημοκρατίας)
     ‘Εχω διδάξει πολλούς πρωτοετείς φοιτητές οικονομικών, κύριε Καστανίδη. Προφανώς δεν περάσατε από οικονομικό πανεπιστήμιο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ευτυχώς που δεν σας παρακολούθησα, γιατί θα έχανα. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα διαβάσω ακριβώς και το πρακτικό, διευκρινίζοντας ότι αυτό δεν είναι αναλυτικό πρακτικό. Είναι περίληψη πρακτικού. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Φέρτε το αναλυτικό εσείς.
     ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, σας παρακαλώ. Μιλήσατε με τόση άνεση. Τώρα σηκώνεστε και παρεμβαίνετε; Σας παρακαλώ.
     Συνεχίστε, κύριε Υπουργέ.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Λέει: «Τα στοιχεία ενεργητικού» -δεν διευκρινίζει, προσπαθεί με διπλωματική γλώσσα να κρύψει ότι ήταν μετοχές- «στα οποία επενδύθηκαν τα χρήματα αυτά, υπάρχουν, δεν έχουν πωληθεί». Δηλαδή δεν έχουν πωληθεί οι μετοχές. «Όταν οι αγορές βελτιωθούν, τα 272.000.000.000, θα ξαναγίνουν τόσα και παραπάνω»! Μα, όλη η Ελλάδα περιμένει να βελτιωθούν οι αγορές από το έγκλημα του Χρηματιστηρίου. Όλη η Ελλάδα και μαζί της και η Εμπορική Τράπεζα.
    (Χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το λόγο.
    ΠΡΟΕΔΡΟΣ ( Άννα Μπενάκη - Ψαρούδα): Όχι, κύριε Καστανίδη, δεν θα συνεχιστεί αυτή η ιστορία.  Ξεπεράσαμε όλα τα όρια.
    Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας  των άρθρων 57 έως 75 του νομοσχεδίου.
      Κύριοι συνάδελφοι, έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑΣΟΚ επί των άρθρων 57-69, 72 και 74 του νομοσχεδίου, της οποίας το κείμενο έχει ως εξής: 
      «Αθήνα 30 Ιουνίου 2005
      					Προς την Πρόεδρο
      						της Βουλής των Ελλήνων
      ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί των άρθρων 57 έως και 69 που αφορούν στο Ασφαλιστικό των Τραπεζοϋπαλλήλων, επί του άρθρου 72, που αφορά την Ε.Ε.Τ.Τ. και επί του άρθρου 74 που αφορά την εθελουσία αποχώρηση προσωπικού ΟΤΕ, του συζητούμενου σχεδίου νόμου, του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις».
      Οι Βουλευτές
      Χαράλαμπος Καστανίδης 
      Απόστολος Κακλαμάνης 
      Δημήτριος Κουσελάς 
      Βασίλειος Οικονόμου 
      Άννα Διαμαντοπούλου 
      Κωνσταντίνος Σπηλιόπουλος
      Έκτορας Νασιώκας 
      Ευαγγελία Σχοιναράκη-Ηλιάκη 
      Βασίλειος Έξαρχος 
      Αριστείδης Μουσιώνης 
      Μιλτιάδης Βέρρας
      Άγγελος Μανωλάκης
      Φώτιος Χατζημιχάλης
      Εύη Χριστοφιλοπούλου
      Νικόλαος Σαλαγιάννης
      Παναγιώτης Αντωνακόπουλος
      Κωνσταντίνος Καΐσερλης 
      Γιάννος Παπαντωνίου 
      Ανδρέας Μακρυπίδης 
      Στέφανος Μάνος 
      Ευάγγελος Βενιζέλος
      Εμμανουήλ Όθωνας 
      Μανόλης Στρατάκης
      Μιχάλης Χρυσοχοΐδης 
      Ελεονόρα Κατσέλη
      Ιωάννης Διαμαντίδης
      Βαρβαρίγος Δημήτριος
      Λεωνίδας Γρηγοράκος
      Γιάννης Κουτσούκος
      Χρυσάνθη Μανωλιά
      Χρήστος Χάιδος
      Γεώργιος Φλωρίδης
      Δημήτριος Πιπεργιάς
      Βασίλειος Κεγκέρογλου
      Τηλέμαχος Χυτήρης
      Αθανάσιος Παπαγεωργίου
      Απόστολος Κατσιφάρας»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Χαράλαμπος Καστανίδης. Παρών.
      Ο κ. Απόστολος Κακλαμάνης. Παρών.
      Ο κ. Δημήτριος Κουσελάς. Παρών.
      Ο κ.  Βασίλειος Οικονόμου. Παρών.
      Η κ. Άννα Διαμαντοπούλου. Παρούσα.
      Ο κ. Κωνσταντίνος Σπηλιόπουλος. Παρών.
      Ο κ. Έκτορας Νασιώκας. Παρών.
      Η κ. Ευαγγελία Σχοιναράκη-Ηλιάκη. Παρούσα.
      Ο κ. Βασίλειος Έξαρχος. Παρών.
      Ο κ. Αριστείδης Μουσιώνης. Παρών.
      Ο κ. Κωνσταντίνος Καΐσερλης. Παρών.
      Ο κ. Γιάννος Παπαντωνίου. Παρών.
       Ο κ. Ανδρέας Μακρυπίδης. Παρών.
       Ο κ. Στέφανος Μάνος. Παρών.
      Ο κ. Ευάγγελος Βενιζέλος. Παρών.
       Ο κ. Εμμανουήλ Όθωνας. Παρών.
      Ο κ. Μιχαήλ Χρυσοχοΐδης. Παρών.
      Η κ. Ελεονόρα Κατσέλη. Παρούσα.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση διεξαγωγής ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Θα διεξαχθεί ονομαστική ψηφοφορία επί των άρθρων 57-69, 72 και 74.
      Συμφωνείτε να διεξαχθούν από κοινού οι ονομαστικές ψηφοφορίες με μια εκφώνηση του καταλόγου;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφώνησε.
      Οι αποδεχόμενοι τα άρθρα 57-69, 72 και 74 λέγουν «ΝΑΙ».
      Οι μη αποδεχόμενοι τα άρθρα 57-69, 72 και 74 λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Επίσης, σας ενημερώνω ότι έχουν έλθει στο Προεδρείο τηλεομοιοτυπίες συναδέλφων, σύμφωνα με το άρθρο 70 Α΄ του Κανονισμού της Βουλής, οι οποίοι γνωστοποιούν την ψήφο τους επί των άρθρων 57-69, 72 και 74 του νομοσχεδίου. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία θα ακολουθήσει.
      Επίσης, οι συνάδελφοι κ. Πέτρος Μαντούβαλος και Μιλτιάδης Παπαϊωάννου με επιστολή τους γνωστοποιούν ότι λόγω σοβαρού κωλύματος δεν μπορούν να συμμετάσχουν στην ψηφοφορία και δηλώνουν ότι ψηφίζουν τις θέσεις των κομμάτων τους. Δεν λαμβάνεται υπ’ όψιν η ψήφος τους, αλλά δηλώνεται στη Βουλή.
      ΣΤΕΦΑΝΟΣ ΜΑΝΟΣ:  Κυρία Πρόεδρε, θα ήθελα να δηλώσω ότι ψηφίζω «ΟΧΙ» στα άρθρα 57-69, «ΟΧΙ» στο άρθρο 72 και «ΝΑΙ» στο άρθρο 74.
      ΠΡΟΕΔΡΟΣ (Άννα Μπενάκη-Ψαρούδα): Καλώς.
       Καλούνται  επί του καταλόγου ο κ. Γεώργιος Γαρουφαλιάς από τη Νέα Δημοκρατία και ο κ. Κωνσταντίνος Σπηλιόπουλος από το ΠΑΣΟΚ.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη- Ψαρούδα): Υπάρχει συνάδελφος, ο οποίος δεν άκουσε το όνομά του; Κανείς. 
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, μέχρις ότου εξαχθεί το αποτέλεσμα, θα προχωρήσουμε στην ψήφιση των άρθρων που δεν περιλαμβάνονται στην αίτηση ονομαστικής ψηφοφορίας.
    Ερωτάται το Σώμα: Γίνεται δεκτό το άρθρο 70 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 70 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 71 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 71 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 73 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΛΠΙΔΑ ΠΑΝΤΕΛΑΚΗ: Κατά πλειοψηφία.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 73 έγινε δεκτό ως έχει κατά πλειοψηφία.
    Κυρίες και κύριοι συνάδελφοι, το άρθρο 75 αφορά τις καταργούμενες διατάξεις. Νομίζω ότι και αυτό μπορούμε να το ψηφίσουμε.
    Ερωτάται το Σώμα: Γίνεται δεκτό το άρθρο 75; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 75 έγινε δεκτό κατά πλειοψηφία.
      (ΜΕΤΑ ΤΗΝ ΚΑΤΑΜΕΤΡΗΣΗ)
    ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 286 Βουλευτές. 
      Υπέρ του άρθρου 57, δηλαδή «ΝΑΙ», ψήφισαν 164 Βουλευτές.
      Κατά του άρθρου 57, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 57 έγινε δεκτό ως έχει  κατά πλειοψηφία.
      Υπέρ του άρθρου 58, δηλαδή «ΝΑΙ», ψήφισαν 164 Βουλευτές.
      Κατά του άρθρου 58, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 58 έγινε δεκτό ως έχει κατά πλειοψηφία.
      Υπέρ του άρθρου 59, δηλαδή «ΝΑΙ», ψήφισαν 164 Βουλευτές.
      Κατά του άρθρου 59, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 59 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 60, δηλαδή «ΝΑΙ», ψήφισαν 164 Βουλευτές.
      Κατά του άρθρου 60, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 60 έγινε δεκτό ως έχει κατά πλειοψηφία.
      Υπέρ του άρθρου 61, δηλαδή «ΝΑΙ», ψήφισαν 164 Βουλευτές.
      Κατά του άρθρου 61, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 61 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 62, δηλαδή «ΝΑΙ», ψήφισαν 164 Βουλευτές.
      Κατά του άρθρου 62, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 62 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 63, δηλαδή «ΝΑΙ», ψήφισαν 164 Βουλευτές.
      Κατά του άρθρου 63, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 63 έγινε δεκτό ως έχει κατά πλειοψηφία.
      Υπέρ του άρθρου 64, δηλαδή «ΝΑΙ», ψήφισαν 164 Βουλευτές.
      Κατά του άρθρου 64, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 64 έγινε δεκτό ως έχει κατά πλειοψηφία.
      Υπέρ του άρθρου 65, δηλαδή «ΝΑΙ», ψήφισαν 164 Βουλευτές.
      Κατά του άρθρου 65, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 65 έγινε δεκτό ως έχει κατά πλειοψηφία.
      Υπέρ του άρθρου 66, δηλαδή «ΝΑΙ», ψήφισαν 164 Βουλευτές.
      Κατά του άρθρου 66, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 66 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 67, δηλαδή «ΝΑΙ», ψήφισαν 164 Βουλευτές.
      Κατά του άρθρου 67, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 67 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 68, δηλαδή «ΝΑΙ», ψήφισαν 164 Βουλευτές.
      Κατά του άρθρου 68, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 68 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 69, δηλαδή «ΝΑΙ», ψήφισαν 164 Βουλευτές.
      Κατά του άρθρου 69, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 69 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Υπέρ του άρθρου 72, δηλαδή «ΝΑΙ», ψήφισαν 164 Βουλευτές.
      Κατά του άρθρου 72, δηλαδή «ΟΧΙ», ψήφισαν 122 Βουλευτές. 
      Συνεπώς το άρθρο 72 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Επομένως τα άρθρα 57-69 και 72 έγιναν δεκτά ως έχουν κατά πλειοψηφία, σύμφωνα με το παρακάτω πρωτόκολλο ονομαστικής ψηφοφορίας:
       «ΟΝΟΜΑΣΤΙΚΗ ΨΗΦΟΦΟΡΙΑ ΣΤΑ ΑΡΘΡΑ 57-69 ΚΑΙ 72

							        NAI                OXI
ΕΠΙΚΡΑΤΕΙΑΣΈβερτ Μιλτιάδης-Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας-Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος-Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασσίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη-Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης-Τζουμάκας Στέφανος+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος-Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤιΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος+Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣΡεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος+Τσιόκας Θεοχάρης+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος-ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος+ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος-Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα+Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Πατσιλινάκος Ιωάννης+ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καραμανλής Αχιλλέας +Μουσιώνης Αριστείδης+Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος-ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+      ΓΕΝΙΚΟ ΣΥΝΟΛΟ:   «ΝΑΙ»  164
         »            »		 «ΟΧΙ»  122
      ΣΥΝΟΛΟ ΨΗΦΙΣΑΝΤΩΝ     286
      Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Άννα Μπενάκη- Ψαρούδα): Υπέρ του άρθρου 74, δηλαδή «ΝΑΙ», ψήφισαν 165 Βουλευτές. Κατά του άρθρου 74, δηλαδή «ΟΧΙ», ψήφισαν 121 Βουλευτές. 
      Συνεπώς το άρθρο 74 έγινε δεκτό ως έχει κατά πλειοψηφία, σύμφωνα με το παρακάτω πρωτόκολλα ονομαστικής ψηφοφορίας:
      «ΟΝΟΜΑΣΤΙΚΗ ΨΗΦΟΦΟΡΙΑ ΣΤΟ ΑΡΘΡΟ 74

							        NAI                OXI
ΕΠΙΚΡΑΤΕΙΑΣΈβερτ Μιλτιάδης-Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας-Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος-Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασσίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη-Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης-Τζουμάκας Στέφανος+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος-Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤιΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος+Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣΡεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος+Τσιόκας Θεοχάρης+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος-ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος+ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος-Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα+Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Πατσιλινάκος Ιωάννης+ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καραμανλής Αχιλλέας +Μουσιώνης Αριστείδης+Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος-ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+      ΓΕΝΙΚΟ ΣΥΝΟΛΟ:  «ΝΑΙ»  165
          »             » 	«ΟΧΙ»  121
      ΣΥΝΟΛΟ ΨΗΦΙΣΑΝΤΩΝ     286
      Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ»


    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των τροπολογιών των συναδέλφων Βουλευτών. Έχουν κατατεθεί επτά τροπολογίες. Οι συνάδελφοι που υπογράφουν έξι εκ των επτά τροπολογιών, είναι απόντες, απουσιάζουν δηλαδή οι μόνοι που τις έχουν υπογράψει. Είναι ο κ. Έβερτ που υπογράφει την τροπολογία με γενικό αριθμό 359 και ο κ. Δραγασάκης που υπογράφει τις τροπολογίες με γενικό αριθμό 362, 363, 364, 365 και 366. Οι τροπολογίες αυτές δεν συζητούνται και δεν τίθενται σε ψηφοφορία λόγω της απουσίας τους και επιπλέον, οι τρεις τροπολογίες του κ. Δραγασάκη συνεπάγονται δαπάνη, σύμφωνα με το άρθρο 73 παράγραφος 3 του Συντάγματος. 
    Είναι παρών ο κ. Μάνος, ο οποίος έχει υποβάλει την τροπολογία με γενικό αριθμό 361. 
    Το λόγο έχει ο κ. Μάνος. 
    ΣΤΕΦΑΝΟΣ ΜΑΝΟΣ: Κυρία Πρόεδρε, ομολογώ ότι είχα υποτιμήσει την ικανότητα των Υπουργών να παραμορφώνουν την πραγματικότητα. Μετά μάλιστα από αυτήν την εμπειρία, νομίζω ότι είναι αναγκαίο και σώφρον να αντιμετωπίζουμε τα λεγόμενα της Κυβέρνησης με ακόμη μεγαλύτερη δυσπιστία. 
    Άκουσα πριν από λίγο τον κ. Αλογοσκούφη -αλλά και τους άλλους συναδέλφους- να βεβαιώνει τη Βουλή ότι οι ρυθμίσεις που γίνονται για τις τράπεζες, αφορούν μόνο την επικουρική σύνταξη. Έχω εδώ και θα καταθέσω στα Πρακτικά τη σημερινή ρεκλάμα της Κυβέρνησης, όπως δημοσιεύτηκε στην εφημερίδα «ΑΥΓΗ», σύμφωνα με την οποία υπάρχουν θέματα επικουρικής σύνταξης και κύριας σύνταξης. 
    Σε ό,τι αφορά την κύρια σύνταξη, την οποία πριν από λίγο ο κύριος Υπουργός λησμόνησε, ενώ προβλέπεται από το άρθρο 57 του νομοσχεδίου –και νομίζω ότι θα έπρεπε να σας ονομάζουμε, κύριε Υπουργέ, μαζί με τον κ. Παναγιωτόπουλο «Υπουργούς προπαγάνδας», γιατί αποδεικνύεστε πάρα πολύ καλοί σ΄ αυτό το θέμα-  γράφετε στη ρεκλάμα ότι αποτελεί πράξη ευθύνης και συνέπειας η εφαρμογή του ν. 3029, τη στιγμή που πριν από τρία χρόνια ακριβώς, στις 19 Ιουνίου, ο τότε εκπρόσωπός σας κ. Κακλαμάνης, ο σημερινός Υπουργός, δήλωνε για το νόμο αυτό -για τον οποίο τώρα λέτε ότι είναι θέμα ευθύνης και συνέπειας η εφαρμογή του- ότι αρνείται να συμμετάσχει στην πολιτική εξαπάτηση του ελληνικού λαού και απεχώρησε από τη Βουλή. Αυτά ειπώθηκαν τότε. 
    Όλες οι προσπάθειες, κυρία Πρόεδρε, που έγιναν από τους Υπουργούς, ήταν για να μας πείσουν ότι η υπαγωγή των ταμείων κύριας σύνταξης στο ΙΚΑ δεν αποτελεί κάτι καινούργιο, διότι αυτό προβλεπόταν από το νόμο του κ. Ρέππα. 


      Η αλήθεια είναι ότι ο νόμος του κ. Ρέππα πράγματι προέβλεπε την ένταξη αυτών των ταμείων. Όμως, πριν γίνει κάτι τέτοιο, έπρεπε να προηγηθεί μία απόφαση. 
      Στη συνέχεια, έγινε προσπάθεια να μας πουν -το έλεγαν στο ΠΑΣΟΚ- ότι «Τι, μιλάτε εσείς, όταν με το νόμο Ρέππα, βάλατε το ταμείο της Ιονικής και Λαϊκής Τράπεζας στο ΙΚΑ;». 
      Υπενθυμίζω, κυρία Πρόεδρε -διότι νομίζω μάλιστα ότι ο κ. Αλογοσκούφης κατέθεσε αντίγραφο αυτής της απόφασης, που ελήφθη λίγο πριν από τις εκλογές- ότι η απόφαση ήταν από τις 27 Φεβρουαρίου, αλλά άρχισε να ισχύει από την 1η Ιουνίου του 2004.
      Τι εμπόδισε την Κυβέρνηση να ακυρώσει αυτήν την απόφαση; Είχε όλο τον καιρό να το κάνει. Πώς σήμερα έρχεστε και επικαλείστε αυτό ως δικαιολογητικό των όσων κάνετε εσείς σήμερα; 
      Κύριοι συνάδελφοι, η ουσία είναι η εξής: Είπατε ότι με την ένταξη του Ταμείου της Ιονικής-Λαϊκής Τράπεζας προκύπτει ζημιά στο ΙΚΑ ύψους περίπου 600.000.000 ευρώ. Ο κ. Βαρθολομαίος είπε ότι πρόκειται για 9.000.000.000 με την επέκταση της ρύθμισης στις υπόλοιπες τράπεζες. 
      Κυρία Πρόεδρε, εγώ δήλωσα ότι οι φορολογούμενοι δεν χρωστάνε τίποτα στις τράπεζες και στους τραπεζοϋπαλλήλους. Η δε τροπολογία μου λέει ότι όταν εντάσσονται ταμεία των τραπεζών στο ΙΚΑ, τη δαπάνη πρέπει να την αναλάβουν οι τράπεζες. Αυτό λέει η τροπολογία μου. 
      Τώρα, εάν η Κυβέρνηση θεωρεί επαρκή δικαιολογία, για να φορτώσει 10.000.000.000 στους φορολογούμενους, το γεγονός ότι έγινε κάτι παρόμοιο σε πολύ μικρότερη κλίμακα από την κυβέρνηση του ΠΑΣΟΚ, εμένα με αφήνει απολύτως αδιάφορο. 
      Εγώ θεωρώ ότι αυτό που γίνεται από την Κυβέρνηση, είναι απολύτως απαράδεκτο –γι’ αυτό άλλωστε καταψήφισα και τη σχετική διάταξη- και ζητώ ξανά τώρα να επιβληθεί στις τράπεζες να καταβάλουν αυτά που τώρα φορτώνονται στους φορολογούμενους. 
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Ο κ. Βερελής ζήτησε το λόγο επί της τροπολογίας. 
      ΧΡΙΣΤΟΣ ΒΕΡΕΛΗΣ: Κυρία Πρόεδρε, σήμερα είναι η απαρχή μιας εξαιρετικά δύσκολης πορείας για το σύστημα των κρατικών ασφαλίσεων στη χώρα μας. 
      Σήμερα, με την τροπολογία η οποία ψηφίστηκε από τους συναδέλφους της Νέας Δημοκρατίας, ξεκινά μία πορεία η οποία θα καταλήξει σε πολλά δεινά. Θα κινδυνεύσουν συντάξεις εκατομμυρίων ανθρώπων τα επόμενα χρόνια. Και το προπέτασμα το οποίο έκανε η Κυβέρνηση, αναφερόμενη στο ταμείο της Ιονικής-Λαϊκής, έχει μια μικρή προϊστορία, την οποία θα ήθελα να υπενθυμίσω. 
      Πριν από μερικούς μήνες, ο Υφυπουργός Κοινωνικών Ασφαλίσεων κ. Αγγελόπουλος έδωσε συνέντευξη και είπε ότι δεν θα επιτρέψει η Κυβέρνηση την έναρξη ισχύος αυτής της νομοθετικής ρύθμισης, η οποία κατά την Κυβέρνηση θα κόστιζε  600.000.000. 
      Την επομένη ακριβώς βγήκε η Κυβέρνηση, η οποία είπε «Όχι, θα ισχύσει ως έχει ψηφιστεί», αφού προηγουμένως στη γενική συνέλευση της Alpha Bank που γινόταν την ίδια μέρα, υπήρξε μία εντονότατη αντίδραση της διοίκησης αυτής της τραπέζης. Ήταν μία πολύ διδακτική ιστορία! 
      Επίσης, εξαιρετικά διδακτική είναι και η συμπεριφορά, η οποία σήμερα με εξέπληξε, του κυρίου Υπουργού Οικονομίας στο θέμα της Εμπορικής Τραπέζης και των κεφαλαίων που αντλήθηκαν από την πώληση της Ιονικής Τραπέζης. Αυτά τα κεφάλαια ήταν 660.000.000 ευρώ και σύμφωνα με πίνακες οι οποίοι κατατέθηκαν ήδη από χθες από εμένα και σήμερα από τον Κοινοβουλευτικό Εκπρόσωπο κ. Καστανίδη, έχουν σαφέστατη τοποθέτηση στο ενεργητικό. Αυτή η τοποθέτηση αφορά μόνο κατά το 8% μετοχές και το υπόλοιπο 92%, όπως αποδεικνύεται από τους πίνακες, πηγαίνει στη διατραπεζική αγορά, πηγαίνει σε ομόλογα και σε συνδεδεμένες εταιρείες. 
      Αυτή η απλή αλήθεια -και μόνο με το άκουσμα του όρου «μετοχές»- δημιούργησε μία κατάσταση αρένας εντός της Αιθούσης, κάτι το οποίο θεωρώ εξαιρετικά αρνητικό. 
      Ο δε κύριος Υπουργός απάντησε με δύο δημοσιεύματα, μόνο με δύο δημοσιεύματα. Αντί να έχει την ευθύνη να απαντήσει επί της ουσίας των πινάκων που κατατέθηκαν, αντί να έχει την ευθύνη να κάνει αναφορά στο πόρισμα του εισαγγελέα κ. Ασπρογέρακα, το οποίο, επίσης, κατέθεσα χθες, αντί να έχει την ευαισθησία να ανατρέξει ο ίδιος στα πρακτικά της γενικής συνέλευσης της Εμπορικής Τραπέζης, αρκέστηκε σε δύο δημοσιεύματα.
      Το ένα δημοσίευμα σαφέστατα παραποιεί την αλήθεια. Απεδείχθη αυτό από το πρακτικό της γενικής συνέλευσης, το οποίο κατέθεσε ο Κοινοβουλευτικός μας Εκπρόσωπος κ. Καστανίδης σήμερα στη Βουλή. Το δεύτερο είναι μια συνέντευξη σε μια εφημερίδα, όπου, απ’ ό,τι κατάλαβα απ’ αυτά που είπε ο κύριος Υπουργός, υπάρχουν τα συμπεράσματα του δημοσιογράφου, ο οποίος παίρνει τη συνέντευξη. Νομίζω ότι θα πρέπει η Αίθουσα να έχει ήδη βγάλει τα συμπεράσματά της. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε. 
      Κυρία Πρόεδρε, ζητήσαμε, όπως είναι γνωστό, την απόσυρση των συγκεκριμένων άρθρων, επειδή τα άρθρα αυτά έχουν ένα εξόχως αντιασφαλιστικό περιεχόμενο, ένα περιεχόμενο που θίγει τα ασφαλιστικά δικαιώματα των εργαζομένων και δημιουργεί τεράστια προβλήματα στο ΙΚΑ και στους Έλληνες φορολογούμενους. 
      Όμως η Κυβέρνηση, η κυβερνητική Πλειοψηφία ψήφισε τα συγκεκριμένα άρθρα. Ανέτρεψε έτσι στην πράξη την ισορροπία, η οποία υπήρχε στο ν. 3029/2002 σχετικά με την κατανομή των βαρών σε ό,τι αφορά την κύρια και την επικουρική σύνταξη μεταξύ του κράτους από τη μια πλευρά και των Τραπεζών από την άλλη και ιδιαίτερα την ανέτρεψε με την κατάργηση που έκανε στην πράξη, ψηφίζοντας τις συγκεκριμένες διατάξεις του άρθρου 11, που προέβλεπε τη δημιουργία ενός νομικού προσώπου ιδιωτικού δικαίου, την ευθύνη του οποίου θα είχαν οι τράπεζες και όχι το κράτος. 
      Έτσι, λοιπόν, σε σχέση, πρώτον, με το ζήτημα αυτό και, δεύτερον, με τη λογική που η ίδια η Κυβέρνηση χρησιμοποιεί, η Κυβέρνηση έρχεται και καταγγέλλει την προηγούμενη κυβέρνηση του ΠΑΣΟΚ για το ότι χρησιμοποίησε το άρθρο 4 παράγραφος 3 για την ένταξη του ΤΑΠΙΛΤ στην κύρια σύνταξη του ΙΚΑ. Δεν μπορεί, λοιπόν, από τη μια πλευρά να καταγγέλλει αυτήν τη διαδικασία και από την άλλη πλευρά να έρχεται και να θέλει να εφαρμόσει τώρα, όπως έχει, το άρθρο 4 παράγραφος 3 και να χρεώνει, δηλαδή, ολόκληρο το κόστος στο ΙΚΑ και στον κρατικό προϋπολογισμό. 
      Έχει, λοιπόν, μια ηθική και πολιτική υποχρέωση απέναντι και στα ερωτήματα τα δικά μας και στα ερωτήματα που έθεσε ο κ. Έβερτ και πρέπει να έρθει στην πρόταση που γίνεται αυτήν τη στιγμή από τον κ. Μάνο, από τη στιγμή που ψηφίσατε, κύριοι της Κυβέρνησης, αυτά τα άρθρα, προκειμένου το κόστος αυτό να μη μετακυλιστεί ούτε στο ΙΚΑ και στην κοινωνική ασφάλιση, η οποία θα βουλιάξει ούτε πολύ περισσότερο στους Έλληνες φορολογούμενους. Θα πρέπει να πληρώσουν αυτοί που θα ωφεληθούν από τις αλλαγές αυτές που κάνετε. Αν συμφωνείτε, λοιπόν, σ΄ αυτό, είστε ηθικά και πολιτικά δεσμευμένοι να προχωρήσετε στην ψήφιση της συγκεκριμένης τροπολογίας, η οποία δεν λέει τίποτα άλλο, παρά να αναλάβουν το κόστος αυτοί που ωφελούνται, αυτοί που έχουν τη δυνατότητα να το σηκώσουν και αυτοί είναι οι τράπεζες. 
      Έτσι, μ΄ αυτό το σκεπτικό και χωρίς να αφιστάμεθα από τη λογική που πάγια έχουμε, ότι τα ταμεία που είναι νομικά πρόσωπα δημοσίου δικαίου ανήκουν στη σφαίρα της κοινωνικής ασφάλισης και το κράτος έχει ευθύνη γι΄ αυτά, ψηφίζουμε και ζητάμε και από εσάς να ψηφίσετε τη συγκεκριμένη τροπολογία. 
      Σας ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, κύριε Υπουργέ, βαρύτατες εκφράσεις διετυπώθησαν από την πλευρά της Αξιωματικής Αντιπολίτευσης σήμερα και νομίζω για αβάσιμους λόγους και με επιχειρήματα που δεν αντέχουν σε σοβαρή κριτική. 
      Πιστεύω ότι είναι μια προσφιλής πρακτική για εκείνους που θέλουν να συγκαλύψουν την ένδεια των επιχειρημάτων τους. Θέλουν να καλυφθεί η αποσιώπηση της πραγματικότητας που επιχειρούν και μου θυμίζουν μια γνωστή αρχή άλλων εποχών, ότι όταν τα γεγονότα διαφωνούν μαζί μας, τόσο το χειρότερο για τα γεγονότα. Περί αυτού πρόκειται. Θα γίνω πιο συγκεκριμένος, γιατί σε όλα τα θέματα υπήρξαν απαντήσεις. 
      Ειδικότερα σχετικά με το θέμα της Ιονικής, με το πώς αξιοποιήθηκαν, με το πώς διαχειρίστηκε η τότε διοίκηση της Εμπορικής Τράπεζας τα κεφάλαια αυτά, υπάρχει κανείς εδώ που μπορεί να πει σοβαρά στους Έλληνες ότι τα κεφάλαια, τα οποία επενδύθηκαν στο Χρηματιστήριο, δεν απώλεσαν την αξία τους λόγω των γνωστών αιτιών, λόγω της επιδρομής, η οποία έγινε από τους γνωρίζοντες, από τους κατέχοντες αποκλειστικές πληροφορίες; Δείτε ποιοι ήταν αυτοί και δείτε ποιοι παρότρυναν τους Έλληνες να πάνε τα κεφάλαιά τους στο Χρηματιστήριο.
      Μπορεί κανείς σ΄ αυτήν την Αίθουσα να ισχυριστεί σοβαρά, απέναντι σε όλους τους συμπατριώτες μας μικροεπενδυτές, ότι τα κεφάλαιά τους δεν έχασαν την αξία τους; Μπορεί κανείς να τους πει ότι τώρα, οποιαδήποτε στιγμή, μπορούν -αν το επιθυμούν- να εισπράξουν όσα επένδυσαν; Προφανώς όχι.
      Ε, αυτήν την αξία έχει το επιχείρημα, το οποίο επικαλέστηκε η Αξιωματική Αντιπολίτευση, αυτήν την αξία έχει ο ισχυρισμός, ο οποίος στρέφεται εναντίον του Υπουργού.
      Και βεβαίως, θέλω μετά τη συζήτηση αυτής της τροπολογίας να προτείνω στο Σώμα να την απορρίψουμε. Και να την απορρίψουμε, διότι οι διατάξεις τις οποίες ψηφίσαμε, καλύπτουν όλες τις πτυχές του προβλήματος και κυρίως δίνουν απάντηση στο εξής ερώτημα: Θέλετε να επιβιώσουν οι τράπεζες και στο μέλλον;
      Αν θέλετε να επιβιώσουν, πρέπει να συστοιχίζεστε με τις επιλογές τις οποίες κάναμε. Αν δεν θέλετε –πράγμα το οποίο δεν πιστεύω- καταλήγω στο συμπέρασμα ότι υποκρίνεστε. Και υποκρίνεστε απέναντι στους σημερινούς εργαζόμενους στις τράπεζες, στους αυριανούς εργαζόμενους στις τράπεζες, στους σημερινούς και στους αυριανούς συνταξιούχους.
      Διότι μια πολιτική, η οποία θέλει να επιβιώσει το ασφαλιστικό σύστημα, θέλει να επιβιώσουν οι τράπεζες, είναι αυτή την οποία προτείνουμε εμείς. Και μας δικαιώσατε αυτές τις μέρες με την πολύωρη συζήτηση, διότι δεν είδαμε μια άλλη πολιτική, μια άλλη πρόταση να μας κάνετε. Κάνετε κριτική, επιστρέφετε στο νόμο, τον οποίο ψηφίσατε στο παρελθόν και αδικείτε το νόμο τον οποίο ψηφίσατε. Μία μπρος, μία πίσω, συμφωνείτε, διαφωνείτε. Τελικά, το μόνο το οποίο επιχειρείτε να κάνετε, είναι να προσφέρετε πολιτική βάση για απεργιακές κινητοποιήσεις και τίποτα παραπέρα.
      Σας καλώ, σας παρακαλώ να αλλάξετε συμπεριφορά, να αλλάξετε πρακτική. Δεν προσφέρετε υπηρεσίες στην πατρίδα, δεν προσφέρετε υπηρεσίες στην οικονομία, δεν προσφέρετε υπηρεσίες στους εργαζόμενους και στους συνταξιούχους με αυτήν την πολιτική συμπεριφορά.
      Και για να εξηγηθούμε, σε ό,τι μας αφορά ως Βουλευτές της Πλειοψηφίας: Αρκετά αυτή η επιχειρηματολογία –δεν θέλω να πω τη λέξη «προπαγάνδα»- η οποία με μαζικό τρόπο, με βίαιο τρόπο εκδηλώνεται στη δημόσια ζωή της χώρας, ότι κάποιοι κατ’ επάγγελμα είναι οι προστάτες των εργαζόμενων και των συνταξιούχων.
      Κυρία Πρόεδρε, αισθάνομαι ότι υπηρετώ επί τρεις δεκαετίες το πλέον φιλολαϊκό κόμμα της πατρίδας. Προέρχομαι από μια κοινωνική κατηγορία, που με βάση τις ταξικές αναλύσεις, δεν θα έπρεπε να ανήκω σ΄ αυτό το κόμμα. Όμως από τη στιγμή που εντάχθηκα, δεν διαπίστωσα καμία φορά να δικαιώνονται τα επιχειρήματα των συναδέλφων της Αριστεράς και των σοσιαλιστών.
      Και το λέω αυτό μαζί με όλους τους Έλληνες εκείνους, που έδειξαν εμπιστοσύνη στη σημερινή Κυβέρνηση Καραμανλή, διότι είναι το κόμμα που υπηρετεί τους πολλούς και όχι τα συμφέροντα των ολίγων, όπως το είδατε ιδιαίτερα την τελευταία δεκαετία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Καΐσερλης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρία Πρόεδρε, πήρα το λόγο, γιατί θέλω να καταγραφεί στα Πρακτικά ότι υποστηρίζω την τροπολογία του κ. Μάνου και όχι μόνο την τροπολογία του κ. Μάνου, αλλά και του κ. Έβερτ και του κ. Δραγασάκη. Θέλω να φαίνεται ξεκάθαρα και μέσα από τις αποφάσεις του Κοινοβουλίου ότι το βάρος για το συνταξιοδοτικό των τραπεζοϋπαλλήλων, που θα μεταφερθούν στο ΙΚΑ, θα το αναλάβουν οι τραπεζίτες.
      Και θέλω να επαναλάβω επίσης το εξής: Είναι μία πολιτική θέση και αυτή, όπως πολιτικές θέσεις είναι και αυτές που εκφράζουν οι κύριοι Υπουργοί. Λυπάμαι ως πολίτης και ως Βουλευτής, όταν πολιτικές θέσεις, όπως αυτές που εκφράζει ο κ. Μάνος ή όπως αυτές που εκφράζει ο κ. Έβερτ ή ο κ. Δραγασάκης, προσπαθούμε να τις αντιμετωπίσουμε με λογικές που δεν σχετίζονται με την πολιτική.
    Εγώ κυρία Πρόεδρε, δεν έχω γαμπρό που είναι Υφυπουργός και θέλει να γίνει Υπουργός, εγώ κυρία Πρόεδρε δεν έχω γαμπρό που είναι στέλεχος της EURO BANK, είμαι ένας ελεύθερος άνθρωπος και δεν θα ήθελα ποτέ να μου πουν ότι αγωνίζομαι για τον αδελφό μου, για τη γυναίκα μου ή για τους συγγενείς μου. Γιατί αυτό πλέον αναδεικνύει άλλα πολιτικά ήθη, που εγώ προσωπικά δεν θέλω να τα ακούω μέσα σ’ αυτήν την Αίθουσα. 
    Σας ευχαριστώ. 
    ΠΡΟΕΔΡΟΣ ( Άννα Μπενάκη - Ψαρούδα): Ο κύριος Υπουργός Οικονομίας και Οικονομικών κ. Αλογοσκούφης έχει το λόγο. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η Κυβέρνηση δεν μπορεί να δεχθεί αυτήν την τροπολογία, διότι τροποποιεί το νομοσχέδιο. Θα ήθελα να παρακαλέσω τον κ. Μάνο, όταν καταθέτει μία τροπολογία και μάλιστα δύο φορές, να είναι πιο προσεκτικός, γιατί φαντάζομαι ότι δεν ήθελε να τροποποιήσει το ν. 2029/2002, αλλά το ν. 3029/2002. 
    ΠΡΟΕΔΡΟΣ (Άννα Μπενάκη - Ψαρούδα): Ο κ. Μάνος έχει το λόγο.
    ΣΤΕΦΑΝΟΣ ΜΑΝΟΣ: Ευχαριστώ πολύ για το ευφυολόγημα του κυρίου Υπουργού. Οι γραφομηχανές και οι γραμματείς κάνουν λάθη. 
    ΕΥΑΓΓΕΛΟΣ ΒΕΝΙΖΕΛΟΣ: Και οι κυβερνήσεις κάνουν λάθη, όπως αποδείχτηκε πριν από λίγα λεπτά. 
    (Θόρυβος από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ. 
    ΣΤΕΦΑΝΟΣ ΜΑΝΟΣ:  Η παρατήρηση του κυρίου Υπουργού ήταν της ίδιας ποιότητας με τα επιχειρήματα που χρησιμοποίησε για όλο το νομοσχέδιο. Διότι στην εισηγητική έκθεση γίνεται ρητώς αναφορά στον 3029 και δεν φαντάζομαι να μπερδεύτηκε ο κύριος Υπουργός από τον αριθμό «2», που έπρεπε να είναι «3». 
    ΠΡΟΕΔΡΟΣ (Άννα Μπενάκη - Ψαρούδα): Ολοκληρώθηκε η συζήτηση επί της τροπολογίας με γενικό αριθμό 361 και ειδικό 95.
    Ερωτάται το Σώμα: Γίνεται δεκτή η τροπολογία με γενικό αριθμό 361 και ειδικό 95; 
    ΠΟΛΛΟΙ ΒΟΥΛΕΥΤΕΣ: Όχι, όχι. 
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς η τροπολογία με γενικό αριθμό 361 και ειδικό 95 απορρίπτεται. 
    Εισερχόμαστε στην ψήφιση του ακροτελεύτιου άρθρου. 
    Ερωτάται το Σώμα: Γίνεται δεκτό το ακροτελεύτιο άρθρο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία. 
    ΠΡΟΕΔΡΟΣ (Άννα Μπενάκη - Ψαρούδα): Το ακροτελεύτιο άρθρο έγινε δεκτό κατά πλειοψηφία. 
    Συνεπώς το νομοσχέδιο του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις» έγινε δεκτό επί της αρχής και επί των άρθρων. 
    Κυρίες και κύριοι συνάδελφοι, έπειτα από συμφωνία με τα κόμματα, σας ρωτώ αν δέχεστε να ψηφιστεί και στο σύνολο το νομοσχέδιο σήμερα, διότι είναι η τελευταία ημέρα νομοθετικής εργασίας της Ολομέλειας. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΟΣ ( Άννα Μπενάκη - Ψαρούδα): Το Σώμα συμφωνεί ομοφώνως με την ψήφιση του νομοσχεδίου και στο σύνολο σήμερα. 
    ΕΥΑΓΓΕΛΟΣ ΒΕΝΙΖΕΛΟΣ: Υπό την προσωπική σας ευθύνη. 
    ΠΡΟΕΔΡΟΣ ( Άννα Μπενάκη - Ψαρούδα): Βεβαίως, και ως έχει αυτή τη στιγμή, χωρίς καμία άλλη παρέμβαση, όπως έχει ψηφιστεί. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Και υπό μία προϋπόθεση, κυρία Πρόεδρε, ότι δεν θα υπάρξει οποιαδήποτε επέμβαση στο κείμενο, όπως έχει μέχρι στιγμής διαμορφωθεί. 
    ΠΡΟΕΔΡΟΣ ( Άννα Μπενάκη - Ψαρούδα): Αυτό δήλωσα, κύριε Καστανίδη. Όπως έχει ψηφιστεί το νομοσχέδιο μέχρι τώρα, έτσι ψηφίζεται και στο σύνολο. 
    Ερωτάται το Σώμα: Γίνεται δεκτό το νομοσχέδιο και στο σύνολο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία. 
    Συνεπώς το νομοσχέδιο του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις» έγινε δεκτό κατά πλειοψηφία σε μόνη συζήτηση  επί της αρχής, των άρθρων και του συνόλου και έχει ως εξής: 
    
    
    (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ΄ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.           
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 31 Μαΐου 2005, της Τρίτης 21 Ιουνίου 2005 και της Τετάρτης 22 Ιουνίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά των συνεδριάσεων της Τρίτης 31 Μαΐου 2005, της Τρίτης 21 Ιουνίου 2005 και της Τετάρτης 22 Ιουνίου 2005 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.06΄ λύεται η συνεδρίαση για αύριο, ημέρα Παρασκευή 1η Ιουλίου 2005 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 69/38/8-4-2005 επερώτησης Βουλευτών του ΠΑΣΟΚ προς τον Υπουργό Πολιτισμού, σχετικά με θέματα πολιτισμού, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ



280
συνεδρίαση 30-6-05                    σελ.

