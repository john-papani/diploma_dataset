      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΑ΄
      Δευτέρα 14 Απριλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το 2ο Ενιαίο Λύκειο Κιλκίς, σελ.
      2. Η Βουλή εκφράζει συλλυπητήρια για το τραγικό δυστύχημα παιδιών στα Τέμπη. Αναστολή επισκέψεων μαθητών στη Βουλή μέχρι 5 Μαΐου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 15 Απριλίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών, σχετικά με τις προθέσεις της Κυβέρνησης να παγώσει τα τιμολόγια των Δημοσίων Επιχειρήσεων και Οργανισμών κλπ, σελ.
      β) Προς την Υπουργό Περιβάλλοντος, Χωροταξίας και Δημοσίων Έργων, σχετικά με τις επιπτώσεις στην ανθρώπινη υγεία από τα αιωρούμενα σωματίδια, σελ.
      5. Συζήτηση επερώτησης προς τον Υπουργό Εθνικής Άμυνας, σχετικά με μισθολογικά προβλήματα του προσωπικού των Ενόπλων Δυνάμεων, της Ελληνικής Αστυνομίας και του Πυροσβεστικού και Λιμενικού Σώματος, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1)Οι Υπουργοί Οικονομίας και Οικονομικών, Ανάπτυξης και Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΖΗΣΗ Ρ., σελ.
      ΤΡΥΦΩΝΙΔΗΣ Γ., σελ.
      ΤΣΟΥΚΑΤΟΣ Θ., σελ.
      ΦΛΩΡΙΔΗΣ Γ., σελ.
      Β. Επί της επερώτησης:
      ΑΠΟΣΤΟΛΑΚΗΣ Δ., σελ.
      ΑΠΟΣΤΟΛΙΔΗΣ Λ., σελ.
      ΚΕΔΙΚΟΓΛΟΥ Β., σελ.
      ΚΟΡΤΣΑΡΗΣ Ν., σελ.
      ΛΥΜΠΕΡΑΚΙΔΗΣ Λ., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΗΤΣΟΤΑΚΗΣ Κ., σελ.
      ΠΑΥΛΟΠΟΥΛΟΣ Π., σελ.
      ΣΙΟΥΦΑΣ Δ., σελ.
      ΣΠΗΛΙΩΤΟΠΟΥΛΟΣ Σ., σελ.
      ΦΛΩΡΙΝΗΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΡΑ΄
Δευτέρα 14 Απριλίου 2003

	Αθήνα, σήμερα στις  14 Απριλίου 2003, ημέρα Δευτέρα και ώρα 18.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Θεόδωρο Τσουκάτο, Βουλευτή Επικρατείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ.
        1. Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Εργαζομένων στο Γενικό Νοσοκομείο Σερρών «Ο ΑΓΙΟΣ ΛΟΥΚΑΣ» διαμαρτύρεται για την έλλειψη προσωπικού από το πιο πάνω Νοσοκομείο.
        2. Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την υπαγωγή του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
        3. Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την υπαγωγή του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
        4. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στις αδυναμίες εφαρμογής του Νόμου για τις συμπολιτείες.
        5. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ Τρίπολης ζητεί την ικανοποίηση οικονομικών και ασφαλιστικών αιτημάτων.
        6. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί τη λήψη μέτρων για την ανακούφιση των πληγέντων στο Νομό Μαγνησίας.
        7. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας ζητεί την επίλυση του προβλήματος των πανωτοκίων.
        8. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία οι επιλαχόντες διαγωνισμού του ΑΣΕΠ για πλήρωση θέσεων της ΔΕΣΜΗΕ Α.Ε. ζητούν την επίλυση προβλήματος όσον αφορά στην επιλογή προσωπικού για τη ΔΕΣΜΗΕ Α.Ε.
        9. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Αποκατάστασης Ιδιοκτητών Ακινήτων στη θέση Πολύζοβα Ασβεστοχωρίου Θεσσαλονίκης διαμαρτύρεται για την πρόθεση εκποιήσεως των ιδιοκτησιών μελών του Συλλόγου.
        10. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η ’Ενωση Ραδιοφωνικών Σταθμών Μακεδονίας διαμαρτύρεται για το προτεινόμενο νομοσχέδιο σχετικά με τους Ραδιοφωνικούς Σταθμούς Πανελλαδικής Εμβέλειας.
        11. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία οι κύριοι Σωτήριος και Μαρία Σαραντή και Νικόλαος Αποστολής, κάτοικοι Χίου διαμαρτύρονται για την απόρριψη δωρεάς ακινήτου για τη στέγαση της Αστυνομικής Διεύθυνσης Χίου.
        12. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων Ν.Α. Περιφέρειας Πελοποννήσου προερχομένων από το Υπ. Εσωτερικών ζητεί τη χορήγηση επιδόματος σε πρώην υπαλλήλους μεταταγμένους στις Νομαρχιακές Αυτοδιοικήσεις με το ν. 2910/2001.
        13. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στη διερεύνηση του θέματος των πλαστών απολυτηρίων εργαζομένων του Π.Π.Ν.Π.
        14. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα που αντιμετωπίζουν οι Δήμοι της Ηπείρου σχετικά με την εκτέλεση έργων από τα κονδύλια του  Γ΄ Κοινοτικού Πλαισίου Στήριξης.
        15. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Παγγαίου Νομού Καβάλας διαμαρτύρεται  για τη διακοπή της λειτουργίας του Κέντρου Εξυπηρέτησης Πολιτών του Δήμου.
        16. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η «Α. ΣΤΑΜΟΣ Ε.Ε.» ζητεί στοιχεία, σχετικά με την ανάθεση μελέτης δρόμου.
        17. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Μουρεσίου Νομού Μαγνησίας ζητεί την τροποποίηση των διατάξεων του άρθρου 9 ν. 3050/2002.
        18. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ένωση Ιδιοκτητών Ραδιοφωνικών Σταθμών διαμαρτύρεται για το προτεινόμενο Νομοσχέδιο σχετικά με την ίδρυση και λειτουργία των Ραδιοφωνικών Σταθμών.
        19. Οι Βουλευτής κύριοι  ΙΩΑΝΝΗΣ ΧΩΜΑΤΑΣ  και ΙΩΑΝΝΗΣ ΛΑΜΠΡΟΠΟΥΛΟΣ κατέθεσαν αναφορά με την οποία ο Δήμος Δρυμαλίας Νομού Κυκλάδων ζητεί χρηματοδότηση για την αποκατάσταση των ζημιών από τις πλημμύρες.
        20. Ο Βουλευτές κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΛΑΜΠΡΟΠΟΥΛΟΣ κατέθεσαν αναφορά με την οποία ο Πρόεδρος της ’Ενωσης Αγροτικών Συνεταιρισμών Νάξου, ζητεί την καταβολή αποζημίωσης στους  πατατοπαραγωγούς της Νάξου που οι καλλιέργειές τους καταστράφηκαν από πλημμύρες.
        21. Οι Βουλευτές κύριοι  ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΛΑΜΠΡΟΠΟΥΛΟΣ κατέθεσαν αναφορά με την οποία το Επαρχείο Νάξου Νομού Κυκλάδων ζητεί την αποκατάσταση των ζημιών στο επαρχιακό οδικό δίκτυο, το δίκτυο ύδρευσης – αποχέτευσης της νήσου Νάξου.
        22. Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΛΑΜΠΡΟΠΟΥΛΟΣ κατέθεσαν αναφορά με την οποία ο Δήμος Πάρου Νομού Κυκλάδων ζητεί χρηματοδότηση για την αποκατάσταση των ζημιών από τη θεομηνία της 18ης Νοεμβρίου.
        23. Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΛΑΜΠΡΟΠΟΥΛΟΣ κατέθεσαν αναφορά με την οποία ο Εμποροεπαγγελματικός Σύλλογος Νάξου ζητεί τη λήψη μέτρων για την ανακούφιση των πληγέντων από τη θεομηνία επιχειρηματιών της Νάξου.
        24. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Τεχνικών ΔΕΗ Άνδρου διαμαρτύρεται για την πρόθεση της Διοίκησης της ΔΕΗ να διακόψει τη λειτουργία του εργοστασίου της στην Άνδρο.
        25. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κυκλαδική Ομοσπονδία Τουριστικών Καταλυμάτων «ΚΥΚΛΑΔΕΣ» διαμαρτύρεται για την κατάσταση που επικρατεί στην Περιφερειακή Διεύθυνση Τουρισμού Κυκλάδων.
        26. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Θήρας Νομού Κυκλάδων ζητεί τη λήψη μέτρων για την ομαλή λειτουργία του Αεροσταθμού Θήρας.
        27. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αμοιβές γιατρών.
        28. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά μεθοδεύσεις απολύσεων υπαλλήλων από την Olympic Catering.
        29. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις προσλήψεις ωρομισθίων εκπαιδευτικών.
        30. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου διαμαρτύρεται για τα αυξημένα καθήκοντα που καλείται να αναλάβει, όσον αφορά στον έλεγχο ασφαλείας παραδιδομένων αποσκευών κλπ. στους Αερολιμένες της χώρας.
        31. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος «ΗΛΙΑΧΤΙΔΑ» ζητεί τη συναίνεση των αρμοδίων φορέων ώστε να αναλάβει τα έξοδα μεταφοράς και νοσηλείας των παιδιών του Ιράκ με νεοπλασματικές νόσους.
        32. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύλλογος Αδιόριστων Επιτυχόντων Διαγωνισμού ΑΣΕΠ Φεβρουαρίου 1998 για το Δημόσιο Τομέα ζητεί την ικανοποίηση εργασιακού τους αιτήματος.
        33. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ένωση Προσωπικού Ιδιωτικού Δικαίου Υπουργείου Δημόσιας Τάξης ζητεί τη χορήγηση επιδόματος.
        34. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Διονύσιος Παρασκευόπουλος ζητεί την επίλυση του προβλήματος των εφημεριών στο Νοσοκομείο Καλύμνου.
        35. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
        36. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Οδοντιατρικός Σύλλογος Αρκαδίας ζητεί την πλήρωση των κενών θέσεων οδοντιάτρων στα Κέντρα Υγείας και στο Νοσοκομείο Τρίπολης Αρκαδίας.
        37. Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κ. Μαρία Νταντίδου, κάτοικος Θεσσαλονίκης, ζητεί την ικανοποίηση συνταξιοδοτικού της προβλήματος.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2923/18-11-02 ερώτηση δόθηκε με το υπ΄ αριθμ.2105/5-12-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ερώτηση με αριθμό 2923/18-11-02 που κατέθεσε στη Βουλή η Βουλευτής κ. Κατερίνα Παπακώστα, και σχετικά με τα ανωτέρω θέματα, σας γνωρίζουμε τα ακόλουθα:
     1. Το προϊσχύον του ν. 2676/99 νομοθετικό πλαίσιο χορήγησης σύνταξης θανάτου στη χήρα σύζυγο, ανεξάρτητα από οποιαδήποτε προϋπόθεση, ήταν εναρμονισμένο με τα οικονομικά και κοινωνικά δεδομένα της εποχής θέσπισής του, όπου ο σύζυγος ήταν ο προστάτης της οικογένειας και έπρεπε να εξασφαλίσει δια βίου οικονομικά τη σύζυγό του.
     Τα δεδομένα αυτά που επέβαλλαν τη λήψη ευνοϊκότερων μέτρων για τις γυναίκες συζύγους στο συνταξιοδοτικό τομέα έχουν πλέον αλλάξει και οι διατάξεις του άρθρου 62 του ν.2676/99 ανταποκρίθηκαν στην αναγκαιότητα αναθεώρησης και προσαρμογής και των συνταξιοδοτικών θεμάτων στη σημερινή οικονομική και κοινωνική πραγματικότητα, όπου η πλειοψηφία των γυναικών εργάζονται ή λαμβάνουν σύνταξη εξ ιδίου δικαιώματος. Η πραγματικότητα αυτή δεν ήταν δυνατό να αγνοηθεί και να συνεχιστεί επ΄ άπειρον το καθεστώς χορήγησης σύνταξης στις χήρες ανεξάρτητα από την ηλικία τους και τα εισοδήματά τους.
     2. Με τις νέες διατάξεις δεν παραγνωρίζονται τα προβλήματα που δημιουργεί στην οικογένεια ο θάνατος του ενός των συζύγων και γι΄ αυτό προβλέπεται η χορήγηση στον επιζώντα (ανεξάρτητα από φύλο) ολοκλήρου του ποσού της δικαιούμενης σύνταξης λόγω θανάτου για μια τριετία από την ημερομηνία που επήλθε ο θάνατος, χρονικό διάστημα που κρίθηκε επαρκές για την προσαρμογή στη νέα κατάσταση. Μετά την συμπλήρωση της τριετίας και εφόσον ο επιζών των συζύγων κατά την ημερομηνία θανάτου του συζύγου του δεν είχε συμπληρώσει το 40ό έτος της ηλικίας του, διακόπτεται η χορήγηση της σύνταξης μέχρι τη συμπλήρωση από τον επιζώντα των συζύγων του 65ου έτους της ηλικίας, οπότε επαναχορηγείται ολόκληρη  με την προϋπόθεση ότι δεν εργάζεται ή δεν λαμβάνει σύνταξη, διαφορετικά εφόσον συντρέχει μια από τις προϋποθέσεις αυτές λαμβάνει το 70% αυτής.
     3. Σημειωτέον ότι η σύνταξη του επιζώντα των συζύγων που διακόπτεται ή το υπόλοιπο σε περίπτωση που καταβάλλεται μειωμένη επιμερίζεται στα τέκνα κατ' ίσα μέρη και μέχρι του 180υ ή , εφόσον σπουδάζουν σε ανώτερες ή ανώτατες σχολές, μέχρι το 24ο έτος της ηλικίας τους και σύμφωνα με τις γενικές ή καταστατικές διατάξεις του κάθε ασφαλιστικού οργανισμού.
     4.  Κατόπιν των ανωτέρω θέμα τροποποίησης των ισχυουσών διατάξεων δεν αντιμετωπίζεται.
     5.  Σε ό,τι αφορά τα μέτρα που έχουν ληφθεί για τη στήριξη τόσο της εργαζόμενης μητέρας και κατ' επέκταση της ελληνικής οικογένειας, μπορούν να αναφερθούν τα εξής:
     α) Οι άνδρες χήροι ή διαζευγμένοι που έχουν την επιμέλεια τριών ή περισσότερων παιδιών, μπορούν να συνταξιοδοτηθούν μετά από 20 έτη ασφάλισης χωρίς όριο ηλικίας, εφόσον το ένα τουλάχιστον από τα παιδιά είναι ανήλικο. Η ανωτέρω δυνατότητα δίνεται και στις γυναίκες-μητέρες τριών ή περισσότερων τέκνων, στην περίπτωση όμως αυτή δεν έχει σημασία η ηλικία των παιδιών.
     Η παραπάνω διάταξη ισχύει για τους εργαζόμενους στην Τράπεζα Ελλάδος, στην Εθνική, την Αγροτική ,την ΕΤΒΑ, την Ιονική - Λαϊκή, τον ΟΤΕ, τον ΟΣΕ, τα ΕΛΤΑ, τους ΗΣΑΠ, τη ΔΕΗ και τους ασφαλισμένους στο ΤΑΠ- «Η ΕΘΝΙΚΗ» και του ΤΑΥΣΟ.
     β) Με την παρ.7 του άρθρου 2 του ν. 3029/2002 «Μεταρρύθμιση Συστήματος Κοινωνικής Ασφάλισης» δόθηκε για πρώτη φορά η δυνατότητα στις μητέρες ασφαλισμένες του ΙΚΑ για κάθε παιδί που αποκτούν από 1.1.2003 και εφεξής να αναγνωρίσουν πλασματικό χρόνο 1 έτους για το πρώτο παιδί, 1 1/2 για το δεύτερο και 2 ετών για το τρίτο προκειμένου να συμπληρώσουν τον απαιτούμενο χρόνο ασφάλισης και να συνταξιοδοτηθούν.
     Για λόγους ισότιμης μεταχείρισης η εν λόγω δυνατότητα, εφόσον δεν ασκηθεί από τη μητέρα ασφαλισμένη, δίνεται και στον ασφαλισμένο στο ΙΚΑ πατέρα. Με Υπουργική απόφαση θα καθορισθεί κάθε αναγκαία λεπτομέρεια για την υλοποίηση της παραπάνω διάταξης καθώς και η ακριβής επιβάρυνση από την αναγνώριση η οποία θα καλύπτεται από τον Κρατικό Προϋπολογισμό.
     Ταυτόχρονα διατηρούνται όλες οι ισχύουσες ευνοϊκές προϋποθέσεις για τη συνταξιοδότηση των μητέρων ασφαλισμένων στα Ταμεία κύριας ασφάλισης ανεξαρτήτως χρόνου υπαγωγής τους στην ασφάλιση.
     Έτσι οι μέχρι 31.12.92 ασφαλισμένες στο ΙΚΑ - μητέρες ανηλίκων ή ανίκανων για κάθε βιοποριστική εργασία παιδιών που συμπληρώνουν 5500 ημέρες ασφάλισης εξακολουθούν να συνταξιοδοτούνται με πλήρες ποσό σύνταξης στο 55ο έτος και με μειωμένο ποσό σύνταξης στο 50ο. Οι νεοασφαλιζόμενες από 1.1.1993 με τη συμπλήρωση 6000 ημερών ασφάλισης και του 55ου έτους της ηλικίας (πλήρης σύνταξη) ή του 50ου προκειμένου για μειωμένη σύνταξη. Σημειώνεται στο σημείο αυτό ότι για τις μητέρες τριών και άνω παιδιών το όριο ηλικίας συνταξιοδότησης με πλήρες ποσό σύνταξης μειώνεται κατά 3 έτη για κάθε παιδί με κατώτατο όριο ηλικίας το 50ο έτος.
     Επισημαίνουμε ότι με τις διατάξεις του νέου νόμου τόσο για τις παλαιές όσο και τις νέες ασφαλισμένες- μητέρες που συνταξιοδοτούνται πριν από τη συμπλήρωση του πλήρους ορίου ηλικίας λήφθηκε μέριμνα για αύξηση του ποσού της σύνταξης τους, που επιτυγχάνεται μέσω του επανακαθορισμού του ποσοστού μείωσης σε 1/267 για κάθε μήνα που υπολείπεται του 55ου έτους (αντί του 1/200 που μέχρι σήμερα ίσχυε).
     Επιπλέον για τις νεοασφαλιζόμενες αφενός μεν επανακαθορίζεται ο τρόπος υπολογισμού της μηνιαίας σύνταξης, η οποία πλέον συνίσταται για κάθε έτος ασφάλισης σε 2% (αντί του ισχύοντος 1,714%) επί των μηνιαίων συντάξιμων αποδοχών, αφετέρου δε αυξάνονται τα κατώτατα όρια συντάξεων στο ύψος των χορηγούμενων στους μέχρι 31.12.92 ασφαλισμένους. Συγκεκριμένα τα κατώτατα όρια τα οποία υπολείπονταν σημαντικά εκείνων που χορηγούνται στους παλιούς ασφαλισμένους ορίζονται πλέον ως το 70% του κατώτατου μισθού εγγάμου με πλήρη απασχόληση, όπως ο μισθός αυτός καθορίζεται από την Ε.Γ.Σ.Σ.Ε. έτους 2002. Οι δικαιούχοι κατωτάτων ορίων λαμβάνουν και τις προσαυξήσεις για τα παιδιά, τα ποσοστά των οποίων βαίνουν αυξανόμενα για κάθε παιδί πέραν του ενός.
     Τα προαναφερόμενα μέτρα, η θεσμοθέτηση των οποίων έχει προέλθει μέσα από τη διαδικασία του διαλόγου με τους κοινωνικούς φορείς και εταίρους κρίνονται επαρκή και ικανοποιητικά για την προστασία της εργαζόμενης μητέρας και αποδεικνύουν το έμπρακτο ενδιαφέρον της Πολιτείας για την εργαζόμενη μητέρα και γενικότερα για την ελληνική οικογένεια.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      2. Στην με αριθμό 2099/9-10-02 ερώτηση δόθηκε με το υπ΄ αριθμ. 100648/24-11-02 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αριθμό 2099/9-10-2002 ερώτηση που κατατέθηκε στη Βουλή από τη Βουλευτή κ. Φάνη Πάλλη - Πετραλιά με θέμα «μέτρα στήριξης των Πολυτεκνικών Οικογενειών», και για θέματα αρμοδιότητάς μας, σας πληροφορούμε τα εξής:
     Το Υπουργείο μας ως ένας από τους κύριους φορείς άσκησης δημογραφικής πολιτικής, έχει προχωρήσει στην καθιέρωση νέων ρυθμίσεων και στην βελτίωση ευνοϊκών διατάξεων, που έχουν θεσμοθετηθεί κατά καιρούς, με σκοπό την άμβλυνση του δημογραφικού προβλήματος και την οικονομική στήριξη των πολύτεκνων οικογενειών.
     Ειδικότερα χορηγεί. μέσω του ΟΓΑ, που λειτουργεί ως εντολοδόχος μας για την καταβολή στους δικαιούχους, το επίδομα Τρίτου Παιδιού, το Πολυτεκνικό Επίδομα και την ισόβια σύνταξη στις πολύτεκνες μητέρες.
     Με τις διατάξεις του άρθρου 39 του ν. 2459/1997 τροποποιήθηκε το άρθρο 63 του ν. 1892/90, και καθορίστηκαν σε νέα βάση τα πολυτεκνικά επιδόματα, ως εξής:
     1. Το επίδομα τρίτου παιδιού αυξήθηκε στις 40.000 δρχ. από 34.000 δρχ., που ίσχυε πριν, ενώ παράλληλα διπλασιάσθηκε ο χρόνος χορήγησης του, από τα τρία στα έξι χρόνια (δηλαδή αυξήθηκε κατά 100% ο χρόνος κάλυψης).
     2. Το επίδομα πολύτεκνης μητέρας καθορίστηκε στις 10.000 δρχ. για κάθε άγαμο τέκνο ηλικίας μέχρι 23 ετών, από ενάμισι ημερομίσθιο ανειδίκευτου εργάτη (5.700 δρχ. περίπου το 1996).
     3. Καθιερώθηκε η κατ' έτος αναπροσαρμογή του ύψους των πολυτεκνικών επιδομάτων, σύμφωνα με το Δείκτη Τιμών καταναλωτή του προηγούμενου έτους.
     Έτσι το ύψος των επιδομάτων αυτών διαμορφώνεται σήμερα ως εξής:
     α) Επίδομα Τρίτου Παιδιού σε 140,35 Ευρώ (47.824 δρχ.) μηνιαίως.
     β) Πολυτεκνικό Επίδομα σε 35,09 Ευρώ ( 11.956 δρχ.) μηνιαίως για κάθε παιδί.
     γ) Ισόβια πολυτεκνική σύνταξη σε 80,70 Ευρώ (27.499 δρχ.) μηνιαίως.
     4. Θεσπίζεται το δικαίωμα να αναγνωρίζονται ως πολύτεκνοι και να χορηγούνται τα πολυτεκνικά επιδόματα στους υπηκόους των Κρατών - Μελών της Ευρωπαϊκής Ένωσης, καθώς και στους υπηκόους των χωρών που εντάσσονται στον Ευρωπαϊκό οικονομικό χώρο (ν. 2819/2000 , άρθρο 11), εφόσον ζουν ή εργάζονται στην Ελλάδα, με τους ίδιους όρους και προϋποθέσεις που ισχύουν για τους Έλληνες πολίτες.
     Επιπροσθέτως, σας πληροφορούμε ότι με τις διατάξεις του άρθρου 50 του 2972/2001, τα πολυτεκνικά επιδόματα καταβάλλονται πλέον σε όλους τους δικαιούχους ανεξάρτητα από το ύψος του εισοδήματός τους.
     Τέλος, το Υπουργείο μας στα πλαίσια των μέτρων αντιμετώπισης του δημογραφικού προβλήματος της χώρας έχει αναθέσει στο Εθνικό Κέντρο Κοινωνικών Ερευνών (ΕΚΚΕ), την εκπόνηση μελέτης για την εφαρμογή μιας συνολικής δημογραφικής πολιτικής αντιμετώπισης της υπογεννητικότητας , τα συμπεράσματα της οποίας σε συνδυασμό με τις προτάσεις της Διακομματικής για το θέμα αυτό, Κοινοβουλευτικής Επιτροπής, θα συνεκτιμηθούν για τη λήψη σχετικών αποφάσεων.
     Ο Υφυπουργός
     ΔΗΜ. ΘΑΝΟΣ»
      3. Στην με αριθμό 1955/2-10-02 ερώτηση δόθηκε με το υπ’ αριθμ. 2669/25-10-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1955/2-10-2002 που κατέθεσε ο Βουλευτής κ. Α. Σπηλιωτόπουλος, σας γνωρίζουμε ότι, στα πλαίσια του πενταετούς προγράμματος με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005», που εφαρμόζεται στη χώρα μας με στόχο τη μείωση των τροχαίων ατυχημάτων και των συνεπειών τους, με διαταγή του Αρχηγού της Ελληνικής Αστυνομίας, καθορίσθηκαν οι στόχοι και οι προτεραιότητες δράσης των Υπηρεσιών Τροχαίας για το τρέχον έτος. Ως στρατηγικός δε στόχος τέθηκε η μείωση των νεκρών και γενικά των παθόντων από τα τροχαία ατυχήματα σε ποσοστό 5%, σε σχέση με το έτος 2001, καθώς και η αύξηση των ελέγχων, που συνεπάγονται αύξηση και των παραβάσεων, που βεβαιώνονται και χαρακτηρίζονται ως επικίνδυνες και συγκεκριμένα αυτών της υπερβολής ταχύτητας, της οδήγησης χωρίς ζώνη ασφαλείας ή κράνος και της οδήγησης υπό την επήρεια μέθης, σε ποσοστό 20%, έναντι του προηγούμενου έτους.
      Σε εφαρμογή των ανωτέρω οι αστυνομικές Υπηρεσίες εκδηλώνουν κάθε απαραίτητη ενέργεια και λαμβάνουν κάθε πρόσφορο μέτρο, προκειμένου να αξιοποιήσουν στον υψηλότερο δυνατό βαθμό το προσωπικό και τα μέσα  που έχουν στην διάθεσή τους, λαμβάνονται υπόψη εμπειρίες, στοιχεία, διαπιστώσεις, τυχόν τοπικές ή εποχιακές ιδιαιτερότητες, καθώς και κάθε άλλη παράμετρο που επηρεάζει το πρόβλημα, ώστε να επιτυγχάνεται ο στρατηγικός στόχος.
      Τέλος, σας πληροφορούμε ότι τα αναφερόμενα περί «άνωθεν εντολών» προς τους αστυνομικούς και περί συμφωνιών των αστυνομικών Υπηρεσιών με Δήμους δεν ανταποκρίνονται στην πραγματικότητα, αφού, όπως είναι γνωστό, οι αστυνομικοί, τόσο των Υπηρεσιών Τροχαίας και Άμεσης Δράσης, όσο και των υπολοίπων Υπηρεσιών, κατά την εκτέλεση των καθηκόντων τους, δέχονται και εκτελούν διαταγές μόνο από τους ιεραρχικά προϊσταμένους τους. Επίσης δεν ανταποκρίνονται στην πραγματικότητα και τα αναφερόμενα περί ανταμοιβής των αστυνομικών που βεβαιώνουν τροχονομικές παραβάσεις σε βάρος συναδέλφων τους, αφού τέτοιες εντολές δεν έχουν δοθεί, ούτε έχουν καταγγελθεί τέτοια περιστατικά στην αρμόδια Υπηρεσία μας. 
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      4. Στην με αριθμό 1959/2-10-02 ερώτηση δόθηκε με το υπ’ αριθμ. 103591/24-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην με αριθμό 1959/2.10.2002 ερώτηση, την οποία κατέθεσε ο Βουλευτής κ. Α. Σπηλιόπουλος, σχετικά με τη μονιμοποίηση 400 περίπου εργαζομένων σε εργολήπτες και εκτελέσεις έργων του Αριστοτελείου Πανεπιστημίου Θεσσαλονίκης, που καλύπτουν πάγιες και διαρκείς ανάγκες της Υπηρεσίας, σας γνωρίζουμε τα εξής:
      Σύμφωνα με τις διατάξεις α) των άρθρων 10 - 13 του ν. 2266/1994 και β) του άρθρου 17 του ν. 2839/2000 κατετάγησαν σε θέσεις με σχέση εργασίας ιδιωτικού δικαίου αορίστου χρόνου όσοι συμβασιούχοι κάλυπταν τις προϋποθέσεις που όριζαν οι παραπάνω νόμοι. Με τον τελευταίο μάλιστα νόμο μετατράπηκαν σε αορίστου χρόνου οι συμβάσεις περίπου δύο χιλιάδων ατόμων συνολικά στα Πανεπιστήμια και συγκεκριμένα στο Αριστοτέλειο Πανεπιστήμιο Θεσσαλονίκης κατετάγησαν σε θέσεις αορίστου χρόνου μέχρι σήμερα διακόσιοι δέκα πέντε (215) υπάλληλοι.
      Σχετικά με τους εργαζόμενους σε εργολήπτες και εκτελέσεις έργων του Πανεπιστημίου Θεσσαλονίκης είχαν συνάψει συμβάσεις με τρίτο πρόσωπο (εργολάβο) και όχι με το παραπάνω Ίδρυμα και επομένως δεν υπάγονταν στις διατάξεις του άρθρου 17 του ν. 2839/2000 (ΦΕΚ 196/12.9.2000 Τ.Α΄) για κατάταξή τους σε προσωρινές θέσεις με σχέση εργασίας ιδιωτικού δικαίου αορίστου χρόνου. Το ΥΠ.Ε.Π.Θ. με έγγραφό του απάντησε σχετικά με το θέμα αυτό στο Πανεπιστήμιο.
      . Επιπλέον, μετά την αναθεώρηση του Συντάγματος του 2001, δεν είναι δυνατή οποιαδήποτε ρύθμιση για μετατροπή συμβάσεων ορισμένου χρόνου ή έργου, σε αορίστου χρόνου ή μονιμοποίηση προσωπικού, ακόμα και στην περίτττωση που συνδέονται με το Δημόσιο ή Ν.Π.Δ.Δ. ή Ο.Τ.Α., με σύμβαση εργασίας ή σύμβαση έργου.
      Ωστόσο, το θέμα απασχολεί ήδη το ΥΠ.Ε.Π.Θ., και η αντιμετώπισή του προωθείται μέσα από συνεννοήσεις που βρίσκονται σε εξέλιξη με το Υπουργείο Εσωτερικών, Δημόσιας Διοίκησης και Αποκέντρωσης, το Αριστοτέλειο Πανεπιστήμιο Θεσσαλονίκης και τους ενδιαφερόμενους.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      5. Στην με αριθμό 1958/2-10-02 ερώτηση δόθηκε με το υπ’ αριθμ. 97849/25-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 1958/2-10-2002 ερώτηση που κατατέθηκε στη Βουλή από το Βουλευτή κ. Α. Σπηλιόπουλο, σχετικά με τη λήψη μέτρων για την προστασία της υγείας όσων θα συμμετάσχουν στη Σύνοδο Κορυφής στην περιοχή Σάνη Χαλκιδικής, σας γνωρίζουμε τα παρακάτω:
      Το Υπουργείο Υγείας και Πρόνοιας βρίσκεται σε διαρκή συνεργασία τόσο με το Α΄ ΠεΣΥ Κεντρικής Μακεδονίας όσο και με τη διοίκηση του Νοσοκομείου Χαλκιδικής, για την οριστικοποίηση των μέτρων και των διαδικασιών που πρέπει να αναληφθούν από πλευράς Υπουργείου Υγείας, στα πλαίσια της Συνόδου Κορυφής.
      Ο Υφυπουργός
      Ε. ΝΑΣΙΩΚΑΣ»
      6. Στην με αριθμό 1963/2-10-02 ερώτηση δόθηκε με το υπ’ αριθμ. 4470/23-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό  1963/2-10-2002 ερώτηση η οποία κατατέθηκε στη Βουλή από τη Βουλευτή κ. Eυαγyελία Σχοιναράκη-Hλιάκη, σχετικά με ελλείψεις ιατρών ακτινολόγων στη Νομαρχιακή Μονάδα Υγείας ΙΚΑ Ηρακλείου, σας γνωρίζουμε τα ακόλουθα τα οποία μας έκανε γνωστά η αρμόδια υπηρεσία του ΙΚΑ:
      Στην ανωτέρω Μονάδα προβλέπονται πέντε (5) οργανικές θέσεις γιατρών ακτινολόγων και υπηρετούν πέντε (5).
      Η Διοίκηση του Ιδρύματος κατανοώντας τα προβλήματα που δημιουργούνται λόγω της μεγάλης λίστας αναμονής των ασφαλισμένων, θα εξετάσει τη δυνατότητα μετακίνησης γιατρού από άλλη μονάδα του ΙΚΑ.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      7. Στην με αριθμό 1967/3-10-2002 ερώτηση δόθηκε με το υπ’ αριθμ. 2673/25-10-2002 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1967/3-10-2002 που κατέθεσε ο Βουλευτής κ. Γ. Καρατζαφέρης, σας γνωρίζουμε ότι η συνεργασία μας με τις αστυνομικές Υπηρεσίες των άλλων χωρών, μεταξύ των οποίων και αυτές της Μ. Bρετανίας, για θέματα αντιμετώπισης της τρομοκρατίας, γίνεται, σε κάθε περίπτωση, στα πλαίσια των συμφωνιών που έχουμε υπογράψει και της ισχύουσας νομοθεσίας και αφορούν κυρίως ζητήματα τεχνογνωσίας, εκπαίδευσης και αvταλλαγής πληροφοριών.
      Πρέπει δε να επισημάνουμε ότι, εκτός των προβλεπομένων όρων συνεργασίας, η ύπαρξη αμοιβαίας καλής θέλησης αποτελεί βασική προϋπόθεση αυτής και σε περίπτωση έλλειψής της διαταράσσεται όλο το πλαίσιο συνεργασίας, κάτι που μέχρι στιγμής τουλάχιστον, από μέρους της ελληνικής πλευράς, δεν έχει διαπιστωθεί σε ότι αφορά τη συνεργασία με τις ξένες Αρχές.
      Τέλος, σε ό,τι αφορά τα αναφερόμενα περί «εν κρυπτώ» διαβουλεύσεων και μη ενημέρωσης του Κοινοβουλίου, για θέματα τρομοκρατίας, σας πληροφορούμε ότι αυτά δεν ανταποκρίνονται στην πραγματικότητα, αφού, κατά το τελευταίο xρoνικό διάστημα, η Εθνική Αντιπροσωπεία, ενημερώθηκε κατ’ επανάληψη με έγγραφά μας, σε απάντηση ερωτήσεων Βουλευτών, τρεις (3) από τις οποίες κατατέθηκαν από τον ερωτώντα κ. Βουλευτή, ενώ την 18-7-2002 ενημερώθηκε η Εθνική Αντιπροσωπεία και κατά τη συζήτηση επίκαιρης ερώτησης, που κατέθεσε επίσης ο ερωτών κ. Βουλευτής.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      8. Στην με αριθμό 1928/1-10-2002 ερώτηση δόθηκε με το υπ’ αριθμ. 103143/24-10-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1928/1-10-02 την οποία κατέθεσε ο Βουλευτής κ. Γεώργιος Γαρουφαλιάς, και η οποία αναφέρεται στη λειτουργία των εργαστηρίων υπολογιστών στα ανώτατα εκπαιδευτικά ιδρύματα, σας γνωρίζουμε τα ακόλουθα:
      α) Η ίδρυση εργαστηρίων, σύμφωνα με την παρ. 5 του άρθρου 7 του ν. 1268/82, γίνεται με Προεδρικό Διάταγμα ύστερα από γνώμη του οικείου Τμήματος ή Σχολής Το ΥΠΕΠΘ εξετάζει και προωθεί άμεσα την ίδρυση εργαστηρίων, και ιδιαιτέρως των εργαστηρίων πληροφορικής, σε σχολές και τμήματα.
      β) Στα Πανεπιστήμια της χώρας μας λειτουργούν τα ακόλουθα εργαστήρια πληροφορικής (ή συναφή προς αυτά):
      1. Εθνικό και Καποδιστριακό Πανεπιστήμιο Αθηνών: 	6 εργαστήρια Πληροφορικής
      2. Εθνικό Μετσόβιο Πολυτεχνείο:				14       “             “
      3. Αριστοτέλειο Πανεπιστήμιο Θεσσαλονίκης:		23 “                  “
      4. Οικονομικό Πανεπιστήμιο Αθηνών: 			   9  “                “
      5. Γεωπονικό Πανεπιστήμιο Αθηνών: 			   1 “                 “
      6. Πάντειο Παν/μιο Κοινωνικών και Πολιτικών Επιστημών:	1     “       “
      7. Πανεπιστήμιο Πειραιώς:				5   “                  “
      8. Πανεπιστήμιο Πατρών: 					20   “                “
      9. Πανεπιστήμιο Ιωαννίνων:			2     εργ. Πληροφορικής
      10. Δημοκρίτειο Πανεπιστήμιο Θράκης:		10 “                “
      11. Πανεπιστήμιο Κρήτης:					  4 “                 “
      12. Πολυτεχνείο Κρήτης:					14  “                 “
      13. Πανεπιστήμιο Αιγαίου: 					16  “                 “
      14. Πανεπιστήμιο Θεσσαλίας:			  5    “              “
      15. Χαροκόπειο Α.Ε.Ι. Οικιακής Οικονομίας:	  1    “               “
      γ) Σχεδόν σε όλα τα προγράμματα των Τμημάτων Τ.Ε.Ι., αλλά ιδιαίτερα στα Τμήματα της Πληροφορικής και τα συναφή προς το αντικείμενο, λειτουργούν εξοπλισμένα εργαστήρια πληροφορικής. Επιπλέον με την υλοποίηση του προγράμματος «Κοινωνία της Πληροφορίας» στο χώρο των Τ.Ε.Ι., πραγματοποιείται σημαντικό έργο στον τομέα αυτό όπως:
      Η λειτουργία κέντρων πληροφορικής σε όλα τα Τ.Ε.Ι. της χώρας έτσι ώστε να είναι δυνατή η εύκολη και γρήγορη πρόσβαση όλων των μελών της ακαδημαϊκής κοινότητας (καθηγητών και φοιτητών) στο δίκτυο.
      Η ενίσχυση των ήδη υπαρχόντων στα Τ.Ε.Ι. εργαστηρίων πληροφορικής - πολυμέσων τηλεκπαίδευσης με υπολογιστές, δικτυακό υλικό κλπ. τελευταίας τεχνολογίας.
      Η δημιουργία αιθουσών τηλεκπαίδευσης σε κάθε Τμήμα του Τ.Ε.Ι. για τη συνεργασία του επιστημονικού δυναμικού σε εθνικό και ευρωπαϊκό επίπεδο με στόχο την ανάπτυξη εκπαιδευτικών εφαρμογών πολυμέσων και με έμφαση στην επικοινωνία μεταξύ εκπαιδευτικών μονάδων.
      Η καλύτερη οργάνωση των ηλεκτρονικών ψηφιακών βιβλιοθηκών που ήδη λειτουργούν στα περισσότερα Τ.Ε.Ι. σε λειτουργικό - επιχειρηματικό επίπεδο.
      Επιπλέον, η αναβάθμιση του Εθνικού Δικτύου Έρευνας και Τεχνολογίας (ΕΔΕΤ-GRNET) στο οποίο συμμετέχουν εθνικά ερευνητικά κέντρα, Πανεπιστήμια, ΤΕΙ και άλλοι ερευνητικοί - εκπαιδευτικοί οργανισμοί δίνει τη δυνατότητα ηλεκτρονικής επικοινωνίας σε όλα τα μέλη της ακαδημαϊκής κοινότητας των Ιδρυμάτων της ανώτατης εκπαίδευσης.
      Στα ΤΕΙ της χώρας μας λειτουργούν τα ακόλουθα εργαστήρια πληροφορικής
      1. ΤΕΙ Αθήνας		35 Εργαστήρια Πληροφορικής
      2. TEI Hπείρoυ		18                      “                          
      3. ΤΕΙ Θεσ/νίκης		30                      “                        
      4. ΤΕΙ Καβάλας		10                      “                        
      5. ΤΕΙ Καλαμάτας		7                      “                        
      6. ΤΕΙ Δυτ. Μακεδονίας		14                      “                        
      7. ΤΕΙ Κρήτης		30                      “                        
      8. TEI Λαμίας		7                      “                        
      9. ΤΕΙ Λάρισας		26                      “                        
      10. ΤΕΙ Μεσολογγίου		8                      “                        
      11. ΤΕΙ Πάτρας		17                      “                        
      12. ΤΕΙ Πειραιά 						32                      “                        
      13. ΤΕΙ Σερρών						17                      “                        
      14. ΤΕΙ Χαλκίδας						15                      “                        
      15. ΤΕΙ ΑΣΠΑΙΤΕ						4                      “                        
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      9. Στην με αριθμό 1907/30-9-2002 ερώτηση δόθηκε με το υπ’ αριθμ. 508/23-10-2002 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην ερώτηση με αριθμό 1907/30-9-2002 που κατέθεσε στη Βουλή ο Βουλευτής κ. Π. Λαφαζάνης, και σ' ό,τι μας αφορά, σας γνωρίζουμε τα εξής:
      Η χώρα μας, με τη σύμφωνη γνώμη όλων των αρμοδίων φορέων, αποφάσισε να συμμετάσχει στο σχέδιο της Ευρωπαϊκής Ένωσης για τον «Ενιαίο Ευρωπαϊκό Ουρανό». Ήδη μετέχει με εκπροσώπους της στις εργασίες για την επεξεργασία των σχετικών κειμένων, μεριμνώντας -επιτυχώς μέχρι στιγμής- για την διασφάλιση των εθνικών θέσεων και συμφερόντων στον τομέα της αεροναυτιλίας.
      Ευρωπαϊκό σχέδιο για δημιουργία ενιαίου κέντρου εναέριας κυκλοφορίας στη ΝΑ Ευρώπη, με οποιαδήποτε έδρα, δεν υπάρχει. Προφανώς στην Ερώτηση γίνεται λόγος για την πρόσφατη Ιταλική πρωτοβουλία περί δημιουργίας «ενιαίου ουρανού» που θα καλύπτει τα FIRs Μπρίντιζι, Αθηνών, Βελιγραδίου, Τιράνων, Σκοπίων, Σόφιας, Βάρνας, Βουκουρεστίου, Μάλτας και Κύπρου, με κέντρο το Μπρίντιζι.
      Για την προώθηση της πρωτοβουλίας, η Ιταλία οργάνωσε στη Ρώμη, στις 12 και 13 Σεπτεμβρίου 2002, συνάντηση εκπροσώπων Πολιτικής Αεροπορίας των χωρών της ΝΑ Ευρώπης, κατά την οποία η Ελληνική αντιπροσωπεία υπενθύμισε την από διετίας υφιστάμενη «τριμερή συνεργασία» (Ελλάδα, Αλβανία, ΠΓΔΜ) και αμφισβήτησε τη λογική της επιλογής του Μπρίντιζι ως Κέντρου Διαχείρισης της Εναέριας Κυκλοφορίας (Air Traffic Management - ΑΤΜ).
      Η χώρα μας δεν έχει επομένως αποδεχθεί οποιοδήποτε σχήμα συνεργασίας στον τομέα της εναέριας κυκλοφορίας στη ΝΑ Ευρώπη. Τα θέματα της «τριμερούς συνεργασίας» και της «Ιταλικής πρωτοβουλίας» μελετώνται και αποτελούν ήδη αντικείμενο στενής συνεργασίας των αρμοδίων Υπηρεσιών των Υπουργείων Εξωτερικών, Εθνικής Άμυνας και Μεταφορών και Επικοινωνιών.
      Αν και σε ποιο σχήμα περιφερειακής ή υποπεριφερειακής συνεργασίας θα συμμετάσχει η χώρα μας, θα εξαρτηθεί από το μέτρο διασφάλισης των εθνικών θέσεων και συμφερόντων της χώρας μας στον τομέα της αεροναυτιλίας, όχι μόνο στο Αιγαίο, αλλά σ’ ολόκληρο το χώρο του FIR Αθηνών.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      10. Στην με αριθμό 1943/2-10-02 ερώτηση δόθηκε με το υπ’ αριθμ. 427/22-10-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1943/02-10-2002 εγγράφου σας, με το οποίο μας διαβιβάστηκε ερώτηση του Βουλευτή κ. Π. Aδρακτά, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η μη πρόσδεση του κρουαζιερόπλοιου «COSTA ATLANTICA» στο λιμένα Κατακόλου την 24-09-2002 και ο απόπλους του για το λιμένα του Βόλου οφείλετο στις επικρατούσες δυσμενείς καιρικές συνθήκες, γεγονός που συμβαίνει σπανιότατα. Αυτή ήταν και η μοναδική φορά, από τη θέση του νέου προβλήτα σε λειτουργία, που δημιουργήθηκε πρόβλημα.
      2. Πάγια πολιτική του Υπουργείου μας είναι ο συνεχής εκσυγχρονισμός και η αναβάθμιση των λιμενικών υποδομών της χώρας μεταξύ των οποίων και του λιμένα Κατακόλου. Συγκεκριμένα, προβλέπεται η κατασκευή άλλης μιας θέσης πλαγιοδέτησης μεγάλου, κρουαζιερόπλοιου στον κεντρικό προβλήτα του εν λόγω λιμένα. Ήδη έχει υποβληθεί στο Υ.ΠΕ.ΧΩ.Δ.Ε η μελέτη προέγκρισης χωροθέτησης για τα συμπληρωματικά έργα του λιμένα που θα χρηματοδοτηθούν από τα Ολυμπιακά Έργα. Η ολοκλήρωση της μελέτης στο σύνολό της, προβλέπεται να γίνει μέχρι τον Ιανουάριο του 2003, οπότε στη συνέχεια το έργο θα δημοπρατηθεί.
      Ο Υπουργός
      ΓΕΩΡΓΙΟΣ ΑΝΩΜΕΡΙΤΗΣ»
      11. Στην με αριθμό 1945/2-10-02 ερώτηση δόθηκε με το υπ’ αριθμ. 774/23-10-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 1945/2-10-2002 ερώτησης, που κατέθεσε στη Βουλή των Ελλήνων ο Βουλευτής κ. Γ. Σαλαγκούδης, με θέμα «Οργανισμός Κεντρικής Αγοράς Αθηνών Α.Ε. (Ο.ΚΑ.Α.) », σας γνωρίζoυμε τα εξής:
      Το Νομικό Πρόσωπο Δημοσίου Δικαίου με την επωνυμία «Οργανισμός Κεντρικής Αγοράς Αθηνών», που ιδρύθηκε με το Β.Δ. 143/1963 (ΦΕΚ Α' 33/1963), όπως αυτό τροποποιήθηκε και συμπληρώθηκε μεταγενέστερα μετατρέπεται σε Ανώνυμη Εταιρεία, με την επωνυμία «Οργανισμός Κεντρικής Αγοράς Αθηνών Ανώνυμη Εταιρεία» Π.Δ. 406/98 η οποία λειτουργεί σύμφωνα με το καταστατικό της και με βάση τους κανόνες της ιδιωτικής οικονομίας χωρίς να μεταβάλλεται ο χαρακτήρας της ως Εταιρεία που ασκεί δραστηριότητα κοινής ωφέλειας.
      Όσον αφορά ειδικότερα τα θέματα που τίθενται με την Ερώτηση για τον τρόπο λειτουργίας της Ο.Κ.Α.Α. Α.Ε. έχει διαβιβασθεί η Ερώτηση στον Οργανισμό Κεντρικής Αγοράς Αθηνών (Ο.ΚΑ.Α.) και θα γίνει συμπληρωματική απάντηση επί του θέματος.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      12. Στην με αριθμό 1948/2-10-02 ερώτηση δόθηκε με το υπ’ αριθμ. 238/25-10-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1948/2-10-2002 που κατέθεσε στη Βουλή, ο Βουλευτής κ. Κώστας Καρράς, παρακαλούμε να πληροφορήσετε τον κύριο Βουλευτή ότι ερευνάται το περιεχόμενο της ερώτησης του κ. Βουλευτή σε σχέση με την (τυχόν) διαφορετική θέση που τηρούν οι διάφορες Πολεοδομικές Υπηρεσίες της χώρας ως προς τον τρόπο εφαρμογής του Π.Δ. 318/94, οι οποίες άλλωστε, όπως καλώς γνωρίζετε, από το έτος 1991, δεν αποτελούν Υπηρεσίες του ΥΠΕΧΩΔΕ αλλά των οικείων Οργανισμών Πρωτοβάθμιας Τοπικής Αυτοδιοίκησης.
      Πέραν τούτων σας πληροφορούμε ότι προ πενταμήνου περίπου συζητήθηκε ενώπιον του Σ.Τ.Ε αίτηση η οποία ασκήθηκε από το ΤΕΕ, με την οποία ζητείται η ακύρωση του Π.Δ. 318/94 ως προς τις περιεχόμενες σε αυτό σχετικές διατάξεις αντικείμενες στο Σύνταγμα.
      Επίσης το ΥΠΕΧΩΔΕ βρίσκεται σε επαφή με το συναρμόδιο Υπουργείο Εθνικής Παιδείας και Θρησκευμάτων αναμένοντας την έκδοση της σχετικής απόφασης από το Σ.Τ.Ε για συμμόρφωση με το περιεχόμενό της.
      Η Υπουργός
      ΒΑΣΩ ΠΑΠΑΝΔΡΕΟΥ»
      13. Στην με αριθμό 1952/2-10-02 ερώτηση δόθηκε με το υπ’ αριθμ. 233/25-10-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1952/02-10-2002 που κατέθεσε στη Βουλή, ο Βουλευτής κ. Γιώργος Γαρουφαλιάς, παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής:
      Η Υπηρεσία Αποκατάστασης Σεισμοπλήκτων (ΥΑΣ) του ΥΠΕΧΩΔΕ είναι αρμόδια αποκλειστικά, για την αποκατάσταση των ζημιών σε κτίρια μετά από θεομηνίες (σεισμό, πλημμύρες, πυρκαγιές, κατολισθήσεις) στις περιmώσεις που η περιοχή που επλήγη έχει ενταχθεί με Κοινή Υπουργική Απόφαση στα προγράμματα του ΥΠΕΧΩΔΕ.
      Προκειμένου η ανωτέρω Υπηρεσία να συντάξει τις απαιτούμενες Υπουργικές Αποφάσεις, για την ένταξη περιοχών στα προγράμματα αποκατάστασης ζημιών του ΥΠΕΧΩΔΕ που έχουν πληγεί από τις θεομηνίες σύμφωνα με το άρθρο 10 του ν. 2576/98 και την εγκύκλιο 938/ΑΖ11/15.04.98 του Υφυπουργού ΠΕΧΩΔΕ, απαιτείται η υποβολή σχετικού αιτήματος από τη Νομαρχιακή Αυτοδιοίκηση, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, τα κτίρια των οποίων υπέστησαν ζημιές.
      Στην προκειμένη περίπτωση δεν υπάρχει αίτημα από τη Νομαρχιακή Αυτοδιοίκηση Λάρισας, με αποτέλεσμα η Υπηρεσία Αποκατάστασης Σεισμοπλήκτων να μην μπορεί να εντάξει τις περιοχές του Νομού Λάρισας στα προγράμματα του ΥΠΕΧΩΔΕ για την αποκατάσταση των ζημιών που προκλήθηκαν σε κτίρια.
      Επισημαίνεται ότι, τα μέτρα αποκατάστασης για ζημιές από σεισμούς, πλημμύρες, κατολισθήσεις και πυρκαγιές λαμβάνονται εφόσον, οι καταστροφές που προκαλούνται έχουν τον χαρακτήρα θεομηνίας και πλήττουν ευρύτερες περιοχές και όχι μεμονωμένες οικοδομές και χορηγείται στεγαστική συνδρομή για την αποκατάσταση των ζημιών σε κτίρια και κτιριακές εγκαταστάσεις και όχι για την αποκατάσταση εξοπλισμού.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      14. Στην με αριθμό 1927/1.10.02 ερώτηση δόθηκε με το υπ’ αριθμ. 103142/24.10.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1927/1-10-02 την οποία κατέθεσε ο Βουλευτής κ. Γεώργιο Γαρουφαλιάς και αφορά στις φοιτητικές εστίες, σας γνωρίζουμε τα ακόλουθα:
      1. Το  Ε.Ι.Ν. είναι Επικουρικός Φορέας σε θέματα Φοιτητικής και Σπουδαστικής μέριμνας. Αναλαμβάνει την ευθύνη λειτουργίας των Φοιτητικών και Σπουδαστικών Εστιών, όταν καλείται από τα ΑΕΙ και ΤΕΙ με συμβατική σχέση.
      2. Το Ε.Ι.Ν. στην προσπάθειά του να αναβαθμίσει τις παρεχόμενες υπηρεσίες του και τις συνθήκες διαβίωσης των Φοιτητικών-Οικοτρόφων στις Φοιτητικές Εστίες που λειτουργεί με ευθύνη του, διέθεσε κατά το έτος 2000 από το πρόγραμμα Δημοσίων Επενδύσεων το ποσόν των 836.390 Ε και για το έτος 2001 534.482 Ε.
      Τα ανωτέρω ποσά επιχορήγησης δεν καλύπτουν όλες τις ανάγκες που αφορούν στα έργα συντήρησης και υποδομής των Φοιτητικών Εστιών και για το λόγο αυτό διατέθηκαν από τον τακτικό προϋπολογισμό του Ε.Ι.Ν. κατά το έτος 2000 501,619 Ε, 2001 409,805 Ε και το έτος 2002 341,893 Ε.
      Όσον αφορά στην αντικατάσταση των ειδών εξοπλισμού το ποσό που διατέθηκε για το έτος 2000 ανέρχεται στα 293,470 Ε, για το έτος 2001 586,940 Ε και το ίδιο ποσόν το έτος 2002. Τα εν λόγω ποσά διετέθησαν από τον Τακτικό Προϋπολογισμό Ε.Ι.Ν. για τις Φοιτητικές Εστίες.
      3. Δεδομένου ότι οι ανάγκες φρούρησης και ασφάλειας των χώρων-εγκαταστάσεων των Φοιτητικών Εστιών είναι πολύ μεγάλες η Διοίκηση του Ε.Ι.Ν. ζήτησε την εφαρμογή του ν. 2622/98, άρθρο 17 με την πρόσληψη προσωπικού ασφάλειας στο Ε.Ι.Ν. με σύμβαση εργασίας αορίστου χρόνου και σχέση Ιδιωτικού Δικαίου.
      Για τους δικαιούχους στέγασης (Φοιτητές -φοιτήτριες) υπάρχει διοικητικός έλεγχος από το Ε.Ι.Ν., αλλά οι ίδιοι οι Φοιτητές οικότροφοι δεν επιδέχονται τον έλεγχο στα δωμάτιά τους.
      Η Διοίκηση του Ε.Ι.Ν. αγωνίζεται να διατηρήσει φιλικό περιβάλλον για τους οικότροφους με δημοκρατικές διαδικασίες, αλλά θα πρέπει σ' αυτήν την προσπάθεια να συμπαρασταθούν οι Ακαδημαϊκές Αρχές και οι εκπρόσωποι των Φοιτητών για να διαμορφωθεί μία πολιτισμένη ατμόσφαιρα για όλους.
      4. Όσον αφορά στο κτίριο της Φ.Ε. του Πανεπιστημίου Αθηνών, σας γνωρίζουμε ότι:
      Η Πανεπιστημιακή Σύγκλητος στη συνεδρία της 1-2-02 μετά από γνώμη του Οικονομικού Συμβουλίου (25-9-01) έκανε δεκτή ομόφωνα την πρόταση - Εισήγηση των Υπουργείων Πολιτισμού, ΥΠ.Ε.Π.Θ. και της ΟΕΟΑ «ΑΘΗΝΑ 2004» για την χρησιμοποίηση των Φ. Ε. της Πανεπιστημιούπολης, για την δημιουργία σε πρώτη φάση χώρων διαμονής των δημοσιογράφων και εκπροσώπων τύπου και Μ.Μ.Ε. για τους Ολυμπιακούς Αγώνες του 2004 και σε δεύτερη φάση για τη στέγαση των Φοιτητών.
      Έχουν γίνει όλες οι απαραίτητες ενέργειες και χορηγείται από 1-7-02 η επιδότηση του στεγαστικού επιδόματος 352,16 Ε μηνιαίως στους δικαιούχους φοιτητές - οικότροφους των Εστιών (ΦΕΠΑ και Β΄ ΦΕΠΑ).
      (Η σίτιση των φοιτητών δεν συμπεριλαμβάνεται στο ανωτέρω επίδομα στέγασης).
      5. Επίσης όσον αφορά στα μέτρα που λαμβάνονται για τη σίτιση των 7.000 περίπου Φοιτητών - Φοιτητριών, που το Ε.Ι.Ν. έχει την ευθύνη στην ποιότητα των παρεχομένων γευμάτων.
      Έχει συστήσει επιτροπές αγορών και παραλαβών τροφίμων, προκηρύσσει πρόχειρους και Δημόσιους Διαγωνισμούς αγοράς τροφίμων με συμμετέχοντες προμηθευτές, μόνο όσοι πληρούν τις προϋποθέσεις που θέτει η Ευρωπαϊκή Ένωση.
      Διαθέτει επιστημονικό προσωπικό που ελέγχει καθημερινά τα τρόφιμα και το φαγητό από Κτηνίατρο, Τεχνολόγο Τροφίμων και Γενικό Αρχιμάγειρα.
      Έχει επιμορφώσει μαγείρους, Διαχειριστές και Δ/ντές στην Ασφάλεια των τροφίμων και στο σύστημα HACCP.
      Το κόστος του ημερήσιου εφόδιου τροφοδοσίας ανέρχεται στα 3 Ε ανά Φοιτητή και το κουπόνι που εισπράττει το Ε.Ι.Ν. από τα Πανεπιστήμια αντιστοιχεί σε 1,65 Ε.
      6. Το Ε.Ι.Ν. πάντα στο πλαίσιο των δυνατοτήτων του, προσπαθεί να βελτιώνει τις συνθήκες διαβίωσης μέσα στις Φοιτητικές Εστίες με την αναβάθμιση των παρεχόμενων υπηρεσιών και με την εφαρμογή του κανονισμού και των νόμων που διέπουν το πλαίσιο λειτουργίας του Ιδρύματος.
      Τέλος σας γνωρίζουμε ότι σύμφωνα με τις διατάξεις του άρθρου 14 παρ. 6α-δ εγγράφονται κάθε χρόνο στον Προϋπολογισμό του ΥΠΕΠΘ πιστώσεις με τις οποίες επιχορηγούνται τα Πανεπιστήμια και τα Τ.Ε.Ι., οι σπουδαστικές και φοιτητικές λέσχες τους για την κάλυψη της δαπάνης σίτισης των φοιτητών τους. Οι προϋποθέσεις για τη δωρεάν σίτιση καθορίζονται με αποφάσεις των αρμόδιων οργάνων κάθε Πανεπιστημίου ή Τ.Ε.Ι.
      Τα τελευταία χρόνια έχουν διατεθεί για τη σίτιση των φοιτητών των Πανεπιστημίων και Τ.Ε.Ι. οι παρακάτω πιστώσεις:
ΕΤΟΣ                           ΠΟΣΟ (Σε ΕΥΡΩ)                                 ΠΟΣΟ (Σε ΕΥΡΩ)
                                      Πανεπιστήμια                                        Τ.Ε.Ι.
1999                            16.111.519                                           111.357.300
2000                            18.782.098                                            14.380.044
2001                              22.186. 354                                          15.319.140
2002                              23.475.000                                            16.340.140
      Σχετικά με το θέμα της μεταστέγασης των φοιτητών-σπουδαστών της ΦΕΠΑ σας γνωρίζουμε ότι έχουν εγγραφεί πιστώσεις στον Προϋπολογισμό του E.I.Ν. έτους 2002 ύψους 1.268.000 ΕΥΡΩ, προκειμένου να ενισχυθούν οικονομικά οι φοιτητές για την κάλυψη των στεγαστικών αναγκών τους.
      Ο Υπουργός
      ΠΕΤΡΟΣ ΕΥΘΥΜΙΟΥ»
      15. Στην με αριθμό 1951/15.10.02 ερώτηση δόθηκε με το υπ’ αριθμ. 225/25.10.02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 1951/15.10.02 του Βουλευτή κ. Γ. Γαρουφαλιά με Α.Π. 1951/15-10.2002, σας διαβιβάζουμε το έγγραφο του Χρηματιστηρίου Αξιών Αθηνώv (ΑΠ. 43251/14-10-02) το οποίο απαντά στα ερωτήματά του.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, όπως γνωρίζετε, χθες υπήρξε ένα τραγικό δυστύχημα, για το οποίο είναι συγκλονισμένη η κοινή γνώμη της χώρας μας. Πολλά τα θύματα, τα παιδιά που άφησαν στην άσφαλτο στην περιοχή των Τεμπών την τελευταία τους πνοή. Θεώρησα αναγκαίο να εκφράσω τη συμμετοχή της Βουλής των Ελλήνων στο πένθος των οικογενειών, των συμμαθητών των παιδιών αυτών, του λαού του Νομού Ημαθίας και όλου του μαθητικό κόσμο. Πενθούμε μαζί τους. 
      Σε εκδήλωση αυτού του πένθους αποφασίσαμε επίσης να αναστείλουμε μέχρι τις 5 Μαΐου τα προγράμματα φιλοξενίας μαθητών γυμνασίων απομακρυσμένων περιοχών των περιφερειών Ηπείρου, Μακεδονίας και Ανατολικού Αιγαίου που πραγματοποιούνται στο πλαίσιο των εκδηλώσεων για την επέτειο των ενενήντα ετών από τους Βαλκανικούς Πολέμους. Αποφασίσαμε επίσης την αναστολή της περιήγησης εδώ στις εκθέσεις των άλλων σχολείων που έρχονται καθώς και του κοινού. Επίσης, δεν θα πραγματοποιήσουμε τα εγκαίνια που είχαμε οργανώσει για αύριο της έκθεσης ζωγραφικής των παιδιών των δημοτικών σχολείων αυτών των περιφερειών πάλι στο πλαίσιο των εκδηλώσεων για την επέτειο των Βαλκανικών Πολέμων. Τα παιδιά όμως του δημοτικού σχολείου –τα διακόσια είκοσι παιδιά- έχουν ήδη έρθει και κρίναμε ότι θα έπρεπε να παραμείνουν. Την επομένη, αύριο, θα επιστρέψουν κανονικά στα σπίτια τους.
      Θέλω να ευχηθώ –και πιστεύω ότι εκφράζω ολόκληρο το Σώμα- να υπάρξει μία αλλαγή νοοτροπίας και σε ό,τι αφορά την πολιτεία, στα εντεταλμένα όργανα σε όλα τα επίπεδα και σε ό,τι αφορά την κοινωνία.
      Είναι ώρα να αλλάξουμε αντιλήψεις και συνήθειες σε ό,τι αφορά τη συμπεριφορά μας στη κίνηση, σε ό,τι αφορά τις υποχρεώσεις που έχουμε όλοι μας. Πρέπει να σεβόμαστε τη ζωή των συμπολιτών μας και ιδιαίτερα των νέων. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Απριλίου 2003.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      1. Η με αριθμό 5660/4-2-2003 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Οικονομίας και Οικονομικών, σχετικώς με τη λήψη μέτρων, για την αύξηση της ανταγωνιστικότητας της Ελληνικής Γεωργίας. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      1. Η με αριθμό 6823/27-2-2003 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Οικονομίας και Οικονομικών, σχετικώς με την ένταξη στο Περιφερειακό Επιχειρησιακό Πρόγραμμα Κεντρικής Μακεδονίας, του έργου κατασκευής νέου κτιρίου για το Κέντρο Υγείας Μαυροθάλασσας Σερρών.
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου. 
     Πρώτη είναι η με αριθμό 543/7-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Οικονομίας και Οικονομικών, σχετικώς με τις προθέσεις της Κυβέρνησης να παγώσει τα τιμολόγια των Δημοσίων Επιχειρήσεων και Οργανισμών κλπ.
     Η επίκαιρη ερώτηση του κ. Τσουκάτου έχει ως εξής:
     «Βρισκόμαστε σε μία κρίσιμη συγκυρία όπου η διεθνής ύφεση απειλεί την οικονομία της χώρας και τα επιτεύγματα που οδήγησαν την Ελλάδα στην Οικονομική και Νομισματική Ένωση.
     Χρειάζονται έγκαιρα και αποφασιστικά τακτικά μέτρα για το χτύπημα του πληθωρισμού και της ακρίβειας που κύρια πλήττουν τις ασθενέστερες κοινωνικές ομάδες. Μέτρα που θα προσφέρουν στο λαό ασφάλεια και σιγουριά για την ευημερία της χώρας και τη δική του. Απαιτείται με άλλα λόγια ενίσχυση της κοινωνικής συνοχής. 
     Χρειάζονται μέτρα για την τόνωση της επιχειρηματικότητας, την αναπτυξιακή δραστηριότητα του ιδιωτικού τομέα, το χτύπημα της γραφειοκρατίας, ώστε να έρθει και από τον ιδιωτικό τομέα επενδυτική ανανέωση δηλαδή αύξηση της απασχόλησης και των εισοδημάτων. 
     Ερωτάται ο κύριος Υπουργός:
     1. Θα παγώσει η Κυβέρνηση όλα τα τιμολόγια των ΔΕΚΟ μέχρι τέλους του 2004; Θα κάνει μια κίνηση και για μείωση τιμολογίων (ΔΕΗ-ΟΤΕ-ΕΥΔΑΠ-ΟΑΣΑ-ΕΛΠΕ); Δεν είναι δυνατόν σε μία περίοδο πληθωριστικών πιέσεων το σύνθημα για τις ανατιμήσεις να το δίνουν οι ΔΕΚΟ. Θα καλέσει τον ιδιωτικό τομέα σε «συμφωνίες κυρίων», ώστε να μην υπάρξουν αυτήν την περίοδο ανατιμήσεις προϊόντων και σε περίπτωση παραβιάσεων, θα στηριχθεί ένα ευρύ καταναλωτικό κίνημα που θα πάρει στα χέρια του την υπόθεση;
     2. Θα αποφασίσει η Κυβέρνηση άμεσα για την στήριξη των ασθενέστερων κοινωνικά ομάδων σ’ αυτή την δύσκολη περίοδο της αύξησης του πληθωρισμού, θεσμοθετώντας δωρεάν μετακίνηση στις αστικές συγκοινωνίες για όσους είναι άνω  των εξήντα πέντε ετών και για τους μαθητές μέχρι δεκαοκτώ ετών; 
     Δεν χρειαζόμαστε έκτακτα μέτρα. Χρειαζόμαστε άμεσα, αποτελεσματικά και αποφασιστικά τακτικά μέτρα για την θωράκιση της οικονομίας.
     Αυτή είναι η καθημερινότητα».
     Ο Υφυπουργός Οικονομίας και Οικονομικών κ. Φλωρίδης έχει το λόγο. 
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ κύριε Πρόεδρε. 
     Όσον αφορά το πρώτο ζήτημα που έχει σχέση με τα τιμολόγια των ΔΕΚΟ και κατά πόσο αυτά τα τιμολόγια αυξάνονται, έτσι ώστε να δημιουργείται μία επιβάρυνση στους καταναλωτές και κυρίως στις ασθενέστερες ομάδες, έχω να πω το εξής:
     Το 2002 ένα εργαλείο αντιπληθωριστικής πολιτικής ήταν τα τιμολόγια των ΔΕΚΟ να αυξηθούν αρκετά κάτω του πληθωρισμού. Έτσι για το έτος 2002 η επιβάρυνση του πληθωρισμού από τις όποιες αυξήσεις έγιναν στα τιμολόγια των ΔΕΚΟ, ήταν της τάξεως του 0,015%. Αντιλαμβάνεται κανείς ότι είναι μία απειροελάχιστη έως ασήμαντη αύξηση. 
      Είναι επίσης παρατηρημένο ότι στους τομείς όπου υπάρχει ανταγωνισμός, όπως οι τηλεπικοινωνίες, τα τιμολόγια είχαν και μία σημαντική μείωση.
      Η ίδια πολιτική θα συνεχιστεί και το 2003, με την έννοια ότι η Κυβέρνηση δεν επιθυμεί και δεν θα επιτρέψει τα τιμολόγια των ΔΕΚΟ να αυξηθούν πάνω από τον πληθωρισμό. Οι όποιες αυξήσεις υπάρξουν θα είναι αρκετά κάτω του πληθωρισμού, ώστε να μην υπάρξει, παρά ελάχιστη, επιβάρυνση στους καταναλωτές. 
      Όσον αφορά τις αυξήσεις στις τιμές που παρατηρούνται στα είδη διατροφής ή στην αγορά γενικότερα. Πρέπει να υπενθυμίσουμε  ότι από το 1992 -υποχρεωτική για τη χώρα μας βεβαίως, δεν είναι ότι θα μπορούσε να γίνει κάτι άλλο το 1992- τα είδη διατροφής δεν υπόκεινται πλέον σε αγορανομική διατίμηση και οι τιμές τους  διαμορφώνονται ανάλογα με την προσφορά και τη ζήτηση. 
      Αυτό που γίνεται από το Υπουργείο Ανάπτυξης, που έχει την ευθύνη για τον έλεγχο της αγοράς, είναι οι συνεχείς τιμοληψίες και ιδιαίτερα στις λαϊκές αγορές, για να παρακολουθεί αν οι τιμές διαμορφώνονται με βάση αυτούς τους κανόνες, αν έχουμε αισχροκέρδεια, ώστε να παραπέμπει τους υπευθύνους στα αρμόδια όργανα και κάθε εβδομάδα να ανακοινώνει τις καλύτερες τιμές, ώστε οι καταναλωτές να γνωρίζουν πού αυτές υπάρχουν στα σούπερ μάρκετ ή στις λαϊκές αγορές, για να ξέρουν πού θα απευθυνθούν. Αυτή που έχει αναλάβει ενεργό ρόλο το τελευταίο διάστημα είναι η Επιτροπή Ανταγωνισμού, η οποία ελέγχει για να δει αν δημιουργούνται συνθήκες ολιγοπωλίου ή έλλειψη ανταγωνισμού. Νομίζω ότι με βάση αυτούς τους ελέγχους μπορούμε να οδηγούμε έτσι τα πράγματα, ώστε οι τιμές να βρίσκονται κάτω από έλεγχο.
      Όσον αφορά τις συγκοινωνίες, έχω να πω ότι ο κρατικός προϋπολογισμός θα ενισχύσει περίπου με 41 δισεκατομμύρια δραχμές το 2003 τις αστικές συγκοινωνίες της Αθήνας, επιδοτώντας έτσι το εισιτήριο και καθιστώντας το προσιτό στις ομάδες που χρησιμοποιούν τα δημόσια μέσα μεταφοράς. Αυτές είναι εξάλλου και οι ομάδες που χρήζουν μιας βοήθειας και μιας προστασίας. Επίσης ο Οργανισμός Συγκοινωνιών Θεσσαλονίκης επιδοτείται περίπου με 20 δισεκατομμύρια δραχμές, ακριβώς για να κρατιέται η τιμή του εισιτηρίου χαμηλά. Για δε τους φοιτητές και τους μαθητές ξέρετε ότι ισχύουν χαμηλά εισιτήρια.
      Με αυτήν την έννοια το κράτος ενισχύει, όχι απλά αυτές τις ομάδες, αλλά το σύνολο των εργαζομένων που χρησιμοποιούν τα δημόσια μέσα μεταφοράς με ένα ποσό 60 δισεκατομμυρίων δραχμών, για να μπορεί το εισιτήριο να είναι προσιτό και να μην επιβαρύνεται.
      ΠΡΟΕΔΡΟΣ (Απόστολος Κακλαμάνης): Ο κ. Τσουκάτος έχει το λόγο.
      ΘΕΟΔΩΡΟΣ ΤΣΟΥΚΑΤΟΣ: Κατ΄ αρχήν, να εκφράσω κι εγώ τα συλλυπητήριά μου και την οδύνη για το δυστύχημα. Εύχομαι το σοκ που έχει κυριαρχήσει αυτήν τη στιγμή σε όλη τη χώρα να μην κρατήσει δέκα μέρες, γιατί πραγματικά χρειάζεται ευθύνη, αλλαγή νοοτροπίας, μία διαφορετική κυκλοφοριακή συνείδηση όσων κρατούν τιμόνι, όσων εμπλέκονται στην αστυνόμευση, όσων φτιάχνουν δρόμους, όσων κάνουν εκπαίδευση. Αλλιώς όλα θα μείνουν στα λόγια και πάλι θα θρηνούμε θύματα.
      Στο ζήτημα της ερώτησης: Είναι σίγουρο ότι ο πληθωρισμός πλήττει τις ασθενέστερες κοινωνικές ομάδες και ειδικά φέτος δεν μπορούμε να μιλάμε με τα περσινά στοιχεία, γιατί ο πληθωρισμός έχει φτάσει στο 4,1%. Κατά συνέπεια, πρέπει να πάρουμε μέτρα συγκεκριμένα και αποτελεσματικά. Δεν μπορεί αυτήν τη στιγμή επικεφαλείς των αυξήσεων να είναι οι ΔΕΚΟ, αυτήν τη στιγμή των πληθωριστικών πιέσεων.
      Είδα μία ανακοίνωση της ΕΥΔΑΠ που έλεγε ότι «εμείς αυξάνουμε την τιμή του νερού, γιατί πραγματικά είμαστε στο χρηματιστήριο». Όλα τα καταστατικά των ΔΕΚΟ αναφέρουν ότι έχουν έναν κοινωνικό ρόλο. Ένα το κρατούμενο. Το κράτος έχει το μάναντζμεντ σε αυτές τις εταιρίες, άρα χρειάζεται πολιτική βούληση, για να κάνουμε αυτήν την κίνηση. Δεν μπορούμε στη συνέχεια να καλούμε τον ιδιωτικό τομέα σε συμφωνίες κυρίων, αν δεν πηγαίνουμε πρώτοι εμείς να βάλουμε φραγμό στην άνοδο του πληθωρισμού με μείωση των τιμολογίων. 
      Κατά συνέπεια, χρειάζονται μέτρα γιατί το ΠΑΣΟΚ και η Κυβέρνηση δεν είναι υπέρ της ασυδοσίας της αγοράς. Το κράτος πρέπει να παίζει έναν ρυθμιστικό ρόλο. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
       Αυτή είναι και η διαφορά μας από τη Νέα Δημοκρατία. Ειδικά δε στις αστικές συγκοινωνίες πρέπει να ενισχύουμε το σύνολο, αλλά και ιδιαίτερα κάποιες κοινωνικές ομάδες όπως είναι οι απόμαχοι της δουλειάς και οι μικροί μαθητές. Το κόστος μάλιστα δεν είναι μεγάλο. Είναι 8 ως 10 δισεκατομμύρια.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Πολλές φορές δημιουργείται μια παρεξήγηση από την τιμολογιακή πολιτική των ΔΕΚΟ που πολλές φορές θεωρείται ότι επιβαρύνει τον πληθωρισμό. Είπα πριν ότι ο μέσος πληθωρισμός που το 2002 έκλεισε περίπου στο 3,5% επιβαρύνθηκε από την τιμολογιακή πολιτική των ΔΕΚΟ κατά 0,015%. Αυτό το ποσοστό στο 3,5% είναι ασήμαντο. 
      Επίσης, οι τιμές στην αγορά διαμορφώνονται ελεύθερα. Η Κυβέρνηση παρακολουθεί και παρεμβαίνει έτσι ώστε να μη δημιουργείται καθεστώς ολιγοπωλίου ή κατάσταση υπερβολικού κέρδους. Χρειάζεται όμως εδώ και μια καταναλωτική συμπεριφορά που να μπορεί να αναχαιτίζει αυτά τα φαινόμενα. Συμφωνώ με τον κ. Τσουκάτο ότι πρέπει να ενισχυθεί το καταναλωτικό κίνημα για να παίξει καθοριστικό ρόλο στην υπόθεση της λειτουργίας της αγοράς. 
      ‘Οσον αφορά τις συγκοινωνίες πρέπει να πω ότι οι άνθρωποι που τις χρησιμοποιούν κατά κύριο λόγο είναι εργαζόμενοι. Ανάμεσα στους  εργαζομένους δεν χρειάζεται να κάνουμε διακρίσεις. Ο στόχος μας είναι να ωφελούνται οι ευρύτερες λαϊκές μάζες. Η συστηματική και γενναία επιδότηση των μέσων μαζικής μεταφοράς ενισχύει εκείνες τις κατηγορίες που έχουν ανάγκη, για να έχουν πρόσβαση σε ένα φθηνό εισιτήριο. 
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 552/8-4-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη, προς την Υπουργό Περιβάλλοντος, Χωροταξίας και Δημοσίων ΄Εργων σχετικώς με τις επιπτώσεις στην ανθρώπινη υγεία από τα αιωρούμενα σωματίδια κλπ. 
      Η επίκαιρη ερώτηση του κ. Τρυφωνίδη έχει ως εξής:
      «Πρόσφατα ολοκληρώθηκε στο Βερολίνο το επιστημονικό πρόγραμμα EUROTRAC στο οποίο πάνω από πεντακόσιοι ερευνητές από τριάντα χώρες κατέδειξαν τα μείζονα προβλήματα ατμοσφαιρικής ρύπανσης στην Ευρώπη.
      Η τελευταία φάση του προγράμματος EUROTRAC διάρκειας έξι χρόνων, επικεντρώθηκε στη διερεύνηση του ρόλου του όζοντος στην κατώτερη ατμόσφαιρα και στη σημασία των αιωρούμενων σωματιδίων για το παγκόσμιο κλίμα και την ποιότητα αέρα σε αστικές περιοχές.
      Σύμφωνα με τον καθηγητή ΑΠΘ κ. Ν. Μουσιόπουλο εκπρόσωπο της Ελλάδας στην Επιστημονική Καθοδηγητική Επιτροπή του EUROTRAC, τα επίπεδα εισπνεύσιμων αιωρούμενων σωματιδίων στη χώρα μας είναι σαφώς ανησυχητικά, μιας και επιφέρουν μέχρι και δέκα χιλιάδες άμεσους πρόωρους θανάτους, ενώ οι θάνατοι λόγω της χρόνιας έκθεσης ενδέχεται να ξεπερνούν ακόμα και τους πενήντα χιλιάδες το έτος.
      Επειδή παρά τη σοβαρότητα του θέματος, δεν έχει εκπονηθεί ακόμα μελέτη για τις συνέπειες των εισπνεύσιμων αιωρούμενων σωματιδίων στην Ελλάδα.
      Ερωτάται η κυρία Υπουργός
      Τι άμεσα μέτρα έχουν ληφθεί, εάν έχουν ληφθεί ή πρόκειται να ληφθούν μέχρις ότου ολοκληρωθεί η υπ’ όψιν μελέτη, ώστε να αντιμετωπιστεί αποτελεσματικά ο κίνδυνος για την υγεία του απλού πολίτη.»
      Το λόγο έχει η Υφυπουργός ΠΕΧΩΔΕ κ. Ροδούλα Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):  Κύριε Πρόεδρε, αισθάνομαι και εγώ την ανάγκη να εκφράσω την βαθιά μου οδύνη και θλίψη για τον άδικο χαμό των είκοσι ένα μαθητών και να ευχηθώ συλλυπητήρια στους γονείς τους και στις οικογένειές τους. 
      Είναι αλήθεια ότι οι παρεμβάσεις του ανθρώπου με τη νοοτροπία, τη διαδικασία και τα εργαλεία που χρησιμοποιούμε μέχρι σήμερα δείχνουν ότι πολλές φορές δεν είναι ικανές και αναγκαίες για να βοηθήσουν όσο πρέπει την ανθρώπινη ζωή, την υγεία και την ασφάλεια. 
      Χρειάζονται, λοιπόν, πολλές αλλαγές και πολλές συγκρούσεις με τον ίδιο μας τον εαυτό. Σαφώς και στο περιβάλλον η παρέμβαση του ανθρώπου, για να απαντήσω στην ερώτηση, κύριε Πρόεδρε, πολλές φορές με την άναρχη, αν θέλετε, παρέμβασή μας έχουμε πληγώσει το περιβάλλον και την ίδια μας τη ζωή. Γι’ αυτό κάθε φορά έχουμε καινούργια φαινόμενα, όπως είναι αυτά των σωματιδίων που αναφέρει ο κ. συνάδελφος που ξεπερνούν τους συμβατικούς μέχρι τώρα ρύπους και αποτελούν πραγματικά ένα σημαντικό πρόβλημα για το περιβάλλον. Σήμερα όλος ο ανεπτυγμένος κόσμος ασχολείται με αυτό. 
      Σαφώς ένα μεγάλο ποσοστό από το σύνολο του φορτίου των αιωρουμένων σωματιδίων στην ατμόσφαιρα έχει φυσική προέλευση, ενώ για τα υπόλοιπα ευθύνονται οι ανθρώπινες δραστηριότητες. Παράλληλα, με την εκπομπή πρωτογενών σωματιδίων από φυσικές ή τεχνικές διεργασίες ένα μέρος οφείλεται στη δευτερογενή δημιουργία σωματιδίων μέσω διαφόρων διεργασιών οξείδωσης με τη συμμετοχή βεβαίως πρωτογενών ρύπων, όπως είναι το διοξείδιο του θείου, οξείδιο του αζώτου κλπ. Πολλά από αυτά, σε αέρια φάση και ιδιαίτερα σε αστικά περιβάλλοντα, αντιδρούν με αέρια αμμωνία ή ανθρακικό ασβέστιο με αποτέλεσμα την παραγωγή νιτρικού αμμωνίου. 
      Κύριε Πρόεδρε, υπάρχει μία σειρά από στοιχεία που δείχνουν το καινούργιο αυτών των σωματιδίων και την ανάγκη που υπάρχει για παρεμβάσεις από όλους μας και από την Ευρωπαϊκή Ένωση. Στην Ελλάδα, επιτρέψτε μου να πω πολύ σύντομα, οι παράγοντες που επιδρούν, είναι η σημαντική συνεισφορά των σωματιδίων φυσικής προέλευσης από την αποσάθρωση του εδάφους, τη φυσική σκόνη και από τα αιωρούμενα σωματίδια από αεροσταγονίδια θαλάσσης κλπ. 
      Επίσης, η σημαντική συνεισφορά των συχνών φαινομένων μεταφοράς σκόνης από την Σαχάρα, από την Αφρική, μέσω της μέσης κλίμακας μεταφοράς, σαφώς οι κλιματικές αλλαγές και οι μετεωρολογικές συνθήκες ευνοούν την επανεώρηση αυτών των σωματιδίων. 
      Επιπρόσθετα, στις αστικές περιοχές υπάρχει μεγάλη επίδραση στο συνολικό φορτίο από τα μεγάλα έργα τα οποία γίνονται και με τον τρόπο που πολλές φορές αυτά γίνονται. Βεβαίως, όπως καταλαβαίνετε, χρειάζεται εξέλιξη του νομοθετικού πλαισίου. 
      Θέλω να πω, για να απαντήσω στο ερώτημά σας, ότι και πρόσφατα υπήρξε μία σειρά νέων μέτρων για τη μείωση των ρύπων στην Ελλάδα και κυρίως στην Αττική, αλλά θα μου πείτε μόνο των σημαντικών ρύπων. Κύριε συνάδελφε, τα τελευταία χρόνια, από το 1994 μέχρι το 2000, τα μέτρα που πήρε το ΥΠΕΧΩΔΕ συνέβαλαν στη μείωση των γνωστών συμβατικών ρύπων. Όμως, καταλάβαμε ότι για την αντιμετώπιση της ατμοσφαιρικής ρύπανσης χρειάζονται και συμπληρωματικά μέτρα για τα αιωρούμενα αυτά σωματίδια. 
      Υπάρχει ένα πρόγραμμα, αυτό που αναλάβαμε να κάνουμε, που θα έχει πλήρη εφαρμογή το 2005 και το συνολικό του κόστος υπολογίζεται σε 280 εκατομμύρια ευρώ. Επιδιώκεται η περαιτέρω μείωση των παραδοσιακών ρύπων, αλλά βεβαίως και η παρέμβασή μας στην καταπολέμηση των νέων ρύπων και ιδιαίτερα των αιωρούμενων σωματιδίων και του βενζολίου. 
      Πιστεύουμε ότι με αυτά τα μέτρα που έχουν παρθεί και πρόκειται για μία σειρά πάρα πολύ σημαντικών μέτρων που αφορούν και την Αττική και την υπόλοιπη Ελλάδα, ξεκινώντας πρώτα από τις ολυμπιακές πόλεις της Ελλάδας, θα υπάρξουν κάποια αποτελέσματα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, σας παρακαλώ πρέπει να ολοκληρώσετε. Θα συμπληρώσετε στη δευτερολογία σας. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πρόκειται για ένα ειδικό θέμα που έχει πάρα πολλά τεχνικά στοιχεία και συγκεκριμένες αναφορές. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τρυφωνίδης. 
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, χαίρομαι που η κυρία Υφυπουργός και το Υπουργείο έχουν συνειδητοποιήσει, τουλάχιστον φραστικά, το μέγεθος του προβλήματος. 
      Ωστόσο, πριν συνεχίσω στην τοποθέτησή μου, θα ήθελα και εγώ να εκφράσω τη λύπη και την οδύνη και την προσωπική και του νομού που εκπροσωπώ, για τον αδόκητο θάνατο των είκοσι ένα μαθητών και τον τραυματισμό των συμμαθητών τους και των καθηγητών τους.
      Δυστυχώς, αυτό το περιστατικό δείχνει ότι τα τελευταία χρόνια σαν ελληνικό κράτος δεν πάμε καλά ότι και σαν κρατικοί λειτουργοί, αλλά και εμείς σαν πολίτες έχουμε ξεφύγει από το δέον γενέσθαι και θεωρητικολογούμε χωρίς να παίρνουμε πρακτικά μέτρα. 
      Όπως και στο υπόψη θέμα το οποίο έθεσε για τα αιωρούμενα σωματίδια θα ήθελα να σημειώσω ότι το Ολλανδικό Υπουργείο Περιβάλλοντος το οποίο έκανε επιδημιολογική μελέτη για τα σωματίδια αυτά, ανακάλυψε ότι κάθε χρόνο χίλιοι επτακόσιοι-τρεις χιλιάδες Ολλανδοί πεθαίνουν πρόωρα από την εισπνοή αυτών των σωματιδίων. Αν λάβουμε υπόψη ότι, σύμφωνα με μετρήσεις που έχουν γίνει στο Άμστερνταμ, έχουμε μόνο τριάντα – σαράντα μέρες το χρόνο υπέρβαση του ορίου των 50 μικρογραμμάρια ανά κυβικό μέτρο αιωρουμένων σωματιδίων τη στιγμή που στην Αθήνα έχουμε εκατόν ενενήντα ημέρες το χρόνο υπέρβαση αυτού του ορίου των 50 μικρογραμμαρίων ανά κυβικό μέτρο, στη δε Θεσσαλονίκη διακόσιες δέκα ημέρες, καταλαβαίνετε ότι ο κίνδυνος εδώ είναι πολύ μεγαλύτερος. Όχι πως η εισπνοή αυτών των αιωρουμένων σωματιδίων προκαλεί το θάνατο, αλλά επιβαρυμένοι οργανισμοί, γέροντες, άνθρωποι που έχουν προβλήματα αναπνευστικά και καρδιολογικά, υφίστανται τις συνέπειες αυτού του μολυσματικού αέρα και πεθαίνουν. 
      Παρακαλώ το Υπουργείο να συντάξει αντίστοιχη μελέτη, ώστε να δούμε το μέγεθος του προβλήματος και να πάρουμε αντίστοιχα μέτρα, γιατί το 2005, θα πρέπει να κατέβουμε στα σαράντα μικρογραμμάρια ανά κυβικό μέτρο, σύμφωνα με τις ευρωπαϊκές μας δεσμεύσεις και δεν βλέπω συγκεκριμένα μέτρα τη στιγμή που τελειώνει το 2003. Ακόμα δεν έχετε πάρει κανένα μέτρο και δεν έχετε κάνει καμία σχετική μελέτη. Πότε πρόκειται να κάνετε;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Όλες αυτές οι μελέτες καλό είναι να μας βοηθούν να επαγρυπνούμε να μην εφησυχάζουμε. Αλλά σε καμία περίπτωση δεν θα πρέπει να δημοσιεύονται τα όσα αξιοποιούνται τα στοιχεία τους με τέτοιο τρόπο που να δημιουργούν πανικό. 
      Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να πω ότι σαφώς υπάρχουν προβλήματα, αλλά επειδή μιλάμε για τα αιωρούμενα σωματίδια, παρουσιάζουν σαφώς υπερβάσεις των στόχων της νέας οδηγίας της Ευρωπαϊκής Ένωσης στην πλειονότητα των σημείων μέτρησης, δεν ξέρουμε όμως να τα μετρούμε όλα. Δεν υπάρχουν ακόμα αυτοί οι δείκτες, αυτός ο εξοπλισμός, τα μηχανήματα. Το λέω αυτό σε επίπεδο Ευρωπαϊκής Ένωσης. Άρχισαν να εξετάζονται πολύ τελευταία. Και βεβαίως υπάρχουν τα επιχειρησιακά προγράμματα από το ΥΠΕΧΩΔΕ, τα οποία αφορούν στο Γ΄ Κοινοτικό Πλαίσιο Στήριξης. Και εστιάζεται στους άξονες παρεμβάσεις, σε σταθερές πηγές ρύπανσης, σε κινητές πηγές ρύπανσης, στη λειτουργία της πόλης, στο αστικό και περιαστικό περιβάλλον. Και βεβαίως υπάρχει και νομοθετικό πλαίσιο που θεσπίζει χαμηλότερα όρια στις αέριες εκπομπές από τις βιομηχανικές και βιοτεχνικές εγκαταστάσεις. ΄Εχουν γίνει τώρα οι μελέτες για τη θέσπιση ορίων εκπομπής οργανικών ενώσεων. Υπάρχει ένα σύστημα ελέγχου το οποίο είναι πληρέστερο σήμερα. Σαφώς δεν πρέπει όλα τα θέματα που αφορούν στην υγεία να τα εντοπίζουμε σήμερα  χωρίς τις ειδικές αναφορές και μελέτες. Υπάρχει υπερσυγκέντρωση πληθυσμού. Ξέρετε ότι υπάρχουν διάφορα ζητήματα. Είναι μια ολοκληρωμένη προσπάθεια που γίνεται στα πλαίσια τα χρηματοδοτικά του Γ΄ Κοινοτικού Πλαισίου Στήριξης, αλλά και τα σύγχρονα θεσμικά και κοινωνικά μέτρα λόγω των αναγκών, σύμφωνα με τις οδηγίες της Ευρωπαϊκής Ένωσης με την οποία συνομιλούμε και συναποφασίζουμε γι’ αυτά τα ζητήματα. Αυτά τα προγράμματα δεν αφορούν μόνο στην Αττική -όπου  εδώ συνήθως είναι πολύ μεγαλύτερη η ένταση και άρα και τα προγράμματα αυτά έχουν πολύ μεγαλύτερο βάρος- αλλά σε όλη τη χώρα. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τρίτη είναι η με αριθμό 555/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εθνικής Άμυνας, Οικονομίας και Οικονομικών, σχετικώς με την καταβολή του μερίσματος από το Μετοχικό Ταμείο Στρατού στους δικαιούχους αντιστασιακούς, διαγράφεται λόγω κωλύματος του ερωτωμένου Υπουργού. 
      Επίσης, δε θα συζητηθούν όλες οι επίκαιρες ερωτήσεις του δεύτερου κύκλου. Συγκεκριμένα: 
      Η με αριθμό 542/7-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την υδροδότηση της Αίγινας από την Εταιρεία Ύδρευσης Αποχέτευσης Πρωτευούσης με υποθαλάσσιο αγωγό, διαγράφεται λόγω κωλύματος του ερωτωμένου Υπουργού.
      Η με αριθμό550/8-4-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Υγείας και Πρόνοιας, σχετικώς με τις προθέσεις του Υπουργείου για την ίδρυση Κέντρου Υγείας στην Ιερισσό Χαλκιδικής, πάλι διαγράφεται λόγω κωλύματος του ερωτωμένου Υπουργού.
      Η με αριθμό 554/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των νοσοκομειακών γιατρών, την επίλυση αιτημάτων του κ.λπ., διαγράφεται λόγω κωλύματος του ερωτώντος Βουλευτή. 
      Επομένως, κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 53/20-3-2003 επερώτηση Βουλευτών της Νέας Δημοκρατίας αρμοδιότητας των Υπουργείων Εθνικής Άμυνας, Δημόσιας Τάξης, Οικονομίας και Οικονομικών, σχετικώς με τα μισθολογικά προβλήματα του προσωπικού των Ενόπλων Δυνάμεων, της Ελληνικής Αστυνομίας και του Πυροσβεστικού και Λιμενικού Σώματος. 
      Οι συνάδελφοι της Νέας Δημοκρατίας που επερωτούν είναι ο κ. Σπήλιος Σπηλιωτόπουλος, ο κ. Χρήστος Μαρκογιαννάκης, ο κ. Μιλτιάδης Βαρβιτσιώτης, ο κ. Αθηναίος Φλωρίνης, ο κ. Νικόλαος Κορτσάρης, ο κ. Λεωνίδας Λυμπερακίδης, ο κ. Αθανάσιος Βαρίνος, η κ. Μαριέττα Γιαννάκου, ο κ. Σταύρος Δήμας, η κ. Σοφία Καλαντζάκου, ο κ. Παναγιώτης Καμμένος, ο κ. Μιχάλης Λιάπης, ο κ. Αριστοτέλης Παυλίδης, ο κ. Παναγιώτης Σκανδαλάκης, ο κ. Ευριπίδης Στυλιανίδης, ο κ. Ευγένιος Χαϊτίδης, ο κ. Γεώργιος Αλογοσκούφης, ο κ. Βύρων Πολύδωρας, ο κ. Πέτρος Μολυβιάτης και ο κ. Δημήτριος Σιούφας. Κοινοβουλευτικοί εκπρόσωποι θα είναι οι μόνιμοι. 
      Δίνω το λόγο στον πρώτο εκ των επερωτώντων, τον κ. Σπήλιο Σπηλιωτόπουλο. 
      Ορίστε, κύριε συνάδελφε. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, κύριοι συνάδελφοι, εκφράζουμε και εμείς την οδύνη μας για το τραγικό γεγονός που συνέβη χθες στα Τέμπη και επισημαίνουμε, βεβαίως, την τεράστια πολιτική ευθύνη της Κυβέρνησης για την εγκληματική καθυστέρηση στην ολοκλήρωση των έργων του άξονα ΠΑΘΕ. 
      ΒΑΣΙΛΗΣ ΚΕΔΙΚΟΓΛΟΥ: Ποιων έργων; Τι λέτε; Τι δουλειά έχουν τα έργα; Έγινε ποτέ έλεγχος σε καμιά νταλίκα; Ποτέ, πουθενά δεν έγινε έλεγχος! Τις έχουν σταματήσει ποτέ να δουν αν είναι φορτωμένες όπως πρέπει; Δεν υπάρχει έλεγχος!
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Τότε να προσθέσω: Και όχι μόνον. Έχετε δίκιο, κύριε συνάδελφε. 
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, γιατί δημιουργείτε θόρυβο αυτήν τη στιγμή εκτός Κανονισμού; Παρακαλώ ηρεμήστε! 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, χάθηκαν παιδιά και εσείς μου λέτε ότι είμαι εκτός διαδικασίας; Γιατί κανείς δε σταμάτησε ποτέ μια νταλίκα; 
      ΠΡΟΕΔΡΕΥΩΝ (Κωνσταντίνος Γείτονας): Δε σας είπα αυτό. Νομίζετε, αλήθεια, ότι μπορείτε να εκφράσετε με αυτό τον τρόπο την ευαισθησία σας; Προηγουμένως ο Πρόεδρος της Βουλής εξέφρασε όλους μας, λέγοντας ότι νιώθουμε συγκλονισμένοι γι’ αυτό το τραγικό δυστύχημα, συμπάσχουμε και συμμετέχουμε στο πένθος. Σας παρακαλώ, λοιπόν. Αφήστε τον ομιλητή να προχωρήσει. 
      ΒΑΣΙΛΗΣ ΚΕΔΙΚΟΓΛΟΥ: Γι’ αυτό μπήκα μέσα, επειδή ο Πρόεδρος έκανε αυτά που έκανε. Είναι προς τιμήν του. Εύγε του! Μακάρι να έλεγε αυτά και η Κυβέρνηση, αλλά δεν ελέγχει ούτε ένα αυτοκίνητο! Όλα τα άλλα τα ελέγχει. Αυτό δεν το ελέγχει. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, κατανοείτε ότι σήμερα…
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Συμφωνώ με τον κ. Κεδίκογλου. 
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Σπηλιωτόπουλε. 
      Κατανοείτε ότι σήμερα είμαστε όλοι συντετριμμένοι κάτω από το βάρος αυτού του τραγικού συμβάντος, των αθώων παιδιών που χάθηκαν. Παρακαλώ –τουλάχιστον- να κρατήσουμε την ηρεμία και την ψυχραιμία μας. Νομίζω ότι προσφέρουμε καλύτερες υπηρεσίες στον ελληνικό λαό αν ψύχραιμα συμπάσχετε στα αίτια και μέτρα. 
      ΒΑΣΙΛΗΣ ΚΕΔΙΚΟΓΛΟΥ: …Οι δρόμοι φταίνε; 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Συνεχίστε, κύριε Σπηλιωτόπουλε και θα μετρήσω το χρόνο από την αρχή. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Όσον αφορά το θέμα της σημερινής μας επερώτησης, κύριε Πρόεδρε και κύριοι συνάδελφοι, τόσο ο Πρόεδρος της Νέας Δημοκρατίας με επανειλημμένες δεσμεύσεις, όσο και οι συνάδελφοι της Νέας Δημοκρατίας και των άλλων Κομμάτων με επανειλημμένες ερωτήσεις και παρεμβάσεις στη Βουλή έχουν επισημάνει τα τεράστια προβλήματα που δημιουργούνται στο προσωπικό των Ενόπλων Δυνάμεων, της Ελληνικής Αστυνομίας και του Πυροσβεστικού και Λιμενικού Σώματος σχετικά με τα μισθολογικά και τα συνταξιοδοτικά. Τα έχουν επισημάνει ακόμα και οι Ενώσεις Αποστράτων και τα Προεδρεία τους. Και κινητοποιήσεις στους δρόμους έχουν γίνει. Όμως, δυστυχώς η Κυβέρνηση ακολουθεί μια τακτική εμπαιγμού κατά των ανθρώπων αυτών που έδωσαν τη ζωή τους, για να μπορεί ο ελληνικός λαός να ζει σε καθεστώς ασφάλειας. 
      Να πάρουμε ένα ένα τα θέματα και να επισημάνουμε ορισμένες καταστάσεις που δημιουργήθηκαν από την τακτική της Κυβέρνησης με τις επανειλημμένες νομοθετικές ρυθμίσεις οι οποίες αντί να επιλύουν σειρά προβλημάτων, δημιουργούν νέα. 
      Όσον αφορά τις μισθολογικές προαγωγές, ο γνωστός ν. 2838/2000 χορήγησε αυξήσεις στις αποδοχές του προσωπικού, αλλά απέκλεισε από τις αυξήσεις αυτές τους στρατιωτικούς που είχαν αποστρατευθεί πριν από την ημερομηνία που ψηφίστηκε ο νόμος. Με τον τρόπο αυτό βεβαίως αποκλείει και τυχόν διεκδικήσεις από άλλες κατηγορίες προσωπικού του δημοσίου για αυξήσεις των αποδοχών. Με νεότερο δε νόμο βελτίωσε σημαντικά τις μισθολογικές αυτές προαγωγές, δημιουργώντας έτσι τρεις κατηγορίες συνταξιούχων στρατιωτικών με τις ίδιες συνταξιοδοτικές προϋποθέσεις, ανισότητες οι οποίες δεν είναι μόνο άδικες, αλλά είναι βεβαίως και αντισυνταγματικές. 
      Το άξιον απορίας είναι πώς ο Υπουργός Εθνικής Άμυνας, παρά τις επανειλημμένες δεσμεύσεις και υποσχέσεις του και συγκεκριμένα παρά τη δέσμευσή του να υποβάλει ερώτημα στην ολομέλεια του Ελεγκτικού Συνεδρίου και σε καταφατική περίπτωση να δεχθεί την αναδρομική ισχύ του νόμου ή σε περίπτωση αρνητικής γνωμοδότησης του Ελεγκτικού Συνεδρίου να φέρει σχετικό νόμο στη Βουλή, παρ’ ότι η ολομέλεια γνωμοδότησε θετικά, εντούτοις το Υπουργείο Εθνικής Άμυνας δεν υλοποίησε την υπόσχεσή του. Άλλος ένας εμπαιγμός των αποστράτων. Επιπλέον το ίδιο το Γενικό Λογιστήριο του Κράτους ενημερώνει τους ενδιαφερόμενους ότι δεν ισχύει η γνωμοδότηση της ολομέλειας του Ελεγκτικού Συνεδρίου και δε δικαιούνται αναδρομική εφαρμογή του συγκεκριμένου ν. 2838/2000 και παρά το ότι υπήρξε και θετική γνωμοδότηση του Ελεγκτικού Συνεδρίου συγκεκριμένα από το Β΄ Τμήμα του όπου δικαίωσε απόστρατο αξιωματικό, ο οποίος είχε προσφύγει σχετικά. Μιλάμε για μια άδικη και ανάρμοστη συμπεριφορά –να το πούμε εμπαιγμό, να το πούμε εξαπάτηση- τη στιγμή που ο ίδιος ο Υπουργός Εθνικής Άμυνας δεσμεύεται και παρά τη δέσμευσή του, εντούτοις αγνοεί πλήρως τους αποστράτους και δεν υλοποιεί την υπόσχεσή του αυτή. 
      Το μισθολόγιο των στρατιωτικών και οι συντάξεις τους. Επανειλημμένα σ’ αυτή την Αίθουσα έχουμε πει ότι όσες νομοθετικές ρυθμίσεις και αν έρθουν, αν δεν λύσουν οριστικά το πρόβλημα αυτό, δεν πρόκειται ποτέ να έχουμε ένα μισθολόγιο που θα ικανοποιεί στοιχειωδώς τις απαιτήσεις διαβίωσης των εν ενεργεία και των απόστρατων στελεχών των Ενόπλων Δυνάμεων. 
      Σήμερα η κατάσταση είναι απελπιστική. Η επιδοματική πολιτική η οποία ακολουθείται από την Κυβέρνηση έχει φτάσει σε τέτοιο σημείο, ώστε τα επιδόματα ανέρχονται σε ποσοστό 55% έως 77% των συντάξιμων αποδοχών και του Αρχηγού ΓΕΕΘΑ φθάνουν στο 90%. Αποτέλεσμα είναι ότι αν προσθέσουμε και τα οδοιπορικά που χορηγούνται στο εν ενεργεία προσωπικό, η σύνταξη του Αρχηγού ΓΕΕΘΑ είναι ίση με αποδοχές ενέργειας λοχαγού. Τόσα παίρνει ο ΑΓΕΕΘΑ μόλις αποστρατευθεί, τόσα παίρνει ένας λοχαγός εν ενεργεία. Και δεν είναι δυνατόν έτσι να υποτιμώνται και να υποβιβάζονται  οι συνταξιούχοι στρατιωτικοί. Το έργο που προσέφερε στο στράτευμα ένας αξιωματικός ή υπαξιωματικός για περισσότερα από τριάντα πέντε χρόνια δεν είναι δυνατόν να αγνοείται τόσο περιφρονητικά από την Κυβέρνηση. Κάποτε θα πρέπει να σταματήσει αυτός ο εμπαιγμός. Είναι χρέος της πολιτείας να εξασφαλίσει μια αξιοπρεπή διαβίωση σ’ αυτούς τους ανθρώπους που μια ζωή μέσα από τις κακουχίες και τις δυσκολίες προσπαθούν να διασφαλίσουν το αγαθό που λέγεται άμυνα και ασφάλεια για τον ελληνικό λαό. 
      Επιπλέον, εμείς επανειλημμένα έχουμε κάνει την πρόταση εδώ στο Κοινοβούλιο για το θέμα του μισθολογίου και λέμε ότι για τους συντελεστές που έχουν καθιερωθεί για τον υπολογισμό των βασικών μισθών σε κάθε βαθμό δε θα πρέπει να είναι ανισομερώς κατανεμημένοι, όπως είναι, να υπάρχει μία σχέση ένα προς τρία αντιστρατήγου προς ανθυπολοχαγό. Η βάση δε των μισθών, η βάση του ανθυπολοχαγού, να διαμορφωθεί στο ποσό των 763 ευρώ, τουλάχιστον. 
      Επιπλέον, κύριε Υπουργέ, πρέπει να καταργηθούν στην κλίμακα μισθολογίου οι βαθμοί των ΑΓΕΕΘΑ, Αρχηγών Γενικών Επιτελείων, Γενικού Επιθεωρητού Στρατού και Διευθυντού Στρατιάς, οι οποίες είναι θέσεις και δεν είναι βαθμοί. Τελευταία δε από την Κυβέρνηση έχει εξαγγελθεί ένα νέο μισθολόγιο για τους στρατιωτικούς και τους δημοσίους υπαλλήλους και μάλιστα από τα Μέσα Μαζικής Ενημέρωσης πληροφορήθηκαν οι στρατιωτικοί ότι θα τους καλέσει η ΑΔΕΔΥ να πουν τη γνώμη τους.
      Είναι βέβαια το νομοσχέδιο ψευδεπίγραφο, γιατί ενώ μειώνει τις συντάξεις, ο τίτλος του είναι αύξηση των συντάξεων. Αυτός είναι άλλος ένας εμπαιγμός, όταν ξέρουμε ότι στην ουσία μειώνονται οι συντάξεις των στρατιωτικών και δεν αυξάνονται. Η Νέα Δημοκρατία από τώρα προαναγγέλλει ότι θα καταψηφίσει το συγκεκριμένο νομοσχέδιο, γιατί πλέον είναι απαράδεκτη η κατάσταση με την οποία η Κυβέρνηση φέρεται στους απόστρατους. 
      Πάμε στους πόρους των μετοχικών ταμείων. Μεγάλη η υπόθεση με τα μετοχικά ταμεία. Τα μετοχικά ταμεία η Κυβέρνηση τα έχει βουλιάξει κυριολεκτικά. Το Μετοχικό Ταμείο Στρατού έχει έλλειμμα 1,5 δισεκατομμύριο δραχμές από την κοινωνική πολιτική που αναγκάστηκε από την Κυβέρνηση να κάνει, με αυξήσεις εθνικής αντίστασης κλπ. Η Πολεμική Αεροπορία έχει 7 δισεκατομμύρια χρέος, που δημιουργήθηκε από το ότι με συγκεκριμένο νόμο η Κυβέρνηση στέρησε το 4% των πόρων από τις προμήθειες υπέρ του Μετοχικού Ταμείου Αεροπορίας και ενώ στο νόμο ρητώς αναφέρεται ότι οι φορείς υπέρ των οποίων οι πόροι αυτοί έχουν θεσπιστεί θα ενισχύονται από τον κρατικό προϋπολογισμό, ουδεμία ενίσχυση από τον κρατικό προϋπολογισμό έχει δοθεί στο Μετοχικό Ταμείο Αεροπορίας.
      Βεβαίως πρέπει να επισημάνουμε ιδιαίτερα ότι η φθίνουσα πορεία του Μετοχικού Ταμείου Στρατού οφείλεται στην κατάφωρη εκμετάλλευσή του από τη Γενική Τράπεζα. Οι πειραματισμοί των διοικήσεών της, των κομματικών διοικήσεών της, η κομματική εκμετάλλευση, το βόλεμα των «ημετέρων» και η κατασπατάληση των εσόδων της λειτούργησε σε βάρος του Μετοχικού Ταμείου Στρατού, το οποίο από ιδρυτής και ιδιοκτήτης της τράπεζας κατάντησε να έχει το 38% των μετοχών, έχοντας απολέσει έτσι την τελευταία δεκαετία δεκάδες εκατομμυρίων και επιπλέον άλλα 25 δισεκατομμύρια δραχμές από το αποθεματικό του, προκειμένου να συμμετάσχει στην αύξηση του μετοχικού κεφαλαίου, πράγμα που για το Μετοχικό Ταμείο Στρατού λειτούργησε πολύ αρνητικά.
      Όσον αφορά τον Αυτόνομο Οικοδομικό Οργανισμό των Αξιωματικών, τον ΑΟΟΑ, ο Οργανισμός αυτός ως νομικό πρόσωπο δημοσίου δικαίου συνεστήθη από τους αξιωματικούς, οι οποίοι έχουν κρατήσεις στις αποδοχές τους, και αποσκοπεί στην απόκτηση στέγης. Η συνεισφορά του κράτους ήταν ανύπαρκτη τελείως, δεν παραχωρήθηκε καμία σημαντική έκταση του ΥΕΘΑ και του δημοσίου, όπως προβλέπει ο ιδρυτικός νόμος και ο νόμος περί αξιοποίησης μετεγκατάστασης στρατοπέδων, ο οποίος δίνει τη δυνατότητα αγοράς του 50% αποδεσμευμένων εκτάσεων από τον ΑΟΟΑ με τιμή στο 65% της αντικειμενικής τους αξίας, για να ανταποκριθεί στους σκοπούς του. Τίποτα από αυτά δεν έχει γίνει. 
      Τουναντίον μεγάλες ιδιοκτησίες του ΑΟΟΑ, που αγοράστηκαν από τις εισφορές των μελών του, χαρακτηρίστηκαν δασικές, χωρίς να παραχωρηθούν αντίστοιχες εκτάσεις, όπως από τους νόμους προβλέπεται. Σήμερα τα μέλη του ΑΟΟΑ ταλανίζονται από τις παλινωδίες της Κυβέρνησης στην επίλυση του προβλήματος των οικοπέδων στον Πικέρμι, το οποίο δυστυχώς διαιωνίζεται από των ημερών μας. Αυτό θα έδινε ανακούφιση σε χίλιες πεντακόσιες οικογένειες αποστράτων, αλλά αυτό το πρόβλημα δεν εννοείτε να το λύσετε. 
      Είναι επίσης επιβεβλημένο και δίκαιο οι δεσμευθείσες εκτάσεις των χιλίων τριακοσίων στρεμμάτων στην περιοχή του Παπάγου και αλλού για δημιουργία πρασίνου κλπ. να αποζημιωθούν ή να ανταλλαγούν με άλλες κατάλληλες εκτάσεις, αφού είναι περιουσία του ΑΟΟΑ. Σήμερα υπάρχουν στον ΑΟΟΑ έντεκα χιλιάδες πεντακόσια μέλη, τα οποία καταβάλλουν εισφορές, μερικά πλέον της σαραντακονταετίας, και με τους σημερινούς ρυθμούς που κινείται ο ΑΟΟΑ απαιτούνται εβδομήντα και πλέον χρόνια για την ικανοποίησή τους. Πόσοι θα ζουν μέχρι τότε, για να απολαύσουν επιτέλους μία στέγη που είναι το όνειρο της ζωής τους; Με την αποδέσμευση όμως, κύριε Υπουργέ, των στρατοπέδων πρέπει να δοθεί η ευκαιρία κατά προτεραιότητα στον ΑΟΟΑ για την αγορά εκτάσεων, προκειμένου να υλοποιήσει τα προγράμματά του.
      Μήπως με τον Οικοδομικό Συνεταιρισμό Μονίμων Αξιωματικών του Ελληνικού Στρατού, τον ΟΣΜΑΕΣ, στο πρόγραμμα της Μαλεσίνας προχωράει τίποτα; Δόθηκαν τα οικόπεδα αλλά δεν μπορούν να υδροδοτηθούν για τον απλούστατο λόγο ότι δεν εφαρμόζονται οι αποφάσεις σας να αναλάβει ο Δήμος Μαλεσίνας τη διοικητική υπαγωγή του οικισμού. Μένουν λοιπόν τα οικόπεδα έτσι αναξιοποίητα.
      Ένα άλλο θέμα του οποίου πρέπει να επιληφθείτε –δεν έχει κόστος, είναι τόσο απλό- είναι η ταλαιπωρία των αποστράτων στα νοσοκομεία, που πρέπει να σταματήσει. Κύριε Υπουργέ, έχετε επανειλημμένως υποσχεθεί –και ο Υπουργός Άμυνας και ο Υπουργός Υγείας- για την άμεση επαναφορά του συστήματος θεώρησης των εντολών περίθαλψης από τους στρατιωτικούς ελεγκτές.
      Είναι αδιανόητο αυτό που συμβαίνει. Τα υπόσχεστε και δεν κάνετε τίποτε. Το Νοσηλευτικό Ίδρυμα Μετοχικού Ταμείου Στρατού (ΝΙΜΤΣ) είναι ιδιοκτησία του Μετοχικού Ταμείου Στρατού, προέρχεται από δωρεά, υπάρχουν όμως εκατόν δεκατρείς θέσεις γιατρών του κλάδου του ΕΣΥ, παρά το γεγονός ότι το Ίδρυμα έχει εξαιρεθεί από τις διατάξεις του νόμου περί ΕΣΥ και η μισθοδοσία των ιατρών αυτών βαρύνει τον προϋπολογισμό του «ΝΙΜΤΣ» και όχι τον προϋπολογισμό του Υπουργείου Υγείας, όπως κανονικά θα έπρεπε, αφού το έχετε υπαγάγει στο ΕΣΥ. Γι’ αυτό και τα κατά καιρούς ελλείμματα του νοσοκομείου. Είναι επιβεβλημένο το «ΝΙΜΤΣ» να παραμείνει νοσοκομείο των αποστράτων και να επανέλθει στη μορφή που καθόριζε ο ιδρυτικός του νόμος.
      Για τη Γενική Τράπεζα της Ελλάδος θα μιλήσει αναλυτικά ο συνάδελφος. Εκεί έχει επέλθει –συγγνώμη για την έκφραση- λεηλασία του χρήματος του Μετοχικού Ταμείου Στρατού. Τα ξέρετε, κύριε Υπουργέ, και είναι αδιανόητα και απαράδεκτα αυτά που συμβαίνουν εκεί μέσα. 
      Όσον αφορά την εφαρμογή των δικαστικών αποφάσεων σε προσφυγές συναδέλφων αξιωματικών, ο ίδιος ο Υπουργός Εθνικής Άμυνας με την ανάληψη των καθηκόντων του είχε δηλώσει ότι θα γίνονται υποχρεωτικά δεκτές από τη διοίκηση και θα εφαρμόζονται υποχρεωτικά οι αποφάσεις των δικαστηρίων. Ε, ας τηρήσει ο Υπουργός τις υποσχέσεις του, να επιβάλει στη διοίκηση και στη στρατιωτική ηγεσία να σέβεται το Σύνταγμα και τους νόμους, όπως ο ίδιος δεσμεύτηκε, όπως το Σύνταγμα και οι νόμοι προβλέπουν.
      Σχετικά με τις συντάξεις των ορφανικών οικογενειών, η Κυβέρνηση είχε υποσχεθεί τη χορήγηση επιδόματος-βοηθήματος στις ορφανικές οικογένειες, ουδέποτε όμως τήρησε την υπόσχεσή της. Με το ν. 2768/1990 η εργαζόμενη στο δημόσιο κόρη εκλιπόντος έχει το δικαίωμα να παραιτηθεί της συντάξεως που δικαιούται υπέρ της μητέρας. Αν η κόρη αυτή εργάζεται στον ιδιωτικό τομέα ή ασκεί ιδιωτικό επάγγελμα δεν μπορεί η σύνταξη αυτή να μεταβεί στη μητέρα. Αυτό όμως συνιστά κατάφωρη αδικία που χρήζει άμεσης διευθέτησης. 
      Όσον αφορά το επίδομα αυξημένης ευθύνης, το επίδομα των 176 ευρώ, ο νόμος προέβλεπε ότι με έναρξη την 1.1.2003 και θα ολοκληρωθεί σε πέντε χρόνια, παρά το γεγονός ότι άλλοι, δικαστικοί, παραδείγματος χάρη, τα πήραν αμέσως, δεν έχει αρχίσει μέχρι σήμερα τίποτε. 
      Ερχόμαστε στην ανάγκη εξαίρεσης των στρατιωτικών από τον ασφαλιστικό νόμο. Με το ν. 3029/2002 καθορίζεται ότι η σύνταξη των στρατιωτικών που θα αποχωρούν από την υπηρεσία μετά τη 1.1.2008 θα ανέρχεται σε 79% του μέσου όρου των αποδοχών της τελευταίας πενταετίας, μειούμενης κατά 1% για κάθε ένα από τα επόμενα χρόνια και μέχρι ποσοστού 70%. Για να μην μπλέκουμε με νούμερα, η ρύθμιση αυτή αφορούσε μόνο τους υπαλλήλους αλλά στη συνέχεια η Κυβέρνηση συμπεριέλαβε τους στρατιωτικούς με το πρόσχημα της ίσης μεταχείρισης. Μα, είναι δυνατόν να είναι ίση μεταχείριση αυτή! Είναι ίδιες οι αποστολές και οι συνθήκες εργασίας μεταξύ στρατιωτικών και υπαλλήλων; Μα, για τις ιδιαιτερότητες αυτές υφίσταται από της ιδρύσεως του κράτους ειδικό μισθολόγιο για τους στρατιωτικούς, όπως συμβαίνει και σε όλα τα υπόλοιπα κράτη. Πρέπει, λοιπόν, να ληφθούν υπόψη οι ιδιαιτερότητες του επαγγέλματος των στρατιωτικών και να εξαιρεθούν από το ασφαλιστικό νομοσχέδιο. Είναι ξεκάθαρο.
      Τέλος, επειδή όλα αυτά που είπαμε έχουν οικονομικές δαπάνες, τις οποίες πρέπει να αναλάβει η Κυβέρνηση, είναι άξιο απορίας γιατί τα προβλήματα τα οποία δεν έχουν κανένα κόστος στην Κυβέρνηση, δεν μπορούν να ικανοποιηθούν. Η Κυβέρνηση αρνείται την ικανοποίησή τους. Γιατί τέτοια εμμονή, γιατί τέτοιο, θα έλεγα, αντιστρατιωτικό πνεύμα τη στιγμή κατά την οποία ζητούν ορισμένα πράγματα τόσο απλά που αφορούν τα του οίκου τους. 
      Δηλαδή τι ζητούν: 
      Μία σύσταση οίκου ευγηρίας η οποία καθυστερεί επί έξι χρόνια, παρά την εκδήλωση αρχικά ενδιαφέροντος από το ΓΕΣ και το ΥΠΕΘΑ.
     Ίδρυμα τράπεζας αίματος στο «ΝΙΜΤΣ». Μεταξύ τους θα δίνουν αίμα. 
     Σύσταση ειδικού λογαριασμού κοινωνικής αντίληψης στην Ένωση Αποστράτων με εισφορά από τα ίδια τους τα μέλη με σκοπό την ενίσχυση των αναξιοπαθούντων συναδέλφων. 
     Τι σας πειράζει να υλοποιήσετε αυτά τα πράγματα; Πιστεύουμε ότι υπάρχει αντιστρατιωτική ιδεοληψία της Κυβέρνησης, κύριε Υπουργέ, όπως εκφράζεται από την κατ’ εξακολούθηση εμπαικτική συμπεριφορά προς τους αποστράτους, όπως τεκμαίρεται από τον παραγκωνισμό της στρατιωτικής ηγεσίας σε μείζονα θέματα αμυντικής πολιτικής (προμήθειες, νομοθεσία, δόγμα κλπ.) υπέρ πολιτικών συμβούλων κομματικών στελεχών και όπως κορυφώνεται με τις ετήσιες τακτικές κρίσεις, όπου εκεί αποκαλύπτεται και ο στόχος της πολιτικής ηγεσίας του ΥΕΘΑ, ασφυκτικός κομματικός έλεγχος, ώστε τα στελέχη πλήρως ελεγχόμενα να μην τολμούν να αντισταθούν στην παρανομία και στη διαφθορά που διατρέχει όλη την Κυβερνητική πολιτική σε βάρος της επιχειρησιακής ικανότητας και της ετοιμότητας των Ενόπλων Δυνάμεων. 
     Είναι ανάγκη, κύριε Υπουργέ, η Κυβέρνηση να επιδείξει μία υπεύθυνη πολιτική απέναντι των εν ενεργεία και εν αποστρατεία στελεχών των Ενόπλων Δυνάμεων, όχι μόνο λόγω της αποστολής τους, η οποία είναι πολύτιμη για τον ελληνικό λαό αλλά και για τις υπηρεσίες που οι ίδιοι προσφέρουν μια ζωή, χωρίς να έχουν το δικαίωμα να συνδικαλιστούν. Βέβαια αναγκάσατε τελευταία τους Έλληνες στρατηγούς μας να κατέβουν στους δρόμους να διεκδικήσουν αυτά τα οποία θα έπρεπε από μόνη της η πολιτεία να τους έχει διασφαλίσει. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μαρκογιαννάκης έχει το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, αναμφίβολα η προσφορά στην πατρίδα και στην κοινωνία των συνταξιούχων στρατιωτικών -και όσων υπηρέτησαν στα Σώματα Ασφαλείας- είναι σημαντική και δεν αξίζουν αυτής της συμπεριφοράς από την πλευρά της πολιτείας και ειδικότερα της Κυβέρνησης, μιας συμπεριφοράς την οποία εγώ θα χαρακτηρίσω ως ανάλγητη, εμπαικτική και εν πολλοίς υβριστική, κύριε Υπουργέ. 
      Αιτιολογώντας αυτό το τελευταίο, θα ήθελα να πω το εξής: Πώς είναι δυνατόν ο Αρχηγός ΓΕΕΘΑ, παραδείγματος χάριν, ή ένας στρατηγός εν αποστρατεία να παίρνει σύνταξη που σε ορισμένες περιπτώσεις είναι μικρότερη από τη σύνταξη συνταξιούχων κλητήρων του ευρύτερου δημόσιου τομέα; Αυτό γίνεται σε ορισμένες περιπτώσεις, είναι γνωστό. Αυτή λοιπόν η συμπεριφορά είναι υβριστική. 
      Έρχομαι όμως τώρα στα προβλήματα που δημιούργησε ο ν. 2838/2000. Ο 2838 δημιούργησε συνταξιούχους πολλών ταχυτήτων. Η σύνταξη δεν προσδιορίζεται πλέον από το βαθμό και τα χρόνια υπηρεσίας αλλά ανάλογα με το χρόνο εξόδου από την υπηρεσία. Κάποιος που εξήλθε προ του Ιουνίου του 2000 έχει άλλη σύνταξη και ένας που εξήλθε μετά ταύτα έχει διαφορετική αντιμετώπιση. 
      Το σημαντικότερο όμως, κύριε Υπουργέ, είναι ότι αυτή η συμπεριφορά της Κυβέρνησης καταδεικνύει το ότι δεν κινείται βάσει κάποιων αρχών, παραδείγματος χάρη της ισότητας και της νομιμότητας, αλλά δυστυχώς κάτω από το κράτος των πιέσεων των συνδικαλιστικών οργανώσεων. Έτσι βλέπουμε πως όσο κινητοποιήθηκαν οι συνδικαλιστικές οργανώσεις, ιδιαίτερα των Σωμάτων Ασφαλείας, υποχρεώθηκε η Κυβέρνηση και στα πλαίσια μίας επιδοματικής πολιτικής έδωσε κάποιες αυξήσεις. Οι συνταξιούχοι που δεν έχουν τη δυνατότητα να πιέσουν, όπως πιέζουν οι εν ενεργεία, δεν είδαν απολύτως τίποτα. 
      Αυτές λοιπόν οι ανισότητες ανάγκασαν, κύριε Υπουργέ, τους συνταξιούχους να κατέβουν στο δρόμο. Και έγινε αυτό το πρωτοφανές: Οι συνταξιούχοι των Σωμάτων Ασφαλείας και του Ελληνικού Στρατεύματος να κατέβουν στο δρόμο και να διαδηλώνουν. Και η Κυβέρνηση επεδείκνυε επί μακρόν ανάλγητη συμπεριφορά. Δεν έδινε καμία σημασία. Κάποια στιγμή μάλιστα από την αναλγησία μεταπηδήσαμε στον εμπαιγμό. 
      Και το αιτιολογώ αυτό: Ο κύριος Υπουργός Εθνικής Άμυνας, μετά από διαμαρτυρίες, δέχτηκε στο γραφείο του –όπως αποδεικνύεται από πλήθος δημοσιευμάτων και γεγονός που δεν διαψεύστηκε από το Υπουργείο Εθνικής Άμυνας- αποστράτους και συνδικαλιστικές οργανώσεις. Τους είπε το εξής: «Παραπέμπω το θέμα σας στο Ελεγκτικό Συνέδριο και αν αυτό γνωμοδοτήσει θετικά, ήτοι ότι μπορεί να τύχει εφαρμογής ο 2838 και για τους συνταξιούχους που έφυγαν πριν από τον Ιούνιο του 2000, τότε εγώ θα εφαρμόσω τη γνωμοδότηση. Αν πει ότι δεν είναι δυνατόν να τύχει εφαρμογής, τότε θα φέρω νόμο στη Βουλή».
      Ήρθε λοιπόν το Ελεγκτικό Συνέδριο το οποίο, απαντώντας σε ερώτημα 
–προσέξτε- όχι των συνταξιούχων αλλά του Υπουργού Εθνικής Άμυνας, και γνωμοδότησε θετικά. Είπε πως «Ναι, πρέπει να εφαρμοστεί ο 2838 και για τους αποχωρήσαντες προ του Ιουνίου του 2000». Αυτό έχει μία τετράγωνη λογική. Η λογική αυτή ποια είναι; Ότι οι μισθολογικές προαγωγές που δίδονται, εφόσον δεν έχουν ως προϋπόθεση κάποια ουσιαστικά προσόντα ή δεν περνούν από κάποιο συμβούλιο κρίσεων αλλά είναι αυτόματες, αυτό σημαίνει ότι στην πραγματικότητα είναι αύξηση του βασικού μισθού. Επομένως πρέπει να έχει περαιτέρω εφαρμογή. 
      Ο κύριος Υπουργός όμως δεν υλοποίησε την υπόσχεσή του. Ξεκίνησαν πάλι τις έγγραφες διαμαρτυρίες, τις πορείες, τις συγκεντρώσεις και είχαμε το εξής εκπληκτικό: Στις 12 Μαρτίου ο κύριος Υπουργός δέχεται πάλι τις ενώσεις στο γραφείο του και σύμφωνα με δημοσιεύματα του Τύπου –τα οποία δε διαψεύστηκαν- τους είπε: «Τώρα που θα έρθει η απόφαση του Ελεγκτικού Συνεδρίου –γιατί τη γνωμοδότηση δεν την εφάρμοσε το Γενικό Λογιστήριο- εμείς ως Κυβέρνηση θα εφαρμόσουμε τις αποφάσεις του Ελεγκτικού Συνεδρίου και θα εφαρμοστεί ο 2838 και στους συνταξιούχους εκείνους που δεν απολαμβάνουν αυτές τις αυξήσεις».
      Ταυτόχρονα όμως, –το άκρον άωτον της πολιτικής αναλγησίας και του εμπαιγμού- καταθέτετε νομοσχέδιο και με το νομοσχέδιο αυτό ανατρέπετε πλήρως, απόλυτα, εκείνο το οποίο υποσχέθηκε πριν από λίγες ημέρες ο Υπουργός Εθνικής Άμυνας στους συνταξιούχους. Είναι πολιτική συμπεριφορά αυτή; Για όνομα του Θεού, είναι αξιόπιστη συμπεριφορά Κυβέρνησης αυτή, να λέμε σήμερα επισήμως και να ξελέμε την επομένη, κατά τον πλέον επίσημο τρόπο; Επιτέλους, δε θα πρέπει να καταλάβουμε ότι όταν απευθυνόμαστε στους πολίτες -και μάλιστα πολίτες της σοβαρότητας που έχουμε να αντιμετωπίσουμε, τους συνταξιούχους- θα πρέπει τουλάχιστον να είμαστε ειλικρινείς μαζί τους;
      Έρχεστε λοιπόν με το καινούριο νομοσχέδιο το οποίο καταθέσατε -και το οποίο έχει πάει, από ό,τι πληροφορούμαι, στο Ελεγκτικό Συνέδριο για έλεγχο λόγω του ότι είναι συνταξιοδοτικό νομοσχέδιο- και οριστικά πλέον θεσμοθετείτε προσδιορισμό της σύνταξης κατά τρόπο διάφορο από εκείνον που ισχύει σήμερα, με αποτέλεσμα να έχουμε συνταξιούχους όχι δύο ή τριών ταχυτήτων, αλλά κάθε συνταξιούχος που θα βγαίνει θα έχει και διαφορετική μεταχείριση από τον προηγούμενό του. 
      Επιπλέον, καταργείτε και τις δικαστικές αποφάσεις. Δεν αποδέχεστε τις δικαστικές αποφάσεις. Εκείνο δηλαδή το οποίο είχε «σημαία» ο κ. Παπαντωνίου, ότι «θα βγει η απόφαση του Ελεγκτικού Συνεδρίου την οποία θα εφαρμόσω», έρχεται με ρητή διάταξη και λέει ότι δε θα εφαρμοστούν τυχόν δικαστικές αποφάσεις οι οποίες θα έχουν εκδοθεί. Έλεος πια!
      Η Νέα Δημοκρατία έχει συγκεκριμένες θέσεις σ’ αυτό το θέμα: ισότητα, νομιμότητα. Κι εσείς, εν πάση περιπτώσει, αν θέλετε να τηρήσετε ελάχιστα ψήγματα σοβαρότητας που έχουν μείνει, το καλύτερο που θα κάνετε και θα προσφέρετε στον ελληνικό λαό και στους συνταξιούχους είναι να φύγετε το ταχύτερο δυνατόν.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίνης έχει το λόγο.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, «η πολιτεία περιφρονεί μια τάξη ανθρώπων που δικαιούνται αντιμετώπιση αντίστοιχη προς την προσφορά τους». Αυτός είναι ο τίτλος ενός άρθρου σε έγκυρο μηνιαίο περιοδικό, που δημοσιεύθηκε πρόσφατα. 
      Πράγματι, η προχειρότητα, η ανευθυνότητα και η καθεστωτική νοοτροπία που διακρίνει αυτή την Κυβέρνηση στην αντιμετώπιση των προβλημάτων οδήγησαν τους συνταξιούχους σε οικονομική εξαθλίωση και κοινωνική απαξίωση. 
      Σωρεία τα προβλήματα που αντιμετωπίζουν οι συνταξιούχοι των Ενόπλων Δυνάμεων και των Σωμάτων Ασφαλείας. Πρώτο και σοβαρότερο: το συνταξιοδοτικό. Ακολουθούν τα παράπλευρα, πλην όμως λίαν σημαντικά κι εξοντωτικά γι’ αυτούς προβλήματα. Σ’ αυτή την κατηγορία υπάγονται: η διάλυση των μετοχικών ταμείων και κυρίως της Αεροπορίας, οι ατασθαλίες στον Αυτόνομο Οικοδομικό Οργανισμό Αξιωματικών, η τάση διάλυσης του «ΝΙΜΤΣ», η περιφρόνηση της Κυβέρνησης προς τις ορφανικές οικογένειες και η συστηματική άρνηση εφαρμογής των αποφάσεων των διοικητικών δικαστηρίων. 
      Κύριοι συνάδελφοι, είναι απίστευτο κι όμως αληθινό το γεγονός ότι οι σημερινές συντάξεις των αποστράτων αξιωματικών ανέρχονται στο 40% έως 43% των αποδοχών των εν ενεργεία συναδέλφων τους, παρά το ότι ο θεμελιώδης ν. 1854/1956 «Περί συντάξεων» καθορίζει ότι θα έπρεπε να ανέρχονται στο 80% των αποδοχών των εν ενεργεία αξιωματικών. Καμία τάξη συνταξιούχων, οποιουδήποτε ταμείου, δε δίνει τόσο χαμηλές συντάξεις.
      Κύριε Πρόεδρε, από το 1996 μέχρι σήμερα έχουν ψηφιστεί επτά συνολικά νόμοι. Κάθε ένας που έρχεται τάχα θα βελτιώσει τον προηγούμενο. Αντί όμως να γίνεται αυτό, χειροτερεύει τα πράγματα. Και πρόσφατα πληροφορούμεθα ότι ο Υπουργός Οικονομικών, σε συνεργασία με τον Υπουργό Κοινωνικών Ασφαλίσεων, προωθούν ένα νομοσχέδιο το οποίο αντί να δίνει λύση στα υφιστάμενα προβλήματα, οδηγεί σε απόγνωση και σε οικονομική εξόντωση τους αποστράτους των Ενόπλων Δυνάμεων και των Σωμάτων Ασφαλείας. 
      Κύριε Υφυπουργέ, στο ανοσιούργημα που έγινε σε βάρος των αποστράτων με τη μη εφαρμογή των διατάξεων των ν. 2838/2000 και 3016/2002 και για τους αποστρατευθέντες πριν από την 1.7.2000 τώρα έρχεται να προστεθεί και το ανοσιούργημα του προς ψήφιση νομοσχεδίου. 
      Κύριε Υφυπουργέ, οι απόστρατοι έφθασαν στο σημείο να απευθύνουν ανοιχτή επιστολή στον κύριο Πρωθυπουργό και τον καλούν να δώσει εντολή στο «νεκροθάφτη» -όπως τον αποκαλούν- Υπουργό του ΠΑΣΟΚ να αποσύρει το επίμαχο άρθρο που αφορά τους αποστράτους. 
      Καταθέτω για τα Πρακτικά την ανοιχτή επιστολή. 
      (Στο σημείο αυτό ο Βουλευτής κ. Αθηναίος Φλωρίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Για το Μετοχικό Ταμείο της Αεροπορίας τι να πει κανείς; Το διαλύσατε! Χθες έγινε σύσκεψη προκειμένου να βρεθεί το δώρο του Πάσχα. Ο κ. Φλωρίδης υποσχέθηκε ότι κάτι θα κάνει, όμως –και δυστυχώς- μέχρι σήμερα δεν έγινε απολύτως τίποτα!
      Να συνεχίσω για τις ορφανικές οικογένειες; Είναι ντροπή για όλους μας εδώ μέσα να δεχόμεθα αυτή τη μεταχείριση από την επίσημη πολιτεία. Τα παιδιά των ανθρώπων που έδωσαν τη ζωή τους για την πατρίδα, εμείς τα μεταχειριζόμεθα με τον πιο αισχρό τρόπο!
      Δε λέω τίποτε άλλο, κύριε Υφυπουργέ. Είναι ντροπή και θα έπρεπε να είναι εδώ σήμερα ο κ. Παπαντωνίου, αλλά και ο κ. Χριστοδουλάκης, να τα ακούσουν αυτά, καθώς επίσης και ο κ. Τσοχατζόπουλος, ο οποίος ήταν ο πρώην Υπουργός Εθνικής Αμύνης. Επαναλαμβάνω ότι είναι ντροπή και θα πρέπει όλοι εμείς εδώ να σηκωθούμε και να φύγουμε από τη Βουλή! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Θα τελειώσω με την άρνηση της εφαρμογής των αποφάσεων των διοικητικών δικαστηρίων. Και εδώ τα ίδια και χειρότερα! Ο «Συνήγορος του Πολίτη» εγκαλούσε την Κυβέρνηση και τον Υπουργό Εθνικής Αμύνης για την πρακτική αυτή της άρνησης εφαρμογής των αποφάσεων των διοικητικών δικαστηρίων και μάλιστα έλεγε ότι τέτοιες καταστάσεις διασύρουν τις Ένοπλες Δυνάμεις.
      Όμως, κύριε Πρόεδρε, θα επανέλθω στη δευτερολογία μου. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κορτσάρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
      Κύριε Υφυπουργέ, καθόλου δεν θα ήθελα σήμερα να ήμουν στη θέση σας, γιατί το θέμα που μας απασχολεί είναι και πολύ λεπτό και σοβαρό και κρίσιμο και άπτεται της ιστορίας, της αξιοπρέπειας, του αισθήματος ευθύνης αυτού του λαού. Επειδή μέχρι σήμερα δεν έχει επιδειχθεί από το Υπουργείο σας η ανάλογη ευθιξία και αποτελεσματικότητα, εκ των προτέρων θεώρησα τη θέση σας ιδιαίτερα δύσκολη. Και η θέση σας γίνεται δυσκολότερη, γιατί σήμερα όπως και χθες δεν μπορείτε να επικαλείσθε ούτε ευρωπαϊκές επιδοτήσεις –όπως κάνετε για τους δυστυχείς γεωργούς- ούτε να κάνετε επικλήσεις διαδικαστικών ή νομικιστικών δικαιολογιών. Ούτε διαδικασίες χρειάζονται ούτε νομικές αποφάσεις που να σας καλύπτουν. 
      Δυστυχώς για σας όλα όσα λέτε και κάνετε σας αποκαλύπτουν! Και αποκαλύπτουν όχι μόνο εσάς, τους Υπουργούς Εθνικής Αμύνης, αλλά την Κυβέρνηση στο σύνολό της, ότι επιθυμεί -και επιθυμεί εξυπηρετώντας σκοπιμότητες- να εμπαίξει και να εμπαίζει στο διηνεκές και τα στελέχη των Ενόπλων Δυνάμεων και των Σωμάτων Ασφαλείας, αλλά και τους εν αποστρατεία συναδέλφους τους. 
      Ένα μέρος των εν αποστρατεία, δηλαδή των συνταξιούχων, στρατιωτικών μπορείτε να το δείτε εκεί ψηλά, κύριε Υπουργέ, εάν υψώσετε το κεφάλι σας προς τα θεωρεία της Βουλής και αντικρίσετε τις λευκές κεφαλές τους. Ελευκάνθησαν σε αξιοπρέπεια, σε σοβαρότητα, σε τιμιότητα και σε έντιμον πενία -σε «στίλβουσα πενία», όπως λέγαμε- και παραμένουν σήμερα το ίδιο σοβαροί, το ίδιο αξιοπρεπείς, το ίδιο υπερήφανοι -φευ- όμως το ίδιο πένητες! Θα πρέπει η πολιτεία στο σύνολό της -χωρίς να παραβλέψω και τις δικές μας διαχρονικές ευθύνες- να ντρέπεται και να τους αντικρίζει, πολύ δε περισσότερο να αντιδικεί με αυτούς. 
      Γιατί, επί των κυβερνήσεών σας μεταξύ των πολλών πρωτοτυπιών, των γνωστών για πρώτη φορά, είχαμε και την αυθεντικά πρωτότυπη αλλά και κατ’ επανάληψη σημειωθείσα διαμαρτυρία των αποστράτων αξιωματικών σε συγκεντρώσεις τους που απαθώς βέβαια τις αντιμετωπίσατε και με ιδιαίτερα απαξιωτικό τρόπο αποφύγατε να δώσετε απαντήσεις, πολύ δε περισσότερο λύσεις. Είναι γνωστό πώς κάθε φορά που μια οργανωμένη κοινωνική ομάδα προβαίνει σε συγκεντρώσεις διαμαρτυρίας διεκδικητικού τύπου, εκείνο που οι οργανωτές σκέφτονται και επιχειρούν είναι πως θα καταστήσουν θορυβωδέστερη και επιθετική έως και πολύ επιθετική τη συγκέντρωση για να αιφνιδιάσουν, να θορυβήσουν, να τρομάξουν ή να τρομοκρατήσουν την Κυβέρνηση. 
      Εδώ έχουμε ξεχωριστή περίπτωση. Θα έπρεπε να είσαστε παρών σε συζητήσεις τους πριν από κάθε συγκέντρωση διαμαρτυρίας. Θα έπρεπε να ακούτε τα όσα διαμείβονται, τις αγωνίες τους μήπως κανείς παρεκτραπεί, μήπως δημιουργήσουν κυκλοφοριακά προβλήματα, μήπως δημιουργήσουν επεισόδια, μήπως παρακωλύσουν την εύρυθμη λειτουργία της αγοράς και της κοινωνίας. ‘Ετσι σιωπηλοί και σοβαροί επιχειρούν να διεκδικήσουν, να ενημερώσουν, να συγκινήσουν, να πείσουν. Και μέσα και εξαιτίας της σοβαρότητας, της υπερηφάνειας, του αισθήματος ευθύνης αποδυναμώνουν τις ενέργειές τους, αποδυναμώνουν τις κινητοποιήσεις τους και τις καθιστούν αυτόχρημα ατελέσφορες και αναποτελεσματικές, γιατί δεν βιώνουν, δεν καταστρέφουν, δεν παρακωλύουν, δεν απειλούν. Ενημερώνουν και περιμένουν. Διαδηλώνουν ήρεμα, απλά, σοβαρά και απογοητεύονται ξανά και ξανά. 
      Και εσείς, κύριε Υπουργέ, ενδεχομένως να επηρεάζεστε σπανίως και επ’ ολίγον και να εκτιμάτε την σοβαρότητά τους. Αλλά πάντα στο τέλος αδιαφορείτε αφού δυστυχώς για τους στρατηγούς, τους αξιωματικούς, μετά από κάθε συγκέντρωση διαμαρτυρίας οι συνταξιούχοι διαλύονται ήρεμα. Και αφού έχετε δεχθεί την επιτροπή τους και αφού τους διαβεβαιώσατε περί των καλών σας προθέσεων και των σθεναρών αποφάσεών σας να πιέσετε, να εξασφαλίσετε και τέλος να χορηγήσετε αυξήσεις και παροχές, χαμογελάτε μόλις η επιτροπή αποχωρήσει περιχαρής γιατί για μια ακόμη φορά εξασφαλίσατε περιθώριο υπομονής, αντοχής και αναμονής και αφού έχετε παραπέμψει σε συλλογικά όργανα, σε νέες επιτροπές και σε νέες δολιχοδρομικές αποφάσεις και σε πλήρη ευδαιμονία, ηρεμείτε. Γιατί πάλι καταφέρατε να γλιτώσετε από τους ενοχλητικούς σοβαρούς, από τους αξιοπρεπείς στρατηγούς, τους ήρεμους λοχαγούς, τους ευγενικούς ανθυπασπιστές. 
      Σας μιλά σήμερα, κύριε Υπουργέ, ένας από αυτούς που αν δημιουργικές –ήλπιζα- ανησυχίες μου και αισθήματα για προσφορά στο σύνολο δεν με είχαν οδηγήσει στην εκλογική κονίστρα και μέσω αυτής στο ελληνικό Κοινοβούλιο ίσως να ήμουν εκεί πάνω μαζί τους παρακολουθώντας τη διαδικασία και περιμένοντας την απάντησή σας. Σήμερα εξαντλήστε, κύριε Υπουργέ, ως καθ’ ύλην αρμόδιος κάθε δυνατότητά σας και με αποφασιστικότητα δεσμευτείτε ενώπιον της Εθνικής Αντιπροσωπείας ότι θα πράξετε τον καθήκον σας, όπως όλοι που έχετε την τιμή να προΐστασθε έπραξαν και πράττουν στη ζωή τους και χωρίς αναβλητικότητα, χωρίς υποσχεσιολογίες, χωρίς πομπώδεις και ρητορικές αναφορές στα δίκαια αιτήματα, που βέβαια είναι επί του παρόντος δύσκολο να επιλυθούν. Επαναλαμβάνω, δεσμευτείτε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε ολοκληρώστε.
     ΝΙΚΟΛΑΟΣ ΚΟΡΤΣΑΡΗΣ: Τελειώνω, κύριε Πρόεδρε.
     Δεσμευτείτε ότι θα συνδέσετε την παραμονή σας στην Κυβέρνηση με την ικανοποίηση των αιτημάτων τους και την απόδοση δικαιοσύνης που θα σας καταξιώσουν, αλλά που είναι και ιστορική υποχρέωση για σας, για την Κυβέρνηση, για το κράτος ολόκληρο. Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Ο κ. Λυμπερακίδης έχει το λόγο.
     ΛΕΩΝΙΔΑΣ ΛΥΜΠΕΡΑΚΙΔΗΣ: Ευχαριστώ, κύριε Πρόεδρε.
     Θα αναφερθώ, κύριε Πρόεδρε, μόνο στη Γενική Τράπεζα της Ελλάδος, την τράπεζα των στρατηγών, όπως επικαλείτο κατά το παρελθόν και που σήμερα με το πλιάτσικο που εφήρμοσαν τα διορισμένα τρωκτικά των τελευταίων κυβερνήσεων, από τράπεζα των στρατηγών έγινε τράπεζα των στρατηγικών επενδυτών και οδηγείται στην απαράδεκτη κατάσταση της παρέμβασης της Τράπεζας της Ελλάδος.
     Η Γενική Τράπεζα της Ελλάδος, κύριε Πρόεδρε, ιδρύθηκε το 1937 από το Μετοχικό Ταμείο Στρατού σας φορέας αποκλειστικής διαχείρισης των αποθεμάτων του ταμείου. 
      Ακολούθησε το φιλόδοξο εγχείρημα του1966, απ’ όπου απεκτήθη το όνομα «Γενική Τράπεζα της Ελλάδας» και μέχρι το 1996 αυτή η τράπεζα, παρά το σκληρό τραπεζικό ανταγωνισμό, κατόρθωσε να διατηρεί το 2,5% της τραπεζικής αγοράς, εξασφαλίζοντας στο Μετοχικό Ταμείο Στρατού κέρδη ύψους μέχρι και 1,2 δισεκατομμύρια δραχμές ετησίως.
      Το 1997 η τότε κυβέρνηση αποφάσισε να επεκτείνει το ισοπεδωτικό της έργο, δυστυχώς, και στη Γενική Τράπεζα της Ελλάδας. Έτσι, εκμεταλλευόμενη κομματικά τις δυνατότητες της τράπεζας, τη χρησιμοποίησε και εξακολουθεί ακόμα να τη χρησιμοποιεί ανέξοδα, με ξένα κεφάλαια, ως εφαλτήριο ικανοποίησης πολιτικών και άλλων φιλοδοξιών φίλων της, όμως και βολέματος «ημετέρων» στο χώρο αυτό.
      Το Μετοχικό Ταμείο Στρατού, απ’ αυτόν τον τρόπο διαχείρισης, έχασε και τα ελάχιστα κέρδη που είχε από την τράπεζα, ενώ αυτή βυθίζεται συνεχώς στο χάος. 
      Κύριε Πρόεδρε, η Κυβέρνηση με το πρόσχημα της ιδιωτικοποίησης και του αποχαρακτηρισμού της τράπεζας ως «στρατιωτικής», μεθόδευσε και διέθεσε το 33% των μετοχών του Μετοχικού Ταμείου Στρατού σε επιλεγμένους στρατηγικούς επενδυτές, οι οποίοι επωφελήθηκαν το «φιάσκο» του χρηματιστηρίου, αγόρασαν φθηνά και πούλησαν το μερίδιό τους αρκετές φορές ακριβότερα, καρπούμενοι έτσι δεκάδες δισεκατομμύρια εις υγείαν των εξαπατηθέντων μετόχων του Μετοχικού Ταμείου Στρατού.
      Με τη μέθοδο της αύξησης αυτής του μετοχικού κεφαλαίου κατάφερε  το αδιανόητο, να εξανεμίσει εκατόν πενήντα δισεκατομμύρια δραχμές από την περιουσία του Μετοχικού Ταμείου Στρατού, εκποιώντας ακίνητη περιουσία του –και μάλιστα σε τιμή ευκαιρίας- για να οικονομήσει κεφάλαια, περί τα είκοσι πέντε δισεκατομμύρια δραχμές από τα χρηματικά διαθέσιμα του Μετοχικού Ταμείου Στρατού.
      Αυτήν την πραγματικά οικτρή κατάσταση της τράπεζας επισήμανε στις 5 Οκτωβρίου του 1999, με ανακοίνωσή της, ακόμα και η ΠΑΣΚΕ εργαζομένων της Γενικής Τράπεζας -τα δικά τους παιδιά- λέγοντας επί λέξει τα εξής: «Η Γενική Τράπεζα ποτέ δεν βρέθηκε σε χειρότερη θέση, σίγουρα η κατάσταση είναι μη ελεγχόμενη, σε κάποια κατάλληλη χρονική στιγμή θα πρέπει να κληθούν και να επέμβουν τα αρμόδια θεσμοθετημένα ελεγκτικά όργανα της πολιτείας, όπως η Τράπεζα της Ελλάδας, το ΣΔΟΕ και, ίσως, ο αρμόδιος εισαγγελέας, για να μπορέσει η τράπεζα να κάνει νέο ξεκίνημα, απαλλαγμένη από την «κόπρο του Αυγείου». 
      Αυτά δεν τα λέω εγώ, αλλά η ανακοίνωση. Η ανακοίνωση μιλά, επίσης, για «πλιάτσικο» με τη συνέργεια της διοίκησης της τράπεζας και του Μετοχικού Ταμείου Στρατού. 
      Εδώ λυπούμαι ιδιαίτερα, κύριε Υπουργέ, διότι παρά την έκκληση ακόμα και των δικών σας παιδιών δεν έγινε παρέμβαση από κανένα φορέα. Γιατί άραγε; Τι τους εμπόδισε να εκπληρώσουν την αποστολή τους;
      Κύριε Πρόεδρε, το περίεργο είναι ότι πάλι γίνεται αναζήτηση στρατηγικού επενδυτή με εκχώρηση του μάνατζμεντ και, μάλιστα, με την πώληση του 28% των μετοχών, τώρα που η χρηματιστηριακή αξία της μετοχής είναι μόνο χίλιες διακόσιες δραχμές. Ποιος άραγε πάλι θα ωφεληθεί απ’ αυτήν τη χαριστική προσφορά σε βάρος της περιουσίας των αξιωματικών, οι οποίοι ουσιαστικά θα βρεθούν έξω από την τράπεζα; 
      Την πραγματικά θλιβερή κατάσταση της τράπεζας την περιγράφει –προς τιμήν του- ο νέος πρόεδρος του Διοικητικού Συμβουλίου κ. Αντώνης Χασιώτης, ο οποίος στην επιστολή που έστειλε στον πρόεδρο του Μετοχικού Ταμείου Στρατού –την οποία καταθέτω- αναφέρει ότι τελικώς είναι η μοναδική λύση η εύρεση στρατηγικού επενδυτή.
      (Στο σημείο αυτό ο Βουλευτής κ. Λεωνίδας Λυμπερακίδης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τέλος πάντως, το έργο παίχτηκε ξανά, το είδαμε ξανά και με το «φιάσκο» της «ROCHDILE» και με την εκποίηση των μετοχών και με τη μορφή της αύξησης του μετοχικού κεφαλαίου, πράξη που τελικώς έγινε αιτία να οικονομήσουν πάλι μερικοί «αετονύχηδες».
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, τελειώνω λέγοντας ότι για το «κατάντημα» αυτό της Γενικής Τράπεζας της Ελλάδας υπάρχουν υπεύθυνοι που νομίζω ότι πρέπει να λογοδοτήσουν, να πληρώσουν, όπου και αν βρίσκονται. Αυτό θεωρώ ότι είναι απαίτηση όλου του ελληνικού λαού, όλων των συναδέλφων όλης της Βουλής και όλων μας.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, θα ήθελα να πάρω το λόγο για το δικαιούμενο από τον Κανονισμό χρόνο, διότι θα ήθελα να μιλήσω για την περίοδο που ήμουν ήδη στην Κυβέρνηση.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα και εγώ το λόγο.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Αποστολάκη. Με βάση το άρθρο 135 δικαιούσθε το λόγο.
     Και εσείς, κύριε Μητσοτάκη, από τον Κανονισμό δικαιούσθε το λόγο εφόσον ζητάτε. Μετά τον Υπουργό.
      Εσείς, κύριε Αποστολάκη, δικαιούσθε το λόγο ως πρώην Υπουργός, εφόσον κρίνονται πράξεις της θητείας σας, αλλά στο τέλος της συζήτησης. Θα έχετε, λοιπόν, υπομονή. 
      Ο κύριος Υφυπουργός έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, κύριοι συνάδελφοι, θέλω να εκφράσω και εγώ τη βαθιά οδύνη μου για ένα ατύχημα το οποίο συγκλόνισε όλον τον Ελληνισμό και κάθε άνθρωπο και ασφαλώς θεωρώ ότι τα θερμά μας συλλυπητήρια και η συμπαράσταση στους γονείς τους είναι ο ελάχιστος λόγος της δική μας αναφοράς, αλλά προπάντων, όπως τόνισε και ο Πρόεδρος της Βουλής ήλθε ο καιρός να αλλάξουμε και να αναλάβουμε τις ευθύνες σε ατομικό και συλλογικό επίπεδο, για να μην κλάψουμε πάλι για τέτοιου είδους ατυχήματα.
      Βέβαια καλό είναι να μη βιαζόμαστε, όπως έκανε ο αγαπητός συνάδελφος ο κ. Σπηλιωτόπουλος, να πετάμε πέτρες και να γινόμαστε δικαστές, χωρίς καν να περιμένουμε τα αρμόδια όργανα και τις αρμόδιες αρχές να βγάλουν τα συμπεράσματά τους.
      ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, μην αναλαμβάνετε το φορτίο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν αναλαμβάνω, κύριε Κεδικογλου, αλλά σέβομαι τις επιτροπές …
      ΒΑΣΙΛΗΣ ΚΕΔΙΚΟΓΛΟΥ: Να αναφέρετε έναν έλεγχο για κανονικότητα φορτίου. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Θα συζητηθεί σίγουρα το τραγικό δυστύχημα διεξοδικά στη Βουλή. Να είσθε σίγουρος.
      Συνεχίστε, κύριε Υπουργέ, επί της επερωτήσεως. Μη δέχεστε διακοπές από τον κ. Κεδίκογλου.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Στην επερώτηση, τώρα.
      Θέλω να πω στους κυρίους συναδέλφους, που πολλοί από αυτούς έχουν παίξει ένα σημαντικό ρόλο στις Ένοπλες Δυνάμεις, σαν στελέχη των Ενόπλων Δυνάμεων ότι η εικόνα την οποία εμφάνισαν λίγο πριν είναι μακριά από την πραγματικότητα και μάλιστα είναι μία εικόνα η οποία δεν τιμά την στρατιωτική οικογένεια και αυτούς που υπηρετούν αυτήν τη στιγμή επάξια και με τη δική τους στάση, δουλειά, περηφάνια, διαφυλάττουν την εδαφική μας ακεραιότητα, την ασφάλειά μας, σε έναν κόσμο ο οποίος είναι ιδιαίτερα ρευστός με όλες αυτές τις περιπέτειες, τις δοκιμασίες της ειρήνης που σήμερα περνάμε και τους επαναπροσδιορισμούς.
      Θεωρώ, λοιπόν, ότι αυτός ο χώρος θα πρέπει να προσεγγίζεται με όσο το δυνατόν μεγαλύτερη συναίνεση –και το εννοώ αυτό- γιατί νομίζω ότι παλεύουμε όλοι για τον κοινό σκοπό. 
      Θα αναφέρω παρακάτω παράδειγμα, όσον αφορά τα στοιχεία στα οποία αναφέρθηκαν οι συνάδελφοι, για να δείτε ότι δεν είναι κοντά στην πραγματικότητα ή ότι εσκεμμένα θέλουν να διαστρεβλώσουν την πραγματικότητα.
      Κατ’ αρχάς θα ήθελα να πω για τους μισθούς πείνας που άκουσα, εξαθλίωσης κλπ. Μεγάλες κουβέντες σε μία πραγματικότητα η οποία δεν υπάρχει.
      Θα ήθελα να καταθέσω ένα σημείωμά μου με τους μισθούς, όπως έχουν διαμορφωθεί, των εν ενεργεία, γιατί η επερώτηση αναφέρεται στη μισθολογική πολιτική της Κυβέρνησης. 
      Στις 31-12-1996 ο Α/ΓΕΕΘΑ έπαιρνε 650.725. Την 1-1-2003 1.671.177, δηλαδή αύξηση 156,818%. Ο Αντιστράτηγος στις 31-12-1996 έπαιρνε 569.739 και την 1-1-12003 1.197.201, δηλαδή αύξηση 110,131%. 
      ΜΟΣΧΟΣ ΓΙΚΟΝΟΓΛΟΥ: Ποια κυβέρνηση τα έδωσε αυτά, κύριε Υπουργέ;
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αυτή ήταν η Κυβέρνηση του Σημίτη, η Κυβέρνηση του ΠΑΣΟΚ, κύριε συνάδελφε.
      ΜΟΣΧΟΣ ΓΙΚΟΝΟΓΛΟΥ: Να τα λέμε αυτά. Τι έδωσε η Νέα Δημοκρατία;
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ανθυπολοχαγός. Το 1996 έπαιρνε 302.675, το 2003 413.346, δηλαδή αύξηση 36,56%. Και στο ΕΚΟΕΜΣ, γιατί αναφερθήκατε πέρα από τα ταμεία στα οποία θα έρθω στη συνέχεια, το 1998 ο Α/ΓΕΕΘΑ έπαιρνε 25.832. Το 2003 παίρνει 90.748, δηλαδή αύξηση 250%.
      Ο αντιστράτηγος έπαιρνε 23.042 το 1998, το 2003 παίρνει 80.883, 250% αύξηση. 
      (Στο σημείο αυτό ο Υφυπουργός Εθνικής Άμυνας, κ. Αποστολίδης καταθέτει για τα Πρακτικά το προαναφερθέν έγγραφο, το οποίο έχει ως εξής:
      (να φωτογραφηθεί ο πίνακας σελ.61)
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εάν έτσι διαστρεβλώνετε την πραγματικότητα, κύριοι συνάδελφοι, τότε δεν είστε αξιόπιστοι ούτε στην ίδια την στρατιωτική οικογένεια, ούτε στην κοινωνία. 
      Θα καταθέσω τώρα έναν πίνακα από το βαθμό του Α/ΓΕΕΘΑ μέχρι το βαθμό του Λοχαγού. Καλό είναι να δοθεί στους κυρίους συναδέλφους για να τα διαβάσουν καλύτερα, εκτός και αν θέλουν να διαστρεβλώνουν πάντα την πραγματικότητα. 
      (Στο σημείο αυτό ο Υφυπουργός Εθνικής Άμυνας, κ. Αποστολίδης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (να φωτογραφηθεί ο πίνακας σελ.63)
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Επειδή αναφερθήκατε ότι κάνουμε επανειλημμένως νόμους, θα ήθελα να με ακούσετε με προσοχή και αν έχετε επιχειρήματα να αντιπαρατεθείτε. Εγώ πιστεύω –και είναι τιμή για μας- ότι κάναμε πολλά στη στρατιωτική οικογένεια και δώσαμε μεγάλο βάρος στο ανθρώπινο δυναμικό. Και έχουμε να κάνουμε ακόμη πολύ περισσότερα. Είμαστε ανοιχτοί με τη στρατιωτική οικογένεια και τους αποστράτους και αυτή είναι η φροντίδα μας. Ο εκσυγχρονισμός και η αναβάθμιση σε όλα τα επίπεδα. Και στο ανθρώπινο δυναμικό και στον εκσυγχρονισμό των εξοπλιστικών προγραμμάτων και στην εκπαίδευση και στην ανασυγκρότηση των Ενόπλων Δυνάμεων. Έχουν ένα κοινό εθνικό σκοπό για την εδαφική ακεραιότητα αυτού του τόπου και για την ασφάλεια των πολιτών μας, για να μπορεί η Ελλάδα μας να πάει μπροστά. 
      Οι Κυβερνήσεις, λοιπόν, του Κώστα Σημίτη εξαντλούν τις αντοχές του προϋπολογισμού και αυτό το αποδεικνύουν στην πράξη. Είναι γνωστό σε σας ότι για 3-3,5 χρόνια δεν υπήρξε ούτε καν ένα νομοσχέδιο και το λέω επειδή μας κατηγορείτε ότι καταθέσαμε πολλά νομοσχέδια. Εσείς στις αρχές της δεκαετίας του 1990 δεν καταθέσατε ούτε καν ένα νομοσχέδιο που να αφορούσε σε κάτι τους στρατιωτικούς. Αυτό είναι ένα δείγμα γραφής. Δεν γυρίζω, όμως, πίσω. 
      Έρχομαι σε νομοσχέδια, τα οποία εμείς περάσαμε και θα τα ακούσετε ένα, ένα για να δείτε ποια είναι η αλήθεια. Νόμος 2448 του 1996, νόμος 2512 του 1997, νόμος 2592 του 1998, νόμος 2768 του 1999, νόμος 2838 του 2000 και νόμος 3016 του 2002. Έγιναν σαφέστατες βελτιώσεις των μισθολογικών και συνταξιοδοτικών αποδοχών, δεδομένου ότι οι απελθούσες μεταβολές στο βασικό μισθό και κατ’ επέκταση στο επίδομα των εν ενεργεία στρατιωτικών επεκτάθηκαν και στους συνταξιούχους στρατιωτικούς, γεγονός που ανεβάζει αισθητά τη θέση του. 
      Ο σκοπός μας και η ενασχόλησή μας με τα προβλήματα του πολιτικού και στρατιωτικού προσωπικού και τους απόστρατους είχε ένα και μόνο ενδιαφέρον: Την αναβάθμισή τους τη μισθολογική, αλλά και τις υποδομές και δομές, στις οποίες θα αναφερθώ παρακάτω. Τι κάναμε με το νόμο 2448 του 1996; Θεσπίσαμε νέο μισθολόγιο των στρατιωτικών με αυξήσεις στους μισθούς τους. Αυτή είναι μία πραγματικότητα. Ο νόμος 2512 του 1997 θέσπισε για πρώτη φορά διάταξη σύμφωνα με την οποία οι συντάξιμες αποδοχές των αποστράτων, ανεξάρτητα από το χρόνο αποστρατείας προσδιορίζονται κάθε φορά από το ύψος του βασικού μισθού και του χρονοεπιδόματος των εν ενεργεία στρατιωτικών. Νόμος 2592 του 1998. Βελτιώσεις στις διατάξεις του νόμου 2448 του 1996, οι οποίες μεταφέρθηκαν και στις αποδοχές των ομοιόβαθμων στρατιωτικών. Νόμος 2768 του 1999. Καθιέρωσε μισθολογικές προαγωγές στο βαθμό του συνταγματάρχη και αποδοχές ταξιάρχου με συμπλήρωση είκοσι τριών ετών υπηρεσίας αξιωματικού. Νόμος 2838 του 2000. Νέες μισθολογικές προαγωγές των εν ενεργεία στρατιωτικών, αποδέσμευση του διοικητικού βαθμού από το μισθολογικό βαθμό σε όλους τους βαθμούς. Νόμος 3016 του 2002. Βελτίωση των μισθολογικών προαγωγών που δόθηκαν με το νόμο 2838 του 2000. 
      Πέραν όλων αυτών η αύξηση του αφορολόγητου στα 10.000 ευρώ έχει επιφέρει μία επιπλέον βελτίωση των αποδοχών των στρατιωτικών. Με όλες αυτές τις ρυθμίσεις φθάσαμε σε πολύ ικανοποιητικές αυξήσεις. Ειδικότερα ο μισθός του αντιστρατήγου από το 1996 μέχρι σήμερα αυξήθηκε κατά 80%, ενώ ο μισθός του ανθυπολοχαγού αυξήθηκε κατά 32%.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κακώς.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Στο εφάπαξ πετύχαμε αύξηση στον αντιστράτηγο, από το 1996 μέχρι σήμερα, κατά 104%, ενώ στο βοήθημα ΕΚΟΕΜΣ, όπως προανέφερα, στον αντιστράτηγο τύχαμε αύξηση κατά 250%. Κύριοι συνάδελφοι, αυτά τα στοιχεία είναι ελέγξιμα.
      Τι λέμε εμείς και μέσα σε αυτήν την Αίθουσα και στους αποστράτους; Λέμε ότι τα τελευταία πέντε χρόνια οι στρατιωτικές συντάξεις είναι μεγαλύτερες του 50%, υπερβαίνοντας κατά πολύ τις αυξήσεις που χορηγήθηκαν στις άλλες κατηγορίες συνταξιούχων του δημοσίου. Αυτή είναι μια πραγματικότητα. Θέλουμε περισσότερα; Να παλέψουμε για τα περισσότερα, όχι όμως να μιλάμε για συντάξεις της πείνας και εξαθλίωση, γιατί αυτό πραγματικά έρχεται σε κατάφωρη αντίφαση με την πραγματικότητα. 
      Έρχομαι τέλος στα μετοχικά ταμεία, στα οποία αναφέρθηκαν οι συνάδελφοι προηγούμενα. Πράγματι κι εγώ είδα τις ενώσεις των αποστράτων και δεσμευτήκαμε απέναντί τους ότι η αναπλήρωση των κοινωνικών πόρων είναι δέσμευση της Κυβέρνησης και θα γίνει πραγματικότητα. Να μου πείτε ότι καθυστερήσαμε; Καθυστερήσαμε. Καθυστερήσαμε μέσα σε αυτήν τη διετία και από την πρώτη συνάντηση που είχα με την ένωση των αποστράτων είπα ότι θέλουμε να κάνουμε τις μελέτες βιωσιμότητας αυτών των ταμείων. Πιστεύω ότι μετά το Πάσχα θα έχουμε στα χέρια μας τις μελέτες βιωσιμότητας αυτών των ταμείων, γιατί δεν θέλουμε ευκαιριακά και συγκυριακά να δίνουμε κάποια λεφτά στα ταμεία τους. Θέλουμε υγιή ταμεία, τα οποία να μπορούν στο μέλλον και να διασφαλίσουν τις συντάξεις και οι συντάξεις να αναβαθμίζουν συνεχώς το εισόδημα των αξιωματικών, οι οποίοι προσέφεραν τόσα πολλά στην πατρίδα μας και στις Ένοπλες Δυνάμεις.
      Να αναφερθώ όμως πιο συγκεκριμένα στα ζητήματα τα οποία θέτονται με την επερώτηση. 
      Κατ΄ αρχάς θα αναφερθώ στο πρώτο θέμα, το οποίο αφορούσε τη διαφορά που υπήρξε ανάμεσα σε αυτούς που αποστρατεύτηκαν  πριν το 2000 και σε αυτούς που αποστρατεύτηκαν μετά το 2000. Είναι μια πραγματικότητα και υπήρξαν αυτές οι συναντήσεις που είπα προηγουμένως, κύριοι συνάδελφοι. Είναι ένα θέμα το οποίο δεν αφορά μόνο το νομικό μέρος. Είναι ένα θέμα που αφορά τα περιθώρια και τις αντοχές που έχει ο προϋπολογισμός. 
      Νομίζω ότι σε αυτήν την κατεύθυνση -επειδή το κάνατε νομικό θέμα, κύριε Σπηλιωτόπουλε, και το γνωρίζετε, εγώ το είπα και στις ενώσεις των αποστράτων- υπάρχουν οκτώ αποφάσεις του Ελεγκτικού Συνεδρίου, οι οποίες είναι αρνητικές. Και μάλιστα τη στιγμή που εκδίδονταν η γνωμοδότηση της ολομέλειας του Ελεγκτικού Συνεδρίου, παράλληλα δημοσιευόταν -το Μάιο- απόφαση του Ελεγκτικού Συνεδρίου -θα την καταθέσω στα Πρακτικά για να την έχετε- η οποία ήταν αρνητική.
      (Στο σημείο αυτό ο κύριος Υπουργός καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Υπάρχουν οκτώ αποφάσεις αρνητικές. Υπάρχει και μια –που καταθέτεται εδώ- θετική. Δηλαδή υπάρχει πράγματι μια διαφορετική αντιμετώπιση για το ίδιο ζήτημα. 
      ΒΑΣΙΛΗΣ ΚΕΔΙΚΟΓΛΟΥ: Η νομολογία αλλάζει. Φυσικό είναι. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν έχει καθιερωθεί νομολογία. Κύριε Κεδίκογλου, αφήστε τους νομικούς να έχουν λίγο χώρο. Όταν έχεις επτά διαφορετικές αποφάσεις εκ των οποίων οι οκτώ είναι αρνητικές και η μία θετική, περιμένεις να δεις τι απόφαση θα βγάλει η ολομέλεια του δικαστηρίου. 
      Εγώ όμως λέω ότι δεν είναι μόνο το νομικό θέμα. Πέρα από αυτό γνωρίζουν πολύ καλά και οι κύριοι συνάδελφοι ότι τα θέματα που αφορούν συνταξιοδοτικά ζητήματα είναι ασφαλώς αποκλειστικής αρμοδιότητος του Υπουργείου Οικονομικών, του Υπουργείου Οικονομίας και Οικονομικών. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Εξάλλου νομίζω ότι εμάς δεν μας ταιριάζει να παίζουμε το ρόλο του καλού και του κακού. Δηλαδή κάποιοι που είναι στο ένα Υπουργείο να λένε ότι «εμείς είμαστε οι καλοί και οι άλλοι είναι οι κακοί». Ουαί και αλίμονο αν συνέβαινε το κάθε Υπουργείο να έχει τη δική του γραμμή πλεύσης και να έχει διαμορφώσει τις δικές του επιμέρους πολιτικές. 
      Θεωρώ ότι μια τέτοια διακυβέρνηση δεν θα είχε ένα αποτέλεσμα όπως εμείς το γνωρίζουμε. Και έχει απαντηθεί αυτό το αίτημα. 
      Αυτά που λέτε ότι είπε ο κύριος Υπουργός, να δούμε την άλλη απόφαση και να πάμε στο Υπουργείο Οικονομικών, θα ήθελα να πω…
      ΒΑΣΙΛΗΣ ΚΕΔΙΚΟΓΛΟΥ: Αυτά είναι θέματα του Υπουργείου Οικονομικών…
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακριβώς αυτό λέω και εγώ. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε. 
      ΜΟΣΧΟΣ ΓΙΚΟΝΟΓΛΟΥ: Άλλοι είναι οι ανίκανοι που δεν ξέρουν πού να απευθυνθούν…
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ μη διακόπτετε τον ομιλητή. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριοι συνάδελφοι, όπως σας είπα και στην αρχή, αυτή η Κυβέρνηση εξαντλεί όλα τα περιθώρια για να μπορέσει πραγματικά να αναβαθμίσει την κατάσταση του ανθρώπινου δυναμικού σ΄ έναν ευαίσθητο χώρο που είναι ο χώρος των Ενόπλων Δυνάμεων. Και σας είπα ότι το ενδιαφέρον μας είναι προς αυτήν την κατεύθυνση. Είναι ένα θέμα που μπορούμε να το δούμε στο μέλλον και να το εξετάσουμε. 
      Ένα άλλο ζήτημα είναι ότι  εμείς  θέλουμε να κάνουμε με το νέο μισθολόγιο κοινούς κανόνες, αρχές και τις όποιες ενδεχόμενα ανισότητες και αδικίες υπάρχουν μέσα είτε στο επιμέρους μισθολόγιο το στρατιωτικό είτε γενικότερα στο μισθολόγιο της Δημόσιας Διοίκησης, να τις ρυθμίσουμε. 
      Γνωρίζετε πολύ καλά ότι, δυστυχώς, όπως εξελίσσεται το ελληνικό κράτος υπήρξαν πολλά διαφορετικά μισθολόγια. Συνάδελφοι καθηγητές γνωρίζουν πολύ καλύτερα αυτήν την εξέλιξη. Θεωρώ ότι βρισκόμαστε σ΄ ένα δρόμο προς ένα σωστό μισθολόγιο όπου και την αξιοσύνη θα επιβραβεύει και κίνητρα θα δίνει και θα αναβαθμίζει την κατάσταση των εργαζομένων σε όποιο τομέα και αν βρίσκονται στο δημόσιο. 
      Ιδιαίτερα όμως στο χώρο των Ενόπλων Δυνάμεων η κατάσταση η μισθολογική και στο πολιτικό προσωπικό και στο στρατιωτικό προσωπικό θα τείνει συνεχώς να αναβαθμίζεται. Και η προσπάθειά μας είναι συνεχώς προς αυτήν την κατεύθυνση. 
      Έτσι, λοιπόν, και στο νέο μισθολόγιο που συζητάμε γιατί να μη ληφθεί υπόψη και το ανώτατο συνδικαλιστικό όργανο των δημοσίων υπαλλήλων, ώστε να ανταλλαγούν απόψεις, να επισημανθούν οι ανάγκες και γενικά να γίνει μια ολοκληρωμένη συζήτηση. Έτσι θα πάμε σ΄ ένα μισθολόγιο όπου όλες οι πτέρυγες θα έχουν μια κοινή αντίληψη για το πώς θα το αναβαθμίσουμε πραγματικά, πώς θα εκσυγχρονίσουμε και τη Δημόσια Διοίκηση και τη συμπεριφορά του κράτους ως εργοδότη απέναντι στους εργαζομένους, σε όποιον τομέα και αν βρίσκονται. 
      Εμείς λέμε ότι αυτή η καινούρια διαδικασία και η συζήτηση για το νέο μισθολόγιο όχι μόνο δεν θα περικόψει, αλλά θα αναβαθμίσει την κατάσταση του πολιτικού και στρατιωτικού προσωπικού των Ενόπλων Δυνάμεων σε πολλά σημεία. Δεν θέλω να μπω όμως σε επιμέρους λεπτομέρειες. Γι’ αυτό μάλιστα το μισθολόγιο έχουμε κάνει ήδη συζητήσεις επανειλημμένα και στο Υπουργείο μετά από αποφάσεις του αρμόδιου επιτελικού οργάνου του ΣΑΓΕ και σ’ αυτήν την κατεύθυνση έχουμε καταθέσει τις προτάσεις μας. Δεν καθόμαστε με σταυρωμένα τα χέρια. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι προτάσεις είναι το πρόβλημα ή τα λεφτά; 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, με  όλο το σεβασμό που σας έχω, αν δεν υπάρξει ένα πλαίσιο αρχών και υπάρχει μια ευκαιριακή και συγκυριακή πολιτική κάθε φορά, η οποία θα ακούει στο όνομα μιας επιδοματικής πολιτικής, τότε αυτή δεν είναι πολιτική. Και εμείς δεν κάνουμε αυτήν την πολιτική. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γι’ αυτό σας έκανε την επερώτηση η Νέα Δημοκρατία.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Τα έργα και τις ημέρες μας θα τις κρίνουν και οι στρατιωτικοί και ο ελληνικός λαός. Ανέφερα προηγουμένως από το 1996 μέχρι σήμερα δέκα νομοσχέδια, τα οποία είχαν συγκεκριμένο στόχο και συγκεκριμένο αποτέλεσμα, ενώ αντίστοιχα στην περίοδό σας δεν υπήρξαν τέτοιες πρωτοβουλίες νομοθετικές, οικονομικές ή μισθολογικές και γι’ αυτό κριθήκατε και θα κριθείτε. Άλλο να λες και άλλο να κάνεις και αυτή η Κυβέρνηση κάνει.
      Όσον αφορά την αναπλήρωση των πόρων τα μετοχικά ταμεία, απάντησα ήδη στον κύριο συνάδελφο. Ήδη έχει κατατεθεί τροπολογία. Πιστεύω ότι είναι θέμα ημερών να αναπληρωθούν τα ποσά της διετίας, η οποία διήλθε, και να υπάρξει μια αντιμετώπιση για το μέλλον. Έχει ήδη απαντηθεί σ’ αυτήν την κατεύθυνση.
      Όσον αφορά το θέμα της διανομής των οικοπέδων στον ΑΟΟΑ, έχετε δίκιο, κύριε Σπηλιωτόπουλε, παρ΄ ότι έχουν γίνει μεγάλες προσπάθειες στο θέμα της στεγαστικής πολιτικής. Θα μπορούσα να σας αναφέρω τη στεγαστική πολιτική που καλύπτει τους μόνιμους αξιωματικούς ιδιαίτερα στις μονάδες αιχμής αυτήν τη στιγμή είτε στον Έβρο είτε στα νησιά μας, όπου φτάνουμε σε ποσοστά 50%, 60% 80% κάλυψης των αξιωματικών. Τώρα έχουμε ένα πολύ σημαντικό τριετές πρόγραμμα για τους ΕΠΟΠ με το οποίο θα καλυφθούν όλοι οι ΕΠΟΠ και θα βρουν στέγη.
      Στο θέμα των απόστρατων  όμως πραγματικά υπήρξε καθυστέρηση, η οποία δεν έχει να κάνει με τη στάση του Υπουργείου. Γνωρίζετε ότι υπήρξε μια σημαντική διαμάχη με το δασικό νομοσχέδιο το οποίο πήγε, ήρθε και έρχεται. Υπήρξε μια διαδικασία με το ΥΠΕΧΩΔΕ και τώρα τρέχουμε με πολύ γρήγορους ρυθμούς. Θεωρώ απ’ όσο με ενημέρωσε η πολιτική ηγεσία του ΥΠΕΧΩΔΕ ότι τη Μεγάλη Εβδομάδα η πολεοδομική μελέτη θα εγκριθεί, για να περπατήσουμε πλέον στην απόδοση των πρώτων οικοπέδων.
      Υπάρχει μια συζήτηση στο Συμβούλιο Άμυνας. Μαζί με τα επιτελεία έχουμε κάνει τρεις συζητήσεις, για να υπάρξει μια ευρύτερη στεγαστική πολιτική, η οποία θα αγκαλιάσει μεγάλο αριθμό αποστράτων. Ήδη «τρέχει» μια μελέτη και θεωρώ ότι μέσα στους επόμενους δύο μήνες θα έχουμε μια ολοκληρωμένη μελέτη για το θέμα της στεγαστικής πολιτικής, για να καλύψουμε 100% τους αξιωματικούς μας, τους ΕΠΟΠ και να κάνουμε μια στεγαστική πολιτική, όπως γίνεται στο χώρο των εργαζομένων με την Εργατική Κατοικία. Με τη μελέτη αυτή και με συγκεκριμένους πόρους θα μπορέσουμε πραγματικά να κάνουμε το λεγόμενο «κοινωνικό μισθό» και την ουσιαστική συνεισφορά στους Έλληνες αξιωματικούς και υπαξιωματικούς που προσέφεραν, για να είναι σήμερα ισχυρές οι Ένοπλες Δυνάμεις, θα κάνουμε μια γενικότερη πολιτική που θα αγκαλιάσει έναν πολύ μεγάλο αριθμό αποστράτων, ώστε να μη βρίσκονται στην κατάσταση που είπατε προηγουμένως.
      Στο θέμα του ΝΙΜΤΣ δεν υπάρχει ζήτημα αλλαγής της νομικής μορφής του. Θέλω να σας διαβεβαιώσω, κύριε συνάδελφε. Μάλιστα  κάναμε μια ενίσχυση με προσλήψεις ογδόντα-ενενήντα νοσηλευτών περίπου οι περισσότεροι από τους οποίους έχουν ήδη προσληφθεί. Εμείς θέλουμε να αναβαθμίσουμε και να ενισχύσουμε το νοσοκομείο. Γι’ αυτό δημιουργήσαμε και αυτό το συμβούλιο από έμπειρους καθηγητές πανεπιστημίου, για να υπάρξει μια πολιτική πιο αποτελεσματική στο θέμα της αναβάθμισης και των υποδομών και των μηχανημάτων και της εκπαίδευσης των στρατιωτικών γιατρών μας σε μια κατεύθυνση αναβάθμισης των στρατιωτικών νοσοκομείων. 
      Ρωτήστε τις ηγεσίες των στρατιωτικών νοσοκομείων. Τουλάχιστον απέναντι σ’ εμάς παραδέχονται οι ίδιοι ότι είμαστε σ’ έναν ικανοποιητικό δρόμο με  μια συνεχή αναβάθμιση των προσφερόμενων υπηρεσιών.
      Τώρα για το θέμα της Γενικής Τράπεζας, κύριοι συνάδελφοι. Γνωρίζετε ότι είναι νομικό πρόσωπο ιδιωτικού δικαίου. Διέπεται από το ν. 2190/1920 και την τραπεζική νομοθεσία όσον αφορά ζητήματα στα οποία αναφέρθηκε ο συνάδελφος κ. Λυμπερακίδης. Εγώ δεν θέλω να μπω σε αυτήν τη διαδικασία. Θεωρώ ότι γίνονται αυτή τη στιγμή σημαντικές προσπάθειες. Οι εκπρόσωποι του Μετοχικού Ταμείου Στρατού είναι εκεί και παρακολουθούν τις εξελίξεις για τον εκσυγχρονισμό της τράπεζας. Και νομίζω ότι αυτή η κουβέντα που είπατε περί πλιάτσικου είναι μεγάλη κουβέντα, βαριά κουβέντα. Θα ήθελα πραγματικά εάν έχετε κάποια στοιχεία γι΄ αυτό το πλιάτσικο ή να πάτε στον εισαγγελέα ή να τα καταθέσετε σε εμάς, διότι διαφορετικά η κουβέντα αυτή που είπατε είναι…
      ΒΑΣΙΛΗΣ ΚΕΔΙΚΟΓΛΟΥ: Ποιος ελέγχει την πλειοψηφία των μετόχων;
      ΠΡΟΚΟΠΗΣ ΠΑΥΛΟΠΟΥΛΟΣ: Η απιστία είναι πια πλημμέλημα.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Όταν γνωρίζετε ότι στο Μετοχικό Ταμείο Στρατού το 38,57% το έχει το Μετοχικό Ταμείο, ποιος λέτε ότι το…
      ΒΑΣΙΛΗΣ ΚΕΔΙΚΟΓΛΟΥ: Πώς απαντάτε;
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Είπα στον κύριο συνάδελφο αν έχει στοιχεία -γιατί είναι βαριές κουβέντες αυτά που είπε- να τα καταθέσει. Διαφορετικά…
      ΠΡΟΚΟΠΗΣ ΠΑΥΛΟΠΟΥΛΟΣ: Βλέπετε, την απιστία την κάνατε πλημμέλημα.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Παυλόπουλε, κοιτάξτε. Όταν ακούγονται κουβέντες μέσα στο Εθνικό Κοινοβούλιο περί πλιάτσικου και μάλιστα όταν η μεγάλη πλειοψηφία αυτών των μετοχών είναι στο Μετοχικό Ταμείο Στρατού, έχει χρέος ο κύριος συνάδελφος ή να καταθέσει συγκεκριμένα πράγματα ή να πάρει πίσω αυτές τις βαριές κουβέντες, γιατί δεν τιμούν ούτε τον ίδιο.
      Η χορήγηση βοηθήματος για τις ορφανικές οικογένειες: Εμείς το θεσμοθετήσαμε, κύριοι συνάδελφοι. Εμείς το θεσμοθετήσαμε. Η Κυβέρνηση του ΠΑΣΟΚ το θεσμοθέτησε. Και η Κυβέρνηση του ΠΑΣΟΚ θα δώσει αυτά τα επιδόματα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Θα!
      ΑΘΗΝΑΙΟΣ ΦΛΩΡΙΝΗΣ: Θα!
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Γιατί γνωρίζετε πολύ καλά ότι με τον πρόσφατο νόμο 3036, άρθρο 12 παράγραφος 2, θεσμοθετήσαμε τη συγκεκριμένη αυτήν παροχή. Και ήδη προωθείται σχέδιο απόφασης για τον καθορισμό της ετήσιας χρηματικής αρωγής στο ύψος ενός βασικού μισθού λοχαγού για κάθε δικαιούχο. Αυτή είναι η απόφαση η οποία…
      ΠΡΟΚΟΠΗΣ ΠΑΥΛΟΠΟΥΛΟΣ: Πότε;
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας):  Ήδη έχουν παρθεί οι υπογραφές. Και νομίζω ότι η κατεύθυνση είναι η χρηματική αρωγή να είναι στο ύψος ενός βασικού μισθού λοχαγού.
      Τώρα όσον αφορά μία σειρά από άλλα σημεία θα επανέλθω πάλι στη δευτερολογία μου γιατί θέλω να απαντήσω σε όλα τα ζητήματα.
      Για το θέμα της επέκτασης των διατάξεων του ν. 2592/98, κύριε συνάδελφε, γιατί είστε χειριστής, έχετε κάνει στην Πολεμική Αεροπορία και σε άλλες κατηγορίες που εξαιρέθηκαν, οφείλω να επισημάνω ότι αυτό το ζήτημα ανήκει και είναι αρμοδιότητα του Υπουργείου Οικονομίας και Οικονομικών. Το Υπουργείο Εθνικής Άμυνας έχει καταθέσει τις προτάσεις του αναφορικά με τον τρόπο υπολογισμού των πτητικών, πτωτικών και καταδυτικών επιδομάτων. Και αυτήν τη στιγμή βρισκόμαστε σε μία φάση εξέτασης των συγκεκριμένων προτάσεων.
      Θα επανέλθω στη δευτερολογία. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912 – 1913», σαράντα τρεις μαθητές και μαθήτριες και πέντε συνοδοί- καθηγητές από το 2ο Ενιαίο Λύκειο Κιλκίς.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Ο Επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αγαπητοί συνάδελφοι και εγώ αισθάνομαι την ανάγκη να εκφράσω, ανεβαίνοντας στο Βήμα, τη βαθιά μου οδύνη για τη χθεσινή απίστευτη τραγωδία με θύμα είκοσι ένα νέα παιδιά της Ελλάδας. Φοβούμαι ότι η τραγωδία αυτή είναι ο κώδων του κινδύνου. Επιβεβαιώνει δυστυχώς τη διάλυση του κράτους, αλλά ταυτόχρονα και τις αδυναμίες της ελληνικής κοινωνίας.
      Αντί επί των ερειπίων να θρηνούμε, θα έπρεπε ήρεμα και αποφασιστικά να αντιμετωπίσουμε το πρόβλημα που τίθεται εν σμικρώ, αλλά που είναι γενικότερο πρόβλημα. 
      Τώρα, πάνω στην επερώτηση.
      Κύριε Υφυπουργέ, έχω την αίσθηση ότι ή δεν καταλάβατε που σκοπεύει η επερώτηση ή σκόπιμα απαντήσατε σε άλλα. Άλλα λόγια να αγαπιόμαστε!
      Η Νέα Δημοκρατία έκανε μια συγκεκριμένη επερώτηση που αναφέρεται στο συσχετισμό σύνταξης και μισθού. Ιδιαίτερα στις Ένοπλες Δυνάμεις, αλλά είναι ένα γενικότερο πρόβλημα, το οποίο απασχολεί όλους του εργαζομένους εις το δημόσιο. Ένα μεγάλο πρόβλημα, που ορθώς έπρεπε να τεθεί και τίθεται από την Αξιωματική Αντιπολίτευση.
      Γνωρίζετε, αγαπητοί συνάδελφοι, ότι κατάκτηση αγώνων δεκαετηρίδων ήταν η καθιέρωση της βασικής αναλογίας σύνταξης και μισθού. Το 80% του βασικού μισθού είναι η σύνταξη. Αυτό το ιδανικό, το ιδεώδες επετεύχθη -αν θέλετε να πάμε και λίγο πίσω στην ιστορία, εγώ είμαι παλαιός και τα έζησα και πρωταγωνίστησα ο ίδιος- το 1966 πλήρως στον τόπο μας τότε που είχαμε απόλυτη ισχύ της αναλογίας 80% σύνταξης και μισθού, τότε που ψηφίσαμε και το μόνο αληθινό ενιαίο μισθολόγιο που, δυστυχώς, το κατήργησε λίγο μετά η χούντα.
      Από εκεί και πέρα είναι βέβαιο ότι ολισθαίνουμε διαρκώς σε μια πολιτική επιδοματική, την οποία όλοι αναθεματίζουμε, αλλά την οποία όλοι σε ώρες ανάγκης εφαρμόζουμε, με αποτέλεσμα οι συνταξιούχοι οι οποίοι δεν έχουν τις δυνατότητες πίεσης, που έχουν οι εν ενεργεία εργαζόμενοι, να αδικούνται και να κατεβαίνει σταθερά το 80%. 
      Ότι εκάνατε προσπάθειες για το μισθολόγιο των Ενόπλων Δυνάμεων, κανείς δεν το αρνείται, κύριε Υφυπουργέ.  Η Νέα Δημοκρατία είχε έτοιμο το νομοσχέδιο, ανετράπη, όπως γνωρίζετε, όχι ομαλά σε μια εποχή που δεν είχε εξαντλήσει την τετραετία της. Δεν μπόρεσε να λύσει το μισθολόγιο και το έχω βάρος στην ψυχή μου διότι εγώ θα το είχα λύσει τελείως διαφορετικά απ’ ό,τι το λύσατε εσείς και που όντως κάνετε μερικές δειλές προσπάθειες με πίεση συνεχή της Αντιπολίτευσης. 
      Επανειλημμένως σας κάναμε επερωτήσεις, σας βοηθήσαμε, σας πιέσαμε και κάνετε μια βελτίωση των μισθών, η οποία βεβαίως δεν είναι ικανοποιητική, αλλά είναι αδιαμφισβήτητη και κανείς δεν την αρνείται. Αλλά αυτή η αύξηση των μισθών, έστω η μη ικανοποιητική, είχε σαν συνέπεια, να χειροτερέψει ακόμα περισσότερο η αναλογία σύνταξης και μισθού και στις Ένοπλες Δυνάμεις, αλλά και στις άλλες κατηγορίες εργαζομένων στο δημόσιο.
      Κύριε Υφυπουργέ, σήμερα δεν μπορεί κανείς να αρνηθεί ότι η αναλογία μισθού και σύνταξης μετά κόπου φτάνει το 50% των εν ενεργεία αποδοχών. 
      ΠΡΟΚΟΠΗΣ ΠΑΥΛΟΠΟΥΛΟΣ: Σαράντα οκτώ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σαράντα οκτώ λέμε, μερικοί το αμφισβητούν και το σαράντα οκτώ, κύριε Παυλόπουλε. Αλλά αρκούμαι στο να κάνω τη διαπίστωση που κανείς δεν μπορεί να αμφισβητήσει, κάτω από το μισό. Γιατί να είναι το μισό η σύνταξη, κύριε Υφυπουργέ;
      Εδώ είπατε μια μεγάλη αλήθεια και θέλω να την επαναλάβω. Είπατε ότι εξαντλείτε τα περιθώρια του προϋπολογισμού σας. Εγώ είμαι εκείνος ο οποίος θα το επιβεβαιώσω αυτό, κύριε Υφυπουργέ. Στα χάλια που οδηγήσατε την οικονομία, μια χρεοκοπημένη χώρα, μια χρεοκοπημένη οικονομία πράγματι δυσκολεύεται αυτή την ώρα να βελτιώσει οποιεσδήποτε αποδοχές.
      (Χειροκροτήματα από την πτέρυγα της Νέας Δημοκρατίας)
      Και έπρεπε να έχει το θάρρος αυτήν την ώρα και ο κ. Χριστοδουλάκης ο οποίος απουσιάζει και ο κύριος Υπουργός της Εθνικής Αμύνης, ο οποίος άλλη μια φορά δείχνει ασέβεια προς το Κοινοβούλιο, διότι αυτός έχει διπλή ευθύνη και ως Υπουργός Οικονομίας στην κρίσιμη περίοδο, και ως Υπουργός Εθνικής Αμύνης σήμερα και άφησε εσάς να άρετε αμαρτίες που δεν είναι δικές σας, κύριε Υφυπουργέ. Έπρεπε να έλθουν εδώ και να πουν ποια είναι η πραγματικότητα στην οικονομία και να επικαλεστούν το επιχείρημα του Μενίππου, «ουκ αν λάβοις παρά του μη έχοντος», το οποίο σίγουρα, έχει αντικειμενικά βάρος.
	Αλλά ας έρθουμε πιο συγκεκριμένα στο πρόβλημα, κύριε Υφυπουργέ. Εγώ πιστεύω ότι σήμερα, εκεί που έχουν φτάσει τα οικονομικά μας, τα πράγματα είναι πάρα πολύ δύσκολα και δεν θα μπορούσε κανείς να απαιτήσει πλήρη ικανοποίηση των αιτημάτων.
      Ένα πράγμα, όμως, δεν επιτρέπεται και δεν συγχωρείται ποτέ να κάνετε: Να καταργήσετε αυτό που αποτελεί βασική κατάκτηση των εργαζομένων στο δημόσιο, το συσχετισμό του εν ενεργεία μισθού με τη σύνταξη.
	Ορθώς η Νέα Δημοκρατία εγκαίρως σας επισημαίνει –όχι σε εσάς, κύριε Υφυπουργέ, που είστε ο αθώος της ιστορίας, αλλά σε αυτούς που κρύβονται από πίσω, στον κ. Χριστοδουλάκη, στον κ. Κώστα Σημίτη, που αναφέρατε πρωτύτερα- ότι αυτό που αποτελεί κατάκτηση των δημοσίων υπαλλήλων, όλων των εργαζομένων, το συσχετισμό του εκάστοτε μισθού με τη σύνταξη, δεν έχει το δικαίωμα μια «ετοιμοθάνατη» κυβέρνηση, η οποία δεν έχει πλέον την εμπιστοσύνη του λαού, να το καταργήσει.
      Δεν έχετε το ηθικό δικαίωμα να το κάνετε και γι’ αυτό σας καταγγέλλουμε από πρωτύτερα και σας προειδοποιούμε: Εάν δεν μπορείτε να κάνετε κάτι καλύτερο, μην καταργήσετε τουλάχιστον τη βασική αρχή, που αποτελεί μια κατευθυντήρια γραμμή προς την οποία πρέπει να κινηθούμε. Το λέω αυτό, όχι για εσάς, αλλά για τον απόντα κ. Χριστοδουλάκη, ο οποίος μας έχει συνηθίσει σε τέτοιου είδους αιφνιδιασμούς.
	Από εκεί και πέρα, θέλω να πω ότι ακόμα ο σεβασμός της νομιμότητας, απαιτεί σεβασμό των δικαστικών αποφάσεων. Κατά συνέπεια το νομοσχέδιο το οποίο έρχεται, πρέπει να αποσυρθεί, διότι καταργεί το συσχετισμό σύνταξης και μισθού. Είναι υποχρέωση όλων να παλέψουν γι’ αυτό. Υποχρέωση έχουν και οι συνάδελφοι του ΠΑΣΟΚ, οι οποίοι βέβαια απουσιάζουν και οι συνάδελφοι της Αριστεράς.
	Θέλω, όμως, να ρωτήσω και κάτι άλλο: Δεν είναι υποχρέωση της ΑΔΕΔΥ, κύριοι συνάδελφοι; Η ΑΔΕΔΥ επιτέλους μόνο με το Ιράκ και με το Σαντάμ Χουσεϊν θα ασχολείται και θα διαδηλώνει; Δεν την ενδιαφέρει εάν αυτήν την ώρα μια βασική κατάκτηση των δημοσίων υπαλλήλων κινδυνεύει; Δεν θα έπρεπε να έχει κινητοποιηθεί η ΑΔΕΔΥ και να έχει κάνει απεργίες, αντί να κάνει απεργίες για όσα συμβαίνουν στα πέρατα της οικουμένης, τα οποία δεν μπορεί και να επηρεάσει;
	Έχουμε, κατά συνέπεια, όλοι υποχρέωση αυτήν την ώρα να δώσουμε αυτήν τη μάχη για να σταματήσει το κακό. Τέρμα στον κατήφορο! 
      Η Νέα Δημοκρατία όταν θα έρθει στην εξουσία, έχει χρέος, αφού αναμαζέψει στο μέτρο του δυνατού και σταδιακά τα οικονομικά, να επιδιώξει να βελτιώσει, κύριοι συνάδελφοι –το λέω και για τους συναδέλφους του ΠΑΣΟΚ- τα πράγματα, αυξάνοντας σταδιακώς τις συντάξεις, σε συσχετισμό πάντοτε με τους εν ενεργεία μισθούς, για να προσεγγίσουμε κάποτε αυτό που όλοι μας επιθυμούμε και για το οποίο σας είπα ότι από το 1966 σταθερά χειροτερεύει.
      Κατά ποιο τρόπο μπορεί να επιτευχθεί αυτό; Ένας μόνος τρόπος υπάρχει: Μια νοικοκυρεμένη οικονομική πολιτική. Πρέπει να δούμε την πραγματικότητα κατά πρόσωπο και από εκεί και πέρα να ενεργήσουμε και να πράξουμε αυτό το οποίο απαιτείται για να συγκρατήσουμε τα πράγματα.
      Κύριε Υφυπουργέ, καλοί είναι οι νόμοι τους οποίους ψηφίσατε –μας τους απαριθμήσατε- μα από νόμους μπουχτίσαμε. Τώρα τελευταία έχετε τουλάχιστον το καλό ότι δεν ψηφίζετε νόμους. Είναι, φαίνεται, η τελευταία φάση της παρακμής. Πάψατε πια και να ψηφίζετε νόμους. Ίσως είναι καλύτερο να μην ψηφίζετε νόμους παρά να ψηφίζετε. Αλλά δεν είναι πρόβλημα οι νόμοι. Το πρόβλημα είναι τι περιέχουν αυτοί οι νόμοι, τους οποίους ψηφίζετε, εάν υπάρχει ουσιαστική βελτίωση.
      Εγώ δεν είμαι εξ εκείνων που δραματοποιούν. Δεν θα σας μιλήσω για μισθούς πείνας. Είναι βέβαιο, όμως, ότι οι συντάξεις είναι συντάξεις πείνας.
      Κύριε Υφυπουργέ, κάποτε μιλώντας για τον Αρχηγό των Ενόπλων Δυνάμεων, τον ανώτατο βαθμό στις Ένοπλες Δυνάμεις, είπα μια φράση την οποία βαθύτατα πιστεύω. Είπα ότι είναι καταδικασμένη σε θάνατο μια κοινωνία, η οποία δέχεται ο Αρχιστράτηγος των ελληνικών Ενόπλων Δυνάμεων να παίρνει μικρότερη σύνταξη από ό,τι παίρνει ο κλητήρας της ΔΕΗ ή ο κλητήρας της Αγροτικής Τράπεζας.
      (Χειροκροτήματα από την πτέρυγα της Νέας Δημοκρατίας)
      Δεν σας συγκινεί αυτό; Αυτό είναι το νόημα της επερώτησής μας, ότι δημιουργείται μία κατάσταση αθλία, απαράδεκτη. Και όντως οι απόστρατοι των Ενόπλων Δυνάμεων είναι κατ’ εξοχήν υπεύθυνοι άνθρωποι που έχουν αίσθηση του χρέους απέναντι του κράτους, το οποίο υπηρέτησαν με το αίμα τους. Και σέβονται τη νομιμότητα και ενεργούν μέσα στα πλαίσια της νομιμότητας χωρίς ακρότητες και υπερβολές.
      Και όντως οι συνταξιούχοι δεν έχουν τη δυνατότητα να πιέσουν, κύριε Υφυπουργέ. Γι’ αυτό πρέπει άλλοι να πάρουν τα δίκαια των συνταξιούχων, άλλοι να αγωνιστούν γι’ αυτούς. Και αυτό πράττει η Νέα Δημοκρατία σήμερα.
      Εν συμπεράσματι, αγαπητοί συνάδελφοι -διότι δεν θέλω να σας πάρω το χρόνο σας περισσότερο- το πρόβλημα είναι εκεί που η Νέα Δημοκρατία τοποθέτησε, η οποία άλλωστε την επερώτηση την απευθύνει και προς τον Υπουργό Εθνικής Οικονομίας: Το γεγονός ότι δεν έρχεται ο Υπουργός Εθνικής Οικονομίας, δεν έρχεται ο Υπουργός της Εθνικής Άμυνας, αλλά στέλνει τον αξιόλογο κύριο Υφυπουργό, τον οποίον όλοι μας τιμούμε κι εγώ τον σέβομαι και τον εκτιμώ. Δεν εκπροσωπεί όμως στην ουσία την Κυβέρνηση. 
      Κανονικά, αν θέλετε να σας πω τη γνώμη μου ως παλιός πολιτικός που αγαπώ το Κοινοβούλιο και τιμώ αυτήν την Αίθουσα, έπρεπε να κάθεται εκεί ο κ. Κωνσταντίνος Σημίτης. Θα μου πείτε σήμερα με αυτά που συμβαίνουν δεν θα το απαιτούσα. Κανονικά όμως πρέπει ο Πρωθυπουργός της Ελλάδας σε ορισμένα μεγάλα θέματα να παρίσταται ο ίδιος ή τουλάχιστον ο αρμόδιος Υπουργός. Όλα αυτά είναι σημάδια παρακμής.
      Συμπέρασμα, αγαπητοί συνάδελφοι: Εκεί που φτάσαμε θα πρέπει να γίνει μια προσπάθεια από την Κυβέρνηση, χωρίς πολλά λόγια να δει το πρόβλημα κατά πρόσωπο. Και μέσα στα πλαίσια της χρεοκοπημένης οικονομίας να κοιτάξει τι μπορεί να πράξει για να βελτιώσει τις συντάξεις. Κι εν πάση περιπτώσει να εγκαταλείψει τις μεγαλοστομίες περί του ενιαίου μισθολογίου.
      Τα είπατε κι εσείς, κύριε Υφυπουργέ. Δεν φταίτε εσείς, διότι εσείς ίσως δεν ξέρετε το θέμα. Σας παρασύρει ο κ. Χριστοδουλάκης. Εγώ του είπα: «Ενιαίο μισθολόγιο θα κάνεις, αλλά αναθέτεις στη Νέα Δημοκρατία την ευθύνη να ικανοποιήσει το μισθολόγιο που θα κάνετε». Και διακόπτοντάς σας πρωτύτερα σας είπα ότι το πρόβλημα δεν είναι να συμφωνήσουμε επί των αρχών. Ποιος δεν θέλει ενιαίο μισθολόγιο; Ποιος δεν θέλει αυξήσεις των μισθών; Το πρόβλημα είναι πού είναι τα λεφτά. Με τι λεφτά θα κάνετε ενιαίο μισθολόγιο;
      Αυτός ο εμπαιγμός του ελληνικού λαού, ότι δήθεν η οικονομία μας πάει καλά, ταυτόχρονα όμως καταδικάζουμε τους συνταξιούχους σε μία αφόρητη πενία, συμπιέζουμε τραγικά τα εισοδήματα των εργαζομένων και ταυτόχρονα υποσχόμεθα τα πάντα, αλλά με χρονικό ορίζοντα όταν η Νέα Δημοκρατία θα είναι κυβέρνηση, είναι καιρός να σταματήσει, κύριε Υφυπουργέ. Είναι πολύ απλοϊκή η πολιτική που κάνετε, είναι απαράδεκτη και ηθικά και πολιτικά και αυτήν την πολιτική αισθάνομαι χρέος αυτήν την ώρα από το Βήμα να στηλιτεύσω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, και από την πλευρά της Νέας Δημοκρατίας θέλω, μέσα σ’ αυτήν την Αίθουσα, να εκφράσω την οδύνη, τη συντριβή μας για τα αθώα θύματα, για τα παιδιά που χάθηκαν τόσο άδικα. Και αν το επαναλαμβάνω μαζί με όλους τους άλλους συναδέλφους δεν είναι, φυσικά, για να εκπληρώσω ένα τυπικό χρέος. Είναι γιατί μέσα απ’ αυτήν την κραυγή ελπίζουμε να εξεγερθούν συνειδήσεις. Δεν είναι η ώρα του απολογισμού και του καταλογισμού ευθυνών. Θα έρθει όμως. Και πρέπει να έρθει το συντομότερο δυνατό.
      Δεν μπορεί και δεν πρέπει να μείνουμε απαθείς μπροστά σε τόσα θύματα, τα οποία οφείλονται σ’ ένα απαράδεκτο εθνικό δίκτυο μετά από τρία Κοινοτικά Πλαίσια Στήριξης, σε αυτοκινούμενες καρμανιόλες, σε πλήρη έλλειψη ελέγχου, σε μία απίστευτη ασυδοσία. Όσο μένουμε απαθείς μπροστά σ’ αυτά τα φαινόμενα, τόσο θα πολλαπλασιάζονται.
      Ο Αλιάκμονας και τα Τέμπη δεν μπορεί ν’ αφήσουν τον πολιτικό κόσμο και, ιδίως, την Κυβέρνηση να κοιμούνται ήσυχοι. Είναι απαράδεκτο πολιτικά, κυρίως όμως ηθικά για μια κοινωνία, όπως η δική μας, να ζει μέσα σε αυτό το κλίμα και τον αστερισμό ενός τόσο διαβρωτικού μιθριδατισμού. 
      Κύριε Υφυπουργέ, σε ό,τι αφορά την επερώτηση, πρώτα-πρώτα και χωρίς να υποτιμώ, σε καμία περίπτωση βεβαίως, τους κανόνες του κοινοβουλευτισμού, πρέπει να σας πω το εξής. Τύποις εκπροσωπείτε την Κυβέρνηση. Ουσιαστικά όχι. Γιατί είναι φανερό ότι δεν μπορείτε ν’ απαντήσετε, εξαιτίας της θέσης σας και εξαιτίας των αρμοδιοτήτων σας, σε όλα αυτά που θέτουμε ούτε να δεσμευθείτε. Είναι, λοιπόν,δυστυχώς  λογικό να μεταθέτετε τις ευθύνες σας σε άλλους Υπουργούς και είναι λογικό να μεταθέτετε το όλο ζήτημα στο μέλλον. 
      Το ερώτημα είναι: Σε τόσα μεγάλα θέματα γιατί άραγε να είναι απών, για πολλοστή φορά, ο Υπουργός Εθνικής Άμυνας; Γιατί, άραγε, να είναι απών ο Υπουργός Εθνικής Οικονομίας; Είναι τόσο μικρό το ζήτημα; Είναι μεγάλο. Εσείς δεν μπορείτε να το αντιμετωπίσετε. Γιατί η Κυβέρνηση το παραπέμπει στις καλένδες και μάλιστα σε καλένδες που ξέρετε πολύ καλά ότι δεν θα είναι επί των ημερών σας; Δεν είναι κρίμα; 
      Έχετε την εντύπωση ότι πείθετε κανέναν με όσα λέγονται μέσα σε αυτήν την Αίθουσα από την πλευρά σας; Όσο καλή πρόθεση και να έχετε, ξέρουμε όλοι ότι δεν μπορείτε να επωμισθείτε ευθύνες που δεν εμπίπτουν στο πλαίσιο των αρμοδιοτήτων σας. Άρα, λοιπόν, σε ό,τι αφορά την επερώτηση, μένουμε στην Αίθουσα και συζητούμε γιατί το ζήτημα είναι μεγάλο. Τυπικά εκπληρώνετε τα κοινοβουλευτικά σας καθήκοντα, ουσιαστικά είστε απλώς και μόνο ωσεί παρών. Αυτό το ξέρετε.
     Σε ό,τι αφορά τα ζητήματα τα οποία θέτουμε, πρώτα-πρώτα ορθώς ελέχθη από τους συναδέλφους και από τον Επίτιμο Πρόεδρο της Νέας Δημοκρατίας, τον κ. Μητσοτάκη: Καταλάβατε ποιο είναι το ζήτημα το οποίο θέτει η Νέα Δημοκρατία; Θέτει το μείζον ζήτημα της απόστασης που υπάρχει ανάμεσα από τη μία πλευρά στο μισθό των εν ενεργεία – που και αυτός είναι ελλειμματικός και θα το δούμε- όλων των στελεχών των Ενόπλων Δυνάμεων και των Σωμάτων Ασφαλείας και από την άλλη πλευρά στο μισθό των αποστράτων. Αυτό είναι το μεγάλο θέμα. Αυτή είναι η μεγάλη απόσταση. Μια απόσταση που γίνεται τόσο μεγαλύτερη, όπως αντιλαμβάνεσθε, όσο η αναξιοκρατία, η οποία επικρατεί σε ό,τι αφορά τις προαγωγές, διώχνει από τις Ένοπλες Δυνάμεις και από τα Σώματα Ασφαλείας πολλούς ανθρώπους πριν καν φθάσουν στην κορυφή της ιεραρχίας.
     Να έρθουμε, λοιπόν, να πούμε τα πράγματα με το όνομά τους: Πρώτα-πρώτα, αν και δεν το θέσαμε ευθέως αυτό, είπατε προηγουμένως: «Δεν βλέπετε τι αυξήσεις έχουν δοθεί γενικότερα;». Μας αναφέρατε το παράδειγμα του Αρχηγού του ΓΕΕΘΑ ή του Αρχηγού του Στρατού ή των Αρχηγών των τριών όπλων και μας είπατε: «Εδώ έφτασαν το ενάμισι εκατομμύριο». Δεν μας είπατε μονάχα πόσα παίρνουν καθαρά στο χέρι. 
     Δεύτερον, δεν μας είπατε ότι αυτά τα παίρνουν μόνον εκείνοι –όσα παίρνουν φυσικά- που βρίσκονται στην κορυφή. Παρακάτω πόση είναι η απόσταση; Τι παίρνει ο λοχαγός; Τι παίρνει ο συνταγματάρχης; Τι παίρνει ακόμα και ο ταξίαρχος και οι αντίστοιχοι στα υπόλοιπα Σώματα και βεβαίως από εκεί και πέρα και μέσα στις Ένοπλες Δυνάμεις στα υπόλοιπα όπλα; Και μιλήσατε για ενάμισι εκατομμύριο. 
     Να σας πω και κάτι; Είναι ντροπή πραγματικά μέσα σε αυτήν την Αίθουσα να λέτε: «Είμαι ικανοποιημένος που παίρνει αυτό το μισθό ο Αρχηγός των Ενόπλων Δυνάμεων, ο Αρχηγός του Στρατού, του Ναυτικού, της Αεροπορίας, ο επικεφαλής  της ΕΛΑΣ, ο επικεφαλής του Πυροσβεστικού Σώματος, ο επικεφαλής του Λιμενικού Σώματος» όταν, κυρίες και κύριοι συνάδελφοι, ξέρετε ένα πολύ απλό πράγμα:
     Ξέρετε πόσο παίρνουν οι καρεκλοκένταυροι των δήθεν ιδιωτικοποιούμενων ΔΕΚΟ; Ξέρετε πόσο παίρνει καθένας από τους κομματικώς εγκαθέτους; Το τονίζω, γιατί αν ήταν αξιοκρατικές οι προσλήψεις τους θα το σκεπτόμουν. Ξέρετε ότι σήμερα οι περισσότεροι από τους προέδρους των διοικητικών συμβουλίων και τους διευθύνοντες συμβούλους των ΔΕΚΟ παίρνουν πάνω από δυόμισι και τρία εκατομμύρια; Και δεν μιλώ για τις τράπεζες φυσικά. Εκεί μιλάμε πλέον για ποσά τα οποία είναι δυσθεώρητα. 
     Ξέρετε πόσο παίρνει σήμερα –θα σας το πουν και άλλοι συνάδελφοι της Νέας Δημοκρατίας, όπως ο κ. Μαρκογιαννάκης- ένας απλός μάνατζερ ενός νοσοκομείου που προσλαμβάνεται με καθαρώς κομματικά κριτήρια ή ο αναπληρωτής του; Ξέρετε ότι υπερβαίνουν κατά πολύ αυτούς τους μισθούς που αναφέρατε; Και είσθε υπερήφανος για αυτό; Δηλαδή ένας αναπληρωτής ενός μάνατζερ σ’ ένα επαρχιακό νοσοκομείο παίρνει περισσότερα από τον Αρχηγό ΓΕΕΘΑ και είσθε ικανοποιημένος;
     Είσθε ικανοποιημένος από το γεγονός –και οφείλουν να το ξέρουν οι κύριοι συνάδελφοι- ότι μισθοδοτείται με δύο και δυόμισι εκατομμύρια τον μήνα διευθύνων σύμβουλος ΔΕΚΟ που μας τον έφεραν την άλλη φορά να τον δούμε στην αρμόδια Επιτροπή της Βουλής, ο οποίος, εκτός φυσικά από το ότι ανήκει στο κυβερνών κόμμα, επεκαλέσθη ως προϋπηρεσία –γιατί είχε μόνο το πτυχίο Χημείας, εκ Ρουμανίας μάλιστα- το γεγονός ότι ήταν διευθύνων σύμβουλος σε εργοστάσιο αρωματοποιίας στο Λάγος της Νιγηρίας;
Αυτοί παίρνουν δύο και δυόμισι εκατομμύρια και ο Αρχηγός ΓΕΕΘΑ παίρνει κατά δήλωσή σας –και καθαρά δεν μας είπατε- ενάμισι εκατομμύριο και είσθε υπερήφανος γι’ αυτό το κατάντημα; Αυτή είναι η πολιτική της Κυβέρνησης Σημίτη.
        Μιλάτε για μισθούς χωρίς να λέτε οι κομματικώς εγκάθετοι καρεκλοκένταυροι, αυτό το κομματικό κράτος, το οποίο έχετε εγκαθιδρύσει στην Ελλάδα, πόσα παίρνει.
        Πόσο μισθοδοτείται αυτός ο κομματικός στρατός, τον οποίο βλέπουμε στα συνέδριά σας και στις κεντρικές επιτροπές να παρελαύνει; Πόσα από τα στελέχη σας μέσα στο συνέδριό σας είναι κρατικοδίαιτοι υπάλληλοι; Πόσοι από αυτούς που απαρτίζουν την κεντρική σας επιτροπή είναι υψηλόβαθμοι και υψηλόμισθοι υπάλληλοι χωρίς κανένα, απολύτως, προσόν; 
        Γι΄ αυτό μη μιλάτε, ακόμη και όταν αναφέρεσθε στους μισθούς των ενεργεία στις Ένοπλες Δυνάμεις και στα Σώματα Ασφαλείας, για μεγάλους μισθούς όταν οι μεγάλοι μισθοί ανήκουν στους κομματικώς εγκαθέτους, στους καρεκλοκένταυρους που συντηρούν αυτό το καθεστώς σήμερα.
        Αλλά εμείς δεν σας μιλήσαμε τόσο γι΄ αυτό. Σας είπαμε για την τεράστια απόσταση που υπάρχει ανάμεσα στους εν ενεργεία και στους συνταξιούχους. Ναι ή όχι σήμερα αυτή η απόσταση είναι στο 48%; Ναι ή όχι, έχετε δεσμευθεί ότι θα φτάσει το 80%; Πού είναι η υλοποίησή των δεσμεύσεών σας; Στις ελληνικές καλένδες. Όταν θα έχουν γίνει οι εκλογές, όταν, όπως εμείς πιστεύουμε, ο Ελληνικός Λαός θα αποφασίσει. Φυσικά θα υπάρχει μια άλλη κυβέρνηση, η Κυβέρνηση, κατά τη γνώμη μας, της Νέας Δημοκρατίας. 
        Εμείς αναλαμβάνουμε την ευθύνη -θα το κάνουμε αν και ξέρουμε τι μας περιμένει από πλευράς διαχείρισης του δημόσιου χρήματος- και τη δέσμευση και στο πρόγραμμά μας έχουμε πει τι ακριβώς θα κάνουμε λεπτομερειακά σε σχέση με όλα τα ζητήματα, που αφορούν τα θέματα των συντάξεων και των μισθών των στελεχών των Ενόπλων Δυνάμεων και των Σωμάτων Ασφαλείας. 
        Αλλά δεν είναι μόνον αυτό. Είναι και το γεγονός, και το άκουσα προηγουμένως με λύπη, που αναφέρεσθε έτσι στο Ελεγκτικό Συνέδριο. Εμείς σας τονίσαμε ότι έχετε δεσμευθεί. Και το Ελεγκτικό Συνέδριο, σε ό,τι αφορά ορισμένα θέματα που αφορούν την εκτέλεση δικαστικών αποφάσεων, σας έχει δώσει το πράσινο φως. Ξέρετε τι γυρίσατε και μας είπατε; Ότι μια απόφαση του Ελεγκτικού Συνεδρίου ήταν έτσι και κάποιες άλλες ήταν αλλιώς.
        Κι εγώ ρωτώ: Η απάντηση που σας έστειλε το Ελεγκτικό Συνέδριο, και μάλιστα εν Ολομελεία όταν ρωτήσατε, ήταν θετική ή όχι; Ήταν θετική. Οι άλλες αποφάσεις, όποιες και είναι, ήταν επί άλλων αντικειμένων.
        Όταν η Κυβέρνηση, όταν ο Υπουργός Εθνικής Άμυνας, ως Υπουργός μέλος μιας κυβέρνησης απευθύνεται στο Ελεγκτικό Συνέδριο και το ρωτάει και του δίνει το Ελεγκτικό Συνέδριο θετική γνωμοδότηση, είναι ή δεν είναι πράσινο το φως ότι η δαπάνη είναι νόμιμη; Νομικά σας ρωτώ. 
        Θα σας επιτιμούσε κανένας αν τα δίνατε γιατί έχετε κάποιες άλλες αποφάσεις που είναι αντίθετες, όταν γνωμοδοτεί το Ελεγκτικό Συνέδριο ως αρμόδιο κατά το Σύνταγμα όργανο και σας λέει δώστε τα; Σε ποιους τα λέτε αυτά τα πράγματα; 
        Και να σας πω και κάτι άλλο, γιατί είσθε ανακόλουθος; Γιατί ενώ έχει δεσμευθεί ο κ. Παπαντωνίου ότι «αν μου πει ναι, εγώ θα τα δώσω, αλλά και όχι να μου πει, θα φέρω νομοθετική ρύθμιση», ενώ σας λέει ναι το Ελεγκτικό Συνέδριο δεν τα δίνετε τώρα. Σε πόσες άλλες περιπτώσεις ως Κυβέρνηση Σημίτη, «εκσυγχρονιστές» παρακαλώ, κάνατε δαπάνες αντίθετα προς τις γνωμοδοτήσεις του Ελεγκτικού Συνεδρίου; Μήπως θέλετε να σας θυμίσω τι κάνατε με τους δήθεν ροδακινοπαραγωγούς παραμονές των εκλογών, με 1.700 εκατομμύρια δραχμές μέσω του ΕΛΓΑ, με αντίθετη γνωμοδότηση του Ελεγκτικού Συνεδρίου; Τα δώσατε ή δεν τα δώσατε παραμονές εκλογών για λόγους κομματικούς; Εκεί είχατε αντίθετη γνωμοδότηση και τα δώσατε, εδώ έχετε θετική γνωμοδότηση και δεν τα δίνετε.
        Θέλω να συγχωρέσετε, κύριοι συνάδελφοι, την οξύτητα του τόνου, αλλά δεν μπορεί ν’ ανεχθεί κανείς αυτήν την κατάσταση. Δεν μπορεί να υπάρχει η λογική του προφασίζεσθαι προφάσεις εν αμαρτίαις, να επικαλείται κανείς το Ελεγκτικό Συνέδριο, που εν ολομελεία γνωμοδοτεί θετικά για την Κυβέρνηση, επειδή, δήθεν, υπάρχουν κάποιες άλλες αποφάσεις. Σαν να μην ξέρουμε πώς λειτουργεί το Ελεγκτικό Συνέδριο, ότι όταν γνωμοδοτεί δεσμεύει την κυβέρνηση γι΄ αυτό το οποίο κάνει. Δεσμεύει με την έννοια ότι είναι νόμιμη η ενέργεια που θα κάνει η Κυβέρνηση. Η πολιτική απόφαση είναι δική της.
        Αλλά βεβαίως όταν απεργάζεσθε ακόμα και την περιθωριοποίηση του Ελεγκτικού Συνεδρίου, τι να μας πείτε εδώ μέσα;
      Ότι απεργάζεσθε την περιθωριοποίηση το ξέρουμε όλοι και στα νομοσχέδια που πάτε να φέρετε. Ότι απεργάζεσθε την περιθωριοποίηση το ξέρουμε από τη συζήτηση στον προϋπολογισμό. Γιατί όταν έρχεται η έκθεση του Ελεγκτικού Συνεδρίου στον προϋπολογισμό και σας καταγγέλλει ευθέως ότι δεν εγγράφετε στον Προϋπολογισμό –για να φανεί ότι είναι πλεονασματικός- δαπάνες 1.704.000.000.000 δραχμών, βγαίνει ο κατεξοχήν αρμόδιος –τσάρος της οικονομίας- Υπουργός κ. Χριστοδουλάκης και αποκαλεί, ούτε λίγο ούτε πολύ, τα μέλη του Ελεγκτικού Συνεδρίου «νεόκοπους και άσχετους». ‘Η όταν ετέθη το θέμα γι’ αυτήν τη γνωμοδότηση απάντησε ο κ. Φλωρίδης στον κ. Μανώλη Κεφαλογιάννη που έθεσε το θέμα στη Βουλή πως είναι γνωμοδοτική η αρμοδιότητα του Ελεγκτικού Συνεδρίου. Διαλέξτε και πάρτε! Η ουσία είναι μια. Έχετε θετική γνωμοδότηση και κατά τη συνταγματική μας τάξη μπορείτε κάλλιστα να τα δώσετε. Δεν θέλετε ή δεν μπορείτε. Πέστε το μας.
      Δεν είναι, όμως, μόνο αυτό. Παίρνει η μπάλα στο Υπουργείο Εθνικής Άμυνας αλλά και στα Σώματα Ασφαλείας και τους διοικητικούς υπαλλήλους, Εκεί επικρατεί πλήρης αναξιοκρατία. Οι μισθοί τους σε σχέση με άλλα Υπουργεία που έχουν ευεργετικά επιδόματα, μένουν δραματικά πίσω. Είσθε υπερήφανος γι’ αυτή την πορεία των πραγμάτων στο Υπουργείο σας; Εμείς είμαστε ξεκάθαροι. Θέτουμε ορισμένα θέματα που είναι θέματα αρχής για μας. Σε ό,τι αφορά τους μισθούς ξεκινάμε από μια αρχή: Δεσμεύεστε ναι ή όχι;  Το έχουμε συζητήσει και με τον κ. Τσοχατζόπουλο. Αλλά εσείς έχετε μια κακή συνήθεια σ’ αυτήν την κυβέρνηση, κάθε Υπουργός που έρχεται κάνει τη δική του πολιτική και τη δική του επανάσταση. Ο κ. Τσοχατζόπουλος είχε δεσμευθεί το προηγούμενο καλοκαίρι ότι ο βαθμός  του ανθυπολοχαγού θα ξεκινάει από 770 ευρώ. Το δέχεσθε ναι ή όχι; Πότε θα φθάσουμε στο 80% στη σχέση ανάμεσα στη σύνταξη και το μισθό; Υπάρχει θέμα ορφανικών οικογενειών; Μας είπατε ότι τώρα θα βγει η απόφαση για το επίδομά τους. Να μας το πείτε χρονικά ότι π.χ. πριν το τέλος Μαΐου θα αρχίσει να καταβάλλεται. Είναι αδιανόητο να μην εξομοιώνετε από τη μια τα θύματα πολέμου και από την άλλη τα θύματα ειρηνικής περιόδου, όταν ξέρουμε ότι θύματα πολέμου τούτη την ώρα ουσιαστικά δεν υπάρχουν και ελπίζουμε να μην υπάρξουν. Αλλά υπάρχουν θύματα ειρηνικής περιόδου και έχουν κάθε λόγο να εξομοιωθούν. Είναι η βασική σας δέσμευση και δεν το κάνετε. 
      Μετοχικό Ταμείο Στρατού. Χρειάζεται ενίσχυση του προϋπολογισμού. Δεν μπορούν να υπάρχουν κρατήσεις 4%, να μην έχει καμια ενίσχυση και να φυτοζωεί. Όσον αφορά την τράπεζα, σας μάρανε η λέξη που είπε ο συνάδελφος. Δεν ξέρετε ποια είναι η εκάστοτε διοίκηση και πώς επιλέγεται; Φάνηκε από τη τελευταία αλλαγή. Ένας εξ’ εκείνων που πήγαν προσφάτως έχει μεγαλύτερο προσόν το ότι διετέλεσε υψηλόβαθμο στέλεχος της νεολαίας του ΠΑΣΟΚ: Δεν σας άρεσε η προηγούμενη δική σας διοίκηση. Άλλη επί Άκη, άλλη επί Γιάννου. Γιατί έχετε και αυτά μεταξύ σας. ‘Αλλοι σύμβουλοι του ενός, άλλοι του άλλου, έχετε και τους κομματικούς σας στρατούς. ‘Αστε και τις αποζημιώσεις, εκεί να δείτε. Τα θέματα της Εμπορικής θα τα δούμε γιατί αυτά αγγίζουν και άλλες πτυχές. 
      ΝΙΜΤΣ. Χαίρομαι που είπατε ότι δεν πρόκειται να θιγεί αλλά χρειάζεται η ενίσχυσή του. ‘Οσον αφορά τον ΑΟΑ για τους αποστράτους, «ουκ αν λάβεις παρά του μη έχοντος». Εκεί είναι καταδικασμένοι γενικώς στο να μένουν άστεγοι. Και δεν φτάνει αυτό. Εις απάντηση όλων αυτών προωθείται –αν δεν το ξέρετε εσείς το ξέρει το Υπουργείο Εθνικής  Οικονομίας και είναι στο Ελεγκτικό Συνέδριο- ένα συνταξιοδοτικό, σχέδιο νόμου, το οποίο όσον αφορά τους αποστράτους και των Ενόπλων Δυνάμεων και των Σωμάτων Ασφαλείας, απεργάζεται τα εξής τέσσερα κακά: Επιτείνει τις ανισότητες. Αντί για συντάξεις τριών ταχυτήτων που έχουμε μέχρι σήμερα τις κάνει πέντε. Καταργεί κεκτημένα δικαιώματα. Καταργεί δικαστικές αποφάσεις ρητώς και γι’ αυτό έχει κολλήσει το Ελεγκτικό Συνέδριο το οποίο περιθωριοποιείται. Δηλαδή, όταν δεν μας αρέσει κάτι το περιθωριοποιούμε.
       Αυτή είναι η πραγματικότητα. Αυτήν τη στιγμή στην Ελλάδα οι μόνοι που είναι ικανοποιημένοι, που μπορούν να επαίρονται ότι υπάρχει κράτος ευμάρειας, είναι ένας κομματικός στρατός ο οποίος γι’ αυτό σας ακολουθεί. Και αυτή είναι η τακτική σας όλα αυτά τα χρόνια. Γι’ αυτό παρά την αποδοκιμασία της ελληνικής κοινωνίας κρατάτε κάποιες δυνάμεις στον κρατικό μηχανισμό. Γιατί είναι αυτός ο κομματικός στρατός ο οποίος σας συντηρεί. 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ )
      Αλλά αυτά είναι δείγματα παρακμής. Κόμματα και κυβερνήσεις που δεν στηρίζονται στην κοινωνία αλλά σε κομματικούς στρατούς και κρατικοδίαιτα στελέχη, δείχνουν δείγματα έλλειψης δημοκρατικής ευαισθησίας και αποτελούν τα τελευταία υπολείμματα της πολιτικής δύναμης ενός κομματικού σχηματισμού. Εμείς σας θέσαμε τα θέματα συγκεκριμένα με αριθμούς, με ημερομηνίες. Να μας πείτε, λοιπόν, ξεκάθαρα με αριθμούς και ημερομηνίες πώς δεσμεύεστε εδώ και τώρα. Το «εδώ και τώρα» έχει τη σημασία του όχι από τα μπαλκόνια, αλλά από την Αίθουσα της Βουλής. 
      ( Χειροκροτήματα από την πτέρυγα της Νέας Δημοκρατίας )
      ΔΗΜΗΤΡΙΟΣ ΑΠΟΣΤΟΛΑΚΗΣ: Κυρία Πρόεδρε, έχω ζητήσει το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα ακολουθήσουν οι δευτερολογίες και μετά θα πάρετε το λόγο.
      ΔΗΜΗΤΡΙΟΣ ΑΠΟΣΤΟΛΑΚΗΣ: Πρέπει να μιλήσω πριν τις δευτερολογίες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):Θα σας αναφέρω τη διάταξη του Κανονισμού. Στο πέρας της συζήτησης επί της επερωτήσεως, παίρνουν το λόγο οι διατελέσαντες Υπουργοί.
       ΔΗΜΗΤΡΙΟΣ ΑΠΟΣΤΟΛΑΚΗΣ: Αν έτσι το ερμηνεύετε, καλώς. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι έτσι το ερμηνεύω. Η διάταξη είναι ρητή. «Αν κατά τη συζήτηση μιας επερώτησης κρίνονται και πράξεις Βουλευτή που διετέλεσε μέλος της παρούσης ή προηγούμενης Κυβέρνησης, αυτός μπορεί να μιλήσει στο τέλος της συζήτησης για πέντε λεπτά της ώρας και μόνο σχετικά με τις κρινόμενες πράξεις.
       ΔΗΜΗΤΡΙΟΣ ΑΠΟΣΤΟΛΑΚΗΣ: Δεν έχω καμία αντίρρηση.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λέω απλώς για την τήρηση του Κανονισμού.
     Εισερχόμαστε στο στάδιο των δευτερολογιών.
     Το λόγο έχει ο κ. Σπηλιωτόπουλος.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Μετά από την αγόρευση του κυρίου Υφυπουργού, αντιλαμβανόμεθα ότι η Κυβέρνηση εμμένει να κινείται στη δική της εικονική πραγματικότητα. Αγνοεί την πραγματικότητα ως έχει.
     Κύριε Υφυπουργέ, μπορείτε να μας πείτε γιατί αναγκάστηκαν οι στρατηγοί να βγουν στους δρόμους; Μήπως για να διαδηλώσουν υπέρ της Κυβέρνησης για τα χρήματα που τους περισσεύουν και βγήκαν στους δρόμους από ευγνωμοσύνη; Αυτό είναι πρωτοφανές γεγονός. Βγήκαν οι ναύαρχοι, στρατηγοί και οι αρχηγοί Πυροσβεστικού και Λιμενικού Σώματος. Από την Αστυνομία βγήκαν και οι ένστολοι στους δρόμους. 
     Ζείτε σε μια εικονική πραγματικότητα που θέλετε να την περάσετε στον ελληνικό λαό. Όμως η πραγματικότητα που βιώνει ο ελληνικός λαός σήμερα, είναι άλλη. Μιλήσατε για αυξήσεις του ΕΚΟΕΜΣ, του Μετοχικού Ταμείου. Αυτά είναι λεφτά των μετόχων. Τα έχουν πληρώσει οι άνθρωποι σε όλην τη διάρκεια που βρισκόντουσαν εν ενεργεία. Εσείς το θεωρείτε ότι τους κάνατε χάρη και τους δώσατε αύξηση;
     Για τις ορφανικές οικογένειες, που καλά κάνατε και το θεσμοθετήσατε και αυτά δικά μας λεφτά είναι. Γιατί, όμως, δεν πληρώνετε; Δηλαδή, οι ορφανικές οικογένειες θα ανατρέψουν τον προϋπολογισμό; 
     Μιλήσατε και για τους μισθούς των εν ενεργεία, του ΑΓΕΕΘΑ κλπ. Όμως, δεν μας είπατε ποιοι είναι οι μισθοί των συμβούλων που έχει ο Υπουργός Εθνικής Άμυνας. Ποια είναι τα προσόντα τους; Ποια είναι η προσφορά τους στα εθνικά πράγματα, εκτός από το ότι είναι κομματικά στελέχη, πιστά στο καθεστώς γιατί απ’ αυτό σιτίζονται και αυτό υπηρετούν; Σας ενόχλησε η ορολογία του συναδέλφου για πλιάτσικο στη Γενική Τράπεζα. Δύο φορές πλιάτσικο, κύριε Υπουργέ. 
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δώστε στοιχεία.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Θα σας πω ότι όταν παρεμβαίνουν οι εισαγγελείς, τους τοποθετείτε στο χώρο της Νέας Δημοκρατίας ότι σας κάνουν αντιπολίτευση. Όταν πηγαίνουμε εμείς, μας λέτε ότι ποινικοποιούμε την πολιτική ζωή του τόπου. Αλλά, μην ανησυχείτε, θα φτάσει και αυτό εκεί. Γιατί βλέπετε ότι οι εισαγγελείς όπως μας είπαν όταν κατετέθησαν τα θέματα για τα ΣΟΥΖΑΝΑ, έχουν δυόμισι χιλιάδες υποθέσεις διαφθοράς. Τι να πρωτοπρολάβουν; Θα έλθει, όμως, η ώρα. Η παραγραφή για τα κακουργήματα αυτά είναι είκοσι χρόνια. Τότε θα δούμε τι θα μας λέτε. 
     Και επ’ ευκαιρία: Με πόσα χρήματα αποζημιώθηκε η διοίκηση της Γενικής Τράπεζας που την άλλαξε ο κ. Παπαντωνίου, γιατί η προηγούμενη ανήκε στην κομματική επιρροή του κ. Τσοχατζόπουλου; Από πού πληρώθηκαν αυτά τα λεφτά; 
      Και αν έρθουμε πίσω λίγο για τη Γενική Τράπεζα, πόσα δισεκατομμύρια έφυγαν από τα χοντρά παιχνίδια με τη μετοχή που καταδίκασε σε μαρασμό το Μετοχικό Ταμείο Στρατού και έχασαν οι αξιωματικοί τα λεφτά τους που τους υποχρέωσε η Υπηρεσία να τα καταθέτουν εκεί; Γιατί έδωσε η Γενική Τράπεζα 400 εκατομμύρια δραχμές σε ξένο σύμβουλο για να βρει στρατηγικό επενδυτή; Βέβαια, δεν βρήκε. Ποιος την αγοράζει έτσι που είναι και πήγαν τσάμπα τα λεφτά; Και γιατί πάτε να πουλήσετε τη Γενική Τράπεζα την ώρα που είναι τόσο χαμηλά που στην ουσία είναι σαν τη δωρίζετε; Δυστυχώς, έτσι είναι, κύριε Υφυπουργέ. Είναι στοιχεία αυτά που σας λέω και αν θέλετε πάρτε τον ισολογισμό της τράπεζας, πάρτε αυτά που λέει ο ίδιος ο Πρόεδρος του Μετοχικού Ταμείου. Δεν είναι λόγια του αέρα, είναι τεκμηριωμένα πράγματα, γι’ αυτό τα καταθέτουμε εδώ.
      Θα έρθω τώρα στο Ελεγκτικό Συνέδριο. Ο Κοινοβουλευτικός Εκπρόσωπος κ. Παυλόπουλος πολύ σωστά και τεκμηριωμένα έθεσε τη νομική πτυχή του θέματος. Εγώ θα θέσω την πολιτική και μάλλον την ανθρώπινη διάσταση, τη συνεννόηση μεταξύ του Υπουργού Εθνικής Άμυνας που μιλάει από δεσπόζουσα θέση και των ενώσεων των αποστράτων. Τους είπε ότι ως Υπουργός της Εθνικής Άμυνας θα ζητήσω γνωμοδότηση του Ελεγκτικού Συνεδρίου και αν μου τη δώσει θετική, βεβαίως, θα ικανοποιήσω το αίτημά μας. Εάν δεν μου τη δώσει, θα φέρω νόμο για να ξεπεράσω το εμπόδιο. Αυτά τους είπε.
      Σήμερα όμως έρχεστε εσείς και λέτε ότι αυτό δεν μπορεί να γίνει και αποκαλύπτετε ξαφνικά τον εμπαιγμό της υποθέσεως αυτής –το παραδέχετε- μάλιστα θεσμοθετείτε τον εμπαιγμό στο νέο νομοσχέδιο που καταθέσατε και βάσει αυτού καταργείται οριστικά η εφαρμογή του ν. 2838 για τους αποστρατευθέντες προ της 30ης Ιουνίου 2002, επαναλαμβάνω, παρά τη θετική γνωμοδότηση του Ελεγκτικού Συνεδρίου. Δεν μπορώ να καταλάβω γιατί μας εμπαίζει η Κυβέρνηση και μέσα στο Κοινοβούλιο και γιατί εμπαίζει τις ενώσεις των αποστράτων. Είναι εμπαιγμός ή όχι; Αυτό θέλω να ξέρω. Το λέω γιατί μας κατηγορείτε ότι ψευδολογούμε και ότι κινδυνολογούμε αλλά δεν νομίζω να υπάρχει άλλη λογική εξήγηση ότι αυτό είναι εμπαιγμός. 
      Μάλιστα, κατέθεσε ο συνάδελφος κ. Φλωρίνης και μια επιστολή των ενώσεων αποστράτων που είναι πολύ σκληρότερη και επιθετικότερη από εμάς. Πάντως αν θέλουμε να συνεννοηθούμε και να προσφέρουμε προς την κατεύθυνση αυτή, θα πρέπει να αποδεχθούμε την πραγματικότητα ως έχει. Η οποιαδήποτε ωραιοποίηση κάνει ζημιά σε όλους.
      Μιλήσατε για το Νοσοκομείο ΝΙΜΤΣ. Εμείς δεν σας είπαμε στην επερώτηση για τον εκσυγχρονισμό των στρατιωτικών νοσοκομείων. Θέσαμε συγκεκριμένο θέμα για το ιδιοκτησιακό καθεστώς. Βάσει του ιδρυτικού νόμου το νοσοκομείο αυτό ανήκει στους αποστράτους. Γιατί δίνετε κλίνες στο ΕΣΥ, σ’ ένα χρεοκοπημένο σύστημα και στερείτε τους αποστράτους αυτό που δικαιούνται; Αυτό ζητάνε και είναι πάγιο αίτημα και παρακαλώ πολύ να το κοιτάξετε γιατί όταν έχει κάποιος ανάγκη τότε η πολιτεία πρέπει να σκύψει επάνω του. Οι ανάγκες είναι πολλές.
      Δεν μου απαντήσατε επίσης, τι απόφαση έχετε πάρει για τη θεώρηση των βιβλιαρίων. Θα στέλνετε υπέργηρους συνταξιούχους να περιμένουν στην ουρά στην Αχαρνών και στις Νομαρχιακές Υγειονομικές Υπηρεσίες για να θεωρούν τα βιβλιάριά τους; Γιατί δεν το αφήνετε στα νοσοκομεία αφού το έχετε υποσχεθεί έτσι κι αλλιώς;
      Για τον αυτόνομο οικοδομικό οργανισμό. Εκτιμούμε τις προσπάθειες που κάνετε, όμως, έχετε ένα μεγάλο όπλο στα χέρια σας για να στηριχθεί ο ΑΟΟΑ. Με το νόμο για την εκποίηση των στρατοπέδων είναι σαφής η αναφορά στο ότι μπορεί ο ΑΟΟΑ να αγοράσει αυτά τα οικόπεδα αλλά την άλλη φορά σας άκουσα εδώ στη Βουλή να καυχάστε ότι παραχωρήσατε στην Τοπική Αυτοδιοίκηση οικόπεδα παραπάνω από το ποσοστό που δίνει ο νόμος. Γιατί δεν εφαρμόζετε τη νομοθεσία και γιατί υπερβαίνετε τα όρια υπέρ της Τοπικής Αυτοδιοίκησης; Πρέπει να το κοιτάξετε, είναι ευκαιρία ο ΑΟΟΑ να μπει στο δρόμο και κανένας δεν μπορεί να περιμένει εβδομήντα χρόνια –γιατί δεν θα ζήσει- για να πάρει τη στέγη που ονειρεύεται γι’ αυτόν και την οικογένειά του.
      Τέλος, για τα μετοχικά ταμεία. Δεν αντιμετωπίζεται έτσι το θέμα όπως το θέσατε.
Είναι θεσμικό και διαρθρωτικό το θέμα των μετοχικών ταμείων. Η Κυβέρνηση πρέπει να αποφασίσει ότι θα βάλει βαθιά το χέρι στην τσέπη, γιατί οι πόροι που στερούνται σήμερα τα διαρθρωτικά ταμεία λείπουν από αυτά που έπρεπε να τους δώσει η Κυβέρνηση. 
      Οι αξιωματικοί μία ζωή πληρώνουν το μέρισμά τους. Πληρώνουν αυτά που πρέπει να πληρώσουν για να πάρουν το μέρισμα όταν αποστρατευτούν. Όμως, εσείς υποχρεώσατε το Μετοχικό Ταμείο Στρατού να πληρώσει τις συντάξεις της Εθνικής Αντίστασης από τα δικά του χρήματα, δηλαδή από τα χρήματα τα οποία έχουν πληρώσει οι στρατιωτικοί όταν είναι εν ενεργεία. Και είναι σαφής και ρητή η αναφορά μέσα στο σχετικό νόμο ότι αυτά τα χρήματα θα καλυφθούν από τον κρατικό προϋπολογισμό. 
      Επομένως ο μοναδικός τρόπος για να εξυγιανθούν τα ταμεία και να βρουν το δρόμο τους είναι να ανταποκριθεί η Κυβέρνηση σ’ αυτό το οποίο η ίδια νομοθέτησε και δεν το έχει κάνει εδώ και τρία χρόνια. 
	Σας ευχαριστώ. 
(Χειροκροτήματα από την Πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Μαρκογιαννάκης. 
	ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Υπουργέ, με αυτήν την επερώτηση θίγονται πολλά θέματα, αλλά το κυρίαρχο θέμα που έχει τεθεί είναι εκείνο για το οποίο τα τελευταία δύο χρόνια βλέπουμε τους απόστρατους των Ενόπλων Δυνάμεων και των Σωμάτων Ασφαλείας να διαδηλώνουν, να κάνουν παραστάσεις και να προσπαθούν. Αυτό το θέμα είναι οι ανισότητες που έχουν δημιουργηθεί στις συντάξεις. Αυτό είναι το κυρίαρχο ζήτημα που θίγουμε με την επερώτηση και αυτό είναι το κυρίαρχο θέμα το οποίο αυτήν τη στιγμή απασχολεί τους απόστρατους του Ελληνικού Στρατού και των Σωμάτων Ασφαλείας. 
	Ειλικρινά, με πολλή συμπάθεια σας άκουγα προηγουμένως να μιλάτε επί είκοσι πέντε λεπτά -διότι πραγματικά σας επιστράτευσαν να αντιμετωπίσετε αυτό το μεγάλο πρόβλημα αναρμοδίως- όμως επί του ζητήματος αυτού δεν είπατε απολύτως τίποτα. Θα σας παρακαλέσω, λοιπόν, πάρα πολύ στη δευτερολογία σας να τοποθετηθείτε πάνω σ’ αυτό το θέμα.
	Μπορείτε να μου πείτε ποια ηθική, κοινωνική ή πολιτική -δεν ξέρω πώς να την ονομάσω- επιβάλλει άνιση μεταχείριση των πολιτών; Δηλαδή ένας συνταξιούχος των Ενόπλων Δυνάμεων ή των Σωμάτων Ασφαλείας ο οποίος εξήλθε της ενεργού υπηρεσίας το 2000 ή το 1999 να έχει διαφορετική αντιμετώπιση, κοντολογίς να παίρνει λιγότερα χρήματα από έναν ομοιόβαθμό του ο οποίος έχει και τα ίδια χρόνια υπηρεσίας και ο οποίος εξήλθε της υπηρεσίας το 2001; Αυτήν την άνιση μεταχείριση, αυτήν την ανήθικη συμπεριφορά του κράτους προς αυτούς τους ανθρώπους θα την αντιμετωπίσετε; Σκοπεύετε δηλαδή να επεκτείνετε τις διατάξεις του ν. 2838/2000 και σ’ αυτούς τους ανθρώπους; Διότι με αυτές τις διατάξεις –προσέξτε- δεν δώσετε βαθμούς. Πλασματικά δώσατε μισθολογικές προαγωγές χωρίς αυτή η μεταχείριση να περνά από την κρίση κάποιου συμβουλίου που να εκτιμά προσόντα ή ο,τιδήποτε άλλο. 
	Στην πραγματικότητα, δώσατε απλά μία αύξηση του βασικού μισθού. Έρχεται, λοιπόν, το Ελεγκτικό Συνέδριο και σας λέει ότι ενόψει αυτού, επιβάλλεται να επεκταθούν οι διατάξεις. Το υπόσχεστε μία, το υπόσχεστε δύο, αναιρείτε, παλινδρομείτε, επιτέλους πείτε μας, σας παρακαλώ πάρα πολύ, τι θα κάνετε. Στη δευτερολογία σας να μας πείτε γι’ αυτό που είναι το βασικό ζητούμενο. Αυτοί οι άνθρωποι οι οποίοι μας ακούνε από εκεί πάνω, οι οποίοι υπάγονται σ’ αυτήν την κατηγορία και οι οποίοι είχαν την ατυχία να εξέλθουν της ενεργού υπηρεσίας δύο μήνες ή έναν μήνα σε σχέση με άλλους συναδέλφους…
	ΣΠΗΛΙΟΣ ΣΠΗΛΙΩΤΟΠΟΥΛΟΣ: Ή μία μέρα!
 	ΧΡΗΣΤΟΣ ΜΑΡΚΟΓΙΑΝΝΑΚΗΣ: …ή μία μέρα, όπως λέει ο κύριος συνάδελφος, να έχουν διάφορη μεταχείριση. 
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαρκογιαννάκη, σας παρακαλώ ολοκληρώστε. 
	ΧΡΗΣΤΟΣ ΜΑΡΚΟΓΙΑΝΝΑΚΗΣ: Τελειώνω, κυρία Πρόεδρε. 
	Επαίρεστε –δεν μπορώ να μην το πω, το είπε και ο Κοινοβουλευτικός Εκπρόσωπος- ότι δίνετε στον Αρχηγό ΓΕΕΘΑ 1.600.000 δρχ. Είναι ντροπή να το λέτε αυτό το πράγμα! Πρώτα πρώτα, δεν παίρνει στην τσέπη του τόσα χρήματα ο άνθρωπος! Σας παρακαλώ πάρα πολύ! Ο αναπληρωτής μάνατζερ ο οποίος κάνει και δεύτερη δουλειά διότι ασχολείται και με τις τηλεοράσεις –ξέρει ο κ. Αποστολάκης για ποιον λέω- παίρνει στα Χανιά 1.500.000 δραχμές. Τίνος η προσφορά είναι μεγαλύτερη; Αυτού του κυρίου ή του Αρχηγού ΓΕΕΘΑ; Μάλιστα, μας τον κληρονομήσατε και για πέντε χρόνια, γιατί, αν δεν κάνω λάθος, τους είχατε προσλάβει για μια πενταετία. Αυτό είναι το μεγάλο δράμα.
	Όταν μιλάμε εδώ μέσα, θα πρέπει να μιλάμε σοβαρά και δεν θα πρέπει να αντιμετωπίζουμε τον Αρχηγό ΓΕΕΘΑ με δραχμές. Όταν ένας Υπουργός απαντά σε μια επερώτηση, θα πρέπει να απαντά στα σοβαρά και στα ουσιώδη και όχι στα επουσιώδη στα οποία αρέσκεται, προκειμένου να περάσουν τα είκοσι πέντε λεπτά και να πει ότι απάντησε. 
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Φλωρίνης. 
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κυρία Πρόεδρε.
      Κύριε Υφυπουργέ, σας άκουσα πραγματικά με μεγάλη προσοχή. Μιλήσατε για τους εν ενεργεία κυρίως και εκεί δώσατε το βάρος. Την απάντηση σας την έδωσαν οι προλαλήσαντες και ο Κοινοβουλευτικός Εκπρόσωπος και ο κ. Σπηλιωτόπουλος και οι υπόλοιποι Βουλευτές. Μικρότεροι μισθοί από τους συμβούλους σας. Τίποτε άλλο δεν σας λέω. Για τους συνταξιούχους τι γίνεται, κύριε Υφυπουργέ; Γιατί δεν μιλάτε εκεί; Παίρνω 40% -συνταξιούχος είμαι- του μισθού που παίρνει ο εν ενεργεία. Για ποιο λόγο; Γιατί μου στερείτε το υπόλοιπο 40%; Θα μας δώσετε κάποια εξήγηση; 
      Γιατί αναγκάστηκαν στρατηγοί, ναύαρχοι, πτέραρχοι να κατεβούν στους δρόμους; ‘Ετσι στα καλά καθούμενα; Πεινάνε, κύριε Υφυπουργέ. Καταλάβετέ το επιτέλους! Βάλτε το στο μυαλό σας, κάντε κάτι.
      Για το Μετοχικό Ταμείο Αεροπορίας. Ρωτήστε τον πρόεδρό του Πτέραρχο κ. Παπαευσταθίου να δούμε τι θα σας πει. Θα επαναλάβει την ιστορική φράση του Χαρίλαου Τρικούπη «Δυστυχώς επτωχεύσαμεν». Σήκωσαν τα χέρια και το ξέρετε πολύ καλά, αλλά δεν το είπατε εδώ μέσα.
      Για τον ΑΟΟΑ θα κάνετε σπίτια για τους ΕΠΟΠ που θα πάρετε; Μα εγώ τριάντα πέντε χρόνια πλήρωνα και πληρώνω ακόμη. Έφερνα τα αεροπλάνα, τα FANTOM, από την Αμερική και δεν έχω σπίτι. Δεν το ξέρετε; Ξέρετε πόσοι συνάδελφοι που πετούν κάθε μέρα πάνω από το Αιγαίο δεν έχουν σπίτι; Και εσείς μας λέτε θα πάρετε για τους ΕΠΟΠ; Ντροπή, κύριε Υφυπουργέ. Τριάντα πέντε χρόνια περιμένω στη σειρά μου και αλλάξατε και τη σειρά και με βάλατε στο τέλος πάλι. Ντροπή σας! 
      Για τις ορφανικές οικογένειες «θα». Τι θα πει «θα»; Δικά μας χρήματα είναι, εμείς πληρώνουμε για τα παιδιά αυτά, οι συνάδελφοι, και εσείς τα κρατάτε επί δέκα χρόνια παράνομα. Πότε επιτέλους θα τα δώσετε; Χορτάσαμε «θα», είκοσι χρόνια «θα». Κάντε κάτι να πληρώσετε επιτέλους.
      Μας εμπαίζετε, κύριε Υφυπουργέ, μας παίζετε τον «παπά». Ο εκάστοτε Υπουργός Εθνικής Άμυνας λέει «θα λύσω τα προβλήματα» και έρχεται μετά ο «μπαμπούλας» Υπουργός των Οικονομικών και λέει «όχι, δεν το λύνω το πρόβλημα». Ο κ. Παπαντωνίου ήταν Υπουργός Οικονομικών. Τι έκανε τότε; Έλεγε «όχι». Τώρα είναι Υπουργός Εθνικής Άμυνας. Τι λέει τώρα; Λέει «ναι» και έρχεται ο κ. Χριστοδουλάκης και λέει «όχι». Αύριο θα έρθει κάποιος άλλος Χριστοδουλάκης. 
      Μας παίζετε τον «παπά», κύριε Υφυπουργέ. Πρέπει να το καταλάβετε. Είπατε ότι οι στρατιωτικοί θα σας κρίνουν από τα έργα σας. Στο σπίτι σας θα σας στείλουμε, κύριε Υφυπουργέ. Τίποτε άλλο δεν μπορούμε να κάνουμε. Είμαστε χιλιάδες οι απόστρατοι και πρέπει να το καταλάβετε, να το βάλετε στο μυαλό σας. Θα σας στείλουμε στα σπίτια σας! Συνέλθετε! 
      Θα κάνουμε και κάτι περισσότερο ακόμα. Δεν καταλάβατε τη δύναμή μας, γιατί μέχρι τώρα φερόμασταν σαν άνθρωποι με υπερηφάνεια. Μας καταντήσατε επαίτες στους δρόμους! Μας φτάσατε στο σημείο να κλείνουμε τους δρόμους! Λάθος σας, θα το πληρώσετε, θα πάτε στα σπίτια σας! 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κορτσάρης έχει το λόγο.
	ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κυρία Πρόεδρε.
	Κύριε Υφυπουργέ, μετά από τη δικαιολογημένη οργή του κυρίου συναδέλφου, εγώ θα φροντίσω να επαναφέρω λίγο το ήρεμο κλίμα και να σας πω μερικά πράγματα.
	Στην πρωτολογία μου είχα μια συναισθηματική προσέγγιση του θέματος ακριβώς γιατί και εγώ προέρχομαι από τις τάξεις των Ενόπλων Δυνάμεων, γιατί και εγώ ήθελα να δώσω το μέγεθος της απογοήτευσης αυτών των ανθρώπων όλων των βαθμών, όλων των Σωμάτων των Ενόπλων Δυνάμεων και των Σωμάτων Ασφαλείας.
	Σας είχα πει πως όταν έρχονται στα γραφεία σας και φεύγουν απογοητευμένοι, αυτοί όπως τους έχει αποκαλέσει κάποιος δικός σας «οι ενοχλητικοί σοβαροί» σας είπα ότι αναφέρομαι στους αξιοπρεπείς στρατηγούς, τους ήρεμους λοχαγούς και τους ευγενικούς ανθυπασπιστές. Αυτό για να μη γίνει καμία παρανόηση ότι εδώ μέσα μιλάμε μόνο για τους στρατηγούς. Μιλάμε συλλήβδην για όλους τους βαθμούς και όλες τις βαθμίδες. 
	Θα σας θέσω τρία θέματα και θα παρακαλέσω να μου απαντήσετε. ‘Εχω κάνει εδώ και σαράντα πέντε ημέρες μια ερώτηση που αφορά την πρόοδο των εργασιών στο 424 Στρατιωτικό Νοσοκομείο της Θεσσαλονίκης. Δεν έχω πάρει ακόμη απάντηση. Ελπίζω ότι ο φόρτος της εργασίας σας δεν σας έχει επιτρέψει να μου απαντήσετε.
      Εδώ και δεκατέσσερις μήνες –ίσως και παραπάνω- είχαν γίνει τα εγκαίνια του Νοσοκομείου της Θεσσαλονίκης. Έκτοτε τίποτε δεν έχει γίνει πλην ενός ελικοδρομίου που αποπειραθήκατε να κάνετε. Είναι πρωτοφανές δηλαδή να μην υπάρχει τίποτε σε αυτόν το χώρο κι εσείς να κάνετε ένα ελικοδρόμιο. Πριν από είκοσι ημέρες είδα να γίνονται μικρές εργασίες οι οποίες δεν φαντάζομαι να έχουν σχέση με την επερχομένη Διεθνή Έκθεση Θεσσαλονίκης και την προγραμματισμένη επίσκεψη του κυρίου Πρωθυπουργού ο οποίος θα πρέπει να πει κάτι και γι’ αυτό το νοσοκομείο.
      Το νοσοκομείο αυτό έχει συνδεθεί, όπως ξέρετε, με το «Νοσοκομείο Παπαγεωργίου» και θα είναι καύχημα για τη Βόρειο Ελλάδα, για τους ενόπλους και ενστόλους αξιωματικούς και στελέχη αλλά και για εσάς. 
      Για το ΝΙΜΤΣ βεβαιώσατε ότι θα επανδρωθεί και θα έχει και όργανα και σωστούς και καλούς γιατρούς. Αυτό το θέμα δεν ήταν ακριβώς η ερώτησή μας. Η ερώτησή μας είναι αν θα παραμείνει το νομικό καθεστώς που το διείπε. Δώσατε έμμεση απάντηση. Ελπίζω ότι το νομικό καθεστώς θα παραμείνει ίδιο και όσο το δυνατόν, κύριε Υφυπουργέ, στα χέρια στρατιωτικών γιατρών να παραμείνει, γιατί εκεί έχουν μάθει να πηγαίνουν οι ασθενείς απόστρατοι, αλλά και τα μέλη των οικογενειών τους.
      Τρίτον καταργήσατε τους ελεγκτές στρατιωτικούς γιατρούς. Προσβάλατε με τον τρόπο αυτό και τους αξιωματικούς οι οποίοι πάνε να ελεγχθούν, αλλά και τους ελεγκτές στρατιωτικούς γιατρούς, γιατί τους μεν ελεγκτές τους θεωρείτε αφερέγγυους και ανίκανους να κάνουν τον έλεγχο, τους δε ελεγχομένους τους θεωρείτε ότι είναι άνθρωποι που προσπαθούν μέσω της συνταγογραφίας να κερδοσκοπήσουν. Επαναφέρατε την καθεστηκυία τάξη και μην υποχρεώνετε τους γηραιούς απόστρατους αξιωματικούς να γίνονται πολλές φορές –σας διαβεβαιώνω- βορά ορισμένων επιθετικών και όχι ιδιαιτέρως ευγενικών παρατηρήσεων από νέους συναδέλφους γιατρούς, οι οποίοι δεν γνωρίζουν τη νοοτροπία αυτών των ανθρώπων που προσέρχονται να ελεγχθούν. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Λυμπερακίδης.
      ΛΕΩΝΙΔΑΣ ΛΥΜΠΕΡΑΚΙΔΗΣ: Κυρία Πρόεδρε, θα αναφερθώ στην παρατήρηση που έκανε ο κύριος Υπουργός, όταν ομιλούσε σχετικά με τη λέξη την οποία χρησιμοποιούσα, δηλαδή τη λέξη «πλιάτσικο». Φαντάζομαι ότι τη σημείωσε, επειδή την ανέφερα στην αρχή του λόγου μου, ενώ περαιτέρω εξήγησα γιατί ονόμασα «πλιάτσικο» αυτό το οποίο γίνεται και σε ό,τι αφορά την Τράπεζα του Μετοχικού Ταμείου Στρατού, η οποία λέγεται Γενική Τράπεζα της Ελλάδος, αλλά και στο ίδιο το Μετοχικό Ταμείο Στρατού. Εγώ θεωρώ ότι η λέξη «πλιάτσικο» θα μπορούσε να ερμηνευτεί απ’ τον καθένα κατά την άνοδο του δικού του εσωτερικού υδραργύρου, όταν βλέπει γύρω του ορισμένα πράγματα. Εγώ, με τη λέξη «πλιάτσικο» εννοούσα οπωσδήποτε τη λεηλασία η οποία γίνεται, αν θέλετε να το πούμε πιο εξευγενισμένα. Διότι πέραν της λέξης «πλιάτσικο»  είπα και ορισμένες άλλες λέξεις, όπως την «κόπρο του Αυγεία», η οποία τελικώς ήταν μέσα στο κείμενο του 1999 της ανακοίνωσης της ΠΑΣΚΕ. Η ΠΑΣΚΕ είπε τη φράση το 1999. Εγώ τώρα την είπα. Πιθανόν να «έτσουξε» λίγο. 
      Όμως υπήρχαν μέσα στην κουβέντα μου οι αποδείξεις. Διότι αν δεν είναι λεηλασία, κύριε Υπουργέ, το ότι η περιουσία 175 δισεκατομμυρίων δραχμών του ταμείου έφθασε σήμερα να μην υπερβαίνει τα 12 δισεκατομμύρια, με ένα ποσό μετοχών το οποίο αντιπροσωπεύει τα 10 εκατομμύρια περίπου, αν δεν είναι λεηλασία το ότι πληρώσαμε στη «ROTHSCHILD»  περίπου 400 εκατομμύρια δραχμές για κάτι το οποίο δεν κατάφερε να κάνει -βέβαια αυτό εντάξει, είναι θεμιτό- αλλά εσκεμμένως νομίζω γινόταν η προσπάθεια να δοθεί του στρατηγικού επενδυτή η ιδιότητα σε μια εταιρεία η οποία έφευγε ήδη από την Ελλάδα, αν δεν είναι λεηλασία το ότι αποζημιώθηκε η αποτυχούσα διοίκηση η οποία έφευγε από την Τράπεζα, αν δεν είναι λεηλασία η ίδρυση δέκα καινούριων παραρτημάτων σε άγονες περιοχές, αν δεν είναι λεηλασία το ότι οι μισθοί υπερβαίνουν ακόμη και τους μισθούς των αρχηγών, τότε τι είναι λεηλασία; 
      Ξέρετε, κύριε Υπουργέ, ο κόσμος αναστενάζει από τον τρόπο με τον οποίο έγινε ο χειρισμός από την Κυβέρνηση και στο θέμα του χρηματιστηρίου. Και όταν συνδέεται και αυτό με το χρηματιστήριο, με πράξεις δηλαδή οι οποίες με τη μορφή του στρατηγικού επενδυτή –όρο τον οποίο εξευτελίσατε στην παρούσα περίπτωση, καταφέρνουν να βλέπουν απώλειες, να βλέπουν δικές τους περιουσίες εκατομμυρίων να χάνονται, να βλέπουν να χάνονται και περιουσίες του ίδιου του Μετοχικού Ταμείου Στρατού. Διότι από τις μετοχές του 68% ιδία περιουσία, τελικώς έφτασε να είναι 38% και τώρα με την προσπάθεια η οποία γίνεται για εξεύρεση καινούριου στρατηγικού επενδυτή βλέπουμε ότι ο ίδιος ο Πρόεδρος της Γενικής Τράπεζας προτείνει να πουληθούν, να εξανεμιστούν, δηλαδή, πάλι το 28% των μετοχών, τελικώς δεν θα μείνει τίποτα.
     Αν, λοιπόν, αυτό το πράγμα δεν το προσέξουμε και δεν αντιληφθούμε ότι λειτουργεί εις βάρος του Μετοχικού Ταμείου Στρατού και εις βάρος της Γενικής Τραπέζης, αλλά κυρίως εις βάρος της πίστεως των ανθρώπων στην τακτική του στρατηγικού επενδυτή, της λειτουργίας των τραπεζών, τότε τι είναι αυτό το οποίο πρέπει να πει κανείς περισσότερο, προκειμένου ίσως να ευαισθητοποιήσει λίγο περισσότερο και τα θεσμικά όργανα της πολιτείας, την Τράπεζα της Ελλάδος, το ΣΔΟΕ ή και τον εισαγγελέα; Και δεν ξέρω μήπως πρέπει να πάμε εμείς οι ίδιοι από εδώ μέσα, προκειμένου να ασχοληθούν οι θεσμοί με το θέμα και το φαινόμενο αυτό.
     Ευχαριστώ πολύ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κυρίες και κύριοι συνάδελφοι, καλά είναι τα λόγια, συγκινητικές οι αναφορές για ένα ευαίσθητο κομμάτι της κοινωνίας, όπως είναι οι απόστρατοι, αλλά είναι λόγια μεγάλα.
     Εγώ θέλω να συγχαρώ τον κ. Μητσοτάκη, ο οποίος ούτε λίγο ούτε πολύ –θα επαναλάβω τη φράση του- είπε ότι «το έχω βάρος για το μισθολόγιο που δεν κατέθεσα». Προσέξτε: «που δεν κατέθεσα». Και επί τρία χρόνια διακυβέρνησης της Νέας Δημοκρατίας δεν κατέθεσε κανένα νομοσχέδιο που να αφορά μισθολόγιο, συντάξεις ή οτιδήποτε στις Ένοπλες Δυνάμεις. Γι’ αυτό, λοιπόν, χρειάζεται τουλάχιστον στοιχειώδης αυτοκριτική.
     Δεύτερον, μιλάτε για το ασφαλιστικό. Μα τι να πούμε εμείς για το νόμο Σιούφα, που φέρατε στο 60% των αποδοχών…
     ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν τον αλλάξατε;
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): … στη σύνδεση…
     ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν τον αλλάξατε;
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): … στη σύνδεση, κύριε Παυλόπουλε, που ξέρετε και λέτε μεγάλες κουβέντες του 60% σε ολόκληρη την εργατική τάξη, κύριε Παυλόπουλε!
     ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν τον αλλάξατε;
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Είναι αλήθεια αυτό ή όχι;
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Παυλόπουλε! Έχετε δευτερολογία. Σας παρακαλώ. Θα ακούστε τον κύριο Υφυπουργό. Εκείνος σας άκουσε χωρίς να πει τίποτα.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα ακούσετε τις αλήθειες. Εμείς αλλάξαμε, κύριε Παυλόπουλε, και κάναμε μία ασφαλιστική μεταρρύθμιση…
     ΠΡΟΚΟΠΗΣ ΠΑΥΛΟΠΟΥΛΟΣ: Πότε;
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας παρακαλώ, κύριε συνάδελφε.
     Κάναμε μία ασφαλιστική μεταρρύθμιση τα τελευταία δύο χρόνια…
     ΠΡΟΚΟΠΗΣ ΠΑΥΛΟΠΟΥΛΟΣ: Δέκα χρόνια τι κάνατε;
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κάναμε δύο προηγούμενες παρεμβάσεις, κύριε Παυλόπουλε. Μη μου μιλάτε για ένα χώρο που τον ξέρω απ’ έξω κι ανακατωτά. Να δέχεστε και τις αλήθειες. Και η αλήθεια είναι ότι με αυτό το νομοσχέδιο που περάσατε τότε με τον αγαπητό κ. Σιούφα, πήγε στο 60% ολόκληρη η εργατική και η δημοσιοϋπαλληλική τάξη. Και τώρα έρχεστε εδώ με κροκοδείλια δάκρυα και λέτε «πώς το κάνετε αυτό;» και για ανισότητες και για αδικίες;
      Αντιμετωπίστε την αλήθεια. Γι’ αυτό θα είστε συνέχεια στην Αντιπολίτευση και θα λέτε ανέξοδα ό,τι θέλετε, για να μπορείτε να λέτε την αλήθεια απέναντι στον ελληνικό λαό. 
      Και όταν ήλθαμε να κάνουμε την ασφαλιστική μεταρρύθμιση και αφορούσε όλο το δημοσιοϋπαλληλικό χώρο, όλο τον εργατοϋπαλληλικό χώρο, εμείς πήγαμε στο 70%, κύριε Παυλόπουλε, και όχι στο 60% που είναι η δική σας άποψη, της Νέας Δημοκρατίας, την οποία υποστηρίξατε μέχρι το τέλος. Και γνωρίζετε ότι ήταν ένα νομοσχέδιο που πραγματικά άγγιζε πολύ μεγάλα πράγματα, με οικονομικές διαστάσεις, με θεσμικές διαστάσεις, με αναφορές στη Δημόσια Διοίκηση, με ανασυγκροτήσεις στο χώρο των ασφαλιστικών ταμείων, μία μεγάλη μεταρρύθμιση που αφορά όλες τις σύγχρονες κοινωνίες. Και η προσπάθειά μας ποια είναι; Να κάνουμε βήματα προς τα μπρος, να εκσυγχρονίσουμε  κοινωνικά ορισμένα μεγάλα ζητήματα που μπαίνουν στο κοινωνικό πεδίο. 
      Μιλήσατε για το κράτος κύριε Παυλόπουλε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υφυπουργέ, να μην απευθύνεστε στον κ. Παυλόπουλο, να απευθύνεστε στο Σώμα, όχι διάλογο με τον κ. Παυλόπουλο. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κυρία Πρόεδρε, αναφέρομαι στον κ. Παυλόπουλο – δεν τον θίγω- ..
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Μα, ο κ. Παυλόπουλος, δεν τα είπε για τον εαυτό του, μίλησε ως Κοινοβουλευτικός Εκπρόσωπος της  Νέας Δημοκρατίας. Επομένως να απευθύνεστε σε όλους. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κυρία Πρόεδρε, νομίζω όταν κάποιοι ερωτούν και αναφέρονται σε κάποια πράγματα, πρέπει να απαντώνται. Έτυχε αυτά τα ερωτήματα να τα βάλει ο κ. Παυλόπουλος. Θέλετε να απαντήσω σε σας ή να απαντήσω στο Σώμα; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Στο Σώμα. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Παρακαλώ, όταν μπαίνουν συγκεκριμένα ερωτήματα –και γνωρίζετε πολύ καλά τον Κανονισμό γιατί και εγώ έχω περάσει απ΄ αυτό το Βήμα, το γνωρίζετε πολύ καλά- από συγκεκριμένους Βουλευτές, σε αυτούς απαντώνται όχι γενικά και αφηρημένα. Και εμείς κυρία Πρόεδρε, έχουμε μάθει να απαντάμε συγκεκριμένα σε αυτούς που ερωτούν και μιλούν. Δεν είμαστε γενικοί και αφηρημένοι πολιτικοί. 
      Είπαν προηγούμενα ο κ. Παυλόπουλος και ο κ. Μητσοτάκης για το κράτος που καταρρέει κλπ. θέλω να τους ρωτήσω ευθέως: Πότε πάλι η δημοκρατία στα επίπεδά της που αναπτύχθηκε στον τόπο μας (Τοπική Αυτοδιοίκηση, Καποδιστριακός Δήμος, Νομαρχιακή Αυτοδιοίκηση, Περιφέρεια) λειτούργησε από το νεοελληνικό κράτος μέχρι σήμερα; Πότε πάλι υπήρξε αποκέντρωση εξουσίας πολιτικής, οικονομικής; Αυτά δεν έγιναν επί των ημερών του ΠΑΣΟΚ; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Και το αποτέλεσμα ποιο είναι;
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Το αποτέλεσμα; Ότι σήμερα έχουμε περισσότερη άμεση δημοκρατία, έχουμε την κοινωνία που συμμετέχει, έχουμε θεσμούς της αυτοδιοίκησης και της Νομαρχιακής Αυτοδιοίκησης, οι οποίοι ζωντανεύουν την κοινωνία και ενισχύουν την πολιτική, αν θέλετε, δημοκρατία μας. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Μπάχαλο είναι!
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αυτό είναι, κύριε Ανδρεουλάκο. Τώρα, αν είναι μπάχαλο και θέλετε ένα κράτος συγκεντρωτικό και αυταρχικό, αυτά είναι της παλιάς εποχής, γυρίστε στο παρελθόν. Είναι δικαίωμά σας να γυρίσετε στο παρελθόν. Αλλά εσείς επαίρεστε για τους Καποδιστριακούς Δήμους. 
      ΠΡΟΚΟΠΗΣ ΠΑΥΛΟΠΟΥΛΟΣ:  Εμείς;
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εσείς. 
      ΠΡΟΚΟΠΗΣ ΠΑΥΛΟΠΟΥΛΟΣ:  Εμείς θα αντικαταστήσουμε τον Καποδίστρια, με εκούσιες συνενώσεις. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα τον καταργήσετε, κύριε Παυλόπουλε; Τώρα το λέτε; Μετά τις εκλογές; 
      ΠΡΟΚΟΠΗΣ ΠΑΥΛΟΠΟΥΛΟΣ:  Σοβαρά το λέτε; Αν είσθε ελλιπώς ενημερωμένος…
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Είμαι καλά ενημερωμένος. Εγώ σας είχα προκαλέσει, κύριε Παυλόπουλε, όταν κάναμε εκλογές στην Τοπική Αυτοδιοίκηση να πείτε εάν θα καταργήσετε τους Καποδιστριακούς Δήμους. Ελάτε εδώ στο Βήμα να πείτε ότι θα τους καταργήσετε. ΄Αρα, δεν είναι θέση του κόμματός σας. Τόσες φορές που αλλάζετε τις θέσεις σας, δεν θυμάστε και εσείς. 
      ΠΡΟΚΟΠΗΣ ΠΑΥΛΟΠΟΥΛΟΣ:  Εσείς αλλάζετε από Υπουργό σε Υπουργό και δεν ξέρετε τι κάνετε! 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Νέα κοινοβουλευτικά ήθη και έθιμα, επιλεκτική χρήση των πραγμάτων. Γιατί είστε στη Δημόσια Διοίκηση, κύριε Παυλόπουλε. Όταν ένα θεσμικό όργανο, το Ελεγκτικό Συνέδριο, βγάζει τέσσερις – πέντε αποφάσεις ουσίας διαφορετικές, εσάς δεν θα σας προβλημάτιζε καθόλου το νομικό μέρος; Είπα στην ομιλία μου, αλλά δεν θυμάστε καλά …
      ΠΡΟΚΟΠΗΣ ΠΑΥΛΟΠΟΥΛΟΣ: Με τον ΕΛΓΑ. Δώσατε 1 δισεκατομμύριο 700 εκατομμύρια κόντρα στη γνωμοδότηση του Ελεγκτικού Συνεδρίου. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακούστε με τι θα σας πω. Και είπα προηγούμενα ότι δεν είναι το νομικό μέρος, είναι τουλάχιστον, κύριε Παυλόπουλε, τα 120 δισεκατομμύρια και πλέον που αφορά αυτή η συγκεκριμένη  ρύθμιση. Δεν είναι πέντε δραχμές, πέντε ευρώ. Αυτή είναι η τοποθέτηση σε σοβαρά πράγματα. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ ) 
      Και σας είπα, αλλά δεν θέλετε να μιλήσετε σοβαρά πάνω σε ζητήματα που καίνε, και φεύγετε και «ποιος εκπροσωπεί και τι κάνει και να φέρουμε εδώ τον Πρωθυπουργό» κλπ. 
      Με ρώτησε ο κ. Σπηλιωτόπουλος για τους ελεγκτές. Το θέμα των ελεγκτών των βιβλιαρίων έχει λήξει, κύριε Σπηλιωτόπουλε. Έχει λήξει εδώ και δύο μήνες. Αυτή η ρύθμιση είχε μπει επί της Νομάρχου της κ. Μπεσμπέα. Κάναμε μία συνάντηση. Αυτές τις ημέρες θα οριστούν –μετά τις αποφάσεις που έχουν παρθεί- οι στρατιωτικοί, θα είναι ένα μεικτό σύστημα και από τους ελεγκτές του δημοσίου και τους στρατιωτικούς που θα συμπληρώνουμε για να λυθεί ένα πρόβλημα το οποίο ήταν πράγματι σημαντικό. Έχει λήξει, έχουν παρθεί αποφάσεις.
      ΝΙΚΟΛΑΟΣ ΚΟΡΤΣΑΡΗΣ: Δεν έχει λήξει.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αν θέλετε, πάρτε τους προέδρους να σας πουν.
      Για το ορφανικό επίδομα σας είπα συγκεκριμένα πως μπορεί ακόμα και τη Μεγάλη Εβδομάδα να είναι στον «αέρα» ή αμέσως μετά, την πρώτη ή τη δεύτερη εβδομάδα του Μαΐου. Σας μιλάω για συγκεκριμένο χρόνο και συγκεκριμένο προσδιορισμό. 
      Αναφέρθηκα, κύριοι συνάδελφοι, και ειλικρινά θέλω να μου απαντήσετε σε αυτό, επειδή θέλετε να μιλάμε με τα νούμερα και τις αλήθειες. Σας είπα, λοιπόν,  προηγουμένως ότι τα τελευταία πέντε χρόνια –και ομιλώ για το συνάδελφο ο οποίος προηγουμένως μίλησε μ΄ αυτήν την αγανάκτηση- οι στρατιωτικές συντάξεις, μ΄ αυτές τις ρυθμίσεις που κάναμε, είναι πάνω από το 50%, όταν σε κανέναν άλλο χώρο του δημοσίου δεν υπήρχαν τέτοιες αυξήσεις. 
      Σας μιλώ ευθέως. Δείτε αν τα τελευταία πέντε χρόνια έχετε τέτοια αύξηση πάνω από το 50%, όταν συνταξιοδοτείσθε ως αξιωματικός. Αν δεν έχετε, να έλθετε εδώ να με διαψεύσετε, διαφορετικά αυτά που λέγατε προηγουμένως δυστυχώς δεν ανταποκρίνονται στην πραγματικότητα. 
      ΑΘΗΝΑΙΟΣ ΦΛΩΡΙΝΗΣ: Σας είπα ότι παίρνουν το 40% των εν ενεργεία.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας λέω ότι δεν ανταποκρίνονται στην πραγματικότητα.
      Το θέμα της αρχής, ότι το 80% παραμένει με την τριακονταπενταετία, αυτό δεν έχει αλλάξει ούτε πρόκειται να αλλάξει. Το θέμα της τριακονταπενταετίας και του 80% της αναπλήρωσης δεν θα αλλάξει. Αυτό όμως που δεν λέτε από την άλλη πλευρά -εμείς περάσαμε το ασφαλιστικό νομοσχέδιο- είναι ότι δεν υπάρχει άλλη κοινωνική τάξη η οποία συνταξιοδοτείται χωρίς άλλους περιορισμούς στην εικοσιπενταετία. Υπάρχει άλλη τάξη; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Υποχρεωτικά συνταξιοδοτείται.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Υπάρχει άλλη τάξη; Δεν υπάρχει. 
      Τι θέλω να σας πω με αυτό; Θέλω να πω πως και σ΄ αυτήν τη μεγάλη ασφαλιστική μεταρρύθμιση, που περάσαμε, σεβαστήκαμε την ιδιαιτερότητα του χώρου, την προσφορά του σε έναν ευαίσθητο τομέα όσον αφορά την εθνική μας άμυνα και την ασφάλεια του Έλληνα πολίτη και διατηρήσαμε αυτές τις αρχές. Ελέγχετε εσείς, που δεν δώσατε «φράγκο τσακιστό», εμάς ώστε να δώσουμε περισσότερα; Να είσθε απόλυτα σίγουροι ότι εμείς θα δώσουμε περισσότερα. Και θα δώσουμε περισσότερα για το λόγο που είπα προηγουμένως. Εμείς δεν θα σταθούμε στο μισθολόγιο. Το μισθολόγιο θα το καταθέσουμε. Το 2003 το νέο μισθολόγιο θα κατατεθεί. Θα καταθέσουμε τις απόψεις μας…
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Μήπως δεν προκάνετε και εσείς; 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Ανδρεουλάκο, εμείς δεν τα λέμε κατόπιν εορτής. Εμείς έχουμε μάθει να αντιμετωπίζουμε τα προβλήματα, να σεβόμαστε τους ανθρώπους που έχουν διαφορετικές απόψεις και να μη μηδενίζουμε τα πράγματα. Αν θέλετε, σε τελευταία ανάλυση, το να πεις να δώσεις περισσότερα, να το πεις. Αλλά όχι να μηδενίζεις. Αυτά είναι τα κοινοβουλευτικά μας ήθη και έθιμα και αυτό είναι το παιχνίδι της δημοκρατίας; 
      Προκαλώ και το συνάδελφο -γιατί είναι και στρατιωτικός- να παραδεχτεί «Ναι, πήραμε τα πέντε τελευταία χρόνια αύξηση 50% στις συντάξεις. Δεν μου φθάνουν όμως, θέλω και άλλα». Όχι να λέει όμως «πεινάω». Αυτή είναι η πραγματικότητα και η πραγματικότητα να αντιμετωπίζεται ως έχει. Να μην παίζετε με τους συναδέλφους σας γιατί μη νομίζετε ότι με τα καλά λόγια και τις μεγάλες κουβέντες σας ακούν οι συνάδελφοί σας.   
      ΑΘΗΝΑΙΟΣ ΦΛΩΡΙΝΗΣ: Δεν καταλαβαίνετε τι σας είπα.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Όσον αφορά γι’ αυτό που μου είπατε ότι θα μας στείλετε στο σπίτι…
      ΑΘΗΝΑΙΟΣ ΦΛΩΡΙΝΗΣ: Είναι ψέματα…
      ΠΡΟΕΔΡΕΥΩΝ (Παναγιώτης Σγουρίδης): Κύριε  Φλωρίνη, σας παρακαλώ μη διακόπτετε.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε συνάδελφε, στη δημοκρατία υπάρχει ο λαός που αποφασίζει, ο λαός που τόσα χρόνια από το 1996 και δώθε έχει Πρωθυπουργό ο οποίος διαχειρίζεται  τα πράγματα κατά τον καλύτερο δυνατό τρόπο και μια Κυβέρνηση η οποία παλεύει σε όλα τα μέτωπα να πάει αυτόν τον τόπο μπροστά. Εγώ είπα προηγουμένως ότι στο τέλος της τετραετίας θα την κρίνει ο λαός κι όχι με τις φωνές αυτές: «θα σας βγάλουμε έξω», «θα σας ξεφορτωθούμε» κλπ.
      ΑΘΗΝΑΙΟΣ ΦΛΩΡΙΝΗΣ: Είπα οι απόστρατοι. Δεν είπα ο λαός. Αυτήν την έκφραση χρησιμοποίησα.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Μα, εκφραζόσασταν κι εσείς μ΄ αυτόν τον τρόπο.
      Γι’ αυτό, κύριοι συνάδελφοι, είπα από την αρχή ότι θεωρώ ότι ο χώρος των Ενόπλων Δυνάμεων είναι ένας χώρος πάνω στον οποίο θα πρέπει να σκύψουμε. Όχι με μεγάλες κουβέντες, αλλά θα πρέπει να σκύψουμε με μεγάλη προσοχή, να πάμε σε αναβάθμιση και μισθολογική και μια σειρά από άλλα θεσμικά ζητήματα, τα οποία θίχτηκαν. Εγώ δεν είπα ότι λύσαμε τα προβλήματα. Είπα ότι αλλού έχουμε καθυστερήσεις, αλλού έχουμε τρέξει πολύ. Έχουμε κάνει πολλά και οφείλουμε να κάνουμε ακόμη περισσότερα. Και σ’ αυτήν την κατεύθυνση κινούμαστε.
      Ευχαριστώ.
      (Χειροκροτήματα από την Πτέρυγα του ΠΑΣΟΚ)
      ΝΙΚΟΛΑΟΣ ΚΟΡΤΣΑΡΗΣ: Για το νοσοκομείο δεν μας είπατε.
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος και μετά εσείς.
      ΔΗΜΗΤΡΙΟΣ ΑΠΟΣΤΟΛΑΚΗΣ: Έχω ζητήσει το λόγο. Είπα ότι μετά τον Υπουργό θα μιλήσω.
      ΠΡΟΚΟΠΗΣ ΠΑΥΛΟΠΟΥΛΟΣ: Κλείνετε τη συζήτηση, κύριε συνάδελφε.
      ΜΟΣΧΟΣ ΓΙΚΟΝΟΓΛΟΥ: Ήταν πρώην Υπουργός και αναφέρεται στην δράση του. Έπρεπε να μιλήσει.
      ΠΡΟΕΔΡΕΥΩΝ (Παναγιώτης Σγουρίδης): Κλείνοντας τη συζήτηση…
    Ορίστε, κύριε Παυλόπουλε.
    ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
    Κύριε Υπουργέ, ξεκινήσατε την ομιλία σας κάνοντας επίδειξη αυτού για το οποίο σας κατηγορούμε βασίμως, της καθεστωτικής σας νοοτροπίας. Γυρίσατε κι είπατε: «Εκεί θα είστε, στην Αντιπολίτευση, χρόνια ολόκληρα». Προαποφασίζετε και προδικάζετε την ετυμηγορία του Ελληνικού Λαού. Τα έλεγαν κι άλλοι εδώ. Κάποιος μακαρίτης από εκεί, κάποτε μας…
    ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εσείς τα λέγατε. Εσείς είπατε ότι δεν θα είμαστε στην Κυβέρνηση κι είπα ότι ο λαός θα αποφασίσει.
    ΠΡΟΚΟΠΗΣ ΠΑΥΛΟΠΟΥΛΟΣ: Κανείς από μας δεν είπε κάτι τέτοιο, κύριε Υπουργέ. Κάνατε μεγάλο λάθος. Αν ακούγατε, θα βλέπατε ότι εμείς μιλήσαμε για την λαϊκή ετυμηγορία που υποθέτουμε ότι θα δικαιώσει την πολιτική της Νέας Δημοκρατίας. Εσείς βγάλατε και την απόφαση για τον Ελληνικό Λαό. Ούτε καν σκεφθήκατε πόσο οριακό είναι το αποτέλεσμα με το οποίο κερδίσατε τις τελευταίες εκλογές, όπως τις κερδίσατε. Ούτε αυτό δεν σας δίδαξε; Το να απευθύνεσθε με τον τρόπο αυτό στην πολιτική δύναμη που ουσιαστικά –τύποις έχετε την πλειοψηφία- έχει ίση εκλογική δύναμη με εσάς, δεν σκέφθεσθε ότι αυτό αποτελεί ύβρη εναντίον της ίδιας της δημοκρατίας την οποία, υποτίθεται, ότι επικαλείσθε; Λίγη σεμνότητα, λίγο πολιτικό ήθος περισσότερο σ’ αυτήν την Αίθουσα! Θ΄ αποφασίσει ο Ελληνικός Λαός. Πείτε όσα επιχειρήματα θέλετε. Μην προδικάζετε όμως το αποτέλεσμα! Κι άλλοι το είπαν από εκεί, κι άλλοι «έδιωξαν» τη Νέα Δημοκρατία στο χρονοντούλαπο της Ιστορίας κι αν δεν ήταν οι διαπλεκόμενοι και τα δικά της λάθη, δεν θα είχε πέσει η Νέα Δημοκρατία. Μην αυταπατάσθε ότι την κερδίσατε εσείς.
    Σημείο δεύτερο: «Νόμος Σιούφα». Ξεχάσατε κάτι πολύ απλό στην κοινωνική ασφάλιση. Το νόμο αυτόν τον εφαρμόσατε δέκα χρόνια. Δέκα χρόνια τον εφαρμόσατε κι ευτυχώς που τον εφαρμόσατε. Γιατί ο νόμος αυτός ήταν η μόνη σωστή θεσμική παρέμβαση που έγινε και έσωσε τα ασφαλιστικά ταμεία. Αν δε δεν μπόρεσε επί των ημερών σας…
    ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Με 60%, κύριε Παυλόπουλε. Πείτε το.
    ΠΡΟΚΟΠΗΣ ΠΑΥΛΟΠΟΥΛΟΣ: Όσο και να με διακόπτετε, εγώ θα πω αυτό που πρέπει να πω.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν σας διακόπτω. Λέω να λέτε τα πράγματα όπως είναι.
    ΠΡΟΚΟΠΗΣ ΠΑΥΛΟΠΟΥΛΟΣ: Ξέρετε γιατί δεν απέδωσε ο «Νόμος Σιούφα» τα αναμενόμενα; Από δική σας αβελτηρία και ευθύνη.
    Πρώτον: η τριμερής χρηματοδότηση, που ήταν η ραχοκοκαλιά, τορπιλίστηκε από εσάς, γιατί δεν πληρώσατε ούτε μία δραχμή για εννιά ολόκληρα χρόνια από τα λεφτά που όφειλε το δημόσιο στα ασφαλιστικά ταμεία. Και γι’ αυτό κατέρρευσαν έτσι που κατέρρευσαν κι αναγκαστήκατε να πάρετε μέτρα, που δεν είναι ούτε το μισό από εκείνα τα οποία έκανε η Νέα Δημοκρατία. Γιατί η Νέα Δημοκρατία έκανε τομές. Και αν είχατε πληρώσει κι αν το κράτος, που είναι ο μεγαλύτερος μπαταχτσής του ασφαλιστικού μας συστήματος, είχε πληρώσει εκείνα που χρωστάει, τα ασφαλιστικά ταμεία θα ήταν ανθηρά. 
    Και η δεύτερη αβελτηρία την οποία έχετε στην πλάτη σας είναι ότι εξανεμίσατε όλα τα αποθεματικά των ασφαλιστικών ταμείων, μέσα από την άφρονα πολιτική του χρηματιστηρίου. Έχασαν, ναι ή όχι, και πόσα χρήματα τα ασφαλιστικά ταμεία μέσα από το χρηματιστήριο, απ΄ αυτήν τη «φούσκα» για την οποία δεν ντρέπεται η Κυβέρνηση Σημίτη να σιωπά αυτήν την ώρα; Τη μεγαλύτερη χρηματιστηριακή απάτη που γνώρισε ο Τόπος και που βέβαια δεν παραγράφεται, δεν την ξεχνά κανένας!
Εάν δεν είχατε κάνει αυτήν τη φούσκα και εάν το ελληνικό δημόσιο είχε πληρώσει τη χρηματοδότηση, τα ταμεία θα είχαν σωθεί! Εμείς νομοθετούμε, εσείς καταστρέφετε! Αυτή είναι η πραγματικότητα! 
      Σας αφήνουμε το 1981 ένα κράτος δυνατό και ξέρουμε ποια ήταν η πολιτική σας στη συνέχεια! Τι βρήκε η Κυβέρνηση Μητσοτάκη; Το ξέρετε! Ήμουν Υπουργός στην Κυβέρνηση Ζολώτα, μια Οικουμενική Κυβέρνηση με δικούς σας Υπουργούς, που πήγαμε στη Γερμανία, για να δανεισθεί ο Ξενοφών Ζολώτας με το δικό του κύρος, επτακόσια εκατομμύρια μάρκα, για να πληρώσει τα Χριστούγεννα του 1989 μισθούς και συντάξεις που δεν είχαμε! Αυτά τα ταμεία είχατε παραδώσει και μιλάτε για το τι έκανε η Κυβέρνηση Μητσοτάκη την εποχή εκείνη!
      Δημοκρατία! Για ποια δημοκρατία μιλάτε; Ποια Τοπική Αυτοδιοίκηση; Τους καποδιστριακούς δήμους που κάθε φορά τους αλλάζετε με τις συμπολιτείες και άλλα, γιατί έχουν καταρρεύσει οικονομικά και το ξέρετε; Για τη Νομαρχιακή Αυτοδιοίκηση που έχει αρμοδιότητες, αλλά δεν έχει πόρους ούτε μέσα, για να τις ασκήσει; Για τους κομματικούς περιφερειάρχες, όταν είμαστε η μόνη Χώρα που έχει περιφερειάρχες, οι οποίοι είναι μετακλητοί υπάλληλοι; Καμία άλλη χώρα δεν το έχει! 
      Κομματικοί «καρεκλοκένταυροι», υποχείρια της Χαριλάου Τρικούπη! Αλλάζει ο Αλέκος Παπαδόπουλος κι έρχεται η κ. Παπανδρέου. Τους μισούς περιφερειάρχες τους αλλάζει. Γιατί; Διότι ήταν καλύτεροι οι δικοί της! Σας το είπαμε. Δεν είστε μόνο κομματικός στρατός, έχετε μέσα και σώματα δικά σας ανά Υπουργό, ιδίως οι πρωτοκλασάτοι! Έχετε τους δικούς σας στρατούς. Σας το είπα και πριν και φαίνεται και στην Τράπεζα: Άλλο Άκης, άλλο Γιάννος! Αυτήν τη δημοκρατία επικαλείσθε; Των «καρεκλοκενταύρων»; Των γενικών διευθυντών, που είναι όλοι κομματικά όργανα, που δεν υπάρχει ούτε ένας από άλλο πολιτικό χώρο; Αυτήν τη δημοκρατία επικαλείσθε; Αυτήν την ποιότητα δημοκρατίας; Την ποιότητα δημοκρατίας της διαφθοράς, που μας έχει καταδικάσει να είμαστε τεσσαρακοστοί τέταρτοι στον κόσμο και να μας θεωρούν ως χώρα διεφθαρμένη κάτω από τις τριτοκοσμικές χώρες; 
      Ε, όχι! Μιλάτε σε εκείνη την παράταξη που θεμελίωσε τη δημοκρατία και οδήγησε τη χώρα στην Ευρώπη!
      ΠΡΟΕΔΡΕΥΩΝ (Παναγιώτης Σγουρίδης): Αναφερθήκατε σε όλα! Επί του θέματος τώρα, κύριε Παυλόπουλε! Επί του θέματος, για τις Ένοπλες Δυνάμεις!
      ΠΡΟΚΟΠΗΣ ΠΑΥΛΟΠΟΥΛΟΣ: Τόση ώρα ο κύριος Υπουργός έδινε απαντήσεις για το ασφαλιστικό και τη δημοκρατία. Θα απαντήσω, όπως κι εκείνος, εφ’ ενός εκάστου σημείου.
      Ελεγκτικό Συνέδριο. Τι μας λέτε, κύριε Υπουργέ; Ναι ή όχι ο κ. Γιάννος Παπαντωνίου απέστειλε ερώτημα στο Ελεγκτικό Συνέδριο και είπε, ξέροντας ότι υπάρχουν εκκρεμείς δικαστικές αποφάσεις, το εξής: «Κύριοι, εγώ ρωτώ επισήμως το Ελεγκτικό Συνέδριο εάν μπορώ να τα δώσω ή όχι; Εάν μου πει –λέει- στους αποστράτους ναι, θα τα δώσω, εάν μου πει όχι, θα φέρω νόμο». Έρχεται το Ελεγκτικό Συνέδριο –εν Ολομελεία παρακαλώ- ασκώντας την κατά το Σύνταγμα προβλεπόμενη γνωμοδοτική του αρμοδιότητα και λέει ότι μπορεί. Ξαφνικά ανακαλύπτετε τις αποφάσεις. 
      Εγώ ρωτώ κάθε εχέφρονα Βουλευτή του ΠΑΣΟΚ μέσα σ΄ αυτήν την Αίθουσα: Όταν η Κυβέρνηση ζητά τη γνώμη του Ελεγκτικού Συνεδρίου και το Ελεγκτικό Συνέδριο δίνει το πράσινο φως, είναι νόμιμη δαπάνη ναι ή όχι, ανεξάρτητα από οποιαδήποτε δικαστική απόφαση; Και επίσης ρωτώ: Αυτές τις ευαισθησίες που έχετε τώρα με το Ελεγκτικό Συνέδριο γιατί δεν τις είχατε, όταν στους δήθεν ροδακινοπαραγωγούς ο ΕΛΓΑ έδινε ένα δισεκατομμύριο επτακόσια εκατομμύρια αντίθετα με τις αποφάσεις του Ελεγκτικού Συνεδρίου; Και όταν δικαιώθηκαν οι δικαστικοί, γιατί είπατε ότι δεν τα πληρώνετε;
      ΜΟΣΧΟΣ ΓΙΚΟΝΟΓΛΟΥ: Δηλαδή, δεν έπρεπε να δικαιωθούν οι αγρότες;
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Γικόνογλου, αφήστε τώρα τις αλχημείες! 
      ΜΟΣΧΟΣ ΓΙΚΟΝΟΓΛΟΥ: Ποιες αλχημείες;
      ΠΡΟΚΟΠΗΣ ΠΑΥΛΟΠΟΥΛΟΣ: Εγώ μιλώ για γνωμοδότηση θετική που δεν την εφαρμόζουν εμπαίζοντας τους αποστράτους!
      Σε ό,τι αφορά το σχέδιο νόμου που τώρα είναι στο Ελεγκτικό Συνέδριο, ερωτώ, κύριε Υπουργέ: Έχετε στείλει στο Ελεγκτικό Συνέδριο συνταξιοδοτικό σχέδιο τώρα; Συζητείται ναι ή όχι αυτό, το οποίο θέτει πέντε ταχύτητες σε ό,τι αφορά τα ζητήματα τα σχετικά με την απόσταση μεταξύ βασικού μισθού και σύνταξης; Ναι ή όχι καταργείτε κεκτημένα δικαιώματα και δικαστικές αποφάσεις μ΄ αυτό; Ναι ή όχι περιθωριοποιείτε τη γνωμοδότηση του Ελεγκτικού Συνεδρίου; Και το ξέρετε, διότι το Ελεγκτικό Συνέδριο έχει κολλήσει πάνω σ΄ αυτό το θέμα –γιατί το εξετάζει- και την απάντηση θα την πάρετε, όπως σας αξίζει! Όμως, μην τολμήσετε να φέρετε σ΄ αυτήν την Αίθουσα σχέδιο νόμου, το οποίο να μην έχει τη σύμφωνη γνώμη του Ελεγκτικού Συνεδρίου!
      Τέλος, πάλι μιλάτε για τις αυξήσεις. Είπατε ότι δώσατε αυξήσεις. Εμείς σας ρωτήσαμε: Είναι αύξηση εκείνη που απλώς και μόνο δίνει κάτι παραπάνω από τη μιζέρια που υπάρχει και δεν μας μιλάτε για το πώς μπορείτε να αυξάνετε σε δυσθεώρητα ύψη τους μισθούς των γενικών διευθυντών και των προέδρων των διοικητικών συμβουλίων των ΔΕΚΟ, των ΠΕΣΥαρχών και άλλων τινών; Πάνω από δύο και τρία εκατομμύρια, ιδιαίτερα στις ΔΕΚΟ; Δηλαδή, γι’ αυτές δεν υπάρχει κανένα θέμα. «Στα άλλα δώσαμε, αλλά παραπάνω δεν μπορούμε!». Δίνετε –το είπαμε- εκεί που σας βολεύει, εκεί που μπορείτε να στηρίξετε κομματικούς στρατούς!
      Υπάρχει μια σημαντική αντίφαση, κύριε Υπουργέ. Ζητάτε από τις Ένοπλες Δυνάμεις και τα Σώματα Ασφαλείας –την Ελληνική Αστυνομία, το Πυροσβεστικό Σώμα και το Λιμενικό Σώμα- να επιτελέσουν μια ύψιστη αποστολή: τη θωράκιση της Χώρας, τη θωράκιση της δημόσιας τάξης και της ασφάλειας. Και δεν τους παρέχετε τα μέσα, για να μπορέσουν να ζήσουν!
      Ρωτήσατε τον απλό αστυνομικό ως πού του φθάνει ο μισθός του για να ζήσει; Το ξέρετε ότι κάνουν δύο και τρεις δουλειές ο καθένας τους; Έχετε ξαναδεί ποτέ άλλοτε, πλην των ημερών σας, ένστολους απέξω να διαδηλώνουν; Γιατί έφθασαν εκεί; Ανήκουν σε εμάς; Τους ελέγχουμε κομματικά εμείς; Δεν έχετε αστυνομικούς μαζί σας; Πλην εκείνων οι οποίοι είναι αποσπασμένοι στα κόμματα και στη Βουλή και που έχουν τα παραπάνω επιδόματα, τους άλλους τους ρωτήσατε; Ξέρετε τι παίρνουν; Ξέρετε πώς ζουν; Εγώ το ξέρω και πολλοί απ΄ αυτούς δεν ανήκουν καν κομματικά σ’ εμάς, σ’ εσάς ανήκουν. Ρωτήστε τους όμως. Μη μιλάτε, επιτέλους, ότι όλοι αυτοί οι αστυνομικοί, οι οποίοι κάθε μέρα κάνουν αυτήν τη δουλειά που κάνουν, μπορούν να ζήσουν μ΄ αυτά τα χρήματα. 
      Εμείς στο πρόγραμμά μας –σας επαναλαμβάνω- αναλαμβάνουμε συγκεκριμένες δεσμεύσεις και χρονικά και ποσοτικά. Ο Ελληνικός Λαός θα κρίνει ποιος θα εκπληρώσει αυτές τις υποχρεώσεις. Εμείς δεν προδικάζουμε το αποτέλεσμα της ετυμηγορίας του γιατί  αληθινή δημοκρατία σημαίνει ότι ποτέ δεν προκαταλαμβάνεις αυτό που εξαρτάται από τη λαϊκή ετυμηγορία. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε.
      Ο κ. Αποστολάκης έχει το λόγο.
      ΔΗΜΗΤΡΙΟΣ ΑΠΟΣΤΟΛΑΚΗΣ: Ευχαριστώ, κύριε Πρόεδρε.
      Θέλω αρχίζοντας να εκφράσω τη θλίψη μου, τη συντριβή μου για την αδόκητη τραγωδία η οποία έπληξε την ελληνική κοινωνία, ιδιαίτερα τα ίδια τα παιδιά και τους γονείς τους. 
      Χαίρομαι για τη συζήτηση που γίνεται εδώ στη Βουλή, διότι οι Ένοπλες Δυνάμεις πρέπει να τυγχάνουν της προσοχής και της μέριμνας, όχι μόνον της Κυβέρνησης, αλλά και της Βουλής, όπως τυγχάνουν της μέριμνας από την κοινωνία. Και αυτό έχει αποδειχθεί από πάρα πολλές περιπτώσεις, δημοσκοπήσεις κλπ.. Διότι οι Ένοπλες Δυνάμεις είναι απαραίτητο στοιχείο της ισχύος και της επίτευξης των στόχων μιας χώρας, όπως φάνηκε όχι μόνο από τον πόλεμο στο Ιράκ, όπου εκεί ήταν ανύπαρκτες, αλλά και από την αδυναμία της Ευρωπαϊκής Ένωσης να αρθρώσει δικό της λόγο στη μεγάλη αυτή διεθνή κρίση. Όλοι γνωρίζουν ότι ο κυριότερος λόγος ήταν ότι δεν έχει δημιουργήσει ακόμα τη δική της εξωτερική πολιτική και δεν έχει ισχύ από Ένοπλες Δυνάμεις.
      Επίσης, πρέπει να πούμε ότι βασικό στοιχείο της ισχύος των Ενόπλων Δυνάμεων είναι το ηθικό. Γι’ αυτό οι αξιωματικοί θα πρέπει να είναι απερίσπαστοι στο έργο τους και εμείς να φροντίζουμε για την επίλυση των προβλημάτων τους. Πρέπει να φροντίζουμε εμείς, διότι οι Ένοπλες Δυνάμεις δεν έχουν το προνόμιο να αντιπροσωπεύονται από συνδικαλιστικά όργανα –δεν πρέπει να το έχουν βέβαια και ούτε πρέπει να το αποκτήσουν- τα οποία όργανα θα προβάλουν και θα στηρίξουν τα αιτήματα, όπως όλες οι άλλες τάξεις εργαζομένων. 
      Πρέπει, επομένως, η Κυβέρνηση και η Βουλή στο μέτρο των αρμοδιοτήτων τους να φροντίζουν για την επίλυση όλων αυτών των προβλημάτων. Βέβαια γνωρίζουμε όλοι –και είναι αποδεκτό- ότι οι στρατιωτικοί αντιμετωπίζουν πάρα πολλά προβλήματα λόγω του ιδιότυπου τρόπου ζωής, των μεταθέσεων, των υποχρεώσεων χωρίς ωράριο κλπ. Δεν χρειάζεται να το αναπτύξω αυτήν τη στιγμή.
      Άλλες χώρες με αναμφισβήτητα δημοκρατικά συστήματα –να μην αναφερθώ βέβαια σε χώρες όπου στρατιωτικοί συμμετέχουν αντιθεσμικά στη διακυβέρνηση της χώρας- έχουν αναθέσει αυτά τα προβλήματα σε ανεξάρτητη επιτροπή στην οποία συμμετέχουν παράγοντες της δημόσιας ζωής, οικονομολόγοι, πολιτικοί, ακαδημαϊκοί, δημόσιοι υπάλληλοι. Αυτή η επιτροπή προτείνει τη λύση των προβλημάτων και το μισθολόγιο για τους στρατιωτικούς, ούτως ώστε να μην είναι μόνο στη δικαιοδοσία του Υπουργού των Οικονομικών. Γι’ αυτό, λοιπόν, χαίρομαι για τη σημερινή συζήτηση, διότι ανεδείχθησαν τα προβλήματα.
      Θέλω όμως να κάνω μια διάκριση του ενδιαφέροντος της Νέας Δημοκρατίας για τα προβλήματα αυτά, το οποίο ενδιαφέρον το δείχνει μόνο όταν βρίσκεται στην Αντιπολίτευση. Τότε φαίνεται μόνον ότι αναγνωρίζει τα δικαιώματα και τις ανάγκες των αξιωματικών! Καθ’ όλη τη μεταπολιτευτική περίοδο, όσο ήταν στην εξουσία, τίποτα μα απολύτως τίποτα, δεν έπραξε για να βελτιώσει τους μισθούς, τις συντάξεις και τα εν γένει οικονομικά προβλήματα. 
      Σήμερα άκουσα ότι υπήρχε έτοιμο νομοσχέδιο, το οποίο κανένας δεν το είδε, αλλά ούτε εγώ θυμάμαι να το βρήκα στο Υπουργείο, όταν πήγα.
      Άκουσα βέβαια και πολλές μεγαλοστομίες, για να οριστούν οι συγκεκριμένες ημερομηνίες για την επίλυση των θεμάτων, από μία παράταξη, η οποία ποτέ δεν ασχολήθηκε με τα θέματα αυτά.
      Η ριζική -ριζοσπαστική θα έλεγα- αλλαγή έγινε το 1996 με το νόμο περί μισθολογίου. Πράγματι, μ’ αυτόν το νόμο ειλικρινά έγιναν θεμελιακές αλλαγές. Κατ’ αρχάς, συνδέθηκε η σύνταξη με το μισθό των εν ενεργεία αξιωματικών πρώτη φορά μεταπολεμικά στην Ελλάδα, ποτέ δεν υπήρχε μέχρι τότε. Καθιερώθηκε νέος βασικός μισθός που εξυγίανε το μισθολόγιο –θα πω μετά κατά πόσο ήταν καλό- βελτίωσε τις συντάξεις και, κυρίως, τριπλασίασε το εφάπαξ, το οποίο έπαιρναν οι αξιωματικοί, όταν αποστρατεύονταν. 
      Τρίτο και πολύ σημαντικό ήταν το γεγονός ότι καθιέρωσε το επικουρικό ταμείο για τους αξιωματικούς του Στρατού Ξηράς, διαδικασία που άνοιξε το δρόμο και για τους άλλους κλάδους των Ενόπλων Δυνάμεων, την Πολεμική Αεροπορία, το Πολεμικό Ναυτικό, να μπορέσουν να ιδρύσουν αντίστοιχο ένα επικουρικό ταμείο για τους αξιωματικούς. Αυτό είχε σαν αποτέλεσμα μαζί με τη φροντίδα για το Μετοχικό Ταμείο Στρατού –γιατί πολλά ακούστηκαν- να πενταπλασιαστεί το μέρισμα που έπαιρναν οι αξιωματικοί του Στρατού Ξηράς, που πράγματι ήταν σε πολύ  μειονεκτική θέση, από το 1996 μέχρι σήμερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας το εξής: Δανείζομαι μία φράση απ΄ αυτά που προ ολίγου είπε ο κύριος Υφυπουργός και θα ολοκληρώσω μ΄ αυτήν. Είπε, λοιπόν, ότι έχουμε πολλά ακόμα να κάνουμε. Ο ομιλών, παρουσιάζοντας το μισθολόγιο του 1996, αλλά και μιλώντας άλλες φορές με την ευκαιρία των συζητήσεων αυτών στη Βουλή για τα μισθολόγια, είχα πει ευθαρσώς–πιστεύω από τη θέση του Υφυπουργού και όχι του Βουλευτού τώρα, που θα μπορούσα να πω πολύ περισσότερα- ότι δεν ήμουν ευχαριστημένος. Το μισθολόγιο δεν ήταν αυτό που θα ανταποκρινόταν στις δικές μας προσπάθειες και στις προσδοκίες των αξιωματικών. 
      Όμως, έγιναν κάποια βήματα, τα οποία έγιναν και ήταν θετικά, γιατί έδωσαν αποτελέσματα στη συνέχεια. Ανοίξαμε το δρόμο, δώσαμε λύσεις, δρομολογήσαμε τις ρυθμίσεις που όλοι θεωρούμε ότι χρήζουν βελτιώσεως και προς εκεί θα πρέπει να κατευθυνθούμε. 
      Κάνω και εγώ έκκληση στην Κυβέρνηση και στον παρόντα Υφυπουργό να δούμε τα θέματα, τα οποία χρήζουν πράγματι βελτίωσης ή ρύθμισης, όπως είναι η προσαρμογή των συντάξεων, ούτως ώστε το πνεύμα του νόμου του 1996 να διατηρηθεί, γιατί ήταν μία ριζοσπαστική λύση, κύριε Υφυπουργέ, και θα πρέπει να πειστεί το Υπουργείο Οικονομικών γι’ αυτό. Αυτό αφορά και τα άλλα χρονίζοντα θέματα που υπάρχουν, για τα οποία είμαι βέβαιος ότι η Κυβέρνηση με πολύ προσοχή θα δει. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για τρία λεπτά.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, δύο κουβέντες θα πω μόνο. Κατ’ αρχήν θα ήθελα να αναφερθώ σ’ αυτό που είπε ο κ. Παυλόπουλος. Θα ήθελα να πω ότι σέβομαι και εγώ, κύριε Παυλόπουλε, τη λαϊκή ετυμηγορία. Επειδή, όμως, ο συνάδελφός μας μίλησε με έναν τρόπο διθυραμβικό–«θα σας διώξουμε», «θα σας κάνουμε», κλπ- έκανα μία αναφορά κλείνοντας την ομιλία μου, ότι αυτός που θα κρίνει και εμάς και εσάς είναι ο λαός.
       Επιτρέψτε μου να πω ότι θεωρώ πραγματικά ότι η ποιότητα της δημοκρατίας –και δεν αναφέρομαι μονάχα επειδή τυχαίνει τα τελευταία χρόνια να είναι το ΠΑΣΟΚ στην εξουσία- η ισχυροποίησή της και η λειτουργία των κομμάτων σε όλα τα επίπεδα -γι’ αυτό έκανα αναφορά και στο χώρο της αυτοδιοίκησης- δίνουν μία, κατά την άποψή μου, πολύ σημαντική διεύρυνση, πλουταίνουν τη δημοκρατία, δίνουν μία καινούρια ώθηση και πρωτοβουλία στους πολίτες με τα διαφορετικά αυτά επίπεδα. 
      Για παράδειγμα, θα σας έλεγα ότι με την ένωσή τους οι μικρές κοινότητες στον καποδιστριακό δήμο ανταλλάσσουν απόψεις και οργανώνονται ξανά η Νομαρχιακή Αυτοδιοίκηση, η περιφέρεια. Θα πάμε σε εκλεγμένο περιφερειακό συμβούλιο. 
      Είπατε, βέβαια, προηγουμένως ότι είμαστε η μόνη χώρα που έχουμε διορισμένο περιφερειάρχη …
      ΠΡΟΚΟΠΗΣ ΠΑΥΛΟΠΟΥΛΟΣ: Μετακλητό υπάλληλο. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Μάλιστα, μετακλητό υπάλληλο. Όμως και η Γαλλία, όπου διακόσια χρόνια τώρα υπάρχει αποκεντρωμένη Δημόσια Διοίκηση, έχει νομάρχη διορισμένο. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι μετακλητός, είναι με θητεία.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ο νομάρχης δεν είναι εκλεγμένος, αλλά διορισμένος.
      ΠΡΟΚΟΠΗΣ ΠΑΥΛΟΠΟΥΛΟΣ: Άλλο είναι η εν θητεία και άλλο ο μετακλητός.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακούστε, είναι νομάρχης διορισμένος. Και ο περιφερειάρχης σήμερα είναι διορισμένος. 
      ΠΡΟΕΔΡΕΥΩΝ (Παναγιώτης Σγουρίδης): Επί της αυξήσεως των οικονομικών των Ενόπλων Δυνάμεων και των Σωμάτων Ασφαλείας τι νόημα έχει αυτό που συζητάμε; Είπε ο κ. Παυλόπουλος, μιλήσατε και εσείς. Τώρα, κλείνοντας αν ανοίξετε τέτοια «φάμπρικα», δεν θα κλείσουμε ποτέ, ούτε θα πείσουμε κανέναν.
     Ορίστε, κύριε Υφυπουργέ, σας δίνω τρία λεπτά για να κλείσετε.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, έχω την αίσθηση ότι στο επίπεδο του Κοινοβουλίου δεν μπορεί το Προεδρείο να καθοδηγεί τους ομιλητές για το πώς θα μιλάνε και τι θα κάνουνε…. 
     ΠΡΟΕΔΡΕΥΩΝ (Παναγιώτης Σγουρίδης): Σαφώς, όταν είναι εκτός θέματος. Έχετε κάνει και Αντιπρόεδρος. 
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): ….και μάλιστα, όταν ο Κοινοβουλευτικός Εκπρόσωπος κάνει κάποιες αιχμές και μιλάει…
     ΠΡΟΕΔΡΕΥΩΝ (Παναγιώτης Σγουρίδης): Απήντησε σ’ αυτά που είπατε και προείπαν. ‘Αρα, λοιπόν, αφέθηκε προηγουμένως…
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Να ολοκληρώσω, κύριε Πρόεδρε. 
	ΠΡΟΕΔΡΕΥΩΝ (Παναγιώτης Σγουρίδης): Σας δίνω δύο λεπτά για να ολοκληρώσετε.
	ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εγώ θέλω να επισημάνω τρία στοιχεία. 
	Πρώτον, επειδή μιλάμε για τα συνταξιοδοτικά -και θα επιμείνω σ’ αυτό- όταν στους συνταξιούχους στρατιωτικούς έχουμε μια αύξηση πάνω από τα 50% την τελευταία πενταετία που ξεπερνάει όλες τις άλλες κοινωνικές τάξεις –αυτό είναι μια πραγματικότητα- θα πρέπει να δούμε και να συμφωνήσουμε ότι αυτά δεν φθάνουν και πρέπει να πάμε παραπέρα. Αυτό νομίζω ότι είναι σημαντικό στοιχείο  και δίνεται σαν μήνυμα. Είναι πάρα πολύ σημαντικό στοιχείο για μένα.
	Δεύτερον, με το ν. 3029/2002 πάλι επιπρόσθετα στοιχεία μπαίνουν στο συνταξιοδοτικό χώρο των απόστρατων. Ως προς  αυτό που είπα προηγούμενα για το θέμα της κοινωνικής πολιτικής και ο συνάδελφος αντέδρασε και είπε «δίνετε σπίτια στους ΕΠΟΠ και εμείς δεν έχουμε ακόμα σπίτια», θα πω ότι έχετε δίκιο και θα σας πω και σε τι έχετε δίκιο. Θα πρέπει να ακολουθήσουμε μια ευρύτερη στεγαστική πολιτική….
	ΑΘΗΝΑΙΟΣ ΦΛΩΡΙΝΗΣ: Πότε, κύριε Υπουργέ; ΄Οταν θα πεθάνουμε; Τριάντα πέντε χρόνια τώρα…
	ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Φλωρίνη. Μην οξύνετε τα πράγματα μέσα στο Κοινοβούλιο.
	ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε συνάδελφε,  αν ο κρατικός προϋπολογισμός είχε τις δυνατότητες να ανεβάσει όσο θα θέλαμε, στο υψηλότερο επίπεδο, την ευημερία των πολιτών, υπήρχε κυβέρνηση που να μην το κάνει;
	ΑΘΗΝΑΙΟΣ ΦΛΩΡΙΝΗΣ: Εγώ πληρώνω.
	ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακούστε, κύριε συνάδελφε, έχει μεγάλη σημασία αυτό που θα πω. Σας είπα προηγούμενα   –και έχετε περάσει από τις τάξεις του στρατού- για τους αξιωματικούς. ΄Οταν τα ΣΟΑ σήμερα φθάνουν, ιδιαίτερα στην παραμεθόριο, να καλύπτουν το 80% αλλού και το 90% της στέγης στους ανώτατους αξιωματικούς, αυτά έγιναν τυχαία; Δεν έγιναν τυχαία. ΄Εγιναν με χρήμα, με προσπάθεια και με προγραμματισμό και μπήκαν κάποιες προτεραιότητες. Θα έπρεπε να βάλουμε εκεί τις προτεραιότητες, γιατί θέλουμε να έχουμε το ηθικό των αξιωματικών μας υψηλό, θέλουμε να κάνουμε κοινωνική πολιτική, να δώσουμε κοινωνικό μισθό, για να μπορέσουν να τα φέρνουν καλύτερα βόλτα με τον οικογενειακό προϋπολογισμό τους, για να μπορούν πιο άνετα να αφοσιωθούν στο έργο και την αποστολή τους. Καλύπτοντας αυτές τις ανάγκες και αυτές τις προτεραιότητες, όπως και για τους ΕΠΟΠ για να έχουμε ισχυρές Ένοπλες Δυνάμεις, ακολουθούμε αυτήν τη γενικότερη πολιτική. Και αντί να πείτε να πάμε μαζί να δούμε πώς θα περπατήσουμε, γυρίζετε πίσω; Αυτό είπα προηγούμενα. Είπα ότι έχουμε κάνει σημαντικά βήματα, αλλά έχουμε να κάνουμε πολλά ακόμα. Δρομολογούμε ακριβώς αυτά που πρέπει να κάνουμε. Ευχαριστώ.
	ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, μπορώ να πω δυο λόγια και εγώ;
	ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.
	ΠΡΟΕΔΡΕΥΩΝ (Παναγιώτης Σγουρίδης): Ως τι ζητάτε το λόγο, κύριε Σιούφα; 
	ΔΗΜΗΤΡΙΟΣ ΣΙΟΥΦΑΣ: Ως πρώην Υπουργός Κοινωνικών Ασφαλίσεων.
	ΠΡΟΕΔΡΕΥΩΝ (Παναγιώτης Σγουρίδης): Ναι, αλλά απήντησε ο Κοινοβουλευτικός σας Εκπρόσωπος.
      ΔΗΜΗΤΡΙΟΣ ΣΙΟΥΦΑΣ:  Με κάλυψε απολύτως, αλλά θα έπρεπε ο κύριος Υπουργός, αναφερόμενος στο νόμο Σιούφα, τον οποίο οι Κυβερνήσεις του ΠΑΣΟΚ..
      ΠΡΟΕΔΡΕΥΩΝ (Παναγιώτης Σγουρίδης): Μη με στεναχωρείτε, κύριε Σιούφα. Σας παρακαλώ. 
      ΔΗΜΗΤΡΙΟΣ ΣΙΟΥΦΑΣ: …τον κρατούν, γιατί αποτελεί το θεμέλιο της κοινωνικής ασφάλισης, να γνωρίζει ότι η αναπλήρωση εισοδήματος στις συντάξεις δεν αναφέρεται σε εκείνους οι οποίοι είναι ασφαλισμένοι πριν την 1.1.1993, αλλά σ’ αυτούς που είναι μετά, εκ των οποίων κανένας δεν είναι συνταξιούχος.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Τρίτης 1ης Απριλίου 2003 και της Τετάρτης 2 Απριλίου 2003 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):   Συνεπώς τα Πρακτικά της Τρίτης 1ης Απριλίου 2003 και της Τετάρτης 2 Απριλίου 2003  επικυρώθηκαν.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε…
      ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, σας παρακαλώ!
      Έχω την τιμή επίσης να ανακοινώσω στο Σώμα ότι οι Υπουργοί Οικονομίας και Οικονομικών, Ανάπτυξης και Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας».
      Παραπέμπεται στην αρμόδια Διαρκή Επιτροπή.
      ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, δεν θα…
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ’ αριθμόν 53/20.3.2003 επερώτησης Βουλευτών της Νέας Δημοκρατίας προς τους Υπουργούς Εθνικής Άμυνας, Δημόσιας Τάξης, Οικονομίας και Οικονομικών, σχετικά με μισθολογικά προβλήματα του προσωπικού των Ενόπλων Δυνάμεων, της Ελληνικής Αστυνομίας και του Πυροσβεστικού και Λιμενικού Σώματος.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.52΄, λύεται η συνεδρίαση για αύριο ημέρα Τρίτη 15 Απριλίου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση αναφορών και ερωτήσεων και β) συζήτηση επερωτήσεων Βουλευτών της Νέας Δημοκρατίας προς τον Υπουργό Οικονομίας και Οικονομικών με αριθμούς: 1) 35/13/9.1.2003 και 2) 45/20.2.2003, σχετικώς με τις ληξιπρόθεσμες οφειλές σε Πιστωτικά Ιδρύματα, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 14/4/2003                                  σελ.1

