
ΣΥΝΕΔΡΙΑΣΗ ΠΒ' 
Δευτέρα 8 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτή Π. Αυγερινού,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών, 
3. Συζήτηση επερώτησης προς τον Υπουργό Γεωργίας, σχετικά με την
πολιτική της Κυβέρνησης στον τομέα της ελαιοπαραγωγής,
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εθνικής Παιδείας και Θρησκευμάτων και Εξωτερικών
κατέθεσαν σχέδιο νόμου: "Κύρωση των 'Αρθρων Συνεταιρισμού του Ευρωπαϊκού Οργανισμού για ανάπτυξη της Ειδικής Αγωγής",
ΟΜΙΛΗΤΕΣ
Α. Επί της Επερώτησης:
ΑΝΩΜΕΡΙΤΗΣ Γ.,
ΔΕΙΚΤΑΚΗΣ Γ.,
ΜΗΤΣΟΤΑΚΗΣ Κ.,
ΜΠΑΣΙΑΚΟΣ Ε.,
ΝΑΚΟΣ Α.,
ΞΗΡΟΤΥΡΗ Α.,
ΠΑΠΑΝΙΚΟΛΑΟΥ Ε.,
ΣΚΑΝΔΑΛΑΚΗΣ Π.,
ΣΚΟΠΕΛΙΤΗΣ Σ.,
ΣΠΥΡΟΠΟΥΛΟΣ Ρ.,
ΧΕΙΜΑΡΑΣ Α.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΠΒ'
Δευτέρα 8 Ιανουαρίου 2001
--------------

Αθήνα, σήμερα στις 8 Ιανουαρίου 2001, ημέρα Δευτέρα και ώρα 18.33' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Εύχομαι σε όλους Χρόνια Πολλά και κάθε καλό για τον Καινούριο Χρόνο. (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22/12/2000 εξουσιοδότηση του
Σώματος, επικυρώθηκαν με ευθύνη του Προεδρείου τα Πρακτικά των συνεδριάσεων ΟΖ' της 18ης Δεκεμβρίου 2000, ΟΗ' της 19ης Δεκεμβρίου 2000, ΟΘ' της 20ης Δεκεμβρίου 2000, Π' της 21ης Δεκεμβρίου 2000 και ΠΑ' της 22ας Δεκεμβρίου 2000 σε ό,τι αφορά την συζήτηση και ψήφιση του Προϋπολογισμού).
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Γεώργιο Δεικτάκη, Βουλευτή
Ηρακλείου, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων και Εξωτερικών κατέθεσαν σχέδιο νόμου: "Κύρωση των 'Αρθρων Συνεταιρισμού του Ευρωπαϊκού Οργανισμού για ανάπτυξη της Ειδικής Αγωγής". 
Παραπέμπεται στην αρμόδια Διαρκή Επιτροπή

Ο Βουλευτής κ. Παρασκευάς Αυγερινός ζητεί την άδεια του Σώματος για ολιγοήμερη απουσία του στο εξωτερικό.
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.

ΠΡΟΕΔΡΕΥΩΝ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 26/17.11.2000 επερώτηση των Βουλευτών της Νέας Δημοκρατίας κυρίων Ευάγγελου Μπασιάκου, Γεωργίου Δεικτάκη, Ελευθερίου Παπανικολάου, Παναγιώτη Σκανδαλάκη, Αθανασίου Χειμάρα, Ιωάννη Κεφαλογιάννη, Νικολάου Γκελεστάθη και λοιπών, σαράντα πέντε εν συνόλω συναδέλφων, προς τον Υπουργό Γεωργίας, σχετικά με την πολιτική της Κυβέρνησης στον τομέα της ελαιοπαραγωγής.
Η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Μαγνησίας κ. Αθανάσιο Νάκο.
Ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
Το Κομμουνιστικό Κόμμα Ελλάδος ορίζει ως Κοινοβουλευτικό του
Εκπρόσωπο το Βουλευτή κ. Σταύρο Σκοπελίτη.
Την επερώτηση θα αναπτύξουν οι συνάδελφοι κύριοι Μπασιάκος, Δεικτάκης, Παπανικολάου, Σκανδαλάκης και Χειμάρας.
Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θέλω κι εγώ να ευχηθώ στους συναδέλφους και σε σας προσωπικά Χρόνια Πολλά, Καλή Χρονιά και το 2001 να είναι μία χρονιά καλύτερη για τον τόπο, μια χρονιά παραγωγικότερη για το ελληνικό Κοινοβούλιο.
Θέλω να ελπίζω ότι η ευκαιρία της συζήτησης της πρώτης επερώτησης του 2001, αλλά και της τιμής που μου παρέχεται να είμαι ο πρώτος ομιλητής του 2001 στη Βουλή, θα προβληματίσει την Κυβέρνηση και θα δώσει την ανάλογη σημασία ώστε να επιλυθούν έστω και λίγα από τα σοβαρά προβλήματα που έχουν συσσωρευθεί τα τελευταία χρόνια στον τομέα της ελαιοκαλλιέργειας. 
Πρέπει να επισημάνω ότι η ελαιοκαλλιέργεια είναι μία καλλιέργεια, η
οποία απασχολεί και από την οποία εξαρτάται σημαντικά το εισόδημα επτακοσίων χιλιάδων ελαιοπαραγωγών. Είναι οι περισσότεροι παραγωγοί μιας συγκεκριμένης καλλιέργειας και μάλιστα μιας καλλιέργειας η οποία αφορά πολλές προβληματικές, φτωχές περιοχές της χώρας μας. Από την εξέλιξη αυτής της καλλιέργειας και του εισοδήματος εξαρτάται η τοπική οικονομία και το βιοτικό επίπεδο ευρύτερων περιοχών της χώρας.
Επισημαίνω την ανάγκη να ληφθούν μέτρα ακριβώς γιατί ο τομέας της ελαιοκαλλιέργειας και της ελαιοπαραγωγής έχει αφεθεί στην τύχη του τα τελευταία χρόνια. Μία σειρά από λάθη και ολιγωρίες της Κυβέρνησης οδήγησαν τον τομέα στη μεγαλύτερη κρίση του. Βέβαια, η κρίση αυτή αφορά συνολικά τον τομέα της γεωργίας και τα στοιχεία είναι εύγλωττα, αφού είναι γνωστό πως το αγροτικό εισόδημα μειώνεται ραγδαία τα τελευταία τέσσερα πέντε χρόνια και μειώνεται πολύ περισσότερο από άλλες χώρες της Ευρωπαϊκής 'Ενωσης ή από το μέσο όρο της Ευρωπαϊκής 'Ενωσης. Σε άλλες δε χώρες παρατηρείται και αύξηση του αγροτικού εισοδήματος.
Αυτή η μείωση του αγροτικού εισοδήματος στη χώρα μας συνδυάζει και συνδέεται -και αυτό δείχνει τη μεγάλη κρίση που αντιμετωπίζει ο τομέαςμε τη ραγδαία μείωση του αγροτικού πληθυσμού.
Αντιλαμβάνεστε, κύριε Υπουργέ, τι θα συνέβαινε αν είχαμε σταθεροποίηση του ενεργού αγροτικού πληθυσμού της χώρας που θα είχαμε ακόμη μικρότερο κατά κεφαλήν εισόδημα για τον αγροτικό τομέα.
Ειδικότερα για τους ελαιοπαραγωγούς τα στοιχεία αποδεικνύουν την ορθότητα των ισχυρισμών μας. Γιατί βλέπετε ότι από το 1993 -και το παίρνω ως σημείο αναφοράς- η τιμή του ελαιολάδου είχε υπερβεί και τις χίλιες (1.000) δραχμές. Είχαμε τιμή ελαιολάδου χίλιες διακόσιες (1.200) δραχμές το κιλό. Η αντίστοιχη τιμή σήμερα, κύριοι συνάδελφοι, περιορίζεται στις εξακόσιες ή επτακόσιες δραχμές το κιλό, παρά το γεγονός ότι ειδικά φέτος έχουμε μικρότερη παραγωγή σε σχέση με πέρυσι. Αλλά και στις επιδοτήσεις έχουμε ραγδαία μείωση, διότι η τάση αύξησης των επιδοτήσεων τα προηγούμενα χρόνια και ενδεικτικά σας αναφέρω την επιδότηση που εδίδετο μέσα στο 1998 στους μικρούς παραγωγούς, στους παραγωγούς μέχρι πεντακόσια κιλά των τετρακοσίων ογδόντα τριών (483) δραχμών -τόσο έπαιρναν οι μικροί παραγωγοί μέχρι πρόπερσι- περιορίζεται τώρα στις τριακόσιες σαράντα (340)
δραχμές το κιλό και είστε και υπερήφανοι και το προβάλλετε ότι έχετε εξασφαλίσει μεγαλύτερη επιδότηση από πέρυσι. 'Ετσι είναι, αλλά πάντως είναι πάρα πολύ μικρή, συγκριτικά με την επιδότηση που εισέπρατταν οι αγρότες, οι ελαιοπαραγωγοί το 1993.
Βλέπετε, λοιπόν, ότι όσο περνάει ο καιρός και παρά το γεγονός ότι αυξάνεται ραγδαία το κόστος παραγωγής και παρά το γεγονός ότι το ελαιόλαδο είναι ένα πολύ υγιεινό προϊόν της διατροφής μας -κανείς δεν μπορεί να επικαλεστεί το αντίθετο, σε μία περίοδο μάλιστα που τα προϊόντα βαρύνονται με διάφορες ουσίες οι οποίες επιβαρύνουν την υγεία- και θα μπορούσαμε να είχαμε καλύτερη διάθεση του προϊόντος και μάλιστα με καλύτερους όρους, με ικανοποιητικές τιμές και να εντείνουμε και την προσπάθειά μας ώστε να επιτύχουμε καλύτερες εξαγωγές, δυστυχώς και η παραγωγή δεν διατίθεται με ικανοποιητικούς όρους αλλά και οι επιδοτήσεις μειώνονται.
'Ετσι το σύνολο των εισπράξεων των αγροτών κατά κιλό περιορίζεται σε χίλιες δραχμές το κιλό, όταν το αντίστοιχο ποσό του 1993 υπερέβαινε τις χίλιες πεντακόσιες δραχμές το κιλό, παρά το γεγονός και το ξαναλέω ότι πέρασε μία ολόκληρη επταετία.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Αυτά και μόνο τα στοιχεία επιβεβαιώνουν την τραγική πορεία την οποία αντιμετωπίζει σήμερα ο 'Ελληνας ελαιοπαραγωγός, παρά το γεγονός ότι οι προοπτικές και οι δυνατότητες ήταν θετικές όταν ξεκινήσαμε αυτήν τη σύγκριση και όταν διαπραγματευόμασταν την αλλαγή του καθεστώτος. Αρκεί να πει κανείς στο Σώμα ότι άλλες χώρες, όπως η Ιταλία και η Ισπανία εξασφάλισαν πολύ ευνοϊκότερους όρους και ρυθμίσεις για τη δική τους καλλιέργεια, με αποτέλεσμα να έχουν και επέκταση συμφωνημένη μέσα στα πλαίσια της Ευρωπαϊκής 'Ενωσης.
'Οταν μιλάμε όμως, κύριε Υπουργέ, για ορισμένες παραμεθόριες περιοχές ή για ορισμένα νησιά των οποίων η ελαιοκαλλιέργεια είναι μονοκαλλιέργεια και των οποίων το εισόδημα από την ελαιοπαραγωγή είναι ίσως το αποκλειστικό εισόδημα, αντιλαμβάνεστε πόσο πιο υπεύθυνοι πρέπει να είμαστε στην αντιμετώπιση αυτού του προβλήματος. Δυστυχώς, παρά το γεγονός ότι είχε επισημανθεί από διάφορες πλευρές αυτό το πρόβλημα, η πολιτική σας περιορίζεται σε απλή διαχείριση του τομέα.
Ας πάρουμε την Ελαιουργική που είναι η ανώτατη συνεταιριστική οργάνωση η οποία δεν μας έχει συνηθίσει σε επιτυχίες, ούτε ως προς τη διάθεση του προϊόντος ούτε ως προς την καλύτερη διαδικασία συλλογής, αντίθετα επιβαρύνει το φορολογούμενο πολίτη με πενήντα πέντε δισεκατομμύρια (55.000.000.000) δραχμές τα τελευταία χρόνια. Και μάλιστα έχετε επιβαρύνει τον παραγωγό με την παρακράτηση που ενδεχομένως να είναι και παράνομη, των επιδοτήσεων για να λειτουργήσει αυτή η τριτοβάθμια συνεταιριστική οργάνωση.
'Ετσι, λοιπόν, δεν έχουμε βοήθεια ούτε από το κράτος ούτε και από την κορυφαία συνεταιριστική οργάνωση για τη διάθεση των προϊόντων και την καλύτερη εάν θέλετε εξασφάλιση εισοδήματος για τους ελαιοπαραγωγούς. 
Δυστυχώς, επιβαρύνεται η κατάσταση και από το γεγονός ότι έχουμε
καθυστέρηση της καταβολής των επιδοτήσεων. Οι επιδοτήσεις θα μπορούσαν να δίνονται κάθε χρόνο από τις 15 Οκτωβρίου και μέσα σε ένα διάστημα δύο ή τριών εβδομάδων να έχει ολοκληρωθεί η καταβολή των επιδοτήσεων αυτών. Δυστυχώς, φθάσαμε στις αρχές του Ιανουαρίου του 2001 και ακόμα δεν έχει καταβληθεί η επιδότηση του ελαιολάδου. Είναι μία απαράδεκτη εικόνα που παρατηρείται κάθε χρόνο επί των ημερών σας και η οποία επιβαρύνει ακόμα περισσότερο την ήδη οξυμένη κατάσταση στον τομέα της ελαιοκαλλιέργειας. Μάλιστα την ίδια στιγμή οι παραγωγοί της χώρας -δεν αναφέρομαι μόνο στους ελαιοπαραγωγούς- αντιμετωπίζουν αυξημένα, ληστρικά θα έλεγα επιτόκια δανεισμού και πολλές φορές τα παράνομα πανωτόκια τα οποία παρά το γεγονός ότι έχουν κριθεί παράνομα, εσείς τα διατηρείτε.
Παρά το γεγονός ότι η Νέα Δημοκρατία αλλά και συνάδελφοι άλλων πολιτικών χώρων και εκπρόσωποι φορέων έχουν εισηγηθεί συγκεκριμένες ρυθμίσεις για να λυθεί το πρόβλημα, εσείς δεν λαμβάνετε μέτρα και οι όποιες παρεμβάσεις σας είναι αναποτελεσματικές.
Σήμερα, λοιπόν, έχουμε ένα μεγάλο ζήτημα και με την οφειλή των
παραγωγών στην Αγροτική Τράπεζα το οποίο δεν επιλύεται.
'Εχετε αυξήσει, λοιπόν, το κόστος των καλλιεργητικών δανείων, έχετε

αυξήσει το κόστος παραγωγής δυσανάλογα και οι αγρότες παραμένουν στη χαμηλή τιμή στη διάθεση των προϊόντων τους με πολύ μικρή επιδότηση. 
Δεν περιορίζομαι όμως στην κριτική στα συγκεκριμένα σημεία. Εκείνο
που έχει μεγάλη σημασία και νομίζω ότι δείχνει την ανευθυνότητα της 
Κυβέρνησης είναι το γεγονός ότι προβαίνετε σε απαράδεκτες δηλώσεις ότι η ποσότητα την οποία εξασφαλίσατε για επιδότηση από την Ευρωπαϊκή 'Ενωση είναι επαρκής. Εξασφαλίσατε πράγματι μία πολύ μικρή ποσότητα παραγωγής για επιδότηση των τετρακοσίων δέκα εννέα χιλιάδων τόνων και στη συνέχεια, αντί να προβείτε σε αυτοκριτική και να πείτε ότι δεν μπορέσαμε να εξασφαλίσουμε κάτι παραπάνω, παρά το ότι το επιδιώξαμε, αρκεστήκατε να λέτε όχι μόνο στη Βουλή αλλά και στην κοινή γνώμη ότι οι ποσότητες που εξασφαλίσαμε ήταν επαρκείς. Αυτά ακούν στις Βρυξέλλες και είναι αδιανόητο με την πολιτική του χαϊδέματος, των υποχωρήσεων και των συμβιβασμών που ακολουθείτε, να επιτύχετε οποιαδήποτε βελτίωση της θέσης των ελαιοπαραγωγών.
'Ηρθε αδιάψευστη μαρτυρία η πρώτη χρονιά εφαρμογής του συστήματος, όταν εσείς οι ίδιοι δηλώνατε ότι η παραγωγή που είχε καταγραφεί σε όλη τη χώρα, έστω και αν υπήρχαν πλασματικές παραγωγές, δηλαδή, είχε καταγραφεί 
πλεονασματική ποσότητα παραγωγής, έφθασαν τις εξακόσιες χιλιάδες τόνους. Διαψευσθήκατε εσείς ο ίδιος την πρώτη χρονιά εφαρμογής. Και με διάφορες διαδικαστικές παρεμβάσεις που κάνατε, περιορίσατε κατά δέκα ή είκοσι χιλιάδες τόνους την παραγωγή που δηλώσατε αλλά με αποτέλεσμα, λόγω της συνυπευθυνότητας η οποία επιβλήθηκε στην κοινοτική επιδότηση, να μειωθεί ακόμα περισσότερο η κοινοτική επιδότηση, άρα το εισόδημα των εντίμων, των ειλικρινών ελαιοπαραγωγών.
Κάνατε και κάτι άλλο, το οποίο είναι ανεπίτρεπτο και ηθικά
απαράδεκτο. Επειδή βρισκόμασταν σε προεκλογική περίοδο πέρυσι, καταβάλατε ένα ποσό 30 δραχμών κατά κιλό και αφήσατε να πλανάτε η εντύπωση στον αγροτικό κόσμο ότι πρόκειται για ενίσχυση, για πρόσθετη επιδότηση την οποία προχωρεί και εγκρίνει η Κυβέρνηση, για να γίνετε αρεστοί στους ελαιοπαραγωγούς της χώρας. Μετά τις εκλογές ήρθατε και είπατε την

αλήθεια, αυτό που σας είχαμε καταγγείλει και εμείς, ότι οι 30 δραχμές τις οποίες καταβάλατε δεν ήταν επιδότηση, αλλά ήταν ένα άτοκο δάνειο, το οποίο δώσατε, με την προϋπόθεση ότι οι αγρότες είχαν εκχωρήσει τα δικαιώματά τους για την επόμενη περίοδο των επιδοτήσεων, άρα όταν θα κληθούν να επιστρέψουν στις 30 δραχμές, θα έχουν καταλάβει οι αγρότες την πλάνη στην οποία είχαν υποπέσει και τη διάθεση παραπληροφόρησης στην οποία είχατε προχωρήσει, για να πάρετε τις εκλογές.
Αν, λοιπόν, αφαιρέσετε από την περυσινή επιδότηση τις 30 δραχμές τις οποίες οφείλουν οι αγρότες -είναι δεδομένο το έχετε ομολογήσει και εσείςβλέπετε πόσο χαμηλή επιδότηση δόθηκε την περασμένη περίοδο ως αποτέλεσμα λαθών και παραλείψεων, τόσο στη διαδικασία κατοχύρωσης μεγάλων και επαρκών ποσοτήτων παραγωγής από την πλευρά των κοινοτικών ρυθμίσεων και κανονισμών, όσο και στο εσωτερικό απο την ολιγωρία σας να ελέγξετε την πραγματική παραγωγή που διατίθεται μέσω αδιάβλητων διαδικασιών, οι οποίες θα εξασφαλίζουν τη σωστή καταγραφή των ποσοτήτων που παρήχθησαν.
Δεν είσαστε όμως ο πρώτος, δεν είναι η πρώτη πολιτική ηγεσία η οποία προβαίνει σε αυτά τα λάθη και διαπράττει μία απαράδεκτη διαπραγμάτευση. Στις Βρυξέλλες προχωρεί σε μία τοποθέτηση χωρίς να έχει επιχειρήματα και χωρίς να πιστεύει στο δίκαιο των εθνικών αιτημάτων.
Υπήρχε και ο προηγούμενος Υπουργός Γεωργίας ο κ. Τζουμάκας, ο οποίος αντί να προχωρήσει στην πάταξη των κυκλωμάτων στο εσωτερικό και στη θεσμοθέτηση διαδικασιών αδιάβλητων για την καταγραφή των πραγματικών ποσοστών παραγωγής, κατήγγειλε για πρώτη φορά στις Βρυξέλλες ότι στη χώρα μας έχουμε πλασματική παραγωγή και διπλογραφές. Αντί ο κ. Τζουμάκας να προχωρήσει όπως είχε ευθύνη στη διαδικασία ελέγχων ώστε να καταγραφεί η σωστή παραγωγή και να δικαιώνονται οι έντιμοι ελαιοπαραγωγοί, προχώρησε στην καταγγελία των Ελλήνων παραγωγών της χώρας του -δηλαδή κατήγγειλε τη χώρα του και τον εαυτό του βέβαια- στα αρμόδια όργανα των Βρυξελλών. Και έτσι κατάφερε να αποσπάσει μικρή ποσότητα παραγωγής η οποία επιδοτείται, όταν άλλες χώρες όπως η Ισπανία και η Ιταλία εξασφάλισαν πολύ μεγαλύτερες

ποσότητες παραγωγής.
Επίσης, κύριε Υπουργέ, δεν έχετε κάνει απολύτως τίποτα για να αποτρέψετε τις νοθείες. 'Εχουμε το φαινόμενο να αγοράζουν οι Ιταλοί έμποροι ελληνικό λάδι πολύ καλής ποιότητας και με τον τρόπο αυτό να βελτιώνουν την ποιότητα του δικού τους λαδιού. Δεν έχετε κάνει απολύτως τίποτα γι'αυτό. Οι παραγωγοί πουλούν το λάδι τους προς εξακόσιες δραχμές 
το κιλό. Στις εξαγωγές είμαστε ανύπαρκτοι πολλές φορές, όπως και φέτος. Ξέρετε πολύ καλά ότι λόγω της υπερπαραγωγής της η Ισπανία, διέθεσε το
προϊόν της στην Ιταλία και οι 'Ελληνες παραγωγοί δεν κατάφεραν να

προωθήσουν στην εξαγωγή το προϊόν αυτό, με αποτέλεσμα στη χώρα μας παρά το γεγονός ότι φέτος έχουμε κατ'εξαίρεση μειωμένη παραγωγή -περισσότερη βέβαια του κοινοτικού πλαφόν το οποίο έχετε αποδεχθεί εσείς- έχουμε χαμηλή τιμή κατά κιλό του προϊόντος. Αυτή είναι μία πραγματικότητα.
Πέρα από όλα αυτά είχατε και ευθύνη γιατί δεν προχωρήσατε στην 
κατάρτιση και εν συνεχεία στην αξιοποίηση του ελαιοκομικού μητρώου. Είναι μία διαδικασία, η οποία εξελίσσεται τα τελευταία χρόνια. Δεν έχετε δώσει την απαραίτητη σημασία. Είμαστε ίσως η μόνη χώρα, η οποία δεν έχει το ελαιοκομικό μητρώο και αυτό είναι απαράδεκτο. Υπάρχει κίνδυνος, υπάρχει ενδεχόμενο πολλοί αγρότες να εξαιρεθούν από τις κοινοτικές επιδοτήσεις στην πορεία, ακριβώς γιατί δεν έχει προχωρήσει και δεν έχει ολοκληρωθεί η κατάρτιση του ελαιοκομικού μητρώου.
Τι κάνατε, κύριε Υπουργέ, όταν διαπραγματευόμασταν τις νέες φυτεύσεις; Τι εξασφαλίσαμε για τη χώρα μας ώστε να φυτευθούν νέες περιοχές, να υπάρξουν νέες φυτεύσεις και να εξασφαλιστεί το εισόδημα σε περιοχές, οι οποίες δεν είχαν αυτήν τη δυνατότητα μέχρι τώρα;
Βέβαια πέρα από όλα αυτά βαρύνεστε και με την καθυστέρηση της καταβολής των αποζημιώσεων στις περιοχές εκείνες που έχουν πληγεί από φυσικές καταστροφές. Εδώ δεν φταίει μόνο ο ΕΛΓΑ, ο οποίος είχε αυξήσει ραγδαία τις εισφορές των αγροτών για την ασφάλιση της παραγωγής από διάφορες καταστροφές. Πέραν του ΕΛΓΑ δεν προβλέπετε διαδικασίες και δεν δίνετε τις πιστώσεις εκείνες για να αποζημιωθούν οι αγρότες, των οποίων η παραγωγή αλλά και το φυτικό κεφάλαιο έχει ζημιωθεί από φυσικές καταστροφές, όπως είναι οι πυρκαγιές. Τι θα γίνει με τις περιοχές αυτές; 
'Οταν εκδώσατε μία απόφαση και είπατε τις προϋποθέσεις υπό τις οποίες
θα εισπράξουν οι ελαιοπαραγωγοί αυτές τις αποζημιώσεις, κατάλαβε ο κόσμος ότι θα αφορά ελάχιστο αριθμό πληγέντων που τους καταβάλλονται 
περιοριστικοί όροι οι οποίοι, δεν ανταποκρινόντουσαν στην πραγματικότητα. Δηλαδή, θα έπρεπε να έχουν πολύ μεγάλη ζημιά, πολύ μεγάλο ποσοστό του ελαιώνα τους να έχει καταστραφεί. Πάντως το ποσό που δίνατε ήταν πάρα

πολύ μικρό. 'Ηταν ανεδαφικό το ποσό των αποζημιώσεων που δίνατε και σε καμία περίπτωση δεν μπορούσε με το ποσό αυτό ο ελαιοκαλλιεργητής να αναπληρώσει το αρχικό του κεφάλαιο και να εξασφαλίσει ένα ικανοποιητικό εισόδημα ανάλογου του προηγούμενου και να παραμείνει στην περιφέρειά του και στο χωριό του. Και όταν είναι δεδομένο ότι χρειαζόμαστε τουλάχιστον έξι επτά χρόνια για να υπάρξει απόδοση των νέων ελαιοδένδρων, αντιλαμβάνεστε τι έπαθαν αυτοί οι άνθρωποι, οι οποίοι πίστεψαν στις δικές σας διαβεβαιώσεις, ότι θα εξασφαλίσετε πλήρη αποζημίωση για τις ζημιές από φυσικές καταστροφές τις οποίες είχαν υποστεί.
Βέβαια όλα αυτά επηρεάζουν συνολικά την εικόνα της περιφέρειας. Και το λέω αυτό διότι δεν είναι μόνο η ελαιοκαλλιέργεια που αντιμετωπίζει κρίση ως αποτέλεσμα λαθών και παραλείψεών σας. Οι περισσότερες καλλιέργειες στη χώρα μας έχουν το ίδιο πρόβλημα. Μήπως δεν καθυστερείτε την καταβολή των επιδοτήσεων στο σκληρό σιτάρι;
Πού ακούστηκε, κύριε Υπουργέ, να είμαστε μέσα Ιανουαρίου και να μην
έχει καταβληθεί η επιδότηση στο σκληρό σιτάρι; Δράττομαι της ευκαιρίας να σας το αναφέρω. Δεν έχουμε μόνο καθυστέρηση των επιδοτήσεων στο ελαιόλαδο. Υπάρχουν περιοχές στη χώρα μας -και φαντάζομαι είναι οι περισσότερες, αν δεν είναι όλες- που δεν έχουν εισπράξει ακόμα επιδότηση για το σκληρό σιτάρι.
Γιατί τις καθυστερείτε; Δεν είναι ολιγωρία της Κυβέρνησης αυτή; Για ποιο λόγο ανέχεσθε μια κατάσταση καθυστέρησης καταβολής των επιδοτήσεων και την ίδια στιγμή τους ζητάτε τις αυξημένες απαιτήσεις της Αγροτικής Τράπεζας από τα "ληστρικά" επιτόκια δανεισμού; Γιατί δεν επιλύετε το πολύ
σοβαρό ζήτημα των πανωτοκίων, όπως σας είπα;
Ξέρετε κάτι, κύριε Υπουργέ; Μιλάμε για μία χώρα της οποίας το μεγαλύτερο ποσοστό των κατοίκων της περιφέρειας ασχολείται με την γεωργία. 'Εχουμε ένα ποσοστό το οποίο επίσημα είναι στο 18% ή στο 17% αλλά έμμεσα -αν θέλετε και από πλευράς συμπληρωματικού
εισοδήματος- επηρεάζει πολύ μεγαλύτερο ποσοστό. Τι θα κάνουν αυτοί οι άνθρωποι; Ολόκληρα χωριά "σβήνουν". Ο κόσμος μεταφέρεται και μετεγκαθίσταται από τις αγροτικές περιοχές στα αστικά κέντρα, άνεργος πλέον, χωρίς να έχει καμία προοπτική εξασφάλισης απασχόλησης ακριβώς γιατί δεν δίνετε καμία ευχέρεια σε άλλο τομέα να απασχοληθούν και να δραστηριοποιηθούν. Το αποτέλεσμα είναι η εγκατάλειψη της περιφέρειας. 'Οταν δε μιλάμε για εθνικά ευαίσθητες περιοχές, όπως είναι οι παραμεθόριες περιοχές, μιλάμε και για μεγάλους εθνικούς κινδύνους. 
Βέβαια, τώρα που το συνολικό πρόβλημα της περιφέρειας είναι η
μετεγκατάσταση, είναι η απερήμωση, είναι η έλλειψη έργων υποδομής, έχουμε και το τεράστιο πρόβλημα που συνδέεται με τα προηγούμενα της ραγδαίας αύξησης του ελλείμματος του εμπορικού ισοζυγίου αγροτικών προϊόντων. Αναφέρομαι συνολικά στην αδυναμία διάθεσης αγροτικών προϊόντων και στο απαράδεκτο φαινόμενο να εισάγουμε είτε προϊόντα της φυτικής παραγωγής είτε προϊόντα της ζωϊκής παραγωγής.
Θα σας μιλήσω σε λίγο, κύριοι συνάδελφοι, για την βρώσιμη ελιά, που
είναι ένα προϊόν που αφορά πολλές περιφέρειες της χώρας μας και για ορισμένες περιφέρειες, όπως η περιφέρεια του κ. Γκελεστάθη και του κ. Χειμάρα, αποτελεί μοναδική πηγή εισοδήματος. Ο κ. Γκελεστάθης μας ακούει υπομονετικά, παρά το γεγονός ότι δεν έχει την ευκαιρία να μιλήσει, όπως θα το ήθελε, ακριβώς γιατί γνωρίζει ότι είναι ίσως το μεγαλύτερο πρόβλημα της περιφέρειάς του μαζί με την ανεργία.
Τι κάνετε για την εξασφάλιση επιδοτήσεων; Αυτές οι επιδοτήσεις οι
οποίες υποσχεθήκατε δεν είναι "κουτσουρεμένες"; Τι κάνετε για την καλύτερη διάθεση της παραγωγής στο εξωτερικό; Πώς ανέχεσθε αυτό το τεράστιο έλλειμμα του εμπορικού ισοζυγίου αγροτικών προϊόντων, το οποίο επιδεινώνεται όσο περνάει ο καιρός, χωρίς να λαμβάνεται οποιοδήποτε μέτρο; Τι θα γίνει με αυτό;
Τι κάνετε για την προβολή των προϊόντων μας και ειδικότερα του
ελαιολάδου στο εξωτερικό; Είχαμε μια δυνατότητα με κοινοτικούς πόρους να διαφημίσουμε και να προβάλουμε το προϊόν αυτό στο Κίνα ή σε άλλες χώρες ή και στις Ηνωμένες Πολιτείες. Δεν κάνατε απολύτως τίποτα, όταν άλλες χώρες όπως η Ιταλία και η Iσπανία εκμεταλλεύθηκαν την ευκαιρία και μπόρεσαν να αξιοποιήσουν κάποιες δυνατότητες.
Βλέπετε, λοιπόν, ότι τόσο στο κόστος παραγωγής τόσο στην τιμή τόσο στην επιδότηση όσο και εν συνεχεία στη διάθεση των προϊόντων έχετε επιδείξει ολιγωρία. Μπορεί μεν να ευθύνεσθε εσείς για όλα αυτά, αλλά τα τελικά θύματα είναι οι αγρότες, είναι οι ελαιοπαραγωγοί της χώρας, είναι η ελληνική περιφέρεια η οποία αντιμετωπίζει το τεράστιο πρόβλημα.
ΙΩΑΝΝΗΣ ΚΕΦΑΛΟΓΙΑΝΝΗΣ: ...
ΕΥΑΓΓΕΛΟΣ ΜΠΑΣΙΑΚΟΣ: Ο κ. Κεφαλογιάννης διαμαρτύρεται βεβαίως, διότι η περιοχή του έχει σοβαρό πρόβλημα από τα ατυχή μέτρα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τα χρόνια πολλά λέει. ΕΥΑΓΓΕΛΟΣ ΜΠΑΣΙΑΚΟΣ: Ο κ. Κεφαλογιάννης εύχεται από την αρχή του
χρόνου να βάλετε μυαλό και να ενισχύσετε και την ελαιοκαλλιέργεια, όπως οφείλετε να το κάνετε ανεξάρτητα από το αν είναι πρώτη συνεδρίαση ή όχι. 
Κύριε Υπουργέ, νομίζω ότι πρέπει να ασχοληθείτε λίγο με τα στοιχεία,
να επισημάνετε το γεγονός ότι οι περισσότεροι από τους μικρούς ελαιοπαραγωγούς είναι μικροί παραγωγοί, είναι φτωχοί άνθρωποι. Ξέρετε ότι οι μισοί ελαιοπραγωγοί της χώρας μας παράγουν λιγότερο από διακόσια πενήντα κιλά λάδι και έχουν εισόδημα λιγότερο από τριακόσιες
χιλιάδες (300.000) δραχμές το χρόνο ως αποτέλεσμα των δικών σας λαθών και παραλείψεων; Αυτή είναι η πραγματικότητα.
Τι κάνετε γι' αυτούς; Αντί να ενισχύσετε την παραγωγή και το εισόδημά τους, τους κόψατε την ειδική επιδότηση των μικρών παραγωγών που ήταν τετρακόσιες ογδόντα τρεις (483) δραχμές και την περιορίσατε στα σημερινά επίπεδα.
Βλέπετε, λοιπόν, ότι από οποιαδήποτε σκοπιά και αν δείτε το πρόβλημα επισημαίνονται τα λάθη σας, οι ολιγωρίες σας, οι παραλείψεις σας. Είστε αποκλειστικά υπεύθυνοι για το τραγικό αδιέξοδο στο οποίο έχετε οδηγήσει
σήμερα την ελαιοκαλλιέργεια, αλλά και συνολικά τον αγροτικό τομέα της χώρας μας. Αν δεν αλλάξετε πολιτική, πρέπει να εγκαταλείψετε την εξουσία, διότι μόνο μια άλλη αγροτική πολιτική η οποία θα στοχεύει τόσο στην ενίσχυση των αγροτών όσο και στη βελτίωση της ανταγωνιστικότητας της ελληνικής γεωργίας, είναι δυνατόν να οδηγήσει τη χώρα έξω απο το σημερινό αδιέξοδο στο οποίο έχει περιέλθει.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
πριν δώσω το λόγο στον κ. Δεικτάκη να ευχηθώ και εγώ σε όλους σας Χρόνια Πολλά και ένα χρόνο ειρηνικό για όλο τον κόσμο και δημιουργικό για τη χώρα μας.
Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρίες και κύριοι συνάδελφοι, χρόνια πολλά και από μένα. Ο κ. Μπασιάκος βέβαια εγκαινίασε το Βήμα, αλλά εγώ θα είμαι ο πρώτος από τους νέους Βουλευτές που εύχεται να έχουμε εδώ στο Κοινοβούλιο μία αρμονική συνεργασία προς όφελος του ελληνικού λαού. Ακόμα θα ήθελα να ευχηθώ τα έδρανά μας να είναι πληρέστερα στο νέο έτος. 
Κύριε Υπουργέ, οι ελαιοπαραγωγοί της Κρήτης από την οποία προέρχομαι,
αλλά και όλης της Ελλάδος είναι απογοητευμένοι, διότι βλέπουν το χρυσάφι τους, το λάδι, να έχει τιμή την ίδια με την περσινή. Υπάρχει μόνο μια μικρή βελτίωση στις επιδοτήσεις, η οποία είναι ασήμαντη και δεν τους ανακουφίζει. Το λάδι της Κρήτης, αλλά και ορισμένων περιοχών της Ελλάδος, όπως της Καλαμάτας και της Μυτιλήνης είναι το καλύτερο σε ποιότητα στον κόσμο. Γι' αυτό και ξένοι έμποροι ελαιολάδου το προμηθεύονται για να βελτιώσουν τα δικά τους λάδια στην τυποποίηση που κάνουν στις χώρες τους. 
Η ποιότητα του ελληνικού λαδιού είναι η καλύτερη στον κόσμο. Από
ποσότητα είμαστε οι τρίτοι στον κόσμο. Παράγουμε το 25% της συνολικής παραγωγής της Ευρωπαϊκής 'Ενωσης, αλλά τυποποιούμε μόνο το 3% στην παγκόσμια αγορά. Το υπόλοιπο λάδι μας πωλείται χύμα στην Ιταλία και βαπτίζεται ιταλικό. 'Ετσι η Ελλάδα παραμένει άγνωστη ως ελαιοπαραγωγός χώρα. Η Ιταλία σήμερα καλύπτει το 51% της αγοράς, ενώ η Ισπανία το 43%. Εμείς καλύπτουμε το υπόλοιπο.
Η πολιτική εξαγωγών που ακολουθούσαμε μέχρι σήμερα δεν επέτρεψε στο ελληνικό ελαιόλαδο να έχει αν και καλύτερο ποιοτικά, μεγαλύτερο μερίδιο στην παγκόσμια αγορά. Από το ελαιόλαδο έχουμε εισαγωγή συναλλάγματος εκατόν ενενήντα δισεκατομμυρίων (190.000.000.000). Αυτό σημαίνει ότι είναι το μεγαλύτερο συναλλαγματοφόρο προϊόν της Ελλάδος.
Οι Ισπανοί διέθεσαν για τη διαφήμιση του ελαιολάδου τους οκτώ
δισεκατομμύρια (8.000.000.000) στην Ολλανδία, δεκαοκτώ δισεκατομμύρια (18.000.000.000) στη Γερμανία, δεκαοκτώ δισεκατομμύρια (18.000.000.000) στην Ιαπωνία και οκτώ δισεκατομμύρια (8.000.000.000) στις ανατολικές χώρες. Οι συνεταιριστικές οργανώσεις δεν μπορούν να σηκώσουν το βάρος της διαφήμισης. Αυτό πρέπει να το αναλάβει αποκλειστικά το κράτος. Η συνεταιριστική οργάνωση δεν μπορεί να "πατήσει πόδι" στο σούπερ-μάρκετ της Αμερικής. Επειδή το κόστος είναι δυσβάσταχτο, αυτό πρέπει να το κάνει το κράτος.
'Εχουν δοθεί κίνητρα για την τυποποίηση από τυποποιητικές μονάδες ή
από ομάδες παραγωγών στο 35% έως 40% της συνολικής παραγωγής. Για παράδειγμα στο Νομό Χανίων από τους σαράντα χιλιάδες τόνους παραγωγής, οι τριάντα πέντε χιλιάδες τόνοι διατίθενται χύμα στους Ιταλούς και μόνο πέντε χιλιάδες τόνοι στην τυποποίηση. Σημαντικό πρόβλημα για την τυποποίηση αποτελούν τα υψηλά επιτόκια, η έλλειψη συντονισμού και η ελλιπής χρηματοδότηση της Αγροτικής Τράπεζας προς τους ιδιώτες και τις συνεταιριστικές οργανώσεις. Η χρηματοδότηση γίνεται από ορισμένες τράπεζες στο 100%, ενώ η Αγροτική Τράπεζα που θα έπρεπε να είναι ο υπέρμαχος της συγκέντρωσης, χρηματοδοτεί μόνο στο 80%.
'Εχουμε ακόμα την πάταξη της νοθείας. Πρέπει να υπάρξουν αυστηρές ποινές. Αυτό είναι αναγκαίο για να μην αλλοιώνεται και υποβαθμίζεται η πραγματική εικόνα και αξία του ελαιολάδου. Παράλληλα με την παγκόσμια προβολή και διαφήμιση πρέπει να τονισθεί η διαιτητική αξία του ελαιολάδου έναντι όλων των άλλων λιπαρών ουσιών που κυκλοφορούν σήμερα.
Θέλω, κύριε Υπουργέ, να μας πληροφορήσετε τι προβλέπετε για τη φετινή παραγωγή, δεδομένου ότι υπάρχουν μεγάλα αποθέματα από την περυσινή σοδειά που μένουν αδιάθετα, αλλά και για το μακροπρόθεσμο σχεδιασμό και την
οριστική λύση του ελαϊκού προβλήματος. Περίπου εκατόν τριάντα χιλιάδες αγρότες, μεταξύ των οποίων πάρα πολλοί ελαιοπαραγωγοί, έχουν εγκαταλείψει την ύπαιθρο και σπεύδουν προς τα αστικά κέντρα. Αυτούς πρέπει επιτέλους να τους σταματήσουμε και να μείνουν στα σπίτια τους.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωσταντίνος Γείτονας): Ο κ. Ελευθέριος Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, τριάντα πέντε νομοί της
πατρίδας μας παράγουν ελαιόλαδο και έτσι το λάδι είναι ένα εθνικό προϊόν, αλλά δυστυχώς απουσιάζει η εθνική πολιτική που πρέπει να υπάρχει για ένα τέτοιο εθνικό προϊόν. 'Ετσι φθάσαμε να απαξιώνεται συνεχώς η τιμή του λαδιού και να έχει φθάσει σήμερα στις πεντακόσιες ογδόντα δραχμές το κιλό στην Καλαμάτα το αγνό παρθένο λάδι. 'Ενα κιλό λάδι κοστίζει όσο ένα λίτρο εμφιαλωμένο νερό στα τουριστικά θέρετρα, ή φθηνότερο είναι το λάδι, για να πω ένα άλλο παράδειγμα, απ'όσο κάνει ένα πακέτο τσιγάρα.
Και για να σας δώσω να καταλάβετε τι συμβαίνει με το λάδι, θα σας πω ένα προσωπικό παράδειγμα, κύριε Υπουργέ. Παρήγαγα φέτος, γιατί είμαι παραγωγός, εξακόσια κιλά λάδι. Με εξακόσιες δραχμές το κιλό τα εξακόσια κιλά μας κάνουν τριακόσιες εξήντα χιλιάδες και με την επιδότηση θα φθάσουμε στις οκτακόσιες χιλιάδες. Για τέσσερις μέρες που έκανα να μαζέψω το λάδι χρειάστηκα ένα πενταμελές συνεργείο και από δώδεκα χιλιάδες το 
μεροκάματο που είναι, έδωσα για πέντε μέρες τριακόσιες χιλιάδες δραχμές. Εδώ, αν βάλουμε τα οργώματα και τα λιπάσματα δεν θα μου μείνει εμένα τίποτα και κατά συνέπεια το ίδιο θα συμβεί και στον αγρότη, δηλαδή θα μείνει μερικές χιλιάδες δραχμές. Απ'αυτά πρέπει να σπουδάσει τα παιδιά

του να θρέψει την οικογένειά του και να ανταποκριθεί στις σύγχρονες ανάγκες. Το χειρότερο είναι ότι παρουσιάζει και μια πτωτική τάση το λάδι, γιατί δεν έχουν δημιουργηθεί οι αναγκαίες προϋποθέσεις αφού με καμιόνια φεύγει το λάδι για την Ιταλία, αυτοί κανονίζουν τις τιμές, προς δόξαν της εθνικής μας ανεξαρτησίας.
Η κατάσταση είναι τραγική και σε μερικά μέρη που είναι μονοκαλλιέργεια, δημιουργείται πρόβλημα επιβίωσης και αντί να επισπεύσετε την επιδότηση που δίνετε για το λάδι, φέτος καθυστέρησε σημαντικά, με αποτέλεσμα οι αγρότες να πουλούν όσο-όσο το λάδι στους εμπόρους, που περιμένουν την ευκαιρία, γιατί δεν είχαν να ζήσουν και να ανταποκριθούν στο τραπέζι των εορτών.
Και επειδή σας αρέσουν οι συγκρίσεις θα αναφερθώ στην εποχή που η Νέα Δημοκρατία ήταν στη διακυβέρνηση της χώρας για να σας πω ότι εμείς δίναμε τις επιδοτήσεις τον Αύγουστο και Σεπτέμβριο, τότε που το λάδι είχε
χίλιες διακόσιες δραχμές το κιλό.
Βέβαια εδώ μπαίνουν ζητήματα ευαισθησίας που δυστυχώς, λυπάμαι που το λέω, έχει εξατμισθεί και εξαφανιστεί η δική σας ευαισθησία. Το άκρον άωτον του εμπαιγμού κα της δημαγωγίας είναι το τριαντάρι που δώσατε πέρυσι για να αυξήσετε την επιδότηση, αφού ήταν προεκλογική περίοδος και έρχεσθε φέτος με τη μετακύλιση για να το πληρώσουν και με τόκο, οι μη έχοντες αγρότες μας αφού στον προϋπολογισμό δε βρήκα κάποιο κονδύλι που να μεταφέρεται στην Αγροτική Τράπεζα γι' αυτόν το λόγο. Αυτό είναι το λιγότερο ανέντιμο αφού έτσι χαρακτηρίστηκε και από Βουλευτές της Συμπολίτευσης σ'αυτήν εδώ την Αίθουσα κατά τη διάρκεια κοινοβουλευτικού ελέγχου.
Με ποιο δικαίωμα, Υπουργέ μου, τιμωρείτε τους έντιμους ελαιοπαραγωγούς και τους δίνετε μικρότερη επιδότηση από αυτήν που δικαιούνται, επειδή εσείς αδυνατείτε να ελέγξετε την παραγόμενη ποσότητα ελαιολάδου από τον κάθε παραγωγό;
Επιτρέπεται σήμερα, το 2001, να μην μπορείτε να ελέγξετε αυτό το
απαράδεκτο φαινόμενο του πανωγραψίματος; Γιατί καθυστερεί απαράδεκτα το ελαιοκομικό μητρώο που θα μπορούσε να καθορίζει επακριβώς την παραγωγή; Αγνοείτε ότι εν όψει της αναθεωρήσεως της κοινής οργάνωσης αγοράς ελαιολάδου προσλαμβάνει επείγοντα χαρακτήρα το ελαιοκομικό μητρώο;
Για τη Μεσσηνία τι να πω; Παρ' ότι είναι από τις μεγαλύτερες
ελαιοπαραγωγικές περιοχές της πατρίδος μας, ακόμα βρίσκεσθε στην αξιολόγηση των προσφορών. Είναι οδυνηρή η διαπίστωση ότι πάντα ενεργείτε και σύρεσθε από τα συμφέροντα κατόπιν εορτής. Εμείς πάντα σας προτρέπουμε εγκαίρως, αλλά εσείς αγρόν ηγοράσατε!
Κύριε Υπουργέ, σας έχω κάνει ερώτηση, αλλά απάντηση δεν πήρα ακόμα. 
Αυτήν την εποχή επικρατεί πυρετός στα αρμόδια όργανα της Ευρωπαϊκής 'Ενωσης για τις επικείμενες αλλαγές στον ΚΟΑ ελαιολάδου. Ποιες είναι οι θέσεις σας και οι προτάσεις σας; Δεν πρέπει από τώρα να είμαστε έτοιμοι και να βοηθήσουμε και εμείς σ' αυτήν την προσπάθεια, έτσι ώστε οι αγρότες στην πατρίδα μας να βγουν απ' αυτό το αδιέξοδο; 'Η θα ενεργήσετε πάλι κατόπιν εορτής; Το μεγάλο θέμα της προβολής του ελαιολάδου ή το έχετε αφήσει στα χέρια ασχέτων ή δεν το θεωρείτε σοβαρό, διαφορετικά δεν εξηγείται το γεγονός, ότι λάμψατε διά της απουσίας σας στη μεγάλη διαφημιστική καμπάνια που έκανε το Διεθνές Συμβούλιο Ελαιολάδου με δαπάνες της Ευρωπαϊκής 'Ενωσης στην αχανή αγορά της Κίνας. Αλλά οι ανταγωνίστριες χώρες, η Ιταλία και η Ισπανία ήταν εκεί. Γελάτε, κύριε Υπουργέ, αλλά αυτή είναι η αλήθεια!
Στο περιοδικό "ΕΛΙΑ ΚΑΙ ΕΛΑΙΟΛΑΔΟ" ανεγράφη ότι κυκλοφορεί φυλλάδιο
που εισπράττει εκατοντάδες εκατομμυρίων. Στην ουσία δυσφημίζει το ελαιόλαδο.
'Ηταν ανάγκη να σας υποβάλω εγώ ερώτηση, Υπουργέ μου, στις
αρχές Σεπτεμβρίου, για να ενεργήσετε και να παρέμβετε στα αρμόδια όργανα της Ευρωπαϊκής 'Ενωσης; Στην αρχή της απάντησής σας μου λέτε ότι δεν μπορείτε να το ρυθμίσετε και να παρέμβετε σε αυτούς τους οργανισμούς και τελειώνοντας την επιστολή, μου λέτε ότι το πράξατε. Γιατί αυτή η αντίφαση;
Καθημερινά αυτοκτονούμε στο πιάτο και το ποτήρι μας, Υπουργέ μου. Η
μεσογειακή δίαιτα είναι εκείνη που μπορεί να δώσει λύση και έχει αποτελέσει μια επανάσταση στο σύγχρονο γαστρονομικό γίγνεσθαι. Είναι καιρός να αφυπνισθείτε, να δώσετε τις λύσεις και να παρέμβετε σωστά και αποτελεσματικά. Η μεσογειακή δίαιτα είναι μια πρόταση ζωής και συγχρόνως μία ανάσα που θα προκύψει για τον αγρότη μας, διότι το ελαιόλαδο είναι το βασικό προϊόν της μεσογειακής δίαιτας και θα μπορέσετε μέσα από αυτό το μήνυμα της φαρμακευτικής δυναμικής να δημιουργήσετε τις προϋποθέσεις και τις συνθήκες έτσι ώστε να κατακλύσει πραγματικά το ελληνικό παρθένο ελαιόλαδο τις παγκόσμιες αγορές.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Σκανδαλάκης έχει το λόγο. ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κυρίες και κύριοι συνάδελφοι,
Χρόνια Πολλά και Καλή Χρονιά! Αν και οι αγρότες για τους οποίους συζητάμε σήμερα δεν είδαν καλή χρονιά, διότι βρέθηκαν αντιμέτωποι με τα τραγικά 
αδιέξοδα τα οποία δημιούργησε η ανικανότητα των Κυβερνήσεων του ΠΑ.ΣΟ.Κ. και βρίσκονται καθημερινά σε αυτά τα αδιέξοδα οι 'Ελληνες ελαιοπαραγωγοί. 
Θα σας επισημάνω, κύριε Υπουργέ, οκτώ σημεία, τα οποία αν θέλετε
σημειώστε τα, γιατί είναι καυτά και αν μπορέσετε να απαντήσετε, όχι σε μένα αλλά στους 'Ελληνες αγρότες.
Πρώτον, μειώνεται δραματικά συνεχώς το εισόδημά τους, δεδομένου ότι ούτε καλή απορροφητικότητα του προϊόντος τους εξασφαλίστηκε, αλλά και οι τιμές από χίλιες διακόσιες (1.200) δραχμές το κιλό που ήταν το 1992 έχουν κατρακυλήσει τώρα στις πεντακόσιες εβδομήντα έως εξακόσιες (570-600) δραχμές το κιλό, δηλαδή είναι κάτω κατά 50% απ' ό,τι ήταν το 1992, χωρίς σε αυτό το ποσό να συνεκτιμάται και η αύξηση των συντελεστών του κόστους της παραγωγής.
Δεύτερον, οι επιδοτήσεις στην παραγωγή του ελαιολάδου αντί του σωστού
ύψους των τετρακοσίων εξήντα (460) δραχμών ανά κιλό έπεσαν στις
τριακόσιες σαράντα (340) δραχμές, με σημαντική απώλεια του εισοδήματος

των ελαιοπαραγωγών και τούτο χάρη στην ανικανότητα της Κυβέρνησης να ελέγξει τις ποσότητες σε βάρος εντίμων και σωστών ελαιοπαραγωγών.
Θα σας αναφέρω μόνο ένα πράγμα. Στο Νομό Λακωνίας σε ποσότητα ετησίως παραγομένης σαράντα πέντε χιλιάδων τόνων η ζημιά ανέρχεται περίπου στα τεσσεράσιμι δισεκατομμύρια για τους Λάκωνες ελαιοπαραγωγούς. Σκεφτείτε πόσο είναι σε όλη την Ελλάδα.
Τρίτον, η Κυβέρνηση εκαυχάτο για την έγκριση 419 τόνων επιδοτούμενης ποσότητας από το ΦΕΟΓΚΑ ενώ απεδείχθη ότι αυτή η ποσότητα δεν διασφαλίζει τα συμφέροντα των Ελλήνων παραγωγών και επιπλέον δεν είναι επιτρεπτό η αξία των επιδοτήσεων στην παραγωγή ελαιολάδου αντί να καταβάλεται στις 15 Οκτωβρίου όπως ήταν δυνατόν, φέτος οι ελαιοπαραγωγοί έκαναν γιορτές χωρίς δραχμή αφού οι επιδοτήσεις δεν έχουν καταβληθεί ακόμα.
Τέταρτον, ανύπαρκτη είναι η Κυβέρνηση στον τομέα προώθησης του πλέον δυναμικού εθνικού προϊόντος μας. Δεν εκμεταλλεύτηκε τις διαφημιστικές
καμπάνιες της Ευρωπαϊκής 'Ενωσης και του Διεθνούς Συμβουλίου Ελαιολάδου και χάθηκαν σημαντικές ευκαιρίες, κύριε Υπουργέ. Ευκαιρίες που θα μπορούσαν να αυξήσουν την εξαγωγή σε τρίτες χώρες πράγμα το οποίο έκαναν η Ισπανία και η Ιταλία. Αυτοί άνοιξαν την αγορά παραδείγματος χάρη στην Κίνα. Εμείς τι κάναμε; Μηδέν.
Πέμπτον, αποδείχθηκε εγκληματικό λάθος και σοβαρή παράλειψη της Κυβέρνησης να δεχθεί το 1998 την κατάργηση του προνομιακού καθεστώτος που ίσχυε για τους μικρούς παραγωγούς και αυτή είναι η πλειοψηφία πιστεύω των Ελλήνων ελαιοπαραγωγών.
'Εκτον, η Κυβέρνηση σιωπά και δείχνει να μη γνωρίζει δήθεν για τη

νοθεία και την αισχροκέρδεια η οποία υπάρχει και τη γνωρίζουμε όλοι. Σύμφωνα με τα στοιχεία ένα στα τρία κιλά τα οποία διακινούνται νοθεύονται
με μη επώνυμα είτε επώνυμα λάδια. Αυτό έχει οδυνηρότητα για τους καταναλωτές από απόψεως υγείας και όχι μόνο από απόψεως κόστους. Ξέρετε πόσα χάνουμε από αυτό; Χάνουμε είκοσι πέντε δισεκατομμύρια περίπου ετησίως.
'Εβδομον, με ευθύνη της Κυβέρνηση του ΠΑΣΟΚ παραμένει το πρόβλημα των εσφαλμένων συντελεστών ελαιοκομικών ζωνών με βάση τους οποίους κάποιοι παραγωγοί ορισμένων περιοχών ωφελούνται και κάποιοι άλλοι βλάπτονται. Θα σας πω ένα παράδειγμα. Στη Λακωνία από τη Μονεμβασιά μέχρι τον Κάβο Μαλιά έχουμε την αθηνολιά. Αυτή δίνει περίπου δέκα πέντε - είκοσι και τριάντα κιλά λάδι ετησίως. Ξέρετε πόση είναι η ζώνη η οποία έχει ενταχθεί; Εξήμισι κιλά ανά δέντρο. Τέτοιου είδους αδικίες πρέπει να αρθούν άμεσα. 
'Ογδοον, τι θα γίνει επιτέλους, κύριε Υπουργέ, με την περιβόητη
διεπαγγελματική επιτροπή ελαιλάδου; Θα προχωρήσετε στη συγκρότησή της ώστε μέσω αυτής να χαραχτεί μια εθνική στρατηγική για το εθνικό προϊόν.; Ακούσατε τι είπαν οι συνάδελφοι. Αυτήν τη στιγμή είναι προτιμότερο να πίνουμε λάδι παρά νερό σε ορισμένες περιοχές. Είναι πιο ακριβό το νερό από το λάδι. Μου έφερε κάποιος ένα κιλό λάδι από την ελιά και μου είπε με αυτό το κιλό το λάδι που είναι γνήσιο μπορώ να αντικαταστήσω ένα κιλό λάδι για το τρακτέρ μου; Δεν μπορούσα να του απαντήσω και σε αυτό είστε υπέυθυνοι σαν Κυβέρνηση και πρέπει να δώσετε λύση. Γιατί αν θέλουμε να κρατήσουμε την επαρχία πρέπει να βοηθήσουμε τους γεωργούς. Οι περισσότεροι γεωργοί είναι ελαιοπαραγωγοί.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χειμάρας έχει το λόγο. ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, κύριοι συνάδελφοι, η πρώτη ευχή
που έχω να κάνω για το 2001 είναι να αντιμετωπίζει ο αγροτικός τομέας όσο γίνεται λιγότερα προβλήματα. Αν και δεν το βλέπω τουλάχιστον υποχρεούμαι να κάνω την ευχή.
Πριν όμως μπω στο κύριο θέμα μας που είναι το ελαιόλαδο και οι
βρώσιμες ελιές ήθελα να τονίσω το εξής:
Σε μία περιοδεία που έκανα πριν λίγες μέρες στη Φθιώτιδα, διαπίστωσα την αγανάκτηση των παραγωγών σιτιρών γιατί δεν έχουν πάρει ακόμη την επιδότηση την οποία έπαιρναν πάντοτε την προηγούμενη χρονιά. Φροντίστε το, κύριε Υπουργέ.
'Ερχομαι στο βασικό μας θέμα: Εκπροσωπώ, κύριοι συνάδελφοι, ένα νομό, τη Φθιώτιδα, στον οποίο παράγεται το 50% του συνόλου στη χώρα μας της βρώσιμης ελιάς και μεγάλη ποσότητα ελαιολάδου και καλής ποιότητας. Το ίδιο επίσης πρόβλημα που θα αναφέρω, όπως με ενημέρωσε και το γνωρίζω και εγώ ο αγαπητός φίλος και πρώην Υπουργός κ. Γκελεστάθης ο οποίος δεν έχει δικαίωμα σήμερα να μιλήσει αντιμετωπίζει περίπου και ο Νομός Φωκίδας. 
Επομένως, ολόκληρες αγροτικές περιοχές πρέπει να ξέρετε, κύριε
Υπουργέ, στη Φθιώτιδα έχουν ως μονοκαλλιέργεια την ελιά και σήμερα δεινοπαθούν. Σκεφθείτε πού φθάσαμε όταν το 1992 -είμαι υποχρεωμένος να επαναλάβω μερικά στοιχεία για να τα εμπεδώσετε καλύτερα, κύριε Υπουργέ- η τιμή παραγωγού στο ελαιόλαδο ήταν χίλιες διακόσιες (1.200) δραχμές και της βρώσιμης ελιάς περίπου πεντακόσιες δραχμές και σήμερα έπεσε η τιμή αυτή στις εξακόσιες (600) δραχμές και στις διακόσιες (200) δραχμές αντίστοιχα. Αντιλαμβάνεστε την κατάντια αυτών των ανθρώπων σήμερα; Δεν μπορούν με ενάμισι κιλό λάδι τίποτε να αγοράσουν παρά μόνο ένα πακέτο τσιγάρα. 'Αρα -θα μου πει κάποιος από εσάς-αφού έχουν και παραγωγές οι οποίες δεν έχουν διατεθεί ακόμη έλυσαν το πρόβλημα του καπνίσματος!
Και έρχομαι τώρα στις επιδοτήσεις. Οι επιδοτήσεις δυστυχώς μειώνονται. Ενώ το κόστος παραγωγής ανεβαίνει, ενώ ο τιμάριθμος από το 1992 μέχρι σήμερα έχει ανέβει οι επιδοτήσεις δυστυχώς μειώνονται. Και εδώ
υπάρχει το τραγελαφικό από τον ένα νομό στον άλλο να παίρνουν διαφορετικές επιδοτήσεις. Είναι ανάλογα με τις δηλώσεις που έκαναν τα προηγούμενα έτη.
Υπάρχει δε και το επίσης τραγελαφικό φαινόμενο να έχουμε και
ανισοκατανομή μέσα στον ίδιο νομό. Ούτε αυτό μπορέσατε, κύριε Υπουργέ, να το ρυθμίσετε επιτέλους. Πού είναι το κράτος-πρόνοιας, πού είναι το κράτος-δικαίου στους αγρότες; Αλλά εδώ θέλω να θυμίσω επίσης ότι το 1998 η ενίσχυση των μικρών παραγωγών που υπόψη αποτελούν την πλειοψηφία των ελαιοπαραγωγών ήταν τρετρακόσιες ογδόντα (480) δραχμές και σήμερα έπεσε στις τριακόσιες σαράντα (340) δραχμές. Πάμε, δηλαδή, από το κακό στο χειρότερο.
Τώρα, μέχρι σήμερα δεν έχουν πάρει ακόμη τις επιδοτήσεις. Αλλά πώς να τις πάρουν αυτοί που έκαναν κυρίως τις ενστάσεις όταν το Υπουργείο με ένα έγγραφό του που έστειλε το Δεκέμβριο καθορίζει τις διαδικασίες επανελέγχου των ενστάσεων. Αυτό το έστειλε το Δεκέμβριο. Πότε να τελειώσουν οι διευθύνσεις γεωργίας; Θα το καταθέσω για τα Πρακτικά της Βουλής.
Αποτέλεσμα όλων αυτών, κύριοι συνάδελφοι, είναι η εκμετάλλευση των ελαιοπαραγωγών από τους εμπόρους -τους εκμεταλλεύονται αφού δεν μπορούν να διαθέσουν το προϊόν τους- και βεβαίως η αύξηση του χρέους τους λόγω των τόκων υπερημερίας αφού ούτε τιμή παίρνουν ούτε επιδοτήσεις έγκαιρα παίρνουν. Και πρέπει να ξέρετε ότι σ' αυτές τις περιοχές θα έχουμε ερήμωση. Νέοι δε είναι σπάνιο φαινόμενο να βρίσκονται σ' αυτές τις περιοχές που άλλοτε ήκμαζαν.
Μία άλλη παρατήρηση που έχω να κάνω. Αξίζει να υπενθυμίσω, κύριε Υπουργέ, ότι στη χώρα μας παράγουμε το καλύτερο λάδι στον κόσμο και τις καλύτερες ελιές. Και δεν το λέω αυτό γιατί είμαι 'Ελληνας, αλλά αυτή είναι η πραγματικότητα. Υπάρχει όμως απούλητο περσινό και προπέρσινο λάδι και δεν μπορούμε να το διαθέσουμε στις διεθνείς αγορές. Η μόνη διάθεση που γίνεται προς τις διεθνείς αγορές είναι διά μέσου Ιταλίας η οποία κάνει το εξής. Παίρνει το δικό μας λάδι σε χαμηλή, σε εξευτελιστική τιμή, το τυποποιεί, το βαφτίζει Ιταλικό και το γυρίζει ακόμη και στην Ελλάδα με άλλη τιμή. Αυτή είναι η πραγματικότητα ενώ εμείς το δικαίωμα που μας δόθηκε να το διαφημίσουμε με χρήματα της Ευρωπαϊκής 'Ενωσης, κυρίως δε στη μεγάλη αγορά της Κίνας, το απεμπολίσαμε.
Υπάρχει όμως και κάτι άλλο που ακούστηκε και θέλω να το επαναλάβω, το γεγονός της διάθεσης των τριάντα (30) δραχμών ανά κιλό ελαιολάδου για τη σοδειά 1998-1999. Προεκλογικά αφήναμε την εντύπωση ότι αυτό είναι δώρο του Πρωθυπουργού και στην ουσία όταν ξεκαθάρισε το θέμα απεδείχθη ότι δεν ήταν δώρο, αλλά ήταν μέρος των χρημάτων που πρόκειται να πάρουν. 
Τελειώνοντας θα ήθελα να πω, ότι το ακόμη χειρότερο είναι ότι οι
ελαιοπαραγωγοί που έχουν καταστραφεί από τις πρόσφατες πυρκαγιές 
-φαινόμενο που έπληξε ιδιαίτερα τη Φθιώτιδα- δεν έχουν ακόμη αποζημιωθεί. Πού θα πάει αυτό, κύριε Υπουργέ;
Κλείνοντας θα ήθελα να πω το εξής, διευκρινίζοντας αυτό που είπε ένας συνάδελφός μου προηγουμένως: Αντί για την προώθηση διαφήμισης για την μεσογειακή δίαιτα, εσείς, κύριοι Υπουργοί, καταφέρατε να επιβάλετε δίαιτα στους ελαιοπαραγωγούς.
Σας ευχαριστώ πολύ.
(Στο σημείο αυτό ο Βουλευτής κ. Χειμάρας, καταθέτει για τα Πρακτικά
το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
(Χειροκροτήματα από την πτέρυγα της Νεας Δημοκρατίας)

ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Γεωργίας κ.
Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, κυρίες και κύριοι συνάδελφοι, και από εμένα ευχές για μια καλή χρονιά, πρώτα απ' όλα με υγεία και όλα τα άλλα τα οικονομικά μεγέθη είναι βέβαιο ότι θα τα βρούμε θετικά μπροστά μας.
'Οταν αναφερόμαστε σε ένα προϊόν με τη σπουδαιότητα του ελαιολάδου,
είναι φυσικό να δημιουργείται μεγάλο ενδιαφέρον όχι μόνο στους πολιτικούς αλλά και στους πολίτες. Δίκαια το ελαιόλαδο χαρακτηρίζεται εθνικό προϊόν, όχι για τη μεγάλη συνεισφορά του στη διατροφή, την υγεία ή το περιβάλλον, αλλά κυρίως για τη συνεισφορά του στην αγροτική οικονομία, αφού, όπως ειπώθηκε προηγουμένως, από το προϊόν αυτό παράγονται εισοδήματα που αφορούν επτακόσιες χιλιάδες παραγωγούς.
Είναι επίσης ένα προϊόν που συμβάλλει στην ανάπτυξη της υπαίθρου, γιατί αποτελεί σε πολλές περιπτώσεις συμπληρωματικό εισόδημα. Μόνο το 30% -το πολύ- των παραγωγών είναι αγρότες, οι υπόλοιποι είναι ετεροαπασχολούμενοι και πράγματι έτσι ζει η ελληνική περιφέρεια.
Φυσικά, η επερώτηση της Αξιωματικής Αντιπολίτευσης βρίσκεται σε
αναντιστοιχία με τη σοβαρότητα του θέματος, τουλάχιστον με βάση αυτά που διάβασα. Κυριαρχεί η ίδια γλώσσα όλων των επερωτήσεων, υπάρχει μια σύγχυση και φυσικά άγνοια πολλών πραγματικών στοιχείων και δεικτών, τα οποία θα σας παραθέσω.
Πρέπει όμως να κάνω και εγώ μια παρατήρηση στις τόσες που κάνατε εσείς στην Κυβέρνηση. 'Οταν θέλουμε να δίνουμε σημασία στον 'Ελληνα αγρότη, στην αγροτική οικονομία, οφείλουμε να είμαστε εδώ. Και επειδή -το είπα και στον προϋπολογισμό- υπογράφουν σαράντα πέντε Βουλευτές, ας σέβονται αυτούς τους οποίους εδώ προασπίζουν. 'Επρεπε να είναι και οι σαράντα πέντε εδώ, όχι μόνο δεκαπέντε.
Αυτό σαν μια παρατήρηση, γιατί αναγνωρίζω και στους σαράντα πέντε -όχι μόνο στους παρόντες- το ενδιαφέρον τους. Νομίζω όμως ότι είναι και μια ευχή γι' αυτήν τη χρονιά να μπορούμε πραγματικά, μια και διαλέξαμε αυτό το θέμα για τον πρώτο κοινοβουλευτικό έλεγχο, να προσεγγίζουμε ουσιαστικά τα θέματα. Θα μου πείτε με τόση διαπλοκολογία το 2000, μάλλον με το λάδι θα αρχίζαμε το 2001. Είναι όμως τόσο σημαντικό το θέμα, ώστε πραγματικά δεν μένουν περιθώρια για μικροκομματικές ή λαϊκιστικές προσεγγίσεις.
Τα μεγέθη, οι δείκτες και τα μαθηματικά δεν χωρούν παρερμηνείες. 
Ισχυρίζεσθε στην επερώτησή σας ότι το εισόδημα των ελαιοπαραγωγών μειώνεται με δραμματικούς ρυθμούς. Επικαλείσθε μονίμως την τιμή του 1991. Να σας θυμίσω ότι δεν ήταν χίλιες διακόσιες (1200) δραχμές, ήταν από οκτακόσιες πενήντα (850) έως χίλιες εκατόν δέκα τρεις (1113) δραχμές, ανάλογα με την περιοχή. Αποσιωπάτε όμως ένα σημαντικό γεγονός: Εκείνη τη χρονιά, το 1990 -όταν διαμορφώθηκε η τιμή του 1991- η παραγωγή ελαιολάδου ήταν εκατόν εβδομήντα χιλιάδες (170.000) τόνοι και μάλιστα μετά από μεγάλη καταστροφή, λόγω παρατεταμένης -τριετούς-ξηρασίας στην Ισπανία και την Ιταλία.
Παραγνωρίζετε όμως και κάτι άλλο, γι'αυτό είναι λάθος να παίρνετε στοιχεία ενός έτους και να συγκρίνετε. Παραγνωρίζετε ότι το λάδι παράγεται χρόνο παρά χρόνο, η περίφημη παραενιαυτοφορία και γι'αυτό στην ενιαία Ευρώπη ποτέ δεν λαμβάνουμε στοιχεία ενός έτους, αλλά στοιχεία δύο έως τεσσάρων ετών, γιατί μόνο έτσι θα συγκρίνουμε.
Ταυτόχρονα συγκρίνετε τις χίλιες περίπου δραχμές του 1990 με τις εξακόσιες όπως λέτε -και το δέχομαι, ήταν από πεντακόσιες πενήντα έως οκτακόσιες- για την περσινή χρονιά. Μα, η περσινή χρονιά, όπως είπατε και εσείς, ήταν πεντακόσιες είκοσι χιλιάδες τόνοι. Είναι συγκρίσιμα αυτά τα δύο μεγέθη;
Ταυτόχρονα, όμως, ακριβώς επειδή υπάρχει αυτή η διακίμανση αποκρύπτετε ότι το 1991 και μετά το 1992 ήταν εξακόσιες δραχμές, για να ξαναπάει στις χίλιες εκατόν πενήντα το 1996. Αυτά, τουλάχιστον για εσάς που ιδεολογικά ως φιλελευθέροι, νεοφιλελεύθεροι πιστεύετε στην αγορά, στις δυνάμεις της αγοράς, άρα στην προσφορά και στη ζήτηση, δεν πρέπει να τα θεοποιείτε και να προβάλετε ως γεγονότα τη στιγμή που γνωρίζετε ότι τιμή και ποσότητα πάνε μαζί και επομένως δεν αποτελούν, τουλάχιστον από καμία πλευρά, μείωση του εισοδήματος, όπως λέτε, με δραματικούς ρυθμούς. 
Σας θυμίζω δε ότι αν πάρουμε αυτά τα στοιχεία θα δούμε ότι η
παραγωγή, η εμπορική τιμή και οι επιδοτήσεις πήραν πέρυσι τετρακόσιες ενενήντα έξι δισεκατομμύρια δραχμές, τριακόσια δώδεκα δισεκατομμύρια από την αγορά, με τις τιμές που λέτε εσείς και εκατόν ογδόντα τέσσερα δισεκατομμύρια από τις επιδοτήσεις, ποσόν αρκετά μεγάλο σε σχέση με εκείνο του 1990, ακόμα και αν λάβει κανείς υπόψη τους αποπληθωριστές. 
Ταυτόχρονα, όμως, εμείς πέρα από αυτό το στοιχείο της ενίσχυσης των
εισοδημάτων -τουλάχιστον για το αγροτικό εισόδημα μονίμως όταν συζητάμε θα διαφωνούμε- αν δεν πιστεύουμε τα στοιχεία της Ευρωπαϊκής 'Ενωσης, αν δεν πιστεύουμε τα στοιχεία που δίνει το Υπουργείο Γεωργίας, πιστέψτε τουλάχιστον τα στοιχεία του Υπουργείου Οικονομικών, με βάση τις τριακόσιες ογδόντα χιλιάδες δηλώσεις αγροτών, κτηνοτρόφων και αλιέων, όπου προκύπτει θετικό εισόδημα κατά 9,6% για το 1999, με ταυτόχρονη μείωση κατά 17% του μέσου φόρου εισοδήματος.
ΕΥΑΓΓΕΛΟΣ ΜΠΑΣΙΑΚΟΣ: Αυτά είναι τα αντικειμενικά κριτήρια, κύριε Υπουργέ. Αυτά είναι τεκμήρια της Κυβέρνησης. Μα, τι μας λέτε τώρα. Αυτά τα στοιχεία επικαλείσθε;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ταυτόχρονα στην ερώτησή της η Νέα Δημοκρατία ισχυρίζεται ότι οι αγρότες εγκαταλείπουν την καλλιέργεια της ελιάς. Μα η ελληνική παραγωγή το 1989-1993 ήταν τριακόσιες έντεκα χιλιάδες τόνοι. Το 1995-1998 ήταν τετρακόσιες σαράντα τρεις χιλιάδες τόνοι. Ανάμεσα σε αυτές τις δύο περιόδους, δηλαδή, είχαμε αύξηση κατά 42%. Πού φαίνεται η μείωση και πώς το επικαλείσθε; Δεν βγαίνει από τα ακριβή στοιχεία που σας παραθέτω.
Ισχυρίζεσθε επίσης ότι οι επιδοτήσεις της Ευρωπαϊκής 'Ενωσης μειώθηκαν ραγδαία. Ας το δούμε. Με τον Κανονισμό του 1998 για πρώτη φορά μπήκε μέσα σε κανονισμό η ελιά. Δεύτερον, για πρώτη φορά έγινε διαφοροποίηση ποιοτήτων μέσα σε κανονισμό. Τρίτον, απαγορεύθηκε να διατίθεται λάδι αναμεμειγμένο με σπορέλαια. Αυτό είναι μια μεγάλη κατάκτηση. Τέταρτον, επετράπη η ιδιωτική αποθεματοποίηση και υπάρχει συνέχεια.
Ταυτόχρονα όμως, η Ενωμένη Ευρώπη δεν είναι κάποιο παζάρι όπου πάει κάποιος Υπουργός -όποιος και να είναι Υπουργός- και λέει ό,τι θέλει. Η Ευρωπαϊκή 'Ενωση προσαρμόζει τα ποσά και τις ποσότητες στη συγκεκριμένη περίπτωση με βάση τα μέσα μεγέθη της προηγούμενης περιόδου. Ε, λοιπόν, η προηγούμενη περίοδος έδινε τριακόσιες δώδεκα χιλιάδες τόνους ετησίως. Το ότι πήραμε τετρακόσια σαράντα ένα, συμπεριλαμβανομένης και της ελιάς, άρα αύξηση 40% από την παλαιότερη ποσότητα, δεν είναι μια διαπραγματευτική επιτυχία;
'Ολες όμως οι επιδοτήσεις που υπήρχαν τότε, γιατί τότε υπήρχε ένα σύστημα επιδοτήσεων, στον παραγωγό, τον τυποποιητή, τον καταναλωτή, ήταν με δημοσιονομική ουδετερότητα, τα ίδια, δηλαδή, ποσά δόθηκαν μέσα από επιδότηση κατ'ευθείαν στον παραγωγό, φυσικά μέσα από τους μηχανισμούς που δημιουργούν προβλήματα.
Υπάρχουν καθυστερήσεις, αλλά όχι από το Υπουργείο. Κοιτάξτε, η Ευρωπαϊκή 'Ενωση έχει ένα σύστημα. Ποιο είναι αυτό το σύστημα; Πρέπει να πληρώσεις στον παραγωγό από τότε έως τότε. Ελεγχόμαστε από τα ευρωπαϊκά όργανα και δεν έχουν διαπιστώσει ούτε μία μέρα καθυστέρηση. 'Εχουν διαπιστώσει και μας καταλογίζουν το ότι κρατούν οι συνεταιρισμοί το 2%, 
το ότι μία νομαρχία εκεί, μία αυτοδιοίκηση, δεν έκανε καλά τους ελέγχους. Δεν βρήκαν όμως ούτε μία μέρα καθυστέρηση.
Και πρέπει να σας πω ότι από τις 15 Οκτωβρίου 2000 μέχρι τις 31 Δεκεμβρίου 2000, που είναι η περίοδος καταβολής των επιδοτήσεων, καταβάλαμε τετρακόσια δεκαπέντε δισεκατομμύρια σε δυόμισι μήνες, τα οποία τα στείλαμε στους συνεταιρισμούς και στις Nομαρχιακές Aυτοδιοικήσεις, οι οποίες όφειλαν να τα δώσουν αμέσως. Και πιστεύω ότι θα τα δώσουν, αν

έχουν κάτι καθυστερήσει. Ταυτόχρονα, όμως, δεν είναι σωστό το ότι οι επιδοτήσεις μειώθηκαν.
Εγώ θα σας καταθέσω έναν πίνακα, γιατί κάθησα και βρήκα όλα τα
στοιχεία για το ελαιόλαδο από το 1981 μέχρι το 1998. 'Οπως φαίνεται, τουλάχιστον τα τελευταία χρόνια, έχουμε αύξηση των επιδοτήσεων. Και από πρόπερσι μέχρι πέρσι είχαμε σαράντα δισεκατομμύρια παραπάνω επιδοτήσεις. 
'Οσον αφορά δε την ενίσχυση ανά κιλό, πρόπερσι ήταν διακόσιες ογδόντα
πέντε (285) δραχμές το κιλό. Πέρσι, ήταν τριακόσιες είκοσι έξι (326) δραχμές το κιλό και φέτος είναι τριακόσιες ενενήντα (390) δραχμές το κιλό. Από πού, λοιπόν, έχουμε μείωση των επιδοτήσεων; Κάθε χρόνο έχουμε και παραπάνω.
Επομένως, δεν είναι σωστό αυτό που γράφεται και φυσικά, ιστορικά, το λάδι ήταν προϊόν μόνο της Ιταλίας, γιατί πρώτη μπήκε στην Ενωμένη Ευρώπη, στην ΕΟΚ τότε. Μετά μπήκε η Ελλάδα, μετά μπήκε η Ισπανία, μετά μπήκε η Πορτογαλία και αποτελούμε μεγάλο λόμπι τώρα και μπορούμε να πιέζουμε. Επομένως, δεν είναι σωστό ούτε αυτό το τρίτο επιχείρημα που αναφέρεται. 
Αναφέρεται όμως συνέχεια το θέμα των μικρών παραγωγών. Οι μικροί
παραγωγοί είναι πράγματι το 60%, αλλά η παραγωγή ελαιολάδου, γιατί αυτή ενισχύεται, δεν ενισχύεται ο πολίτης, το κιλό ενισχύεται, είναι μόνο το 30%. Και φυσικά, ομόφωνα το Ευρωπαϊκό Κοινοβούλιο, η Ευρωπαϊκή Επιτροπή, το Συμβούλιο Υπουργών, οι συνεταιριστικές οργανώσεις, οι συνδικαλιστικές οργανώσεις δεχθήκαμε να καταργηθεί αυτή η διάκριση, γιατί ήταν διάκριση σε βάρος των ελληνικών συμφερόντων.
Και ξέρετε γιατί ήταν διάκριση σε βάρος των ελληνικών συμφερόντων;
Γιατί μέσα από εκεί, όπως γράφει και το Ευρωπαϊκό Ελεγκτικό Συνέδριο, γινόταν η απάτη. Ξεχνάμε τι έγινε το 1990-1993, τις ποινικές δίκες; Ακόμη στη φυλακή είναι οι άνθρωποι. Ξεχνάμε, δηλαδή ότι κάποιος πήγαινε να δηλώσει την καλλιέργειά του, την εκμετάλλευσή του και τη διαιρούσε διά του πέντε; Δηλαδή, έκανε πέντε δηλώσεις για να είναι μικρός παραγωγός; 
Κυρίες και κύριοι συνάδελφοι, είναι γεγονός ότι περάσαμε σε μία άλλη
περίοδο και από τώρα λέω ότι από το 2001 και με βάση τους κοινοτικούς κανονισμούς, όλες οι επιδοτήσεις θα καταβάλλονται στον παραγωγό, στο λογαριασμό του, χωρίς καμία κράτηση από πουθενά.
Και ξεκινήσαμε τώρα από το 2000, καταργήσαμε και δεν εισπράξαμε μέσω των επιδοτήσεων το 3%, που κάθε χρόνο εισέπραττε ο ΕΛΓΑ. Και θα απαγορευθεί σε κάθε συνεταιριστική ένωση, σε κάθε ιδιώτη ή τρίτο να κρατά από τις επιδοτήσεις έστω και μία δραχμή.
Κυρίες και κύριοι συνάδελφοι, η ενιαιοποίηση του συστήματος ήταν μία δίκαιη -όπως φαίνεται και από τα στοιχεία- και μία σωστή λειτουργία. Και πιστεύω ότι αυτός ο κανονισμός -και με αυτά τα στοιχεία που σας
δίνω- δείχνει ότι και για την ελαιοκαλλιέργεια δίνουμε τη δέουσα προσοχή και γι'αυτό αυξήθηκε κατά 40% τα τελευταία χρόνια, αλλά έχουμε και τις επιδοτήσεις οι οποίες κάθε χρόνο αυξάνονται και με σημαντικούς ρυθμούς. 
Ισχυρίζεσθε όμως ότι είναι ανίκανο το Υπουργείο Γεωργίας να επιβάλει
έναν αποτελεσματικό μηχανισμό ελέγχου.
Αυτό είναι ένα υπαρκτό πρόβλημα. Το διαχειριστήκατε. Και είπα προηγουμένως τι συνέβη την περίοδο εκείνη και όχι μόνο στο λάδι αλλά και στο στάρι με τους τεράστιους καταλογισμούς που έχουμε από την Ευρωπαϊκή 'Ενωση γι' αυτά τα προϊόντα.
Εμείς όμως πήραμε μέτρα. Ακούστε: Πρώτα απ'όλα, οι ομοιογενείς πλέον ελαιοκομικές ζώνες με εισήγηση των Νομαρχιακών Αυτοδιοικήσεων, δηλαδή των περιφερειών, εγκρίνονται πια από τον Υπουργό Γεωργίας.
Δεύτερον, καθορίζονται για κάθε ελαιοκομική περίοδο για όλη τη χώρα κριτήρια αποδεκτών που δεν υπήρχαν. Τρίτον, έχει τεθεί σε εφαρμογή ο αντικειμενικός προσδιορισμός των αποδόσεων των ζωνών.
Εγώ, μόλις ανέλαβα Υπουργός Γεωργίας, έγινα μάρτυρας δεκάδων
διαμαρτυριών και δικών σας. Κόντεψε να ξεσπάσει πόλεμος μεταξύ των νομών της χώρας. Κάναμε, λοιπόν, όλα αυτά τα αντικειμενικά συστήματα μέσω συγκεκριμένου προγράμματος πληροφορικής και σήμερα πλησιάζουμε σε ένα πιο ισόρροπο σύστημα.
Τέταρτον, η διακίνηση των ελαιολάδων από πέρυσι γίνεται μόνο με παραστατικά και μόνο μέσω και βάσει του Κώδικα Βιβλίων και Στοιχείων. Δεν είναι αυτό σημαντικό στοιχείο προσπάθειας ελέγχου;
Επίσης, από πέρυσι όλες οι οργανώσεις παραγωγών υποχρεούνται να
τηρούν μόνο μηχανογραφημένα στοιχεία. Δεν γίνονται δεκτές στο Υπουργείο λίστες και καταστάσεις με το χέρι.
'Εκτον, σε όλα τα ελαιοτριβεία τοποθετήθηκαν αυτόματες ζυγιστικές μηχανές -και υπήρξαν πολλές διαμαρτυρίες απ' όλους- οι οποίες πλέον έχουν και χάρτινη κορδέλα και παίρνει κανείς απόδειξη για το τι γίνεται.
Τέλος, έχει ιδρυθεί και λειτουργεί, με συγχρηματοδότηση κατά 50% από την Ευρωπαϊκή 'Ενωση, ο Οργανισμός Ελέγχου Ενισχύσεων Ελαιολάδου, ο οποίος και αυτός με τη σειρά του ελέγχεται από το Ευρωπαϊκό Ελεγκτικό Συνέδριο, προκειμένου πραγματικά να ελέγξουμε αυτό το σύστημα.
Θα μπορούσα να αναφερθώ και σε πολλά άλλα επιμέρους θέματα: σε ελέγχους, σε ποινές, σε κατακυρώσεις και σε απαιτήσεις. Προσπαθούμε λοιπόν, αυτό το σύστημα να το ελέγξουμε.
Σ' ένα σημείο έχετε δίκιο: Στο ελαιοκομικό μητρώο. 'Ομως από το 1981 μέχρι σήμερα υπήρχαν προβλήματα. Και δεν είναι σωστό αυτό που είπε ο εισηγητής της Μειοψηφίας, ο αγαπητός κ. Μπασιάκος, ότι είμαστε η μόνη χώρα που δεν υποβάλαμε ελαιοκομικό μητρώο. Καμία χώρα δεν έχει υποβάλει ελαιοκομικό μητρώο.
ΕΥΑΓΓΕΛΟΣ ΜΠΑΣΙΑΚΟΣ: Δεν έχουμε ολοκληρώσει, κύριε Υπουργέ.

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και να σας πω τώρα το
μυστικό τουλάχιστον για τις άλλες χώρες. Δεν θέλουν να υποβάλουν όλοι αμέσως. Θα εξαντλήσουν την προθεσμία μέχρι το τέλος του 2001. Δεν θέλουν να υποβάλουν όλοι ελαιοκομικό μητρώο, διότι όταν θα έρθει ο επόμενος Κανονισμός, η επιδότηση θα πηγαίνει με το δέντρο.
Παρ' όλα αυτά όμως κάναμε τους διαγωνισμούς, τελείωσε η πρώτη φάση,
τελείωσε η δεύτερη φάση και πριν από δύο εβδομάδες υπέγραψα και την ανάθεση για όλους σχεδόν τους νομούς της χώρας, για να τελειώνουν και το

αμπελουργικό και το ελαιοκομικό μητρώο.
Ο πέμπτος ισχυρισμός της επερώτησης λέει πράγματα, τα οποία είναι
πρωτοφανή. Ισχυρίζεστε ότι το Υπουργείο Γεωργίας ολιγωρεί για την προώθηση του ελαιολάδου. Πρώτα απ' όλα, αλήθεια πόσοι ξέρετε ότι στην Ελλάδα έχουμε κατοχυρώσει είκοσι δύο ελαιόλαδα και δεκαπέντε επιτραπέζιες ελιές ως προϊόντα προστατευόμενης ονομασίας προέλευσης και ως προϊόντα γεωγραφικής ένδειξης; Αυτό δεν είναι βήμα για την ποιοτική αναβάθμιση και την καλύτερη τοποθέτησή τους στην αγορά;
Γνωρίζετε ότι μόνο για διαφήμιση και στήριξη αγροτικών προϊόντων και κυρίως του ελαιολάδου, δαπανήσαμε τα τελευταία χρόνια 1,2 δισεκατομμύρια δραχμές; Γνωρίζετε ότι συμμετέχουμε στο Διεθνές Συμβούλιο Ελαιολάδου και εφαρμόζουμε το πρόγραμμα προώθησης και κατανάλωσης ελαιολάδου σε πολλές χώρες; Να μην τις απαριθμήσω, είναι πάρα πολλές.
Και αυτό το θέμα με την Κίνα δεν κατάλαβα πού το βρήκατε,
αφού συμμετέχουμε στο πρόγραμμα του Διεθνούς Συμβουλίου Ελαιολάδου
για την Κίνα.
Αντιλαμβάνομαι ότι στην επερώτηση το γράφετε πολύ έξυπνα. Λέτε "δημοσιογραφικές πληροφορίες". Αν είναι δημοσιογραφικές πληροφορίες δικές σας, είναι λάθος. Και όχι μόνο αυτό, αλλά επιτρέψτε μου να σας πω ότι τουλάχιστον από τις όποιες πληροφορίες έχετε θα έπρεπε να ξέρατε ότι
πέρα από τη συμμετοχή μας στο πρόγραμμα αυτό για την Κίνα, το 2000 είδα τον Υφυπουργό Γεωργίας της Κίνας στην Αθήνα. Είχα διμερείς συναντήσεις μαζί του και το μόνο ταξίδι που του οργάνωσα μέσα στην Ελλάδα ήταν να πάει στα Χανιά για να δει το λάδι.
Και στην αίθουσα πάνω, δέχθηκα πριν από δύο μήνες τους επικεφαλής των εταιρειών προώθησης εξαγωγών, μάρκετινγκ της Κίνας -για να αναφερθώ και εγώ στην Κίνα- με τους οποίους κάναμε συγκεκριμένες συμφωνίες για την προώθηση του λαδιού στην Κίνα, το οποίο μάλιστα πρέπει να σας πω ότι επειδή τα φαγητά τους τα τρώνε με σπορέλαια, δεν το θέλουν τόσο για τη διατροφή, όσο για θέματα υγείας και για θέματα καλλυντικών. Και φυσικά θα προχωρήσουμε σε συμφωνίες, πέρα από τις τυπικές συμφωνίες που ήδη έχουμε κάνει.
Στα πλαίσια αυτά πρέπει να σας πω ότι πέρα από τους δεκαπέντε Υπουργούς Γεωργίας της Ευρωπαϊκής 'Ενωσης, έχω δεχθεί σε διμερείς συναντήσεις είκοσι εννέα Υπουργούς Γεωργίας τρίτων χωρών, μεταξύ των οποίων και τον Υπουργό Γεωργίας του Ιράν, μιας χώρας με εβδομήντα εκατομμύρια κατοίκους, του οποίου μάλιστα το 50% με 60% του πληθυσμού είναι κάτω των είκοσι πέντε ετών. Και αυτός πήγε στα Χανιά και αυτός πήγε αποκλειστικά για να δει πώς θα συνεργαστούμε στο θέμα του ελαιολάδου ... 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Ολο στα Χανιά πηγαίνετε ...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Συμμετέχουμε, λοιπόν, σε όλα τα προγράμματα και συμμετέχουμε και στο καινούριο πρόγραμμα ... 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ... πηγαίνετε και πουθενά αλλού. Ελάτε και
στην Καλαμάτα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μην αρχίζουμε στην πρώτη μας συνεδρίαση του νέου χρόνου με κακό "ποδαρικό" διακοπών. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, εγώ έκανα μια πρόταση, να
έλθουν και στην Καλαμάτα.
ΠΡΟΕΔΡΕΥΩΝ (Κωνσταντίνος Γείτονας): Κακό ποδαρικό οι διακοπές.
Παρακαλώ πολύ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Συμμετέχουμε και στο καινούριο πρόγραμμα προώθησης ελαιολάδου της Ευρωπαϊκής 'Ενωσης που άρχισε το 2000 μέχρι το 2003.
Ταυτόχρονα στηρίξαμε και εντάξαμε το λάδι στα προϊόντα που προωθούμε για επισιτιστική βοήθεια και για τη βοήθεια στους απόρους.
Μάλιστα προς αυτήν την κατεύθυνση θέλω να πω στο συναδελφο ότι πρέπει να δώσω συγχαρητήρια στο Επιμελητήριο της Μεσσηνίας για τη θαυμάσια δουλειά που έχει κάνει για τους δρόμους του λαδιού. Θέλω να δώσω συγχαρητήρια σε άλλους συναδέλφους, όπως στον κ. Αλαβάνο στην Ευρωπαϊκή 'Ενωση -έτσι γίνονται οι δουλειές- για τη μεγάλη έκθεση που έκανε για το λάδι και φυσικά σε κάθε έναν, ο οποίος πραγματικά, είτε μέσα από τα παραδοσιακά, κυρίως μέσα από το βιολογικά προϊόντα, προωθεί το εθνικό αυτό προϊόν.
Ταυτόχρονα, όμως, ξέρουμε τις αδυναμίες μας -έχουμε τις αδυναμίες
μας, εκεί πάσχουμε- και γι' αυτό αλλάζουμε το νόμο για τους συνεταιρισμούς, γι' αυτό κάναμε τις διεπαγγελματικές οργανώσεις, γι' αυτό
συστήσαμε την εταιρεία "ΕΛΛΗΝΙΚΕΣ ΑΓΡΟΕΞΑΓΩΓΕΣ Α.Ε." Εκεί είναι το θέμα που το τοποθετείτε διαχρονικά. Είναι στις υποδομές για την εξαγωγική προσπάθεια.
Εκεί που και οι αγορές κυριαρχούνται από τους Ιταλούς, πραγματικά μπορούμε να κάνουμε πολλά και κάνουμε. Φυσικά δεν έχουμε τις τεράστιες ποσότητες των Ισπανών ή των Ιταλών. Αλλά μπορούμε να κάνουμε πολλά και κάνουμε.
Θα πρέπει δε να σας πω ότι προς αυτή την κατεύθυνση και εγώ πήγα στην Ισπανία και πήρα μέρος σε διαπραγματεύσεις για το λάδι, αλλά ταυτόχρονα δεχθήκαμε και φιλοξενήσαμε στην Ελλάδα τον Πρόεδρο του Διεθνούς Συμβουλίου Ελαιολάδου, τον κ. Λουκέτι, με τον οποίο είχαμε ειλικρινείς διαπραγματεύσεις και πραγματικά μας στηρίζει.
Να μην αρχίσω τώρα να πω ότι πέρσι στη μεγάλη έκθεση του Χόνγκ Κόνγκ που πήγε η Ενωμένη Ευρώπη, εμείς πήγαμε μόνο με το λάδι. Στείλαμε συγκεκριμένη αποστολή, όχι μόνο τρίτων αλλά και υπαλλήλων του Υπουργείου Γεωργίας. Επομένως και αυτός ο ισχυρισμός σας δεν είναι σωστός και μάλιστα διαγράψτε αυτό που λέτε για την Κίνα, διότι δεν είναι καθόλου σωστό, αφού συμμετέχουμε και στο πρόγραμμα για την Κίνα και κάναμε και αυτά που σας είπα προηγουμένως.
Κυρίες και κύριοι συναδελφοι, το Υπουργείο Γεωργίας έχει συγκεκριμένους στόχους πολιτικής. Δεν πάμε στα όργαναα της Ενωμένης Ευρώπης έτσι. Συνεννοούμαστε με όλους, με όλες τις παρατάξεις, τις συνδικαλιστικές, τις συνεταιριστικές. Πριν πάμε σε ένα όργανο, πηγαίνουμε με συγκεκριμένους στόχους.
Οι στόχοι μας είναι πρώτα απ'όλα να διασφαλίσουμε ικανοποιητική προστασία στο προϊόν αλλά και στο εισόδημα των ελαιοπαραγωγών. Αυτό αποδεικνύεται από τα στοιχεία που σας είπα.
Στόχος είναι να καταβάλλουμε τις επιδοτήσεις με νέο τρόπο,
κατευθείαν στο λογαριασμό και όχι μέσω τρίτων και φυσικά να τελειώσουμε, διότι μέσα από τις διαπραγματεύσεις της "Ατζέντα 2000" θα σας θυμίσω ότι πήραμε επιπλέον δέντρα για 35.000 στρέμματα πρόσθετων φυτεύσεων. Φυσικά στόχος είναι η ποιότητα, φυσικά στόχος είναι να περιορίσουμε τη χύμα πώληση -και όλα αυτά που κάνουμε με τα παραστατικά εκεί οδηγούν- και φυσικά να ελέγξουμε ακόμα πιο αυστηρά την πραγματική ελαιοπαραγωγή, καθιστώντας το σύστημα πιο δίκαιο για όλους.
Επίσης, αυτό που έχουμε ξεκινήσει και θα ολοκληρωθεί μάλιστα μέσα στην εβδομάδα, είναι να συνδέσουμε μέσα από συγκεκριμένες προτάσεις το σήμα των Ολυμπιακών Αγώνων, που είναι ο κλάδος της ελιάς, με την ελληνική διατροφή και το λάδι, προϊόν συνδεδεμένο εξάλλου με τους αρχαίους Ολυμπιακούς Αγώνες και την υγεία του ανθρώπου.
Σε στενή συνεργασία φυσικά με ιδιωτικές και συνεταιριστικές επιχειρήσεις προωθούμε την εθνική διεπαγγελματική οργάνωση, αλλά τις εθνικές διεπαγγελματικές οργανώσεις και τις διεπαγγελματικές οργανώσεις δεν τις κάνει το κράτος. Το κράτος έκανε το νόμο, το κράτος έβγαλε τις υπουργικές αποφάσεις. Είναι ευθύνη όμως όλων, παραγωγών, μεταποιητών, τυποποιητών και εξαγωγέων να κάτσουμε να συζητήσουμε -και θα κάτσουμε μετά την Πέμπτη που θα συγκροτηθεί πιστεύω σε προεδρείο η ΠΑΣΕΓΕΣ- διότι τόσο η Εθνική Διεπαγγελματική Οργάνωση για το λάδι όσο και οι διεπαγγελματικές οργανώσεις για τον καπνό, τα εσπεριδοειδή, το βαμβάκι, είναι έτοιμες και ξέρω ότι θα λειτουργήσουν, ώστε να μπορέσουμε να προωθήσουμε τα συμφέροντα των προϊόντων μας στις αγορές.
Κυρίες και κύριοι συνάδελφοι, για όλα αυτά τα θέματα έχουμε εκδόσεις δεκάδων φυλλαδίων. Θα μιλήσω στη δευτερολογία μου και για την επιπλέον ενίσχυση της προκαταβολής των 30 δραχμών. 'Εχουμε εκδώσει πολυσέλιδο φυλλάδιο πέρσι με όλα τα θέματα, το οποίο το μοιράσαμε σε χιλιάδες αντίτυπα σε όλους τους παραγωγούς και το ξέρετε, γιατί σας το έχω στείλει. Εκεί αναφέρονται όχι μόνο τα μέτρα, όχι μόνο το πώς λειτουργεί το σύστημα, όχι μόνο ποιες είναι οι επιδοτήσεις, αλλά και τι θα γίνει τα επόμενα χρόνια. Διότι μόνο με μακροχρόνιες πολιτικές μπορούμε να αντιμετωπίσουμε τα προβλήματα των προϊόντων.
'Εχουμε στρατηγική, στόχους, πολιτικές, θέλουμε να ξεπεράσουμε τις παραδοσιακές δυσλειτουργίες του συστήματος. Δώσαμε δισεκατομμύρια για να στηρίξουμε κατά προτεραιότητα, μαζί με τα σφαγεία, την τυποποίηση του λαδιού μέσα από το Β' Κοινοτικό Πλαίσιο Στήριξης, του οποίου τα τελικά αποτελέσματα θα δώσουμε στη δημοσιότητα σύντομα και φυσικά πιστεύω ότι μέσα σε δύσκολους δημοσιονομικούς καιρούς -το είπε κάποια συνάδελφος-
όπως είναι αυτοί οι καιροί στην Ευρωπαϊκή 'Ενωση, θα καταφέρουμε -την τελευταία έκθεση δεν ξέρω αν την έχετε δει, κυκλοφόρησε πριν από λίες μέρες ανεπίσημα- να διστηρήσουεμ το υφιστάμενο κοινοτικό καθεστώς, ώστε να συνεχίσει να είναι το ίδιο τα επόμενα χρόνια, με μια διαφορά: να γίνει πιο απλό, πιο αντιγραφειοκρατικό για τοςυ μικρούς παραγωγούς. Αξίζει να στηρίξουμε τους μικρούς παραγωγούς και έχει συμφωνήσει και ο Επίτροπος Γεωργίας και Αλιείας της Ευρωπαϊκής 'Ενωσης κ. Φρανς Φίσλερ, να προχωρήσουμε μέσα στο Φεβρουαρίο στην κατάρτιση ενός νέου συστήματος, το οποίο θα είναι ελάχιστα γραφειοκρατικό γι'αυτούς καιπου παίρνουν μέχρι ένα ποσό επιδοτήσεως.
Συμφωνούμε όλοι τοι το ελαιόλαδο και η ελιά είναι πράγματι εθνικά προϊόντα, αλλά πρέπει να προσδιορίσουμε μέσα στα πλαίσια των όποιων στρατηγικών ο καθένας τις πολιτικές του.
Πρέπει να κάνω άλλη μια σημείωση που έχω κάνει σε άλλη μια επερώτησή σας, αγαπητοί συνάδελφοι. Κάνετε κριτική, αλλάδεν υπάρχει ούτε μια πολιτική θέση που να την προβάλλετε, που να μας την πείτε. Εδώ είμαστε για να την ακούσουμε.
ΓΕΩΡΓΙΟΣ ΔΕΙΚΤΑΚΗΣ: Κύριε Υπουργέ, στη δευτερολογία μας θα τα
ακούσετε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στη δευτερολογία σας, στα δύο λεπτά, αμφιβάλλω, αγαπητέ συνάδελφε κύρει Δεικτάκη, αν θα μπορέσετε ν ααναφέρετε την πολιτική του κόμματός σας.
Παρ' όλα αυτά θα ήθελα να κλείσω λέγοντας ότι καλό είναι όταν
μιλάμε -και εμείς όλοι συμφωνούμε ότι είναι ένα εθνικό προϊόν, ότι αφορά χιλιάδες αγρότες- για τα θέματα αυτά, να τα προσεγγίζουμε με μεγαλύτερη προσοχή, όχι με τη λέξη της μιζέριας,ούτε με ξύλινη γλώσσα ούτε με τυποποιημένες επερωτήσεις. Το "τυποποιημένες", για να μην παρεξηγηθώ, δεν πάει στις υπογραφές. 'Οποιος βάζει υπογραφές, δεν χρειάζεται σε όλα να κάνει και μία γραμμή από κάτω. Δεν υπογράφουμε όλοι με τον ίδιον τρόπο. 
Θα ήθελα πραγματικά να πω ότι όταν έχουμε εθνικού χαρακτήρα θέματα
μπορούμε να τα προσεγγίζουμε με λιγότερες ακρότητες. Να είστε βέβαιοι ότι οι 'Ελληνες παραγωγοί, μέσα απ' αυτήν τη συζήτηση και από τις δικές σας τοποθετήσεις και από τις δικές μας, σίγουρα έχουν να ωφεληθούν. Προς το ελαιόλαδο, το βαμβάκι, τον καπνό και τα εσπεριδοειδή κατευθύνονται οι κύριες επιδοτήσεις. Το 70% των επιδοτήσεων πάει σε αυτά τα τέσσερα προϊόντα. Οφείλουν να ξέρουν οι παραγωγοί ότι αυτές οι επιδοτήσεις θα συνεχιστούν, θα είναι αυξητικές. Το θέμα δεν είναι σε τρίτους, το θέμα είναι σε μας. Να στηρίξουμε το προϊόν, την ποιότητά του. Αυτή είναι η ταυτότητά μας και είμαι βέβαιος ότι μέσα απ' αυτήν την ταυτότητα θα έχουμε πραγματικά πετύχει τον κύριο στόχο, τουλάχιστον μέχρι το 2006 που έχουμε διασφαλίσει επιδοτήσεις ενός τρισεκατομμυρίου (1.000.000.000.000) δραχμών ετησίως. Μέσα απ' αυτήν τη διαδικασία θα έχουμε ωφελήσει και την αγροτική οικονομία και το εισόδημα των αγροτών. Ευχαριστώ.
Στο σημείο αυτό ο Υπουργός Γεωργίας κ. Ανωμερίτης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Αθανάσιος Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κυρίες και κύριοι συνάδελφοι, θα ήθελα και εγώ με τη σειρά μου να πω καλή χρονιά και να κάνω την πρώτη διαπίστωση ότι ακούγοντας κανείς την ομιλία του κυρίου Υπουργού θα πίστευε ότι οι ελαιοπαραγωγοί βρίσκονται πλέον σε οδό δόξης με εισοδήματα μεγάλα και ότι
όλα τα προβλήματα που υπήρχαν έχουν ξεπεραστεί ή πρόκειται να ξεπεραστούν, λησμονώντας βέβαια ο κύριος Υπουργός ότι επί είκοσι χρόνια υπήρξε μία πολιτική που έχει οδηγήσει στη συρρίκνωση του εισοδήματος και ξεχνώντας ότι εμείς τουλάχιστον δεν μπορούμε να πάμε στα χωριά και να τους δικαιολογήσουμε, γιατί κάπου οι παραγωγοί μας θεωρούν όλους συνυπεύθυνους σε αυτήν την Αίθουσα, γιατί παίρνουν 500 δραχμές το κιλό το λάδι και δεν τους φθάνει για να ζήσουν.
Παρ' ότι είναι γνωστή η σημασία του προϊόντος για τον 'Ελληνα αγρότη και την ελληνική οικονομία, θα την επαναλάβω και εγώ για άλλη μια φορά, γιατί πιθανόν οι επαναλήψεις κάποτε να αφυπνίσουν την πολιτική ηγεσία του Υπουργείου Γεωργίας και να εφαρμόσει πολιτική για το ελαιόλαδο και την ελιά, γιατί μέχρι στιγμής δεν έχει υπάρξει η αποτελεσματική πολιτική, η οποία σε τελευταία ανάλυση θα εκπληρώσει το ζητούμενο,που δεν είναι τίποτε άλλο παρά το εισόδημα του 'Ελληνα ελαιοπαραγωγού.
Τις ίδιες διαπιστώσεις και δεν είναι εδώ ο Υπουργός ο κ. Αργύρης έκανε και ο ίδιος πριν γίνει Υπουργός. Τα ίδια λέγαμε στις Διαρκείς Επιτροπές σε αυτήν την Αίθουσα, πράγματα τα οποία δεν ισχυρίζεται τώρα, γιατί προφανώς οι δομές και ο κομματισμός είναι τα κυρίαρχα χαρακτηριστικά και αυτά είναι που δημιουργούν τις μεγάλες αντιστάσεις. Είναι πρώτης προτεραιότητος για την Κυβέρνηση και θα σας αναφέρω, κύριε Υπουργέ, σχετικά με το νομοσχέδιο για τους συνεταιρισμούς και τις εκλογές που θα γίνουν την Πέμπτη για την ΠΑΣΕΓΕΣ, ότι κυρίαρχο στοιχείο είναι ο κομματισμός και η κομματική ωφελιμότητα και όχι το όφελος του 'Ελληνα αγρότη. Αυτή είναι η πολιτική που ακολουθήθηκε αυτά τα χρόνια και αυτή η πολιτική εξακολουθεί να εφαρμόζεται.
Το 12% της αγροτικής παραγωγής είναι ο τομέας του λαδιού και της
ελιάς. Σε πάρα πολλές περιοχές της χώρας μας, όπως είπαν και οι προλαλήσαντες, είναι μονοκαλλιέργεια. Αυτό σημαίνει ότι η ζωή πολλών συμπατριωτών μας κυριολεκτικά είναι κρεμασμένη από την τύχη και την πορεία αυτού του προϊόντος. Δηλαδή οι πολιτικές οι οποίες είναι αποτελεσματικές ή μη αποτελεσματικές, καθορίζουν τη ζωή τους.
Αυτό μεγαλώνει τη σημασία και την ανάγκη εφαρμογής πολιτικών και
μεγαλώνει τις ευθύνες της Κυβέρνησης, η οποία δυστυχώς εξακολουθεί να αρκείται είτε σε διαχείριση της κατάστασης είτε σε απλή παρακολούθηση ενός περιβάλλοντος το οποίο μεταβάλλεται συνεχώς και έχει γίνει ιδιαίτερα ανταγωνιστικό. Είναι η αρχή του κακού και πρέπει να το ομολογήσετε, κύριε Υπουργέ, ότι τετρακόσιες σαράντα μία χιλιάδες (441.000) τόνοι η ποσόστωση για τη χώρα μας ήταν ανεπαρκής. Σας είπε ο κ. Μπασιάκος ότι την πρώτη χρονιά εφαρμογής της ποσόστωσης την οποία αποδέχθηκε η Κυβέρνηση του ΠΑ.ΣΟ.Κ., είχαμε παραγωγή εξακόσιες χιλιάδες (600.000) τόνων. 'Οπως είπατε, οι αριθμοί είναι αδυσώπητοι. Αυτοί λοιπόν είναι οι αριθμοί που επιβεβαιώνουν ότι κακώς δεχθήκατε ως πλαφόν παραγωγής και εθνικής ποσόστωσης τους τετρακόσιους σαράντα μία χιλιάδες (441.000) τόνους. Αν ήταν επαρκής τότε η ενίσχυση, θα ήταν, όπως ξέρετε, 132,25 ΕCU ανά εκατό χιλιόγραμμα. Με τη σημερινή ισοτιμία του ευρώ, που είναι 340,75 δραχμές, θα ήταν η επιδότηση 450 δραχμές. Είναι απλά μαθηματικά, τα οποία επικαλείστε. Αντί για τις 450 δραχμές που θα ήταν η επιδότηση χωρίς την επιβολή της ποινής της συνυπευθυνότητος, είχαμε 320 δραχμές μαζί με τις 30 δραχμές, οι οποίες είναι άτοκο δάνειο. Βέβαια οι ελαιοπαραγωγοί προσδοκούν ότι δεν θα κληθούν να δώσουν πίσω το τριαντάρι ή το σαραντάρι από τα βαμβάκια, ήταν το προεκλογικό τέχνασμα για να υποκλέψετε τις ψήφους των Ελλήνων αγροτών και πρέπει να το διευκρινίσετε πότε θα τα κρατήσετε, αν θα τα κρατήσετε γιατί αρκείστε μόνο σε μισόλογα. θα ήταν λοιπόν 450 δραχμές. Είναι ή δεν είναι 132,25 ECU ανά εκατό κιλά η επιδότηση. Αν ήταν επαρκής η ποσότητα, δεν θα υπήρχε ποινή, δεν θα υπήρχε κουτσούρεμα της επιδότησης.
Ισχυρίζεστε ότι συμφέρον του ελαιοπαραγωγού ήταν η κατάργηση της διάκρισης μεταξύ μικρών και μεγάλων παραγωγών με τα πεντακόσια κιλά το λάδι. Δεν ήταν μειονέκτημα αυτό, μειονέκτημα ήταν ότι δεν είχατε εφαρμόσει συστήματα και μηχανισμούς ελέγχου προκειμένου να σταματήσετε τα διπλοζυγίσματα και την κλεψιά που υπήρχε. Θα σας υπενθυμίσω ότι κάναμε δεκάδες καταγγελίες. Θα σας υπενθυμίσω τις δημοσιογραφικές πληροφορίες, αλλά και άλλες πληροφορίες που λέγανε ότι σε ελαιοτριβεία βρέθηκαν
ποσότητες δοχείων που αν αυτά τα δοχεία γέμιζαν όλα, θα παίρνανε το μισό της παραγωγής το πολύ του λαδιού που έλεγε το ελαιοτριβείο ότι παρήγαγε κατά τη συγκεκριμένη ελαιοκομική περίοδο.
Αυτά όσον αφορά τις εκ της Ευρωπαϊκής 'Ενωσης προερχόμενες πολιτικές, τις οποίες δυστυχώς αποδέχθηκε η Κυβέρνηση του ΠΑ.ΣΟ.Κ. Και όταν αναφερόμαστε, αναφερόμαστε σε όλη την πορεία αυτών των ετών και όχι βέβαια στα δύο τελευταία χρόνια που είστε εσείς Υπουργός.
'Ενας άλλος συντελεστής, που διαμορφώνει το εισόδημα των παραγωγών,
είναι το κόστος παραγωγής, το οποίο χρόνο με το χρόνο γίνεται δυσμενέστερο. Τα φάρμακα, τα λιπάσματα χρησιμοποιούνται αλόγιστα χωρίς τη βοήθεια που θα έπρεπε να έχει ο παραγωγός και θα είχε ως συνέπεια τη μείωση του κόστους παραγωγής η λελογισμένη χρήση και η αποδοτική χρήση αυτών των συντελεστών και την προστασία του περιβάλλοντος. Θα σας υπενθυμίσω ότι από τα βασικά αιτήματα των πανελληνίων οργανώσεων των δημοσίων υπαλλήλων του Υπουργείου Γεωργίας, των γεωτεχνικών, είναι ότι είναι αποκλεισμένοι οι γεωπόνοι στα γραφεία τους και δεν βρίσκονται κοντά στον αγρότη, να του συμπαρασταθούν, να τον προτρέψουν, να τον ενημερώσουν. Οι ίδιοι υπάλληλοί σας λένε ότι μας έχετε κλειδωμένους και συμπληρώνουμε καταστάσεις και δεν επιτελούμε το πραγματικό έργο που έπρεπε να επιτελούμε να είμαστε βοηθοί, αρωγοί, συμπαραστάτες στον 'Ελληνα αγρότη. Κάνανε μάλιστα γι' αυτόν το λόγο μεταξύ των άλλων -ως αίτημα είχαν να ξαναβγούν έξω κοντά στο χωράφι, στο κτήμα- και σαρανταοκτάωρη απεργία προ ολίγων ημερών.
Η αποεπένδυση στον αγροτικό τομέα είναι πιθανόν ο μεγαλύτερος συντελεστής αύξησης του κόστους παραγωγής. Υποδομές, εγγειοβελτιωτικά έργα, αγροτική οδοποιϊα, έργα που ελαττώνουν το κόστος παραγωγής, κάθε χρόνο μειώνονται.
Στον προϋπολογισμό που ψηφίσατε πριν από λίγες ημέρες και στο πρόγραμμα δημοσίων επενδύσεων του Υπουργείου Γεωργίας για το 2001 υπάρχουν επτά χιλιάδες τετρακόσια εκατομμύρια δραχμές λιγότερα από το 2000. Δηλαδή μείωση κατά 3,02% σε ονομαστικές τιμές ή 6% σε σταθερές τιμές. 'Ετσι αποδεικνύεται το ενδιαφέρον προς την ελληνική ύπαιθρο, στην ελληνική περιφέρεια και προς τον 'Ελληνα αγρότη; Για τα εγγειοβελτιωτικά μάλιστα έργα οι πιστώσεις μειώνονται κατά 46%.
Στις άστοχες ενέργειες, στις παραλείψεις της Κυβέρνησης που έχουν δημιουργήσει το δυσμενές περιβάλλον για τον 'Ελληνα ελαιοπαραγωγό, πρέπει να προστεθεί η αδυναμία να επιβάλετε έναν αποτελεσματικό μηχανισμό ελέγχου της παραγωγής. Διαβάζουμε στις εφημερίδες ότι θα υπάρξουν αεροφωτογραφίες -δικές σας δηλώσεις ήταν- που δι' αυτών θα γίνει η καταγραφή των ελαιοδένδρων και με αυτόν τον τρόπο θα υπάρξει αντικειμενικοποίηση της παραγωγής και έτσι θα εξαφανιστούν τα φαινόμενα που γνωρίζουν όλοι.
Η κατάσταση όμως αυτή οδηγεί στην αύξηση της συνυπευθυνότητας και λειτουργεί εις βάρος εκείνου του παραγωγού, ο οποίος είναι έντιμος και εκείνων των συνεταιρισμών των πρωτοβάθμιων, οι οποίοι δεν έχουν τη δυνατότητα, λόγω δυσκαμψίας πιθανώς ή λόγω του ότι δεν θέλουν να μπουν σε αυτό το παιχνίδι, να χρησιμοποιήσουν τις μεθόδους, τα τεχνάσματα και τις λοβιτούρες που χρησιμοποιούν άλλοι. Με αυτόν τον τρόπο υφίσταται τις δυσμενείς συνέπειες κι αυτός που λειτουργεί κανονικά, προς όφελος των επιτηδείων.
Συμπέρασμα: Κατώτερες των δικαιουμένων ενισχύσεις από την Ευρωπαϊκή
'Ενωση, αυξημένο κόστος παραγωγής λόγω μείωσης των συντελεστών που μειώνουν το κόστος παραγωγής και ασυδοσία στην αγορά.
Αποτέλεσμα: Το μειωμένο εισόδημα για τον ελαιοπαραγωγό. Αυτό το αποτέλεσμα είναι η πραγματικότητα την οποία βιώνει ο 'Ελληνας αγρότης. 
'Οσα ανέφερα και για τα οποία εγκαλείσθε, κύριε Υπουργέ, αφορούν την
αμυντική τακτική για τον τομέα. Εξίσου όμως σημαντική είναι και η επιθετική πολιτική που έπρεπε να υπάρχει από χρόνια και δεν υπάρχει, αυτή που αφορά στην αξιοποίηση του κόπου του αγρότη, που αφορά στην προώθηση, την εμπορία του προϊόντος.
Αν στις προηγούμενες αιτιάσεις η Κυβέρνηση καταδικάζεται σε βαθμό πλημελήμματος, το κακούργημα συντελείται ακριβώς σ' αυτόν τον τομέα. Και θα σας αναφέρω κι εγώ στοιχεία, για να δείτε την πραγματική εικόνα και όχι αυτή την ωραιοποιημένη εικόνα την οποία παρουσιάζετε. Δεν είναι δυνατόν να ισχυρίζεσθε ότι υπάρχει πολιτική στον τομέα αυτόν, όταν η εμπορική τιμή του προϊόντος και η απορροφητικότητά του δεν εξαρτάται από την ποιότητα ή την ποσότητα του ελληνικού προϊόντος αλλά από τις παραγωγές της Ισπανίας και Ιταλίας. Η Ελλάδα στην πραγματικότητα είναι παθητικός αποδέκτης και θεατής των συμπεριφορών αυτών των χωρών.
Μια εφημερίδα είχε έναν πολύ εύστοχο τίτλο, κάνοντας λογοπαίγνιο με
το "λάδι - έλεος". 'Ελεγε ότι ο 'Ελληνας αγρότης είναι στο έλεος των Ισπανών και των Ιταλών. 'Εχουν ανάγκη από το λάδι μας; 'Ερχονται και το παίρνουν χύμα με μικρή τιμή, με πεντακόσιες ή εξακόσιες δραχμές. Το μήνα που μας πέρασε έχουν υπάρξει και τιμές οχτακοσίων ή και χιλίων δραχμών. Αυτό όμως οφείλεται σε προσωρινή ανεπάρκεια και θα είναι πιθανόν προσωρινό, μέχρι να βγει το λάδι της Ισπανίας, η οποία, όπως γνωρίζετε πολύ καλά, έχει φέτος υπερπαραγωγή και θα ξεπεράσει το ένα εκατομμύριο τόνους, οπότε η τιμή τότε θα κατρακυλήσει πάλι.
Ας δούμε όμως τα πράγματα από την αρχή. Το 75% του ελληνικού
λαδιού είναι παρθένο.
Aντίστοιχα, τα ισπανικά παρθένα ελαιόλαδα είναι το 70% της παραγωγής. Και η Ιταλία έχει μόνο το 30% παρθένα ελαιόλαδα. Η Ελλάδα με το καλύτερο λάδι, όπως σας είπαν οι συνάδελφοι, καλύπτει μόνο το 3% της ζήτησης στις ξένες αγορές.
Να σας πω το χειρότερο. Υπάρχει μια αγορά με μεγάλες προοπτικές. 
Είναι η αγορά των ΗΠΑ. Η Ιταλία, σύμφωνα με στοιχεία που έχω εδώ και
είναι στη διάθεσή σας, καλύπτει σταθερά την τελευταία δεκαετία το 75% έως 80% του εισαγόμενου βρώσιμου ελαιόλαδου. Η Ελλάδα το 1,9% πέρυσι, το 2,3% φέτος, δηλαδή το 2000 με τα στοιχεία του πρώτου πενταμήνου και μάλιστα μειωμένο ποσοστό σε σχέση με τις χρονιές '92 και '93 που ήταν 4,6% και

'93 και '94 που ήταν 3,5%. Δηλαδή οι εξαγωγές μας προς τη μεγάλη αγορά των ΗΠΑ από 4,6% και 3,5% που ήταν τις χρονιές '92-'93 και '93-'94 έφθασε στο 1,9% και 2,3%. Αυτό θεωρείται πετυχημένη εξαγωγική πολιτική;
'Εχουμε το καλύτερο λάδι και δεν μπορούμε να το πουλήσουμε. Και το
παίρνουν οι άλλοι, όταν έχουν ανάγκη, το πουλάνε για δικό τους και εμείς στην πραγματικότητα κοιτάμε από την κλειδαρότρυπα.
Οι ελαιοπαραγωγοί βρίσκονται σήμερα σε απόγνωση, γιατί δεν ξέρουν τι να κάνουν. Και πρέπει να τους πείτε. Να πουλήσουν σήμερα αν μπορούν με 800 δραχμές το κιλό; Να αποθεματοποιήσουν; 'Η θα έλθει το ισπανικό λάδι και θα κατακλύσει την αγορά και μετά θα ψάχνουν να βρουν να διαθέσουν προς 500 και 550 δραχμές το κιλό;
Οι Ισπανοί -και πρέπει να δώσετε απάντηση σ' αυτήν την Αίθουσαισχυρίζονται μερικοί ότι την κακή ποιότητα των λαδιών τους με τη νέα μέθοδο απόσβεσης την οποία εφαρμόζουν και για την οποία έχουν δοθεί ισχυρότατα κίνητρα από την ισπανική κυβέρνηση, θα καταφέρουν να ξεμυρίσουν τα λάδια τους και να παράξουν καινούριες ποσότητες υψηλής ποιότητος. 'Αρα λοιπόν οι Ιταλοί, οι οποίοι είναι κυρίαρχοι στην αγορά, θα προτιμήσουν το ισπανικό από το ελληνικό, μια που θα υπάρχει αυτή η πλημμυρίδα και η θέση και για φέτος των ελαιοπαραγωγών θα είναι δυσμενέστατη.
Σε αυτήν την κατεύθυνση καμιά ενημέρωση δεν υπάρχει. Οι δε συνδικαλιστές αγροτοσυνεταιριστές, που γνωρίζετε πάρα πολύ καλά το ρόλο που παίζουν και πως ο κομματισμός είναι το κυρίαρχο γι' αυτούς και όχι η τύχη του 'Ελληνα παραγωγού, ποιούν σιγή ιχθύος και δεν αναλαμβανουν αυτή τη στοιχειώδη ευθύνη να κατευθύνουν τον 'Ελληνα ελαιοπαραγωγό για το τι πρόκειται να κάνει.
Κυριολεκτικά στο έλεος των Ισπανών και των Ιταλών έχει μείνει ο 'Ελληνας ελαιοπαραγωγός. Από τους εξήντα χιλιάδες τόνους των βρωσίμων ελαιών μόνο το 5% τυποποιείται. Τα υπόλοιπα τα τυποποιούν οι αγοραστές. 
Γνωρίζετε πάρα πολύ καλά και αρκεί μία διαπίστωση-επίσκεψη στα σούπερ
μάρκετ του εξωτερικού για να αντιληφθείτε το τραγικό του θέματος. Εδώ σ' αυτό το περιοδικό υπάρχουν και φωτογραφίες. Λέγει ότι πουλιέται προς 4.000 δραχμές, 7.000 δραχμές, 8.000 δραχμές μέχρι 23.000 δραχμές το λίτρο στο κατάστημα "Ο and co" που είναι στις Βρυξέλλες, ελληνικό λάδι το οποίο τυποποιούν, το βάζουν σε ωραία μπουκαλάκια, προσθέτουν άρωμα, κάνουν μάρκετινγκ. Επαναλαμβάνω, πουλάνε το δικό μας λάδι των 500 δραχμών το 
κιλό προς 7.000 δραχμές, 9.000 δραχμές ακόμα και 23.000 δραχμές το λίτρο. Υπάρχουν επαναλαμβάνω και φωτογραφίες.
Δεν σας αγανακτεί αυτή η κατάσταση; Δεν σας εξοργίζει το να είμαστε
τα κορόϊδα της Ευρώπης; Δεν είναι δυνατόν να υπάρξουν πολιτικές που να αναστρέψουν ή να βελτιώσουν αυτή την κατάσταση;
Λέτε ότι κάνατε διαφήμιση ύψους 1,2 δισεκατομμυρίων δραχμών. Ειναι ή δεν είναι αλήθεια;
Σας καταθέσαμε ερώτηση προ μηνός ότι εξήντα ένα προϊόντα δεν μπόρεσαν να αποκτήσουν ταυτότητα, δεν μπόρεσαν να αποκτήσουν ονομασία προέλευσης και ταυτότητα προέλευσης για τον απλούστατο λόγο ότι αντί για τα απαραίτητα δικαιολογητικά στην Ευρωπαϊκή 'Ενωση κατατέθηκαν, όπως λένε οι πληροφορίες, κουρελόχαρτα. Και αναγκαστήκατε να τα αποσύρετε. Τριάντα οκτώ λάδια δεν πήραν ταυτότητα και το γνωρίζετε ότι χωρίς ταυτότητα δεν μπορούν να πάνε στα σούπερ μάρκετ του εξωτερικού. Είναι τριάντα οκτώ ελαιόλαδα από όλες σχεδόν τις ελαιοπαραγωγικές περιοχές της Ελλάδος, από την Κρήτη, από τη Μεσσηνία, τη Λακωνία, τη Λέσβο, την Αχαία, την Αιτωλοακαρνανία, τα Ιόνια Νησιά και τη Χαλκιδική. Ποιος έχει ευθύνη γι' αυτό; Είναι αλήθεια ή δεν είναι; Γι' αυτήν την πολιτική σας κατηγορείσθε, γιατί από εξαγγελίες και απο μελλοντικές προοπτικές έχουμε χορτάσει. Συμφωνούμε και ήταν μέσα στο δικό μας πρόγραμμα η δημιουργία μηχανισμού προώθηση των εξαγωγών αγροτικών προϊόντων. Τι γίνεται με τις ελληνικές αγροεξαγωγές; Διοικητικό συμβούλιο υπάρχει. 'Εργο υπάρχει μέχρι στιγμής; Μετά απο πόσα χρόνια καθυστέρηση; Αναφέρατε ότι απο 1ης Ιανουαρίου θα σταματήσει το καθεστώς της παρακράτησης από τις επιδοτήσεις εκ μέρους των Ενώσεων Γεωργικών Συνεταιρισμών. Σήμερα βρίσκονται δεκάδες συνεταιρισμοί με παραγωγούς στα δικαστήρια. Στη Μαγνησία έχει δέκα δικαστήρια σε εκκρεμότητα για τις παρακρατήσεις που γίνονται παράνομα από τους συνεταιρισμούς. Πώς θα πληρώσουν τους μισθούς των υπαλλήλων οι οποίοι ασχολούνται με την επιδότηση των παραγωγών;
Αναφερθήκατε τέλος -και τελειώνω με αυτό- στην οργάνωση των συγχρόνων μεθόδων παραγωγής και διακίνησης. Πιστεύετε ότι ο νέος νόμος για τους συνεταιρισμούς δημιουργεί τις προϋποθέσεις και γίνεται έστω αρχή εκείνων των διαδικασιών που θα οδηγήσουν σε σύγχρονες μορφές οργάνωσης της παραγωγής των αγροτών δηλαδή υπάρχουν κίνητρα, υπάρχουν προτροπές έστω για να δημιουργηθούν πραγματικές ομάδες παραγωγών ή κοινοπραξίες αγροτών ή εταιρείες αγροτικές και με αυτό τον τρόπο να υπάρξει καλή διαχείριση, μάνατζμεντ σε αυτές τις ομάδες οι οποίες θα λειτουργήσουν ανταγωνιστικά; 'Η έχουν μπει μέσα στην παθογένεια των ενώσεων γεωργικών συνεταιρισμών εκ των οποίων οι περισσότερες είναι χρεοκοπημένες και στην Κρήτη μάλιστα κρατούνται χρεοκοπημένες ενώσεις γεωργικών συνεταιρισμών -φαντάσματα, προκειμένου να βγουν τα αποτελέσματα που θα βγουν την Πέμπτη στην ΠΑΣΕΓΕΣ; Το ζητούμενο ποιο ειναι; Να ελέγχει το ΠΑΣΟΚ την ΠΑΣΕΓΕΣ με τους εκλεκτούς αγροτοσυνεταιριστές ή να πάμε όπως πήγαν τα άλλα κράτη π.χ. η Ολλανδία σε σύγχρονες μορφές οργάνωσης της παραγωγής, διαχείρισης της παραγωγής, της προώθησης της παραγωγής; Αυτό είναι το ζητούμενο, δεν είναι το ζητούμενο αν θα βγει ο κ. Λιόλιος ή ο κ. Καραμήχας πρόεδρος στη ΠΑΣΕΓΕΣ. Προς αυτή την κατεύθυνση υπήρξαν πολιτικές πρωτοβουλίες. Το ενιαίο ψηφοδέλτιο, που θεσπίστηκε στις εκλογές των συνεταιρισμών, ήταν ένα μέτρο που το είχε κάνει η Νέα Δημοκρατία το '92 και το πρώτο σχέδιο νόμου που έφερε ο κ. Μωραίτης τότε ήταν να επαναφέρει το κομματικό ψηφοδέλτιο. Και σήμερα, μετά από έντεκα χρόνια, μας μιλάτε για πρόοδο στο θεσμό των ενώσεων γεωργικών συνεταιρισμών.Αυτή είναι η κατάσταση. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Γιατί το καταψηφίσατε; 
ΑΘΑΝΑΣΙΟΣ ΝΑΚΟΣ: Δεν το καταψηφίσαμε γι' αυτό, κύριε Χατζημιχάλη. Το
καταψηφίσαμε γιατί εκτός από...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Νάκο, έχετε
υπερβεί το χρόνο. Μην ανοίγετε διάλογο τώρα στο τέλος, εκτός αν θέλετε να κάνετε χρήση του χρόνου της δευτερολογίας σας.
ΑΘΑΝΑΣΙΟΣ ΝΑΚΟΣ: Κόψτε μου το χρόνο ...
ΠΡΟΕΔΡΕΥΩΝ(Κωνσταντινος Γείτονας): Δεν είναι θέμα δικό μου. Πείτε τό μου, αν θέλετε να συνεχίσετε, να συνεχίσετε.
ΑΘΑΝΑΣΙΟΣ ΝΑΚΟΣ: Εσείς μου το είπατε.
Γι' αυτό το καταψηφίσαμε, κύριε Χατζημιχάλη.
Υπάρχει έστω και νύξη, έστω και διάθεση, για να πάμε σε σύγχρονες μορφές οργάνωσης της παραγωγής; Τίποτε δεν υπάρχει. Μόνο ευχές και αποφάσεις των διοικητικών συμβουλίων, οι οποίες μπορούν να παρθούν στα επόμενα τρία χρόνια. Μετά απο τρία χρόνια το ίδιο ανταγωνιστικό περιβάλλον θα υπάρχει στην Ευρωπαϊκή 'Ενωση; 'Ηδη είναι αργά. Θα
περιμένουμε άλλα τρία χρόνια, πότε θα βγει ο κ. Λιόλιος πρόεδρος στην ΠΑΣΕΓΕΣ;
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Θέλω να ευχηθώ κι εγώ από την πλευρά μου χρόνια πολλά, αλλά να είναι και καλά. Τώρα θα μου πείτε πώς μπορεί να είναι και καλά με τόσα προβλήματα, με την "ουράνιον" απειλή, κλπ.; Αυτό είναι ένα θέμα.
ΠΡΟΕΔΡΕΥΩΝ (Κωνσταντίνος Γείτονας): Ας μην αρχίζουμε τις ευχές με γκρίνια και μεμψιμοιρία, εντάξει; Ας πούμε για το καλό έναν καλό λόγο με τις ευχές στην αρχή, και μαζί ας ακολουθήσει η ομιλία σας.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, τελείωσα μ'αυτήν την αναφορά και
προχωρώ.
Κύριοι συνάδελφοι, για την ελαιοκαλλιέργεια ισχύει αυτό που λέει ο λαός μας: "Κάθε πέρσι και καλύτερα". Ο ελαιοπαραγωγός αγωνίζεται, παλεύει για να αυξήσει, να βελτιώσει την παραγωγή του, έχουμε και προσπάθειες στην παραγωγή βιολογικών και άλλων λαδιών κλπ., όμως το αποτέλεσμα είναι αυτό που αναφέρθηκε σήμερα μέσα στην Αίθουσα, ότι δηλαδή βλέπει καθημερινά να μειώνεται όλο και περισσότερο το εισόδημά του.
Ιδιαίτερα φέτος η κατάσταση είναι δραματική. Ας πάει ο κύριος
Υπουργός μια βόλτα στις ελαιοπαραγωγικές περιοχές, για να δει από πρώτο χέρι σήμερα αυτήν την κατάσταση. Και να πάει ιδιαίτερα σε ορισμένες ελαιοπαραγωγικές περιοχές, όπου η μεγάλη πλειοψηφία των αγροτών δεν έχει άλλο τρόπο άντλησης εισοδήματος, όπως είναι και η περιοχή από την οποία προέρχομαι εγώ, η Μυτιλήνη. Τότε θα διαπιστώσει πραγματικά ότι η κατάσταση είναι πέρα για πέρα τραγική. Και βέβαια αυτό οφείλεται -όπως ειπώθηκε εδώ και προηγουμένως- στις εξευτελιστικές πράγματι τιμές με τις οποίες σήμερα πωλείται το εθνικό μας προϊόν και μάλιστα ο αρχηγός των εθνικών μας προϊόντων. Είναι εξευτελιστικό πέρα για πέρα το επίπεδο αυτών των τιμών.
Βέβαια αυτό το πρόβλημα δεν δημιουργήθηκε τώρα. Είναι χρόνια τώρα που δρομολογείται αυτή η κατάσταση. Θα αναφερθώ παρακάτω. 'Ομως πρέπει να επισημάνω αυτό το πράγμα, ότι δηλαδή εάν δεν παρθούν άμεσα μέτρα, τότε υπάρχουν μεγάλοι κίνδυνοι γι'αυτούς τους αγρότες που κατοικούν σ' αυτές τις περιοχές, που οι περισσότερες είναι ορεινές, όπου δεν ενδείκνυται άλλου είδους καλλιέργεια πέρα από την ελιά και που η παραμονή τους αυτή -το έχουμε τονίσει και άλλες φορές- έχει αναφορά και σε άλλους λόγους, αυτούς που λέμε εθνικούς.
Σήμερα οι παραγωγοί του νησιού μου κατά μέσο όρο πωλούν το λάδι 500 δραχμές το κιλό. Τόσο το αγοράζουν οι έμποροι. Και αυτή η τιμή είναι η χειρότερη που γνώρισε ο παραγωγός την τελευταία δεκαετία. Είμαι και ήμουν μέχρι χθες ενεργό στέλεχος του συνεταιριστικού κινήματος. Το 1990 όταν εκλέχθηκα στην 'Ενωση Συνεταιρισμών -και δεν αναφέρομαι στο πόσο αγοράζαμε το 1991-1992 τις 1.100, 1.200 δραχμές, αλλά αναφέρομαι στο 1990- η μέση τιμή για τον ΑΣΣΟ ήταν οι 590 δραχμές. Τόσο τον αγόραζε η 'Ενωση Συνεταιρισμών. Και ξέρετε τι αγοράζαμε τότε με τις 590 δραχμές; Δύο πακέτα τσιγάρα -μια και αναφέρθηκα στα τσιγάρα- δυόμισι ή τρία κιλά ψωμί. Ξέρετε τι αγοράζουμε τώρα με τις 500 δραχμές; Ούτε μισό πακέτο τσιγάρα και βέβαια ούτε ενάμισι κιλό ψωμί. Αυτή είναι η κατάσταση. Γι'αυτό λέμε ότι είναι δραματική.
Βέβαια το ίδιο συνέβαλε στην αφαίμαξη του εισοδήματος και η αύξηση του κόστους παραγωγής. 'Ολα τα μέσα που χρησιμοποιεί, λιπάσματα, φάρμακα, βενζίνες, είδη συλλογής του καρπού, έχουν εκτιναχθεί στα ύψη. Υπολογίζεται -χθες συζητούσα με παραγωγούς- ότι σήμερα με σφιχτούς λογαριασμούς η τιμή που δίνεται δεν καλύπτει ούτε το 50% του κόστους παραγωγής της ελιάς τουλάχιστον στο δικό μου τόπο. Και δεν είναι στοιχεία που τα βρήκαμε εμείς. Η ίδια η Διεύθυνση Γεωργίας μας τα έδωσε. Ούτε το 50% του κόστους παραγωγής. Και μόλις και μετά βίας καλύπτει, εάν καλύπτει, το κόστος συλλογής του καρπού. Δεν μένει δραχμή στον παραγωγό από τη συλλογή αυτών των καρπών. Αυτή είναι η κατάσταση.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Είναι πρωτόγνωρο αυτό το πράγμα. Πριν παλεύαμε να καλύπτει η τιμή το κόστος παραγωγής και να αφήνει ένα κέρδος για να μπορεί να επιβιώσει ο παραγωγός και να συνεχίσει τις καλλιεργητικές του προσπάθειες και τώρα η
τιμή ούτε καν το κόστος συλλογής, όχι το κόστος παραγωγής, δεν καλύπτει. Το πρόβλημα είναι πώς φθάσαμε εκεί. Υπάρχουν ευθύνες ή δεν υπάρχουν;
Υπάρχουν υπεύθυνοι και πού βρίσκονται αυτοί; Τίποτα τυχαίο δεν γίνεται στις αρχές της τρίτης χιλιετηρίδας. 'Ολα έχουν συγκεκριμένη αναφορά.
Η Κυβέρνηση δε ισχυρίζεται -και ειπώθηκε εδώ πέρα- ότι δεν φταίει
εκείνη. Φταίει η προσφορά και η ζήτηση, φταίνε οι παραγωγοί στην Ισπανία. Μα, πρώτη φορά τις τελευταίες δεκαετίες συνέπεσε να έχει η Ισπανία μεγάλη παραγωγή, να έχει και η Ελλάδα μεγάλη παραγωγή; Πρώτη φορά, όμως, συμβαίνει αυτό το πράγμα, εξαιτίας της παραγωγής που έχει η Ισπανία να έχουμε τόση πτώση στην τιμή του ελληνικού λαδιού που είναι το καλύτερο ποιοτικά λάδι κλπ. Να μην τα αναφέρω και "τρώω" το χρόνο μου.
Εμείς, κυρίες και κύριοι συνάδεφλοι, λέμε ότι για το Κομμουνιστικό
Κόμμα οι ευθύνες βρίσκονται στην πολιτική που εδώ και χρόνια έχει δρομολογηθεί με ευθύνη των ελληνικών κυβερνήσεων από την Ευρωπαϊκή 'Ενωση. Αυτή η πολιτική είναι βαθιά αντιαγροτική και στη συγκεκριμένη περίπτωση βαθιά αντιελαιαϊκή πολιτική.
Θα ήθελα να σας ρωτήσω κάτι ακόμα: Καλά, καταργήθηκε η κατηγορία των μικρών παραγωγών, γιατί γινόντουσαν πανωγραψίματα, λοβιτούρες, έγραφε ο ένας τον άλλο, μοίραζαν τα κτήματα στη μέση κλπ. Γιατί καταργήθηκε η κρατική παρέμβαση, η ευρωπαϊκή παρέμβαση; Και εκεί πανωγραψίματα είχαμε; Δεν είχαμε πανωγραψίματα εκεί. Πουλούσες το λάδι, παρέδιδες το λάδι και έπαιρνες τα χρήματα. Για μας καταργήθηκε αυτό. 'Ηταν μια απαίτηση και η εφαρμογή μιας πολιτικής. Να μην υπάρχει κανένα εμπόδιο ανάμεσα στο μικροπαραγωγό και τον έμπορα για να μπορεί να τον ριμάζει το 
μικροπαραγωγό ο έμπορος με την παρέμβαση και με τις τιμές που καθορίζει. Και αυτό έγινε. 'Απλωσε, λοιπόν, την πολιτική της δίκην υπηρεσίας στα
πόδια των μεγαλεμπόρων και γι'αυτό έχουμε σήμερα αυτήν την κατάσταση. Τώρα όσον αφορά το διαχωρισμό των μικρών και μεγάλων παραγωγών:
Επειδή υπήρχαν προβλήματα, δεν σημαίνει ότι έπρεπε να την καταργήσουμε. Να βρούμε λύση και να αντιμετωπίσουμε τα προβλήματα. 'Εδιναν ορισμένα προνόμια στους μικρούς παραγωγούς. Και εμείς το αμφισβητούσαμε. Να ανέβει το πλαφόν, το όριο που καθορίζει μικρό και μεγάλο παραγωγό. Πεντακόσια κιλά; Με πεντακόσια ένα κιλά ήταν μεγάλος παραγωγός. Με τετρακόσιες χιλιάδες και διακόσιες πενήντα χιλιάδες μπορεί να θεωρηθεί κάποιος μεγάλος παραγωγός; Ζητούσαμε να ανέβει το πλαφόν, το όριο, στα δύο χιλιάδες κιλά, δηλαδή στο ένα εκατομμύριο με τις σημερινές τιμές. Αντί, λοιπόν, να το κάνουμε αυτό, αντί να εξυγιάνουμε τα προβλήματα που 
πραγματικά υπήρχαν, προχωρήσαμε και το καταργήσαμε, κόψαμε και το κεφάλι. Πονούσε το ποδάρι, κόψαμε το κεφάλι και ξεμπερδέψαμε.
Από την άλλη πλευρά έχουμε πρόβλημα στην εξαγωγή του προϊόντος. Υπήρχαν εξαγωγικές επιδοτήσεις. Συμφωνήσαμε όλοι. Καταργήθηκαν και οι εξαγωγικές επιδοτήσεις. Αποφάσισε η Ευρωπαϊκή 'Ενωση απελεύθερωση της εισαγωγής λαδιού από τρίτες χώρες. Συμφωνήσαμε και εμείς. Και έτσι,
λοιπόν, μπαίνουν οποιαδήποτε λάδια από οποιεσδήποτε τρίτες χώρες, από χώρες της Βόρειας Αφρικής κλπ., με την υποβαθμισμένη ποιότητά τους και πηγαίνουν -πήγαιναν, τώρα δεν ξέρω, κύριε Υπουργέ, τι γίνεται, είχαμε καταγγείλει το συνεταιριστικό κίνημα, όχι αυτό που πρόσκειται σε εμάς-και τυποποιούνται, βαπτίζονται ελληνικά, βγαίνουν στην αγορά, δυσφημίζουν και το ελληνικό προϊόν και την προσπάθεια που γινόταν για την παραπέρα προώθησή τους στην αγορά.
'Αλλο πρόβλημα: Αποδεχθήκατε ένα πλαφόν -σαν Κυβέρνηση εννοώ-
παραγωγής πάρα πολύ χαμηλό που αντιστοιχεί σε τρία κιλά παραγωγής κατά μέσο όρο ανά δέντρο. Σε αυτό αντιστοιχεί αν λάβουμε υπόψιν πόσα δέντρα έχει η χώρα μας, ποιο είναι το πλαφόν. Μα υπάρχουν δέντρα που έχουν πολλαπλάσια, υπερπολλαπλάσια παραγωγή. Και αυτοί οι παραγωγοί είναι οι παραγωγοί που καλλιεργούν, που αγωνίζονται, που παλεύουν να βελτιώσουν και να αυξήσουν την παραγωγή τους. Αυτούς μέσα από το πλαφόν τους καταδικάσατε. Τα προβλήματα έχουν σχέση και αναφορά σε συγκεκριμένες πολιτικές.
Και πρέπει να σας πω, κύριοι συνάδελφοι, που κάνετε την επερώτηση,
ότι έχετε και εσείς ευθύνη γιατί αποδεχθήκατε αυτές τις πολιτικές. Θυμάσθε πως, όταν μας βάλατε στην Ευρωπαϊκή 'Ενωση, αναφερόμενοι στον ελαιοπαραγωγό, λέγατε ότι ιδιαίτερα ο ελαιοπαραγωγός θα τρώει με χρυσά
κουτάλια; Κοντεύουμε να χάσουμε και εκείνα που κληρονομήσαμε από τον παππού μας, όπως πάει η κατάσταση.
To λάδι, κύριε Πρόεδρε, δεν είναι ένα προϊόν που έφαγε τα ψωμιά του. Είναι ένα δυναμικό προϊόν που μπορεί να περπατήσει. Είναι ένα προϊόν που σχετίζεται με την υγιεινή διατροφή του ανθρώπου και αυτό έχει
αναγνωρισθεί πλέον. Από την άλλη πλευρά η καλλιέργεια συμβάλλει στην προστασία του ίδιου του περιβάλλοντος, που υπάρχει τόση ανάγκη σε αυτό το σημείο. 'Ομως χρειάζεται μία διαφορετική πολιτική, που μέσα στα πλαίσια που σήμερα λειτουργούμε αποκλείεται να υπάρξει. Χρειάζεται να υπάρξει μία πολιτική που δεν θα έχει ως επίκεντρο τον έμπορο, να πουλήσει και να βγάζει δύο και τρεις φορές πάνω από την τιμή αγοράς του λαδιού από τον παραγωγό, αλλά τον ίδιο τον παραγωγό που ιδρώνει, μοχθεί κάτω από απάνθρωπες συνθήκες και αυτό το ξέρετε πάρα πολύ καλά όλοι σας.
Αυτή η πολιτική θα πρέπει να είναι αποτέλεσμα των ελαιοπαραγωγών, του μαζικού κινήματος κλπ., που θα πρέπει να αγωνιστεί και να την επιβάλει. 
Κύριε Υπουργέ, ας αποδεχθούμε ότι δεν έχετε ευθύνη. Θα πρέπει να
ξέρετε, όμως, ότι υπάρχει ένα πρόβλημα που απασχολεί τους αγρότες σε ακριτικές και νησιωτικές περιοχές, που κινδυνεύουν σήμερα από την τιμή να καταστραφούν. Πρέπει να πάρετε μέτρα. Πρέπει να αποκαταστήσετε το χαμένο εισόδημά τους.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κυρίες και κύριοι συνάδελφοι, θέλω να εντοπίσω δύο-τρία πράγματα.
Πρώτα-πρώτα στην απάντησή του ο κύριος Υπουργός σε μία αποστροφή της ομιλίας του ουσιαστικά προκάλεσε τη Νέα Δημοκρατία να πει κάποιες προτάσεις. Δεν ακούσαμε καμία από το Βήμα διά του Κοινοβουλευτικού Εκπροσώπου. Εγώ με ιδιαίτερο ενδιαφέρον ανέμενα να δω πώς θα αντιδράσει ο Κοινοβουλευτικός Εκπρόσωπος στην πρόσκληση του Υπουργού. Αυτό σαν επισήμανση. Δεν υπάρχει καμία πρόταση και πιστεύω ότι σχολιάζοντας στη συνέχεια τα όσα ειπώθηκαν θα επιβεβαιωθεί αυτό για μία ακόμη φορά.
'Οταν μιλούμε για θέματα γεωργίας, πιστεύω ότι όλοι μας, όλα τα
πολιτικά κόμματα, μπαίνουμε μπροστά σε ένα δίλημμα. 'Η θα αναλάβουν το πολιτικό θάρρος και την πολιτική ευθύνη να μιλήσουν από του Βήματος για τις αναγκαίες αναδιαρθρώσεις ή θα εγκλωβιστούν μέσα σε μία πολιτικάντικη πολιτική, όπου η απαισιόδοξη προοπτική της υφιστάμενης κατάστασης τους οδηγεί σε συμπεράσματα ή σε προτάσεις μη υλοποιήσιμες.
Με λίγα λόγια ειπώθηκε από τον Κοινοβουλευτικό Εκπρόσωπο της Νέας Δημοκρατίας και ως κριτική τέθηκε προς την Κυβέρνηση ότι δεν πετύχαμε την αναγκαία εθνική ποσόστωση.
Νομίζω ότι οι αγρότες που αναγώνια επιχειρούν να δουν απ'όλους εμάς το τι θα κάνουμε για να βελτιώσουμε τις ποσοστώσεις και τις επιδοτήσεις, κατά βάθος και αυτοί συνειδητοποιούν ότι αν δεν τους ανοίξουμε ένα δρόμο και δεν τους βοηθήσουμε σε μία πολιτική αναδιαρθρώσεων, κάποια στιγμή καμία κυβέρνηση, καμία οικονομία δεν θα μπορεί να τροφοδοτεί τη μη ανταγωνιστικότητα των προϊόντων μας στην παγκόσμια αγορά. Αυτό είναι το μεγάλο πρόβλημα της χώρας, αυτό είναι το μεγάλο πρόβλημα της Ευρώπης.
Θα έχουμε το πολιτικό θάρρος, γιατί όλοι μας επικοινωνούμε με το λαό,
να πούμε τι πρέπει να γίνει; Αυτό το πολιτικό θάρρος το έχει το ΠΑ.ΣΟ.Κ. εδώ και πάρα πολλά χρόνια. Αυτή ακριβώς η πολιτική επιβεβαιώνεται με την ψήφο του ελληνικού λαού και αυτό θα συνεχίσει να γίνεται. Γιατί; Γιατί, κύριοι συνάδελφοι της Νέας Δημοκρατίας, δεν τολμάτε να πείτε ούτε την αλήθεια ούτε μία θετική πρόταση απέναντι στον ελληνικό λαό.
Εάν θέλετε να δείτε ποιες είναι οι θετικές προτάσεις, διαβάστε ποιο
είναι το πρόγραμμα του Υπουργείου Γεωργίας και τα ειδικά έντυπα που
νομίζω ότι με πάρα πολύ μεγάλη αξιοπιστία κυκλοφορεί ειδικά για προϊόντα κλπ., και τότε θα δείτε ότι είναι τολμηρές οι προτάσεις.
ΓΕΩΡΓΙΟΣ ΓΑΡΟΥΦΑΛΙΑΣ: Ευχολόγια.
ΡΟΒΕΡΤΟΣ ΣΠΥΡΟΠΟΥΛΟΣ: Εγώ κάνω μία ευχή πάντως, να μιλήσουμε επί της
πολιτικής σε αυτήν την Αίθουσα και ιδιαίτερα γι'αυτά τα θέματα.
Στην προσπάθεια λοιπόν αυτή και μάλιστα σε έναν απόλυτο βηματισμό με
το Υπουργείο Γεωργίας, αντλώντας μια σειρά επιχειρήματα από τα ίδια τα έντυπά του, θέλω να πω το εξής: Το ελληνικό λάδι θα πάψει να έχει
πρόβλημα από την ώρα που δεν θα το πουλάμε με το καράβι ή με τον τόνο,
αλλά θα το πουλάμε με το γραμμάριο. Αν δεν το πετύχουμε αυτό, το λάδι πάντα θα έχει πρόβλημα.
Προκειμένου να αντιμετωπίσουμε το πρόβλημα των ελαιοπαραγωγών, ενδεχομένως να κληθούμε το 100% της τιμής του λαδιού να είναι εθνική επιδότηση, αλλιώς δεν θα πουλιέται.
'Αρα το καλύτερο που έχουμε να κάνουμε είναι να δούμε ακριβώς και να ανταγωνιστούμε στο επίπεδο της πολιτικής με θετικές προτάσεις για το τι πρέπει να γίνει. Εδώ ερωτώ: Ποιος από σας διαφωνεί όσον αφορά την προσπάθεια του Υπουργείου Γεωργίας να προχωρήσει μέσα από τη λειτουργία των διεπαγγελματικών οργανώσεων, την ενημέρωση των συνεταιρισμών, την ενημέρωση των ελαιοπαραγωγών να τους πείσει και να ανοίξει μπροστά τους την προοπτική οι ίδιοι να συμμετάσχουν στην πολιτική των αναδιαρθρώσεων, οι ίδιοι να μπουν στη λογική, συνασπιζόμενοι ή συνεταιριζόμενοι σε οικονομική βάση να εμφιαλώσουν τα λάδια τους, να στοχεύσουν σε αγορές που αντιστοιχούν εκ των πραγμάτων στο ελληνικό λάδι;
Θα κάνω έναν παραλληλισμό. Υπάρχει ένα αντίστοιχο προϊόν όχι τόσο ευρύ και όχι τόσο ισχυρό για τη χώρα που είναι το κρασί. Πιστεύετε ότι έχει κανένα πρόβλημα πώλησης το κρασί; Κανένα πρόβλημα. Γιατί το ελληνικό κρασί πια πουλιέται με το γραμμάριο. Δεν πουλιέται όπως πριν από είκοσι χρόνια παγοποιημένος μούστος. Αυτό πρέπει να γίνει και με το λάδι. Κανένας δεν είπε αυτήν την απλή αλήθεια στο λαό.
Κυρίες και κύριοι συνάδελφοι, νομίζω ότι ήσαστε ενημερωμένοι από τα
έντυπα του Υπουργείου Γεωργίας και από συζητήσεις που κάνατε με τον Υπουργό, ότι και στο Β' και στο Γ' Κοινοτικό Πλαίσιο Στήριξης οι προκλήσεις για επενδύσεις για την ανάπτυξη επιχειρήσεων στο χώρο της εμφιάλωσης και της τυποποίησης είναι προνομιακές. Είναι πολύ σημαντικό να ακουστεί απ' αυτό το Βήμα απ' όλα τα κόμματα η πρόκληση στους επενδυτές να επενδύσουν στην τυποποίηση του λαδιού με αξιόπιστες επιχειρήσεις, με σωστό επιχειρηματικό προσανατολισμό, γιατί σίγουρα το ελληνικό λάδι αντιστοιχεί στο καλύτερο λάδι της Αμερικής. Τώρα όμως πώς πωλείται στην Αμερική; Το αγοράζουν οι Ιταλοί με το καράβι και το πάνε στην Αμερική εμφιαλωμένο με το γραμμάριο. Αυτή είναι η πραγματικότητα.
Κύριοι συνάδελφοι, πιστεύω ότι, αντί να πούμε ολοκάθαρα την αλήθεια, αντί να λειτουργήσουμε εκ των πραγμάτων διαπαιδαγωγικά, μία λειτουργία που μας αντιστοιχεί όταν μιλάμε στο καφενείο ενός χωριού, λέγονται όλα αυτά. Ξέρετε πόσο σωστό και πόσο σημαντικό για την οικοδόμηση μιας νέας αντίληψης σε ένα χωριό είναι να πάμε στο καφενείο του χωριού και να πούμε την αλήθεια στους αγρότες. Δεν επιχειρούμε να διογκώσουμε το πρόβλημα που έχουν, δεν τους ανοίγουμε ένα παράθυρο στον κόσμο, τους κλείνουμε τα παράθυρα. Τα κλείνετε τα παράθυρα, κυρίες και κύριοι συνάδελφοι, λέτε ψέματα στους αγρότες. Επιχειρείτε να κρίνετε μια πολιτική συλλογική, λέτε ότι δεν αρκούν οι ποσοστώσεις, δεν αρκούν οι επιδοτήσεις και επί της ουσίας της πολιτικής δεν λέτε τίποτα. Αυτό το κάνετε όχι μόνο για τα αγροτικά προϊόντα αλλά σε μια σειρά τομείς της οικονομίας.
Νομίζετε ότι αυτή η πολιτική σας ωφελεί, ότι στρέφει τον αγροτικό πληθυσμό στη Νέα Δημοκρατία. 'Αλλοι νομίζουν ότι από τη δική μας μεριά υπάρχει ένας άλλος προνομιακός χώρος. Εμείς θα πάμε στα καφενεία και θα πούμε στους αγρότες την αλήθεια. Θα πούμε ότι ο προηγούμενος σας έλεγε ψέματα γι' αυτό και γι' αυτό. Να ξέρετε ότι είναι αρκετά ευφυείς οι αγρότες σήμερα, ώστε να πιάνουν τα ψέματα της Νέας Δημοκρατίας και να καταλαβαίνουν τη δική μας αλήθεια. Αυτό θα κάνουμε και αυτό πρέπει να κάνουμε με μεγαλύτερη ένταση, γιατί οι 'Ελληνες αγρότες είναι αρκετά ευφυείς. Ξέρουν ότι το ΠΑΣΟΚ αγωνίζεται για τα προβλήματά τους. Ιστορικά η πορεία μας είναι ταυτισμένη με το αγροτικό κίνημα και βέβαια εμείς με παρρησία σήμερα λέμε την αλήθεια στους αγρότες.
Η αλήθεια ουσιαστικά για όλο το πλέγμα της αγροτικής μας παραγωγής είναι ένα κάλεσμα σε μία δημιουργική πορεία συνεργασίας για ουσιαστικές αναδιαρθρώσεις στον αγροτικό τομέα. Εμείς λέμε ότι η λογική των επιδοτήσεων δεν θα καλύψει ποτέ τις ανάγκες των αγροτών. Η προσπάθειά μας είναι προς αυτή την κατεύθυνση. Το Υπουργείο Γεωργίας προς αυτήν την κατεύθυνση δρα. Βέβαια όλες μας οι δυνάμεις και στο συνεταιριστικό κίνημα και στο αγροτικό κίνημα προς εκείνη την κατεύθυνση θα στραφούν. 'Οποια

εμπόδια και αν στήνονται, θα τα ξεπεράσουμε.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κ. Αικατερινάρη-Ξηροτύρη έχει
το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κυρίες και κύριοι συνάδελφοι, θέλω και εγώ με τη σειρά μου να σας ευχηθώ καλή χρονιά, ένα δημιουργικό χρόνο για τη χώρα μας, μια ειρηνική χρονιά για τον κόσμο ολόκληρο και μία χρονιά η οποία να καταφέρει τουλάχιστον να ανατρέψει αυτήν την πορεία των μεγάλων και εφιαλτικών συνδρόμων.
Πραγματικά, επί σειρά ετών συσσωρεύονται μεγάλα προβλήματα στην ελληνική γεωργία και κατ' εξοχήν στον τομέα του ελαιολάδου. 'Ηδη, από το τέλος του προηγούμενου χρόνου εμείς έχουμε εντείνει τις προσπάθειές μας και καταθέτουμε τη μεγάλη μας πλέον ανησυχία για το μέλλον αυτού του προϊόντος. Μετά από πρωτοβουλία του Συνασπισμού και του Ευρωβουλευτή Αλέκου Αλαβάνου οργανώθηκε στις Βρυξέλλες για το λάδι μία εκδήλωση όπου και ο προϊστάμενος του Τμήματος Ελαιολάδου της αντίστοιχης Διεύθυνσης Γεωργίας δήλωσε ότι και αυτός ανησυχεί για το μέλλον του προϊόντος.
Αυτή λοιπόν την ανησυχία μας και την αγωνία απευθύνουμε -και
απευθύνουμε επανειλημμένα αλλά και σήμερα- στην Κυβέρνηση και στο Υπουργείο Γεωργίας, για να επισημάνουμε ότι είναι απόλυτα δικαιολογημένη, αφού με την αναθεώρηση της κοινής οργάνωσης της αγοράς δεν έχει προσδιοριστεί ακόμη το καθεστώς των κοινοτικών ενισχύσεων, ενώ πρόθεση της επιτροπής είναι τα μέτρα και οι έλεγχοι να γίνουν αυστηρότεροι, τόσο όσον αφορά τις ποσοστώσεις όσο και τις επιδοτήσεις.
Στο σημείο αυτό, αυτής δηλαδή της δύσκολης πλέον πολιτικής, έρχεται
να προστεθεί η συνεχής αδιαφορία της ελληνικής Κυβέρνησης για τη σύνταξη επιτέλους του ελαιοκομικού κτηματολογίου. Οι άλλες χώρες -και ο κύριος Υπουργός είπε πριν ότι δεν έχουν προχωρήσει οι άλλες χώρες- έχουν ολοκληρώσει το μητρώο. Ενδεχομένως να μην το έχουν καταθέσει ακόμη. Αλλά γι' αυτό είναι ενήμερη η Ευρωπαϊκή 'Ενωση και ξέρει πολύ καλά ότι οι άλλες χώρες το έχουν ολοκληρώσει και ότι εμείς δεν έχουμε κάνει απολύτως τίποτα.
Αυτή λοιπόν η πολιτική αφήνει στο συρτάρι αυτό το οποίο λέει το
Υπουργείο Γεωργίας, ότι θέλει τελικά να κάνει μία αγροτική πολιτική. Αλλά τελικά δεν την κάνει και καταδικάζει τους 'Ελληνες παραγωγούς σε σοβαρά πρόστιμα.
Πρέπει να είμαστε σαφείς. Το ελαιοκομικό μητρώο δεν είναι μία παράλογη απαίτηση της Ευρωπαϊκής 'Ενωσης, αλλά είναι ένα μέσο για τον έλεγχο των δαπανών με βάση αξιόλογα στοιχεία, με βάση στοιχεία για τα οποία, αν εμείς τελικά δεν καταθέσουμε αυτό το μητρώο, η Ελλάδα κινδυνεύει να υποστεί αυτή και μόνη έναντι των άλλων, των Ισπανών και των Ιταλών, τις συνέπειες του ελεγκτικού μηχανισμού της Ευρωπαϊκής 'Ενωσης. 
Βέβαια γνωρίζει πάρα πολύ καλά η Κυβέρνηση ότι θα πρέπει να
αναλάβει τις ευθύνες της, ότι όσο καθυστερεί αυτό, καθυστερεί τελικά η αναθεώρηση της ΚΟΑ και τελικά ενδεχομένως να υποστούμε και αυτό, η Ευρωπαϊκή 'Ενωση να καθορίσει εκείνη με τα δικά της στοιχεία -και βέβαια να μη γελιέται κανείς ότι θα είναι προς όφελος της χώρας μας- τα θέματα τα οποία αφορούν το προϊόν του ελαιολάδου.
Ως προς τις επιδοτήσεις πραγματικά η Κυβέρνηση δεν πέτυχε την έγκριση επαρκών ποσοτήτων εθνικής παραγωγής για κοινοτική ενίσχυση. Και αυτό γιατί η Κυβέρνηση κοινώς "πήγε ξυπόλητη στα αγκάθια" αφού δεν φρόντισε και δεν αναζήτησε κανένα σύμμαχο για να διαμορφώσει μια πολιτική. 
Διαμόρφωσε άλλα αντί άλλων, μια πολιτική τελευταία στιγμή για τα
ζητήματα αλλαγής της ΚΟΑ. Εάν δεν υπήρχαν μάλιστα οι κινητοποιήσεις των Ισπανών παραγωγών που έφτασαν μέχρι τις Βρυξέλλες, όπως και η αντίδραση των Ιταλών από τις θέσεις-κλειδιά που κατέχουν στην κοινοτική γραφειοκρατία, ίσως τα πράγματα να ήταν χειρότερα.
Η επερώτηση έρχεται να υπερασπιστεί, με καθυστέρηση βέβαια, το
καθεστώς των μικρών παραγωγών. Θα πρέπει κάποτε να ξεκαθαρίσουμε όλοι εδώ τι θέλουμε και αν είμαστε διατεθημένοι να δεχτούμε τα αντιδημοτικά μέτρα των ελέγχων.
Εμείς, ο Συνασπισμός, έχουμε υποστηρίξει και στο παρελθόν ότι είμαστε υπέρ της στήριξης των μικρών παραγωγών. Δεν είμαστε, όμως, υπέρ του πολλαπλασιασμού του με κατάτμηση της περιουσίας της οικογένειας, έτσι ώστε κάποιοι να παίρνουν δύο φορές επίδομα για το ίδιο λάδι και αυτό με
ζημιά για τους πραγματικούς μικρούς παραγωγούς που κάθε φορά "πληρώνουν τη νύφη" των προστίμων.
Εμείς θέλουμε πραγματικά να ενισχυθούν οι μικροί παραγωγοί. Η αιτιολογία σήμερα για την κατάργηση της ενίσχυσης των μικρών παραγωγών είναι ότι αφορά μικρό μέρος της παραγωγής, το 30%. Για εμάς δεν είναι μικρό το ποσοστό αυτό. Επιπλέον ο μικρός κλήρος, δηλαδή η μικρή παραγωγή κάτω των πεντακοσίων κιλών, έχει ανάγκη ενίσχυσης. Υπάρχει προτεραιότητα είτε κατ' εξοχήν αυτοί ασχολούνται με το ελαιόλαδο είτε συμπληρώνουν το εισόδημά τους από αυτήν την απασχόληση.
Συμφωνούμε με τα θέματα που θέτει η επερώτηση, ότι η Κυβέρνηση δεν
έχει συγκροτήσει θέσεις για τα κρίσιμα ζητήματα της αναθεώρησης, δεν έχει διασφαλίσει καθεστώς διαφάνειας και αποτελεσματικού ελέγχου της παρασχεθείσας ποσότητας ελαιολάδου, για να μην έχουμε τα πανωγραψίματα. 
Ας πάμε τώρα στις περίφημες τριάντα (30) δραχμές που δόθηκαν στους
παραγωγούς. 'Ηταν ένα από τα επαναλαμβανόμενα και γνωστά προεκλογικά τερτίπια της Κυβέρνησης, σύμφωνα με την πάγια τακτική της για την εξαγορά της ψήφου των αγροτών.
Δεν μας λέει, όμως, τι προτείνει η Νέα Δημοκρατία γι' αυτό. Τίποτα
πέρα από την καταγγελία. Σήμερα το μόνο που διαχέεται σε αυτήν την Αίθουσα είναι ότι απομένει να πιεστεί η Κυβέρνηση να το ξεχάσει και με τη μέθοδο της διολίσθησης να παραμείνει. Εμείς λέμε ότι τελικά αυτό θα πρέπει να χαριστεί στους αγρότες και να μην αποτελέσει ένα άτοκο δάνειο. 
Ως προς τις τιμές η επερώτηση θέτει το θέμα των τιμών με την ίδια
λογική που το αντιμετωπίζει και η Κυβέρνηση. Ας ξεκαθαρίσουμε, λοιπόν, ότι η Κυβέρνηση, όπως έχουμε τονίσει και στο πρελθόν, έχει σοβαρές ευθύνες για τη δυσκολία που παρουσιάζει σήμερα η εμπορία, η τυποποίηση και οι εξαγωγές του ελαιόλαδου.
Συγκεκριμένα η Κυβέρνηση δεν έδωσε τη μάχη που έπρεπε για να μην καταργηθεί η τιμή παρέμβασης και ο θεσμός της παρέμβασης. Αποτέλεσμα; Χάθηκε το προστατευτικό δίχτυ που είχε οργανωθεί μέχρι τότε για τους παραγωγούς. Οι τιμές πέφτουν, όσο επιβάλλει η περίφημη αγορά, χωρίς να υπάρχει ο τρόπος συγκράτησής τους σ' ένα επίπεδο.
Είναι απορίας άξιον, γιατί και η Νέα Δημοκρατία εγκαλεί την Κυβέρνηση γι'αυτήν την πολιτική, όταν και η ίδια είναι θιασώτης της 
φιλελευθεροποίησης των αγορών και υπέρμαχος της ελεύθερης αγοράς. Κανονικά θα έπρεπε να ικανοποιείται και να συμφωνεί με τη θέση που ο
κύριος Υπουργός επανειλημμένα προβάλλει ως απόλυτη αλήθεια: Η αγορά καθορίζει τις τιμές και όχι η Κυβέρνηση. Ας μας πουν, λοιπόν, και οι δύο με ποιον τρόπο θα υποχρεώσουν τους Ιταλούς και τις βιομηχανικές τυποποιήσεις στην Ελλάδα να αγοράζουν ακριβότερα το λάδι.
Είμαστε, λοιπόν, υπέρ της κοινοτικής προστασίας και των θεσμών ενίσχυσης των παραγωγών. Σε συνδυασμό με την προβολή ποιότητας του εγγυητικού ελαιολάδου οι τιμές του μπορούν να γίνουν υψηλότερες και δικαιούνται να εισπράξουν οι ελαιοπαραγωγοί αυτό το οποίο τους ανήκει. 
Είναι προφανές και είναι σχεδόν εγκληματικό ότι η Κυβέρνηση δεν έχει
μια πολιτική προσανατολισμού και ενίσχυσης των ελαιοπαραγωγών για την τυποποίηση και τελικά αξιοποίηση αυτού του καταπληκτικού προϊόντος. Από την ολιγωρία που έχει επιδείξει, θεωρείται πλέον στη χώρα μας η χύμα διακίνηση του λαδιού ως παράδοση.
Κύριε Υπουργέ, επαναλάβατε πολλές φορές σε αυτήν την Αίθουσα ότι η
Κυβέρνηση έχει ευθύνη για την ποιότητα των προιόντων. Εμείς, όμως, διαπιστώνουμε τη μεγάλη ανάγκη αλλά και τη μεγάλη υστέρηση που υπάρχει στην τυποποίηση και των άλλων αγροτικών προϊόντων, αλλά και του λαδιού ιδιαίτερα, με γνωστές τις συνέπειες στη νοθεία, με τη φτηνή αγορά από την Ιταλία, την τυποποίησή του εκεί και βέβαια την ακριβή πλέον πώληση αυτού του προϊόντος μέχρι και δεκαπέντε χιλιάδες (15.000) δραχμές το κιλό, όταν πλέον το προϊόν αυτό είναι τυποποιημένο.
Τελειώνοντας, κύριε Πρόεδρε, θα ήθελα να ρωτήσω την Κυβέρνηση, αν γνωρίζει ότι στα ράφια των καταστημάτων των Βρυξελλών υπάρχουν μόνο ιταλικά και ισπανικά λάδια και όχι ελληνικά. Πρέπει να γίνει κατανοητό ότι το δικό μας πλεονέκτημα δεν είναι το ελαιόλαδο γενικώς, αλλά το έξτρα παρθένο ελαιόλαδο με τις κατά περιοχή ιδιαιτερότητές του. Η επιδίωξή μας πρέπει να είναι μία: Με την ποιότητα να κερδίσουμε έδαφος στην αγορά και όχι να υποβιβάσουμε την ποιότητα για να πάρουμε το μερτικό μας. 
Γι'αυτό και στο νέο κανονισμό θα πρέπει η ποιότητα να έχει βαρύνουσα σημασία και ει δυνατόν να περάσει η πρόταση της κατάργησης ελαιολάδου με σπορέλαιο.
Από τη δική μας πλευρά, θα ήθελα να προσθέσω τα εξής ερωτήματα στην επερώτηση της Νέας Δημοκρατίας: Πού βρίσκεται η υπόθεση του ελαιοκομικού κτηματολογίου και τι σκοπεύετε να κάνετε επ'αυτού; Ποιες είναι οι θέσεις της χώρας μας για την αναθεώρηση της ΚΟΑ; Ποια είναι η στρατηγική προώθησης του ελαιολάδου στην Ελλάδα και στο εξωτερικό;
Ευχαριστώ.
ΠΡΟΕΔΡΕΥΩΝ (Κωνσταντινος Βρεττός): Εισερχόμεθα στο στάδιο των
δευτερολογιών.
Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, το εξοργιστικό είναι ότι ο κύριος Υπουργός όχι μόνο δεν έλαβε τα μηνύματα ανησυχίας και απόγνωσης, όπως αυτά προβλήθηκαν εδώ, ακριβώς γιατί υπάρχει αυτό το μεγάλο πρόβλημα στην ελληνική περιφέρεια, για τους 'Ελληνες ελαιοπαραγωγούς, αλλά προκλητικά μας είπε ότι είναι και ευχαριστημένος. Διαψεύδοντας ακόμα και τα επίσημα στοιχεία της Κυβέρνησης και της Ευρωπαϊκής 'Ενωσης ισχυρίστηκε ότι το εισόδημα των ελαιοπαραγωγών και κατ'επέκταση και άλλων κατηγοριών καλλιεργητών έχει αυξηθεί τα τελευταία χρόνια. Μάλιστα έφθασε στο απαράδεκτο σημείο που είναι και εξοργιστικό για τη νοημοσύνη μας, να επικαλείται στοιχεία από αντικειμενικά κριτήρια της εφορίας.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Από τις δηλώσεις...
ΕΥΑΓΓΕΛΟΣ ΜΠΑΣΙΑΚΟΣ: Από τις δηλώσεις των παραγωγών λόγω των αντικειμενικών κριτηρίων, τα οποία είναι εξωπραγματικά. Τι μας λέτε τώρα; Φαίνεται, κύριε Υπουργέ, ότι δεν έχετε επαφή με την πραγματικότητα. Τα στοιχεία της εφορίας λένε ότι κάθε χρόνο ο ελαιοπαραγωγός έχει το ίδιο εισόδημα. Βάζουν περίπου δέκα χιλιάδες το στρέμμα. Και η εφορία μας λέει ότι κάθε χρόνο το ίδιο στρέμμα βγάζει δέκα χιλιάδες εισόδημα από το λάδι, ενώ δεν είναι έτσι. Είναι γνωστό ότι τη μια χρονιά παράγουν, ενώ την αλλη μπορεί να μην παράγουν. Αυτό δεν φαίνεται στην εφορία. Το έχουμε καταγγείλει επανειλημμένως και το λέω για τους συναδέλφους του ΠΑΣΟΚ, οι οποίοι μας λένε ότι δεν έχουμε προτάσεις.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Από τις δηλώσεις των ιδίων
των παραγωγών.
ΕΥΑΓΓΕΛΟΣ ΜΠΑΣΙΑΚΟΣ: Οι ίδιοι οι παραγωγοί κάνουν δηλώσεις και
αποτιμούν το εισόδημά τους με βάση αντικειμενικά εξωπραγματικά κριτήρια της εφορίας. Αυτή είναι η πραγματικότητα. Η Κυβέρνηση δεσμεύτηκε ότι θα τα καταργήσει μετά από τόσα χρόνια εφαρμογής. 'Οταν, λοιπόν, παίρνετε αυτά τα στοιχεία και επικαλείσθε αύξηση του εισοδήματος, είσθε εκτός τόπου και χρόνου. Σας επαναλαμβάνω ότι τα στοιχεία της Ευρωπαϊκής 'Ενωσης μιλούν για ραγδαία μείωση συνολικά του αγροτικού εισοδήματος την τελευταία τετραετία κατά 10% περίπου. Πώς το αμφισβητείτε αυτό; Η EUROSTAT λέει ότι την τελευταία χρονιά έχουμε σταθερό εισόδημα κατά κεφαλήν, όταν έχουμε ραγδαία μείωση του αγροτικού εισοδήματος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πού τα λέει αυτά; Διαβάστε
επιτέλους. Μπερδεύετε μονίμως το κατά κεφαλήν εισόδημα με το εισόδημα των αγροτών.
ΕΥΑΓΓΕΛΟΣ ΜΠΑΣΙΑΚΟΣ: 'Οχι το κατά κεφαλήν. Το κατά κεφαλήν των αγροτών. Και όταν επικαλείσθε το κατά κεφαλήν εισόδημα, την αύξηση του ΑΕΠ, πρέπει να προβληματιστείτε αντίστοιχα, γιατί θα έχουμε αύξηση έστω μικρή 4% ή 5% που προσδοκάτε -που δεν θα είναι 5%- όταν στον αγροτικό τομέα έχουμε μείωση. 'Αρα, μεγαλώνει η ψαλίδα. Εσείς όμως είσθε ευχαριστημένοι. Γι'αυτό σας καταγγέλλουμε, κύριε Υπουργέ. Και βέβαια υπάρχουν χώρες της Ευρωπαϊκής 'Ενωσης με αύξηση του ακαθαρίστου αγροτικού εισοδήματος.
Μας είπατε προηγουμένως ότι δεν έχουμε προτάσεις. Προτάσεις έχουμε και με κάθε ευκαιρία τις καταθέτουμε. Η πρώτη και κυρίαρχη πρόταση της Νέας Δημοκρατίας, η οποία έτυχε απαράδεκτης κριτικής από την πλευρά του ΠΑΣΟΚ ήταν, ο ίδιος ο Πρωθυπουργός αν δεν τα καταφέρνετε εσείς η πολιτική ηγεσία του Υπουργείου Γεωργίας, να ασχοληθεί έστω και σε επίπεδο Συμβουλίου Κορυφής και να αναβαθμίσει το πρόβλημα του ελαιολάδου και άλλων σημαντικών αγροτικών προϊόντων της χώρας μας σε μείζον εθνικό πρόβλημα.
Στη χώρα μας έχουμε μεγάλο ενεργό αγροτικό πληθυσμό που έχει ως συμπληρωματικό εισόδημα το εισόδημα της γεωργίας, όπως είπατε σωστά,
εκτός του ότι βέβαια υπάρχουν πάρα πολλοί παραγωγοί οι οποίοι έχουν ήδη μικρό εισόδημα. Και μην προσπαθείτε να μας προκαλέσετε σύγχυση, ότι οι περισσότεροι από αυτούς που βγάζουν κάτω από πεντακόσια κιλά ως διακόσια πενήντα κιλά, που είναι οι μισοί, είναι ετεροεπαγγελματίες. Υπάρχουν και αγρότες οι οποίοι έχουν ως αποκλειστικό ή κύριο εισόδημά τους τις τριακόσιες χιλιάδες δραχμές από το λάδι. 'Εχουμε μεγάλο πρόβλημα στην ευρύτερη ελληνική περιφέρεια και υπάρχουν, όπως κι εσείς συμφωνήσατε, επτακόσιες χιλιάδες 'Ελληνες ελαιοκαλλιεργητές.
Δεν είναι δυνατόν, λοιπόν, ο κ. Σημίτης να απέχει από τις προσπάθειες αυτές στο εξωτερικό και να αρκείται σε μεγαλόστομες εξαγγελίες και υποσχέσεις, ότι θα εισπράξουμε άλλοτε εννιάμισι τρισεκατομμύρια δραχμές μέσω του Γ' Κοινοτικού Πλαισίου Στήριξης και άλλοτε δωδεκάμισι τρισεκατομμύρια για τον αγροτικό τομέα, συμπεριλαμβάνοντας βέβαια και τα έργα περιφερειακής ανάπτυξης. Αυτός είναι ο λόγος που σας κατηγορούμε.
Ο κ. Σπυρόπουλος ο οποίος βέβαια δεν γνωρίζει τα θέματα, διότι η
περιοχή του δεν παράγει, κατά κύριο λόγο ελαιόλαδο, και μας τα είπε και λίγο περίεργα και για εθνικές επιδοτήσεις, κάπου είχε δίκιο. Ουσιαστικά σας πρότεινε να προχωρήσετε την τυποποίηση. Μας μιλούσε τόση ώρα για παγοκολώνες, για αποτίμηση της αξίας κατά τόνο ή κατά γραμμάριο και ουσιαστικά σας έλεγε ότι δεν κάνετε τίποτα για να ενισχύσετε και να 
ενθαρρύνετε την τυποποίηση, ώστε να επιτύχουμε καλύτερους όρους διάθεσης. Αυτές είναι και οι προτάσεις προφανώς της Νέας Δημοκρατίας. Αλλά τίποτε
από αυτά δεν ακολουθείτε, όπως δεν ακολουθείτε και τίποτα σε σχέση με τη μείωση του κόστους παραγωγής, που είναι απαγορευτικό.
Επιμένουμε και τονίζουμε ότι ειδικά στο θέμα του επιτοκίου δανεισμού υπάρχει τεράστια απόκλιση μεταξύ των επιτοκίων στις τράπεζες, ειδικά στην Αγροτική Τράπεζα, παρ' ότι επιδοτείται το επιτόκιο με δύο μονάδες. Δεν έχετε δώσει λύση. Προχωρείτε σε συνεχείς ρυθμίσεις με ατελέσφορες διαδικασίες, οι οποίες όμως τελικώς μένουν στο συρτάρι.
Πόσοι αγρότες προχωρούν στη ρύθμιση των χρεών τους με βάση αυτές τις ρυθμίσεις; Ελάχιστοι. Γιατί δεν κάνετε δεκτές τις προτάσεις μας για την κατάργηση των πανωτοκίων; Και ανεξάρτητα απ' όλα αυτά δεν προχωρείτε σε έργα υποδομής;
Σας είπε πολύ σωστά ο κ. Νάκος προηγουμένως, ότι υπάρχουν μια σειρά
έργα στα οποία κόβετε τις πιστώσεις στον προϋπολογισμό του 2001 και τα οποία οδηγούν στη μείωση του κόστους παραγωγής. Δεν κάνετε απολύτως τίποτα.
'Ενα άλλο στοιχείο στο οποίο δεν μας απαντήσατε. Μας είπατε για τις
νέες φυτεύσεις των τριάντα πέντε χιλιάδων στρεμμάτων, δεν μας είπατε όμως για τις άλλες χώρες τι εξασφαλίστηκε, για την Πορτογαλία, για την Ισπανία κλπ., όταν μάλιστα έχετε σημαντικό επιχείρημα ότι ολόκληρες εκτάσεις
έχουν καταστραφεί λόγω των πυρκαγιών χωρίς να τις έχετε αποζημιώσει και χωρίς προφανώς να τις εντάσσετε σε κάποιο πρόγραμμα όπως είχε επιτύχει η κυβέρνηση της Νέας Δημοκρατίας στο παρελθόν. Αυτή είναι η πραγματικότητα. Τώρα πάτε να μας πείτε ότι έγιναν ατασθαλίες με τους μικρούς παραγωγούς. 
Εγώ ξέρω -και σωστά οι συνάδελφοι της Αριστεράς επεσήμαναν- ότι
υπήρχαν ορισμένες οικογένειες με πραγματικά μικρό κλήρο και μικρή
ποσότητα παραγωγής, οι οποίοι περίμεναν αυξημένη επιδότηση και οι οποίοι από τη ρύθμισή σας που συμφωνήσατε στις Βρυξέλλες τώρα ζημιώνονται. Τι θα κάνετε με αυτούς; Και αυτοί ατασθαλίες κάνουν; Και αυτοί διπλογραψίματα κάνουν; Πολύ σωστά σας επεσήμανε ο συνάδελφος του Κ.Κ.Ε. ότι αν φταίει το σύστημα, αλλάξτε το σύστημα, όχι να αλλάξετε τον τρόπο με τον οποίο μεταβάλλονται οι επιδοτήσεις για τους δικαιούχους που η παραγωγή τους είναι κάτω των πεντακοσίων κιλών. Διότι αυτοί ζημιώνονται. Και δεν μας είπατε και τίποτα για την ολιγωρία η οποία επιδείχθηκε επί πολιτικής ηγεσίας του κ. Τζουμάκα, που ενώ θα έπρεπε να εφαρμόζει αυστηρές διαδικασίες ελέγχου της δηλούμενης ποσότητας παραγωγής στο εσωτερικό, ο Υπουργός ηρκείτο σε καταγγελία των Ελλήνων ελαιοκαλλιεργητών στις Βρυξέλλες. Αυτό έκανε, τη στιγμή μάλιστα που πήγε να διαπραγματευτεί την αύξηση του εθνικού πλαφόν, ώστε να επιτύχουμε αύξηση των κοινοτικών επιδοτήσεων. Και βέβαια πήγατε να θολώσετε τα νερά, όταν μας είπατε για το τριαντάρι.
Ο κ. Βρεττός, ο Προεδρεύων της Βουλής, ως αρμόδιος Υφυπουργός είχε
διαβεβαιώσει ότι τόσο για το ελαιόλαδο όσο για το βαμβάκι αυτά αποτελούν ποσά που δεν θα επιστραφούν. Και έρχεστε τώρα και μας λέτε για ένα φυλλάδιο που δεν κυκλοφόρησε ακριβώς γιατί είχε μια ασάφεια. Με τις δηλώσεις σας τόσο εσείς όσο και οι κυβερνητικοί συνάδελφοι σε διάφορες περιοχές διαβεβαίωναν ότι δεν θα επιστραφούν τα ποσά αυτά. Σήμερα,
λοιπόν, μπορείτε να αντιφάσκετε, γιατί τελείωσαν οι εκλογές, λέγοντας ότι θα επιστραφούν σε πρώτη ευκαιρία και προφανώς τώρα που έχουμε μικρότερη παραγωγή.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ενώ έχουμε μικρότερη παραγωγή φέτος, πάντως όπως σας είπα προηγουμένως, ανώτερη από αυτήν που κατοχυρώσατε στις Βρυξέλλες, παρατηρείται το δυσάρεστο φαινόμενο, ακόμα και τώρα που έχουμε μικρότερη παραγωγή, να έχουμε μικρότερη τιμή. Τι μας λέτε ότι όλα είναι συνάρτηση ζήτησης και προσφοράς; Δυστυχώς δεν είναι συνάρτηση επί ημερών ΠΑ.ΣΟ.Κ., γιατί ακόμα και θεμελιώδεις κανόνες της οικονομίας τους έχετε ανατρέψει. Χαμηλή τιμή όταν έχουμε υπερπαραγωγή, χαμηλή τιμή όταν έχουμε και μικρή παραγωγή. 'Ολα αυτά, πώς τα εξηγείτε; Επίσης, καμία προσπάθεια για
διάθεση των προϊόντων.
Κύριε Υπουργέ, στις εξαγωγές παίρνουμε κάτω από τη βάση ακόμα και φέτος. Γιατί φέτος να μην κάνουμε εξαγωγές; Δώστε μας μια εξήγηση, γιατί φέτος έχουμε χαμηλή τιμή στο ελαιόλαδο;
Προηγουμένως σας μίλησε ο συνάδελφος για τρία κιλά που αντιστοιχεί
ένα δένδρο επιδότησης στη χώρα μας. Πόσο αντιστοιχεί στην Ισπανία και Ιταλία; Τα έχετε υπολογίσει αυτά; Γιατί δεν έχετε εξασφαλίσει τη σχέση μεταξύ επιδοτούμενης ποσότητας παραγωγής και ελαιοδένδρων; Γιατί αυτή η σχέση να είναι ιδιαίτερα δυσμενής για τη χώρα μας; Γιατί το κάνετε αυτό; 
Για όλα αυτά δεν μας είπατε τίποτα. Ούτε μιλήσατε για την
Ελαιουργική, ούτε για την παρέμβαση που καταργήθηκε μιλήσατε. Επίσης, δεν αναφερθήκατε στα δεκαπέντε δισεκατομμύρια που είναι το πρόστιμο, την επιστροφή που πρέπει να δώσουμε για τις επιδοτήσεις και την τυποποίηση. 'Ολα αυτά τα έχουμε επισημάνει, τα έχουμε καταγγείλει και εσείς κωφεύετε. Αρκεσθήκατε να μας πείτε ότι είδατε τον Υφυπουργό Γεωργίας της Κίνας. Το ζήτημα είναι να γίνεται προβολή του προϊόντος και να μην κάνουμε
ταξιδάκια στο εξωτερικό.
Αυτήν την πολιτική ασκείτε προώθησης του ελαιολάδου μέσω της
επίσκεψης του Υφυπουργού Γεωργίας ή της δικής σας, κύριε Υπουργέ, στο Ιράν που θα πάτε;
Δε μας είπατε τίποτα για το θέμα των αποζημιώσεων των παραγωγών από τον ΕΛΓΑ. Υπάρχουν εκκρεμείς αιτήσεις αποζημιώσεων ιδιαίτερα σε μεγάλες εκτάσεις που έχουν καεί τα ελαιόδενδρα και μιλάμε για τεράστια απώλεια όχι μόνο εισοδήματος αλλά και φυτικής παραγωγής. Τους βγάλατε τέσσερις χιλιάδες δραχμές το χρόνο. Τα ποσά που αθροίσατε είναι κατά πολύ υποδεέστερα του εισοδήματος με βάση τις δηλώσεις. Το επιχείρημά μας είναι να πάρετε τα στοιχεία της εφορίας, να δείτε τι εισόδημα έχουν αυτοί οι άνθρωποι, τι τους έχετε επιβάλει να δηλώσουν και δώστε τις αντίστοιχες αποζημιώσεις. Δεν έχετε κάνει τίποτα. Και για τις καθυστερήσεις των επιδοτήσεων δεν είπατε τίποτα. Βέβαια, είσαστε ευχαριστημένοι που οι επιδοτήσεις δίνονται στη διάρκεια της προθεσμίας που έχετε. Γιατί να μην τις δίνετε στις 15 του Οκτώβρη; Επίσης, γιατί οι επιδοτήσεις του σκληρού σταριού να μην ολοκληρώνονται μέχρι τις 25 του Νοέμβρη;
Ελπίζω στη δευτερολογία του ο κύριος Υπουργός να έχει την ευχέρεια να μας πει δυο πράγματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Υπουργέ, πρέπει να σας πω ότι εγώ έχω πέντε προτάσεις που αφορούν αυτόν το δύστυχο λαό των ελαιοπαραγωγών, που πραγματικά πένονται σήμερα. Θεωρώ αναγκαία τη δημιουργία ενός εθνικού φορέα ελαιολάδου στα πρότυπα του Εθνικού Φορέα Ζαχάρεως και του Εθνικού Φορέα Καπνού. Θα χαράξει μία στρατηγική που εντός και εκτός της χώρας θα πρέπει να είναι εκείνη που θα εκπροσωπεί αυτούς τους δύστυχους ανθρώπους. 
Δεύτερον, διαφήμιση και προβολή. Είχα ακούσει, κύριε Υπουργέ, σε μια
ερώτηση που σας είχε κάνει ένας συνάδελφος να μιλάτε για διαφήμιση στην Εσθονία, στη Γεωργία, στην Πολωνία, στην Ουκρανία. Αλήθεια θα δώσετε το βάρος σ' αυτές τις χώρες οι οποίες δεν μπορούν να ζήσουν, να καταναλώσουν το δικό μας το λάδι; Εγώ νομίζω ότι πρέπει να στραφεί προς άλλες χώρες
πιο προηγμένες, στην Αγγλία, στη Γερμανία, στη Γαλλία, στην Ιαπωνία και επίσης, σε χώρες που έχουν δικούς μας ομογενείς, δηλαδή στην Αμερική, στον Καναδά, στην Αυστραλία. Εκεί πρέπει να πέσει κυρίως το βάρος της προβολής.
Σε ό,τι αφορά τα ποσά που είπατε 1,2 δισεκατομμύρια για την προβολή
της Ελλάδος, σας υπενθυμίζω, κύριε Υπουργέ, ότι η Ισπανία διέθεσε πενήντα δύο δισεκατομμύρια σε πέντε χώρες για διαφήμιση. Είναι αστείο λοιπόν το ποσό που είπατε, το 1,2 δισεκατομμύρια για διαφήμιση από την πλευρά της Ελλάδος.
Επίσης, πρέπει επιτέλους να μειωθούν τα επιτόκια ιδιαίτερα προς τις
συνεταιριστικές οργανώσεις για να μπορούν να βγουν επιθετικά και ανταγωνιστικά στην αγορά. Και μη μου πείτε ότι δεν επιτρέπεται από την Ευρωπαϊκή 'Ενωση. Πώς αλήθεια το 1998 η Ισπανία βρήκε τον τρόπο να δώσει πενήντα δύο δισεκατομμύρια για τη διαφήμισή της;
Η χρηματοδότηση στο 100%, κύριε Υπουργέ, γίνεται απ' όλες τις
τράπεζες πλην της Αγροτικής προς τους αγρότες και τους συνεταιριστές που γίνεται κατά το 80%.
Επίσης, η συνολική συγκέντρωση του λαδιού από την πλευρά της
Ελαιουργικής. Αλήθεια τι σκοπό έχει η ύπαρξη της Ελαιουργικής εάν δεν τις δώσετε αρμοδιότητες; Να συγκεντρώσει συνολικά το λάδι, να τυποποιήσει συνολικά το λάδι να εμπορευθεί συνολικά το λάδι. Αυτή είναι η αποστολή της Ελαιουργικής. Τι κάνει αλήθεια σήμερα; Αυτή λοιπόν είναι η πρότασή μας, κύριε Υπουργέ: συνολική συγκέντρωση, συνολική διαπραγμάτευση, συνολική εμπορία. 'Ετσι πιστεύουμε ότι θα αυξηθεί το εισαγόμενο συνάλλαγμα και εν τέλει στα χέρια των αγροτών θα φθάσει μια τελική τιμή που θα είναι πολύ μεγαλύτερη από το χύμα πώλησης των προϊόντων τους. 
Η υιοθέτηση μιας τέτοιας πολιτικής, κύριε Υπουργέ, από το Υπουργείο σας και από την Κυβέρνηση δεν πρέπει να γίνει μετά από πίεση των αρμόδιων φορέων, αλλά επιτέλους από στοργή και ενδιαφέρον προς τους δυστυχείς ελαιοπαραγωγούς που βλέπουν συνεχώς από την ανυπαρξία ελαιακής πολιτικής τα εισοδήματά τους να μειώνονται.
Και θα ήθελα ακόμη, κύριε Υπουργέ, και κλείνω, να σας πω ότι όλα όσα είπατε είναι απολύτως ωραιοποιημένα. Αλλά πείτε μου πώς θα πείσετε τους αγρότες ότι μπορείτε να δικαιολογήσετε πώς έμεινε απούλητο το περσινό λάδι; Επισης, πώς θα δικαιολογήσετε όταν το 1992 το λάδι ήταν χίλιες τριακόσιες δραχμές μαζί με την επιδότησή του και σήμερα εφτά χρόνια αργότερα είναι εννιακόσιες σαράντα δραχμές; Αυτά βγείτε να τα πείτε, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ελευθέριος Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κύριος Υπουργός προσπάθησε να μας μεταφέρει σε άλλους κόσμους ότι οι αγρότες μας ιδίως οι ελαιοπαραγωγοί πλέουν σε πελάγη ευτυχίας σήμερα. Δυστυχώς, η κατάσταση είναι τελείως διαφορετική. Την περιγράψαμε με τα αντικειμενικότερα των επιθέτων και νομίζω ότι πρέπει να πείστηκε ο Υπουργός και πρέπει να προστρέξει στις προτάσεις που έγιναν άσχετα αν πάλι αυτό το θέμα περί προτάσεων έχει γίνει καραμέλα για τη Κυβέρνηση και σε κάθε συνεδρίαση, σε κάθε ομιλία μας χρειάζεται προτάσεις. Οι προτάσεις έχουν γίνει και παρακαλώ τον κύριο Υπουργό να ανατρέξει στα προγράμματα της Νέας Δημοκρατίας να δει που αντιγράφουν, αλλά δυστυχώς κακέκτυπα πολλές φορές. 
Θα ήθελα, όμως, να αναφερθώ πιο συγκεκριμένα για τις προτάσεις. Δεν
είναι πρόταση αυτή που τελευταία έκανα στον κύριο Υπουργό; Διότι είναι γνωστό ότι εκατοντάδες εκατομμυρίων εδίδοντο σε κάποιο περιοδικό μαϊμού "Η πηγή της ζωής" και έγραφε ανακρίβειες περί του ελαιολάδου. Εγώ έκανα την πρότασή μου στις αρχές Νοεμβρίου και εδώ είναι η απάντηση του κυρίου Υπουργού που ενώ στην αρχή έλεγε ότι δεν μπορεί να παρέμβει στα αρμόδια όργανα της Ευρωπαϊκής 'Ενωσης στην τελευταία όμως παράγραφο λέει, ότι "επενέβην και είπα ότι το περιοδικό αυτό που κυκλοφορεί "Υγεία, η πηγή της ζωής" περιγράφει ανακρίβειες και δεν ανταποκρίνεται στην πραγματικότητα."
'Ηταν ανάγκη να κάνει ερώτηση ένας Βουλευτής της Νέας Δημοκρατίας για να ευαισθητοποιηθεί ο κύριος Υπουργός και να ακυρωθεί αυτή η παρέμβαση εκτός Ευρωπαϊκής Ενώσεως με κάποια μαϊμού εδώ εταιρεία που εισπράττει εκατοντάδες εκατομμυρίων και κάνει αυτές τις όχι διαφημίσεις αλλά θα έλεγα δυσφημίσεις για το εθνικό μας προϊόν που είναι το ελαιόλαδο;
Ο κύριος Υπουργός δεν βρήκε μια λέξη να πει για κάποιον από δω, απ'το
Κοινοβούλιο και συγκεκριμένα τον υποφαινόμενο. Από το 1997 κάνω φεστιβάλ λαδιού και ελιάς στη Μεσσηνία με πανελλήνια ακτινοβολία και έρχονται από τα πέρατα της οικουμένης να παρακολουθήσουν άνθρωποι του Απόδημου Eλληνισμού. Και ο νυν Υπουργός, αλλά και ο προκάτοχός του δεν έστειλαν ούτε ένα τηλεγράφημα -για όνομα του Θεού- ώστε να επαινέσουν αυτήν την προσπάθεια. Τρία βιβλία έχω γράψει για το λάδι και το τρίτο κυκλοφόρησε στην αγγλική και πρόσφατα το έστειλα δις στον κύριο Υπουργό και πάλι δεν βρήκε να πει μια λέξη. Θα τον παρακαλέσω να το διαβάσει, γιατί εκεί μέσα θα βρει πολλές προτάσεις που πρέπει να κάνει στην Ευρωπαϊκή 'Ενωση και που θα βοηθήσουν στην προώθηση του προϊόντος αυτού. Και ξαναλέω ότι αν δεν γίνει ιατρική προσέγγιση μέσω της φαρμακευτικής δυναμικής του λαδιού, έτσι ώστε να στείλουμε αυτό το μήνυμα σαν μια πρόταση ζωής στο παγκόσμιο γαστριμαργικό γίγνεσθαι -που είναι τόση η απορία και η ανησυχία σήμερα για το τι τρώμε και τι πίνουμε- και αν δεν μπορούμε να πείσουμε τον Υπουργό ότι κάνουμε προτάσεις, νομίζω ότι άδικα κουραζόμαστε και φέρνουμε αυτό το θέμα υπό μορφή ερωτήσεων ή επερωτήσεων σ' αυτήν την Αίθουσα.
Οι προτάσεις είναι δεδομένες, εμείς θα συνεχίσουμε να κάνουμε τον κοινοβουλευτικό μας έλεγχο, όπως αρμόζει και πιστεύουμε ότι κάποτε ο κύριος Υπουργός θα ευαρεστηθεί να ακούσει αυτές τις προτάσεις και θα ενεργήσει όπως πρέπει, γιατί νομίζω ότι η όλη πολιτική αυτής της Κυβερνήσεως αυτήν τη στιγμή, είναι σαν να μάχεται τον αγρότη. Προς Θεού! Γιατί; Επειδή ψήφισε Νέα Δημοκρατία ο αγρότης, γι'αυτό τον πολεμάτε;
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Ο κ.Σκανδαλάκης έχει το λόγο. ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Υπουργέ, για την ταμπακιέρα, μηδέν.
'Ηλθαμε εδώ, σας τα είπαμε, παραδέχεσθε ότι η ελληνική οικονομία στηρίζεται στο ελαιόλαδο, αλλά εσείς φαίνεται ότι απλώς το παραδέχεσθε, αλλά δεν κάνετε τίποτα.
Είπατε για το 1992 επί κυβερνήσεως κ. Μητσοτάκη ότι το κιλό λάδι ήταν χίλιες διακόσιες (1.200) δραχμές ήταν λόγω συγκυριών.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτά που είπα, ήταν για το
1990.
ΠΑΝΑΓΙΩΤΗΣ ΣΚΑΝΔΑΛΑΚΗΣ: Εγώ σας λέω ότι θα ήταν χίλιες (1.000) δραχμές. Συγκρίνεται η τιμή των χίλίων (1.000) δραχμών τότε με τις εξακόσιες (600) δραχμές σήμερα; Τι έξοδα είχαν τότε, τι έξοδα έχουν τώρα; Αν αυτά που είπατε εδώ από το Βήμα τα λέγατε προς αγρότες, δεν νομίζω ότι θα μπορούσατε να τελειώσετε την ομιλία σας.
Σήμερα, ο αγρότης πλήττεται. Εσείς το αγνοείτε. Είπατε ότι οι επιδοτήσεις που σας είπαμε ότι έπρεπε να έχουν δοθεί μέχρι τις 15 Οκτωβρίου, δόθηκαν σε ορισμένους νομούς. Δηλαδή με τι κριτήρια δόθηκαν; Σε ποιους νομούς; Με κομματικά κριτήρια; Ανάλογα αν φαινόντουσαν στο χάρτη μπλε ή πράσινοι; Τουλάχιστον στο νομό το δικό μου, τη Λακωνία, δεν δόθηκαν.
Σας είπα ότι μόνο στη Λακωνία, στους αγρότες της Λακωνίας, η ζημιά είναι 4,5 εκατομμύρια από τις επιδοτήσεις. Δηλαδή αυτό το θεωρείτε εσείς αύξηση και ότι περνάει ο αγρότης καλύτερα; 'Εχετε ρωτήσει αν μπορεί να εξοφλήσει το γραμμάτιό του στην τράπεζα, με την Αγροτική Τράπεζα η οποία είναι θηλιά στο λαιμό του και την οποία έφτιαξε για να τον εξυπηρετεί; 
Είπατε για τους μικρούς παραγωγούς. Αυτό είναι λάθος σας. Η Ελλάδα
στηρίζεται στους μικρούς παραγωγούς. Δεν έχουμε πολλούς τσιφλικάδες. Αν δεν στηρίξουμε το μικρό αγρότη, δεν μπορούμε να κερδίσουμε τίποτα. Η Νέα Δημοκρατία είπε, εντάξει, δεν μπορείτε να ανεβάσετε την τιμή, μειώστε τα έξοδά του τουλάχιστον, δώστε του χαμηλό δάνειο, άτοκο σε ορισμένες περιπτώσεις, μειώστε τη βενζίνη, μειώστε το ρεύμα, δώστε του φθηνό λίπασμα. Αυτά βέβαια, δεν τα καταλαβαίνετε.
Είπατε για τις αποζημιώσεις. Γνωρίζετε ότι ο ΕΛΓΑ δίνει απλώς εκεί
που θέλει; Γνωρίζετε ότι ο γεωπόνος για να ελέγξει αν υπάρχει μια αποζημίωση κάνει ένα χρόνο για να πάει να δει την καταστροφή η οποία έχει γίνει και περνάνε δύο - τρία χρόνια για να εισπράξει ο αγρότης την αποζημίωση; Αυτό θεωρείτε εσείς ότι είναι υπέρ του αγρότη;
Νομίζω, κύριε Υπουργέ, ότι το θέμα του ελαιοπαραγωγού θα πρέπει να το δούμε με σύνεση. Ο αγρότης αυτήν τη στιγμή υποφέρει. Αν δε φέτος και πέρσι δεν υπήρχαν οι αλλοδαποί να βοηθήσουν στη συγκομιδή, οι ελιές θα ήταν ακόμη πάνω στα δένδρα ή θα έπεφταν κάτω, διότι δεν θα μπορούσαν να αντεπεξέλθουν στα έξοδα.
Κοιτάξτε, λοιπόν, με περισσότερο σύνεση και δώστε περισσότερο αγώνα στο εξωτερικό, στην Ευρωπαϊκή 'Ενωση. Για να μην αναφέρουμε τους αγώνες που έδωσαν οι προκάτοχοί σας, για το πώς τους έδωσαν και τι αποτελέσματα είχαν. Τα ενθυμείστε όλοι. Γίναμε ρεζίλι διεθνώς!
ΠΡΟΕΔΡΕΥΩΝ (Παναγιώτης Σγουρίδης): Ο επίτιμος Πρόεδρος της Νέας Δημοκρατίας, έχει ζητήσει το λόγο με βάση το άρθρο 135 παράγραφος 9 του Κανονισμού της Βουλής.
Ορίστε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, λυπούμαι διότι λόγω
κωλύματος δεν μπόρεσα να παρακολουθήσω όλη τη συζήτηση. Θα ήθελα όμως να επωφεληθώ της ευκαιρίας που μου δίδεται, για να κάνω μερικές βασικές παρατηρήσεις.
Θέλω να ελπίζω, κύριε Πρόεδρε, ότι η Κυβέρνηση καταλαβαίνει τη σημασία που έχει το αγροτικό πρόβλημα σήμερα στη χώρα μας. Ο αγρότης, κύριε Υπουργέ της Γεωργίας -και δεν είναι ανάγκη να σας το πω εγώ, είμαι βέβαιος ότι το ξέρετε- υποφέρει. Υποφέρει πάρα πολύ. Και ένας κλάδος της γεωργίας ο οποίος περνά βαριά κρίση είναι ο κλάδος παραγωγής ελαίου. Ο ελαιοπαραγωγός βρίσκεται κυριολεκτικά σε απόγνωση.
Εγώ δεν είμαι εξ εκείνων που έχουν στην τσέπη εύκολες λύσεις. Θα
ήθελα όμως να επισημάνω στην Κυβέρνηση ότι κατά τη δική μου πεποίθηση, η οποία στηρίζεται σε μακρά εμπειρία που έχω του τρόπου με τον οποίο λειτουργεί η Ενωμένη Ευρώπη, θα πρέπει να συγκεντρώσει τις προσπάθειές της σε συνεννόηση με συμμάχους -που έχει αρκετούς, γιατί πολλές χώρες της Ευρώπης παράγουν λάδι- για να βελτιώσει τη μεταχείριση του προϊόντος από πλευράς Ευρωπαϊκής 'Ενωσης.
Βεβαίως, η τιμή είναι υπόθεση συγκυρίας. Δεν ισχυρίζομαι εγώ ότι ήταν δικό μας μόνο το επίτευγμα, ότι την εποχή της δικής μου κυβερνήσεως το λάδι επωλείτο μέχρι και χίλιες διακόσιες (1200) δραχμές το κιλό. Σήμερα στην πατρίδα μου τα Χανιά το καλύτερο λάδι, "γραμμές κάτω της μονάδος", δεν βρίσκει πεντακόσιες ογδόντα (580) δραχμές για να πουληθεί. Δεν βρίσκει καν αγοραστή το λάδι σήμερα. Πλην όμως έχει και η Κυβέρνηση τη δική της εισφορά και ευθύνη και στην καλή τύχη του προϊόντος και στην κακή, την αρνητική.
Θα ήθελα όμως να γίνω πιο συγκεκριμένος, κύριε Πρόεδρε. Εκείνο το οποίο δεν μπορώ εγώ σε καμία περίπτωση να δεχθώ είναι αυτό που γίνεται, κύριε Υπουργέ της Γεωργίας -και αποτελεί ντροπή και για σας και για την Κυβέρνησή σας- με την επιδότηση. Γνωρίζετε πολύ καλά ότι γίνεται ευρύτατη απάτη, την οποία καλύπτει το Υπουργείο σας. Και την καλύπτει για λόγους κομματικούς, διότι δεν έχετε τη δύναμη να επιβληθείτε σε αυτούς οι οποίοι είναι απατεώνες και κατά κύριο λόγο σε ορισμένους γεωργικούς συνεταιρισμούς.
Σήμερα, κύριε Πρόεδρε, η επιδότηση η οποία δίδεται είναι μειωμένη κατά ένα σημαντικό ποσοστό. Γιατί; Για τον απλούστατο λόγο ότι γράφεται ψεύτικη παραγωγή εις βάρος του συνόλου των αγροτών. Εγώ, κύριε Υπουργέ της Γεωργίας, αυτό δεν μπορώ να το δεχθώ. 'Ηταν στο χέρι σας να το πολεμήσετε. Δεν το πολέμησε όμως το ΠΑ.ΣΟ.Κ., διότι δεν θέλησε ή δεν μπορούσε να κυριαρχήσει επί των κομματικών του οργάνων.
Την παραμονή των εκλογών του 1993, γνωρίζοντας ότι βαδίζουμε, σε εκλογές πάρα πολύ δύσκολες, η δική μου κυβέρνηση είχε το θάρρος να κλείσει δεκατρία ελαιουργεία στο Ηράκλειο, διότι είχαν παραβεί κανονισμούς και είχαν συντελέσει στην απάτη. Κατά σύμπτωση μάλιστα ήταν οι περισσότεροι οπαδοί της Νέας Δημοκρατίας. Το αποτέλεσμα ήταν να πληρώσουμε το πολιτικό κόστος. Και ήρθε το ΠΑ.ΣΟ.Κ. και τους χάρισε την ποινή την οποία εμείς είχαμε επιβάλει. 'Εκτοτε υπάρχει απόλυτος ελευθερία στους απατεώνες.
Είχε δίκιο ο συνάδελφος από τη Μυτιλήνη, ο οποίος κατηγόρησε την Κυβέρνηση. Αυτός τοποθέτησε το θέμα τοπικά και είχε δίκιο στις γενικές γραμμές, αν θέλετε και απ' αυτήν την πλευρά.
Κύριε Υπουργέ της Γεωργίας, είναι χρέος τιμής για σας να ελέγξετε τα πράγματα και να επιβάλετε την τάξη.
Επίσης, θέλω να πω και κάτι άλλο, κύριε Πρόεδρε, το οποίο εμένα με
ενοχλεί βαρύτατα. Γιατί δεν πληρώνετε την επιδότηση; Είχα την ευκαιρία να μιλήσω με τον κύριο Υπουργό και κατ' ιδίαν επανειλημμένως και να τον ρωτήσω, γιατί δεν πληρώνεται η επιδότηση. Εμείς την επιδότηση την πληρώναμε πάντοτε τον Ιούνιο. Τώρα έχουμε περάσει στον επόμενο χρόνο και η επιδότηση του περασμένου χρόνου δεν έχει πληρωθεί. Πήρα την απάντηση
ότι τα χρήματα για την επιδότηση εστάλησαν. Πού εστάλησαν, κύριε Πρόεδρε; Εστάλησαν στις Ενώσεις Γεωργικών Συνεταιρισμών, εστάλησαν σε απατεώνες οι οποίοι θα φάνε τα λεφτά των αγροτών και το γνωρίζει ο κύριος Υπουργός ότι τα στέλνει σε απατεώνες και δεν φροντίζει να δοθούν τα χρήματα στους αγρότες, οι οποίοι βρίσκονται στα πρόθυρα της έκρηξης, τουλάχιστον εις ό,τι αφορά την ιδιαιτέρα μου περιφέρεια τα Χανιά, από την οποία επέστρεψα χθες.
Θέλω να σας επιστήσω την προσοχή, κύριε Υπουργέ. Επί των ημερών της Νέας Δημοκρατίας το λάδι είχε χίλιες διακόσιες (1.200) δραχμές το κιλό ή έστω χίλιες ή χίλιες εκατό δραχμές και η επιδότηση επληρώνετο στο ακέραιο. Δηλαδή ο αγρότης είχε περίπου χίλιες πεντακόσιες δραχμές που άξιζαν βέβαια πολύ περισσότερο από ό,τι αξίζουν σήμερα. Και όμως οι αγρότες της Κρήτης, εξεγέρθησαν και έκαψαν και τη Νομαρχία Χανίων και τη Νομαρχία Ηρακλείου.
'Εχετε την εντύπωση ότι επ' άπειρον οι αγρότες θα είναι μουζίκοι; Φοβούμαι πολύ ότι όταν θα επισκεφθεί ο Πρωθυπουργός την Κρήτη θα υποστεί δυσάρεστον έκπληξη και νομίζω ότι έχετε χρέος,τουλάχιστον εκεί που μπορείτε, να αποκαταστήσετε τη δικαιοσύνη και την τάξη.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Γεωργίας έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, νομίζω ότι
στην πρωτολογία μου με ακλόνητα και ακριβή στοιχεία προσδιόρισα το θέμα και απάντησα στην επερώτηση των συναδέλφων της Νέας Δημοκρατίας και στο θέμα του εισοδήματος και στο θέμα των επιδοτήσεων και στο θέμα των ελέγχων και στο θέμα της προώθησης και πιστεύω, ότι με τα στοιχεία που έδωσα απέδειξα πως δεν είναι σωστοί οι ισχυρισμοί τους.
Μη μεταθέτετε το θέμα. Δεν είπε κανείς ότι δεν υπάρχουν προβλήματα. Δεν είπε κανείς ότι πέτυχαν όλοι οι στόχοι. Οι στόχοι δεν πετυχαίνονται έτσι. Δεν πετυχαίνονται επειδή συμφωνήσαμε καλύτερους όρους στην Ευρωπαϊκή 'Ενωση. Θα τους πετύχουμε μέσα από ανατροπή συστημάτων που και εσείς στηρίζετε και φυσικά μέσα από νέες δομές, αν θέλουμε να πάμε για όλα τα προϊόντα, αλλά και για το λάδι, μπροστά.
Θα ήθελα όμως να πω και να σχολιάσω κάποια πράγματα που δεν μπόρεσα να αναφέρω στην πρωτολογία μου, για να μην επαναλάβω αυτά που είπα και τα οποία έχουν σχέση με βασικά θέματα και φυσικά να σχολιάσω το ζήτημα που έθεσε ο κ. Μητσοτάκης, το οποίο αφορά τα Χανιά, δεν αφορά την υπόλοιπη Ελλάδα και λυπάμαι εάν η 'Ενωση Χανίων δεν κάνει καλά τη δουλειά της. 
Πρέπει να συμφωνήσουμε ότι και επί της δικής σας διακυβέρνησης και
επί της δικής μας οι επιδοτήσεις για το λάδι πληρώνονται μέσω των Ενώσεων Γεωργικών Συνεταιρισμών και για τα άλλα προϊόντα μέσω των Νομαρχιακών Αυτοδιοικήσεων. Και φυσικά, κύριε Πρόεδρε -το ανέφερε και ένας συνάδελφος της Νέας Δημοκρατίας προηγουμένως- δεν μπορούμε να πληρώσουμε πριν από τις 15 Οκτωβρίου. Ο Κανονισμός λέει 15 Οκτωβρίου με 31 Δεκεμβρίου. Μέσα σε αυτές τις προθεσμίες μπορούμε να καταβάλουμε τις επιδοτήσεις. Για να καταβάλει όμως το Υπουργείο Γεωργίας τις επιδοτήσεις πρέπει να έρθουν τα μηχανογραφημένα στοιχεία από κάθε Νομαρχιακή Αυτοδιοίκηση και από κάθε ένωση συνεταιρισμού και σας διαβεβαιώνω ότι μέσα σε δύο, το πολύ τρεις ημέρες τα έχουμε ελέγξει και έχουμε καταθέσει τα σχετικά ποσά στις Ενώσεις Γεωργικών Συνεταιρισμών ή στις Νομαρχιακές Αυτοδιοικήσεις μέσω της Αγροτικής Τράπεζας.
Από τη δική μας πλευρά λοιπόν δεν υπάρχει καμία καθυστέρηση. Αναγνωρίζω ότι υπάρχει πρόβλημα με πάρα πολλές Ενώσεις Γεωργικών Συνεταιρισμών και ότι υπάρχει ειδικό πρόβλημα στα Χανιά. 'Εχω πει στα Χανιά ότι δεν είναι προς τιμήν των παραγωγικών δυνάμεων των Χανίων, όπου έχουν δέκα δευτεροβάθμιες και τριτοβάθμιες οργανώσεις συνεταιρισμών και από τις σαράντα χιλιάδες τόνους λάδι οι τριάντα πέντε χιλιάδες τόνοι εξάγονται στην Ιταλία.
Και φυσικά μέσα απο το Α' και το Β' Κοινοτικό Πλαίσιο Στήριξης έχουμε στηρίξει κάθε δράση. Το κράτος δεν είναι έμπορος ούτε εμείς θα πουλάμε λάδια ούτε θα στήσουμε μηχανισμούς. Δίνουμε, όμως, τις ευκαιρίες μέσα από το μέτρο 2,1 του Β' Κοινοτικού Πλαισίου Στήριξης, δώσαμε τα χρήματα, 600 εκατομμύρια ευρώ, για να μπορέσουν να δημιουργηθούν σφαγεία και τυποποιητήρια λαδιού και μονάδες γάλακτος. Τα δώσαμε, δεν τα στερήσαμε και μάλιστα πρέπει να σας πω ότι ειδικά για τα ελαιουργεία, είναι το μέτρο εκείνο το οποίο πήρε και δαπάνησε και απορρόφησε το 100% των πόρων
που πήρε. Επομένως βοηθάμε προς αυτήν την κατεύθυνση.
'Οσον αφορά τα επί μέρους θέματα, καθυστερήσεις από τη μεριά της πολιτείας δεν υπάρχουν, εκτός των προβλεπομένων από τους κοινοτικούς κανονισμούς. Και ελεγχόμαστε γι' αυτό. Και το 1999, όπως και το 2000, που τα διαχειρίστηκα, μπορώ να σας διαβεβαιώσω ότι ουδείς κοινοτικός ελεγκτής μας παρατήρησε για καθυστέρηση. Για άλλα πράγματα ναι, αλλά για καθυστέρηση όχι.
Εντός των προβλεπομένων προθεσμιών καταβάλλουμε στους διαχειριστές,
που είναι οι Νομαρχιακές Αυτοδιοικήσεις και οι Ενώσεις Γεωργικών Συνεταιρισμών, το σύνολο των ποσών. Και καταβάλαμε από τις 15 Οκτωβρίου 2000 μέχρι 31 Δεκεμβρίου 2000, μέσα σε δυόμισι μήνες τετρακόσια δεκαπέντε
(415.000.000.000) δισεκατομμύρια δραχμές.
Αυτό που έχω πει και ξαναλέω και το είπα και προηγουμένως, είναι ότι το νέο σύστημα από το 2001 καταργεί τους ενδιάμεσους. Και γι' αυτό με ειδική δήλωση από τώρα όλοι οι 'Ελληνες παραγωγοί θα κληθούν να δηλώσουν τον τραπεζικό τους λογαριασμό και οι επιδοτήσεις θα πηγαίνουν στο λογαριασμό τους, χωρίς καμία μεσολάβηση και χωρίς κράτηση από κανέναν. 
'Ηδη, όπως είπα, ξεκινήσαμε και το 2000, ειδικά για το λάδι, ο ΕΛΓΑ
θα χάσει πέντε δισεκατομμύρια (5.000.000.000) δραχμές από αυτήν την ιστορία, διότι καταθέσαμε το σύνολο των επιδοτήσεων για το λάδι, χωρίς να κρατήσουμε από τις επιδοτήσεις το 3% για τον ΕΛΓΑ, για πρώτη φορά στην ιστορία του ΕΛΓΑ.
Επομένως, είμαστε εκείνοι που θέλουμε να κλείσουμε το θέμα των
επιδοτήσεων και χωρίς καθυστερήσεις. Και σας διαβεβαιώνω ότι σε ολόκληρο το 2000 για όλα τα προϊόντα κατατέθηκαν τα ποσά, όπως κατατέθηκαν, επακριβώς, περίπου οκτακόσια ενενήντα δισεκατομμύρια (890.000.000.000) δραχμές και φυσικά δεν έχουμε κανένα λόγο εμείς και διαχειριστικά να κρατάμε αυτά τα χρήματα, αφού τα πήραμε και τα διαθέτουμε ακριβώς γι' αυτό το σκοπό.
'Οσον αφορά την παρατήρηση του κ. Νάκου για το πρόγραμμα των δημοσίων επενδύσεων, όπως το λέτε είναι. Εγώ δεν αντιλέγω ότι δεν είναι πιο μικρά τα ποσά, αλλά πρέπει να δώσω την εξήγηση. Τα ποσά για το 2001 από το πρόγραμμα δημοσίων επενδύσεων είναι μικρότερα των προηγουμένων ετών, διότι κυρίως τα ποσά από το πρόγραμμα δημοσίων επενδύσεων πάνε για συγχρηματοδοτήσεις, είναι εθνική δαπάνη και φυσικά μέσα στο 2001 δεν θα έχουν ξεκινήσει αυτοί οι ρυθμοί, αφού η Κυβέρνηση για τα δύο πρώτα χρόνια έχει ρυθμούς απορρόφησης 4,5% και 14,5% για τα επόμενα χρόνια. Επομένως, αφού οι απορροφήσεις των κοινοτικών πόρων θα είναι χαμηλότερες για το 2001, είναι χαμηλότερες και οι εγγραφές και των σχετικών ποσών στον προϋπολογισμό.
'Οσον αφορά το ελαιουργικό μητρώο, ήταν υποχρέωση όλων των κρατών,
αλλά θα ήθελα να κάνω δύο σχόλια.
Πρώτον, κανένα κράτος, μα κανένα κράτος, θα το δείτε στην έκθεση της Ευρωπαϊκής Επιτροπής που κυκλοφόρησε προχθές, δεν κατέθεσε, δεν συνέταξε πλήρως ελαιουργικό μητρώο. Εμείς όμως έχουμε προχωρήσει στις δύο πρώτες φάσεις και μάλιστα πρέπει να σας πω ότι έχουμε το τοπογραφικό ανάγλυφο μέσα απο το λεγόμενο GIS SYSTEM, δηλαδή, το σύστημα του γεωγραφικού προσδιορισμού. Αυτό υπάρχει.
'Εχουμε φωτογραφήσει όλη την Ελλάδα και πάνω σε αυτό το ανάγλυφο
ξεκίνησε τώρα, ολοκληρώθηκε και κατακυρώθηκε ο νέος διαγωνισμός που μέσα στο 2001 θα γίνει πάνω στο ανάγλυφο, κομματάκι, κομματάκι για το κάθε κτήμα. Και μόνο αυτός που θα ανήκει, που θα εντάσσεται μέσα σε αυτό το μητρώο, στο εξής θα παίρνει τις ενισχύσεις.
Επομένως, έχουμε και σε αυτό το μέτρο και σε αυτό το θέμα αρκετά προχωρήσει. Στήσαμε και ένα σύστημα πιστοποίησης. Κοιτάξτε, για μία χωρα μικρή σαν την Ελλάδα το ότι έχουμε εβδομήντα επτά (77) προϊόντα ονομασίας-προέλευσης, είναι πολύ σημαντικό.
Αλλά προσέξτε -το είπα και στη Μεσσηνία, όταν είχα έλθει πέρσι- μην νομίζουμε ότι κάθε χωριό με τοπικιστικές αντιλήψεις θα βγάλει και τη δική του ονομασία προέλευσης. 'Ενα λάδι που θα λέει "λάδι Μεσσηνίας" θα μας έλυνε πολλά προβλήματα, αντί να λέμε λάδι α', β', γ' της κάθε περιοχής. Και γνωρίζετε πολύ καλά ότι και στη Μεσσηνία έχουμε παρόμοιο πρόβλημα. Παρ' όλα αυτά όμως, σαν Ελλάδα έχουμε εβδομήντα επτά προϊόντα ονομασίας προέλευσης, επώνυμα. Και φυσικά μαζί με τα βιολογικά, αλλά και τις άλλες δράσεις που προωθούμε, στηρίζουμε την ποιότητα.
Γιατί το είπα και το ξαναλέω - και ξέρω πως συμφωνείτε- ότι μόνο μέσα
από την ποιότητα θα μπούμε στις αγορές. Η ποιότητα είναι η λέξη-κλειδί που θα μας βάλει μέσα στις μεγάλες αγορές. Γιατί, μέσα στις μεγάλες αγορές κυριαρχούν διάφορες δυνάμεις, όπως οι Ιταλοί παραδείγματος χάρη για το λάδι ή σε άλλα προϊόντα κάποιοι άλλοι και οι αγορές πια είναι ανοιχτές.
Θα σχολιάσω και αυτό που είπατε για το νόμο για τους αγροτικούς συνεταιρισμούς και σας διέκοψε ο κ. Χατζημιχάλης για να σας πει ότι είναι ένας νόμος, ο οποίος είναι ακριβώς ο ευρωπαϊκός νόμος για τους συνεταιρισμούς, ακριβώς το ευρωπαϊκό μοντέλο πήραμε, και το οποίο φυσικά καταψηφίσατε. Και είπατε ότι το καταψηφίσατε για άλλους λόγους. Οι εκλογές όμως έγιναν με το ενιαίο ψηφοδέλτιο. Μετά από σαράντα χρόνια, για πρώτη φορά, οι παραγωγοί δεν ψήφισαν εποπτικά συμβούλια. Διότι από φέτος θα ελέγχονται από ελεγκτικές εταιρείες και το Σώμα Ορκωτών Λογιστών. 
Επίσης, για πρώτη φορά αυτοί που εκλέχθηκαν δεν θα διοικήσουν. 
Οφείλουν μέσα σε σύντομο χρονικό διάστημα να προσλάβουν μάνατζερς. Και φυσικά με το ενιαίο ψηφοδέλτιο -ανεξάρτητα του αν λειτούργησε ή δεν λειτούργησε- έχουμε ανανέωση στελεχών κατά 40% κι εσείς κι "εμείς". 
Επομένως, πιστεύω ότι λειτούργησε και πολλά ιστορικά στελέχη από
όλους τους χώρους δεν εξελέγησαν και εξελέγησαν νέοι άνθρωποι. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν διαφωνήσαμε εμείς σ' αυτό.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Παρ' όλα αυτά, πρέπει να σας πω και να δηλώσω ευθέως ότι δεν είναι τα επόμενα τέσσερα, πέντε χρόνια. Ο νόμος προβλέπει διετή μεταβατική περίοδο. Επομένως, όποιος προσαρμόσει το καταστατικό του μέχρι το Μάρτιο του 2002 θα υπάρξει, ειδάλλως θα κλείσει. 
Το πρώτο στοιχείο, λοιπόν, του κάθε συνεταιρισμού, κοντά στον
κοινωνικό ή πολιτιστικό του χαρακτήρα, το στοιχείο κρίσης, θα είναι η επιχειρηματικότητά του. Μόνο έτσι θα υπάρξουμε στις μεγάλες αγορές. 
Αγαπητέ συνάδελφε, όπως σας είπα, δεν πήγα εγώ στην Κίνα. Ο Κινέζος
ήλθε εδώ και τον έστειλα στα Χανιά, για να δει ακριβώς τι σημαίνει "λάδι", αφού το κύριο θέμα μας ήταν το λάδι.
ΕΥΑΓΓΕΛΟΣ ΜΠΑΣΙΑΚΟΣ: Δεν αρκεί αυτό, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και να σας πω ότι εγώ δεν συνηθίζω να κάνω ταξίδια. Ειδάλλως θα ήταν κάποιος Υφυπουργός σήμερα εδώ. Γιατί, για να είμαι εγώ εδώ -και δεν είναι οι άλλοι τριάντα τόσοι συνάδελφοί σας που έκαναν την επερώτηση- ανέβαλα το επίσημο ταξίδι μου στην Ολλανδία, που ήταν προγραμματισμένο για σήμερα και αύριο για πολύ σπουδαία θέματα. Και πήρα τον ομόλογό μου Υπουργό, κ. Λώρενς Γκάμπριελ, και του ζήτησα εκατό φορές συγγνώμη, αλλά του είπα ότι προηγείται η δική μου παρουσία στο Κοινοβούλιο μέσα στη θεσμική λειτουργία του.
ΠΡΟΕΔΡΕΥΩΝ (Παναγιώτης Σγουρίδης): Αυτό σας τιμά, κύριε Υπουργέ,
διότι εμείς θέλουμε να αναβαθμίσουμε το Κοινοβούλιο με αυτόν τον τρόπο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα ήθελα, λοιπόν, να πω ότι
ούτε εγώ ούτε και οι Υφυπουργοί, κύριοι συνάδελφοι, είμαστε εκτός πραγματικότητος, γιατί έχουμε κι εμείς, όπως όλοι, ρίζες στον αγροτικό τομέα, δεν είμαστε απ' άλλο κόσμο. Θα σας πω μόνο ένα πράγμα: Σχεδόν κάθε εβδομάδα είμαι και σ' έναν νομό και γνωρίζουν όλοι, ότι έχω πάει τουλάχιστον από δέκα και δεκαπέντε φορές στις περισσότερες περιφέρειες κι έχω κάνει και θεσμικές συναντήσεις.
Θα ήθελα όμως να σας πω, επειδή πολλές φορές αναφέρεσθε στο εισόδημα, ότι δεν θα αντιδικήσουμε. 'Εχουμε διαφορετικό τρόπο πιθανόν που το μετράμε. Αλλά και πάλι σας λέω: μην μπλέκετε το αγροτικό εισόδημα, που είναι ο όγκος της παραγωγής επί την τιμή, με το κατά κεφαλήν αγροτικό εισόδημα, όπου το μέγεθος αυτό, δηλαδή την ακαθάριστη αξία παραγωγής πρέπει να τη διαιρέσουμε με τις μονάδες εργασίας. Κι εγώ αυτό είπα. Τα στοιχεία της Ευρωπαϊκής 'Ενωσης δείχνουν μία σταθερή πορεία, τουλάχιστον για μας, έναντι των τεράστιων μειώσεων κατά 12% έως 20% στις άλλες χώρες του συνολικού εισοδήματος, αλλά στην Ελλάδα έχουμε αύξηση του κατά κεφαλήν εισοδήματος, διότι μειώνεται ο μεγάλος αγροτικός πληθυσμός που είχαμε.
Αυτά δεν χρειάζεται ούτε εγώ ούτε εσείς να τα ψάξουμε. Aυτά που είπα τουλάχιστον για την άμεση φορολογία είναι αυτά που δημοσίευσε προηγουμένως το Υπουργείο Οικονομικών και αυτά απλώς ανέφερα.
Θα ήθελα να πω ότι δεν πρέπει να ξεχνάμε ότι το εισόδημα στη χώρα
μας συντίθεται από τρεις παράγοντες. Ο πρώτος είναι οι ενισχύσεις. Αυτές
τις πήραμε, τις δίνουμε. Από το 2000 έως το 2006 είναι ένα τρισεκατομμύριο ετησίως, δηλαδή το 40% με 44% του εισοδήματος. Αυτό καμαρώνουμε ότι το πήραμε, αλλά μας γεννάει και προβληματισμούς. Και πρέπει να γεννήσει σε όλους μας προβληματισμούς όχι γιατί θα κοπούν κάποτε οι επιδοτήσεις -αυτές δεν θα κοπούν για ένα εκατομμύριο άλλους λόγους- αλλά τουλάχιστον μέχρι το 2006 διασφαλίσαμε επτά τρισεκατομμύρια για επιδοτήσεις, άρα διασφαλίσαμε το 40% του αγροτικού εισοδήματος.
Το δεύτερο είναι το κόστος παραγωγής. Και εκεί παλαίψαμε και
παλεύουμε να το μειώσουμε. Και το μειώνουμε με χίλιους δύο τρόπους και το γνωρίζετε.
Και το τρίτο και σημαντικότερο είναι η εμπορική τιμή. Εκεί δεν μπορούμε να κάνουμε τίποτα. Εκεί μόνο μέσα από τη στήριξη υποδομών, μηχανισμών και πολιτικών μπορούμε να δώσουμε την ευκαιρία στις ιδιωτικές επιχειρήσεις, τις συνεταιριστικες επιχειρήσεις στο δικό μας χώρο να δράσουμε. Και το δώσαμε. Και προσπαθήσαμε. Μάλιστα το πρώτο εξάμηνο, που έχουμε τα ακριβή στοιχεία, η αύξηση των ελληνικών εξαγωγών είναι 37%. Πότε είχαμε αύξηση εξαγωγών 37%; Αυτά δεν τα λέω εγώ, τα λέει ο Σύνδεσμος Εξαγωγέων.
Και φυσικά προσπαθούμε. Αυτή είναι και η έννοια των διμερών και συνεχών επαφών που έχουμε με όλες τις άλλες χώρες. Και μην υποτιμάτε το ότι βλέπουμε όλους τους Βαλκάνιους ή όλους τους κεντροευρωπαίους. Είναι μελλοντικές αγορές. Θα αυξηθεί το εισόδημα εκεί.
'Ομως για το λάδι, επειδή το έχετε θέσει πολλές φορές, έχω να πω ότι δεν είναι απλά τα πλεονεκτήματά του σε σχέση με την τιμή του. Ο μεγαλύτερος εχθρός του λαδιού είναι το σπορέλαιο. 'Οταν η τιμή πάει υπερβολικά ψηλά, το υποκατάστατο για το νοικοκυριό, τον καταναλωτή είναι το σπορέλαιο. Να γιατί πρέπει να συγκρατήσουμε την ποιότητα, να έχουμε μία λογική, σωστή τιμή στην συνολική πορεία ενίσχυσης κόστους-εμπορικής τιμής τέτοια που να μπορεί το λάδι να μπαίνει στο σπίτι.
Τέλος, όσον αφορά τα πολιτικά θέματα τα οποία θέσατε, εγώ πραγματικά περιμένω -το είπα και στην πρωτολογία μου- για το νέο κανονισμό που επικαλείσθε ότι θα αλλάξει -εγώ ξέρω την πολιτική θέση της Κυβέρνησης, τη διαμορφώνουμε, τη συζητάμε με όλους τους ενδιαφερόμενους- να στείλετε προτάσεις. Αυτή είναι η πολιτική πρόταση που έχετε να κάνετε. Τον ξέρετε το νέο κανονισμό. Ξέρετε τι προτείνει η Ευρωπαϊκή Επιτροπή. Τον κατέθεσε εδώ και δέκα μέρες. Φέρτε προτάσεις και εσείς και όλοι για να δούμε εκ των προτέρων τι ακριβώς θέλει ο καθένας γι' αυτό τον τομέα.
Κυρίες και κύριοι συνάδελφοι, κλείνω λέγοντας ότι για μας η ανάπτυξη της γεωργίας, η ανταγωνιστικότητα των προϊόντων και η ανάπτυξη της υπαίθρου συνολικά -γιατί εκεί είναι το κλειδί- αποτελούν στρατηγικούς στόχους και αυτούς, όπως έχω πει, θα τους υπηρετήσουμε. Και μέσα σε αυτούς τους στρατηγικούς στόχους εθνικό προϊόν είναι το λάδι και γι' αυτό θα το στηρίξουμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Πρόεδρε, δεν υπάρχει διαδικασία του Κανονισμού για να μπορώ να σας δώσω το λόγο. Με ποια διαδικασία;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχω το δικαίωμα αυτό από το άρθρο που
διαβάσατε, αλλά δύο λόγια θα πω μόνο.
ΠΡΟΕΔΡΕΥΩΝ (Παναγιώτης Σγουρίδης): Εντάξει, κατά παραβίαση του
Κανονισμού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπάρχει παραβίαση, κύριε Πρόεδρε, και το ξέρετε.
ΠΡΟΕΔΡΕΥΩΝ (Παναγιώτης Σγουρίδης): Κατά παραβίαση του Κανονισμού,
κύριε Πρόεδρε.
Ορίστε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάνω χρήση του δικαιώματός μου πολύ
περιορισμένα.
Κύριε Υπουργέ, εγώ δεν αμφιβάλλω για τις καλές σας προθέσεις, αλλα
αμφιβάλλω για την αποτελεσματικότητα της πολιτικής σας.
Εάν είστε ευχαριστημένος για την πορεία των γεωργικών θεμάτων, θα πει ότι είστε εκτός πραγματικότητας. Είμαι βέβαιος ότι γνωρίζετε πόσο βαθιά κρίση περνά ο 'Ελληνας αγρότης σήμερα και κατ' εξοχήν ο ελαιοπαραγωγός. Και δεν θέλω να πιστέψω ότι ζείτε στο δικό σας κόσμο, διότι πράγματι επικοινωνείτε και είναι προς τιμή σας το ότι σήμερα παρίσταστε -και εγώ συμφωνώ με τον κύριο Πρόεδρο- διότι δεν μας έχουν συνηθίσει οι Υπουργοί
στις επερωτήσεις ν έρχονται αυτοπροσώπως.
Υπάρχει μεγάλο πρόβλημα, κύριε Υπουργέ. Εγώ δεν θα μπω σε λεπτομέρειες, κύριε Πρόεδρε. Εάν εζήτησα να δευτερολογήσω το κάνω διότι δεν μου απαντήσατε στο ερώτημα που σας έθεσα. Θα βάλετε επιτέλους τάξη στην απάτη που γίνεται με την επιδότηση ή δεν θα βάλετε;
'Η το κόμμα σας δεσμεύει να κρατήσετε αυτήν την κατάσταση που είναι
ηθικά και πολιτικά απαράδεκτη;
Διότι, κύριε Πρόεδρε, μπορεί να βελτιωθεί το καθεστώς και να πηγαίνουν κατευθείαν στους λογαριασμούς των ελαιοπαραγωγών οι επιδοτήσεις, δεν αλλάζει όμως το πρόβλημα. 'Οταν η παραγωγή είναι ψεύτικη, όταν έχει γίνει απάτη την οποία στηρίζει το κράτος, στηρίζει το κόμμα, δεν ωφελείται σε τίποτα ο αδικούμενος αγρότης, ο τίμιος αγρότης από την αλλαγή του συστήματος.
Σας κάνω πραγματικά έκκληση. Βάλτε επιτέλους το μαχαίρι στο κόκκαλο. Πατάξτε τη διαφθορά.
Για τους αγροτικούς συνεταιρισμούς εγώ δέχομαι, κύριε Πρόεδρε, ότι είναι σωστό το ενιαίο ψηφοδέλτιο. Το υπεστήριζα σε όλη μου τη ζωή και το εφάρμοσα και ως πρώην Υπουργός και καλά κάνατε και το επαναφέρατε και ελπίζω να έχουμε μια ανανέωση των γεωργικών συνεταιρισμών και μια βελτίωση.
Εν τω μεταξύ,τι κάνετε με αυτούς που υπάρχουν; Μας λέτε ότι εσείς
δίνετε τα λεφτά για την επιδότηση. Ωραία, εγώ το δέχομαι, ότι το
Υπουργείο Γεωργίας ανταποκρίνεται. Αφού όμως τα λεφτά δεν φτάνουν στον παραγωγό, τι χρειάζεται να καυχάσθε; Δεν μπορείτε να καυχάσθε ότι τα
λεφτά δεν φτάνουν, διότι μεσολαβούν οι ενώσεις, τις οποίες εσείς δεν μπορείτε ή δεν θέλετε να ελέγξετε. Τι συμβαίνει επιτέλους εκεί;
Δεν είναι μόνο μια ένωση στα Χανιά, δεν είναι μόνο όλες οι ενώσεις των Χανιών. Το πρόβλημα που σας θέτω, κύριε Υπουργέ, είναι πανελλήνιο, ισχύει σε όλη την Ελλάδα. Τα πανωγραψίματα, οι απάτες γίνονται σε όλη την Ελλάδα. Δεν γίνονται μόνο σε ορισμένες περιφέρειες της Κρήτης.
Πρέπει να βάλετε τάξη και πρέπει ακόμη να βάλετε τάξη στους συνεταιρισμούς. Δεν μπορεί να είστε Πόντιος Πιλάτος και να νίπτετε τας χείρας σας, επειδή στείλατε τα λεφτά. Αν δεν πάνε στον αγρότη, τι ωφελεί; Αυτά ήθελα να πω, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να απαντήσετε τώρα ή να μιλήσει και ο κ. Νάκος; 'Εξι λεπτά έχει ο κ. Νάκος και θα έλεγα να κλείσετε μετά τη συζήτηση, όπως λέει και ο Κανονισμός. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εντάξει κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νάκο, έχετε το λόγο. ΑΘΑΝΑΣΙΟΣ ΝΑΚΟΣ: Τα έξι λεπτά που τα βρήκατε, κύριε Πρόεδρε; ΠΡΟΕΔΡΕΥΩΝ (Παναγιώτης Σγουρίδης): Επειδή το Προεδρείο έχει συνέχεια,
θα σας πω ότι οι συνάδελφοι Πρόεδροι πριν από εμένα έχουν σημειώσει ότι έχετε μιλήσει είκοσι πέντε λεπτά και σας μένουν έξι λεπτά για δευτερολογία.
ΑΘΑΝΑΣΙΟΣ ΝΑΚΟΣ: 'Αρα μου χαρίζετε και ένα λεπτό, απ' ό,τι κατάλαβα. ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νάκο, θα σας χαρίσω
ακόμη ένα λεπτό.
ΑΘΑΝΑΣΙΟΣ ΝΑΚΟΣ: Ευχαριστώ πάρα πολύ, είστε πάρα πολύ γενναιόδωρος. Πρώτα θα ήθελα να διευκρινίσω μια ανακρίβεια, την οποία είπε ο κύριος
Υπουργός. Το πρώτο νομοσχέδιο που ως νέος Βουλευτής μετά τις εκλογές του 1993 είδα, ήταν το νομοσχέδιο για τους γεωργικούς συνεταιρισμούς και την επαναφορά του κομματικού ψηφοδελτίου. Επί κυβερνήσεως Μητσοτάκη είχε καθιερωθεί το ενιαίο ψηφοδέλτιο. Ο κ. Μωραϊτης το πρώτο νομοσχέδιο που έφερε ήταν αυτό, δηλαδή η επαναφορά του κομματικού ψηφοδελτίου. Τώρα για πρώτη φορά έγιναν εκλογές με ενιαίο ψηφοδέλτιο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επανήλθαν στη δική μας πολιτική.
ΑΘΑΝΑΣΙΟΣ ΝΑΚΟΣ: Εμείς χαιρετίσαμε αυτήν την επαναφορά της δικής μας πολιτικής.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν την ψηφίσατε όμως.
ΑΘΑΝΑΣΙΟΣ ΝΑΚΟΣ: Δεν ψηφίσαμε το νομοσχέδιο. Δεν καταψηφίσαμε όμως το συγκεκριμένο άρθρο. Κάνετε πολύ μεγάλο λάθος. Επαναλαμβάνω ότι το συγκεκριμένο άρθρο δεν το καταψηφίσαμε. Το ψηφίσαμε, το αποδεχτήκαμε. Δεν έχω τώρα τα Πρακτικά για να σας το αποδείξω, αλλά επιφυλάσσομαι να σας τα φέρω.
ΠΡΟΕΔΡΕΥΩΝ (Παναγιώτης Σγουρίδης): Εν πάση περιπτώσει, ας μην
σταματάμε εδώ.
ΑΘΑΝΑΣΙΟΣ ΝΑΚΟΣ: Εκείνο με το οποίο δεν συμφωνούσαμε ήταν ότι η νέα νομοθετική ρύθμιση, παρ' ότι περιέχει προθέσεις για εξυγίανσης του αγροτοσυνεταιριστικού κινήματος αρκείται σε ευχές, θεσπίζοντας προϋποθέσεις και διαδικασίες που στην πραγματικότητα παραπέμπουν στις καλένδες για την εξυγίανση και την δημιουργία συγχρόνων οργανώσεων, ικανών να ανταπεξέλθουν στις ανάγκες των αγροτών.
Το σημαντικότερο μάλιστα είναι ότι οι σύγχρονοι τρόποι για την δημιουργία οργανωμένων συστημάτων αγροτικής εκμετάλλευσης -σας τα είπα προηγουμένως- όπως οι ομάδες παραγωγών, οι αγροτικές εταιρείες, οι κοινοπραξίες και άλλα ευέλικτα και αποδοτικά σχήματα, απουσιάζουν ακόμη 
και από τις προθέσεις ή δεν αποτυπώνονται στο νόμο, τον οποίο λέτε. Αρκείσθε λοιπόν στη διατήρηση των χρεοκοπημένων δομών που είναι οι
ενώσεις γεωργικών συνεταιρισμών.
Υπάρχει το εξής ερώτημα: Μπορεί μια μεγάλη κοινωνία αγροτών να δημιουργήσει ομάδα παραγωγών μόνη της ή πρέπει να ενταχθεί στην 'Ενωση Γεωργικών Συνεταιρισμών; Μπορούν οι ελαιοπαραγωγοί ή οι μισοί
ελαιοπαραγωγοί του Πηλίου να κάνουν μια ομάδα παραγωγών, να προσλάβουν μάναντζερ, να μπει σε όλη τη διαδικασία της παραγωγής, της μεταποίησης,
της τυποποίησης, της προώθησης του προϊόντος στις αγορές του εξωτερικού; Δεν μπορεί, κύριε Υπουργέ, από το νομοθετικό πλαίσιο το οποίο έχετε
θεσπίσει. Πρέπει να ενταχθεί στην Ενωση Γεωργικών Συνεταιρισμών, η οποία χρωστούσε εξήμισι δισεκατομμύρια δραχμές και η οποία αποκαταστάθηκε για να μην πω την άλλη έκφραση που έρχεται στο μυαλό μου, με την ανταλλαγή ενός οικοπέδου, το οποίο έχει αξία το πολύ οκτακόσια εκατομμύρια δραχμές και έτσι η κομματικά αρεστή διοίκηση ξαναρχίζει από το μηδέν για να συσσωρεύσει καινούρια χρέη στις πλάτες του 'Ελληνα φορολογούμενου.
Αυτά δεν είναι διαρθρωτικές μεταβολές, ούτε πρόοδος προς συστήματα τα οποία έχουν εφαρμόσει άλλες χώρες.
Αναφερθήκατε στην τυποποίηση, στην ποιότητα, σ'αυτές τις διαδικασίες που είναι απαραίτητες για να βρεθούν τα ελληνικά προϊόντα στα ράφια του εξωτερικού.
Τα στοιχεία από την 'Ενωση Εξαγωγέων -σας το έχω καταθέσει με ερώτηση- αλλά και τα στοιχεία που σας ανέφερα προηγουμένως από τις εισαγωγές ελαιολάδου στις Η.Π.Α. δείχνουν μείωση των εξαγωγών. Δεν δείχνουν αύξηση. Πού βρήκατε εσείς ότι υπάρχει αύξηση των εξαγωγών του ελαιολάδου; Είναι ή δεν είναι γεγονός ότι οι Ιταλοί έρχονται και παίρνουν χύμα το δικό μας λάδι, χύμα τις δικές μας τις ελιές; Τις αναμειγνύουν, τις επεξεργάζονται με άλλα ελαιόλαδα, ακόμα και από τρίτες χώρες και έχουν το 75% των εξαγωγών στις Η.Π.Α. και μονοπωλούν ουσιαστικά τις αγορές της Ευρώπης. Αυτή είναι μια πραγματικότητα. Προς αυτήν την πραγματικότητα πρέπει να στραφείτε. Σας ανέφερα παραδείγματα. Να σας πω και ένα άλλο. Δημοκρίτου 13. Πήγα πριν από λίγες μέρες και έψαχνα να βρω το βιολογικά προϊόντα. 'Εχει ανοίξει μια αλυσίδα καταστημάτων. Είναι ιδιωτική πρωτοβουλία. Προσπαθεί να τυποποιήσει, να βάλει τα βιολογικά, να έχει πιστοποιητικά. 'Ηταν μια προσπάθεια που ειλικρινά εμένα μου άρεσε, γιατί είδα επιτέλους κάτι να κινείται προς αυτήν την κατεύθυνση. 'Ομως, κινείται μόνο του. Ποια είναι η κυβερνητική φροντίδα και στοργή ούτως ώστε αυτές τις ευέλικτες μορφές και αυτά τα ευέλικτα σχήματα να τα σχηματοποιήσει, να τα καθοδηγήσει, να τους δώσει κίνητρα, να δημιουργήσει αυτές τις προϋποθέσεις, ώστε η συνολική διαχείριση από τη σπορά, την παραγωγή, την τυποποίηση, τη διαλογή, τη συσκευασία και την προώθηση να ενταχθεί μέσα σε ένα ολοκληρωμένο σύστημα προώθησης των ελληνικών προϊόντων; Διότι μέσα από αυτήν τη διαδικασία κάποιο ποσοστό από την εξωφρενική τιμή που σας διάβασα και υπάρχει σε φωτογραφία, των είκοσι τριών χιλιάδων δραχμών το λίτρο ή των πέντε χιλιάδων δραχμών το λίτρο ή των επτά χιλιάδων δραχμών το λίτρο, που έχουν τα ελαιόλαδα στο εξωτερικό, θα φθάσει στην τσέπη του 'Ελληνα παραγωγού.
Εάν δεν μπει ο παραγωγός στη διαδικασία αυτή, είναι προφανές ότι θα είναι έρμαιο των Ιταλών και των Ισπανών, οι οποίοι δεν κερδίζουν από την πρώτη. Δεν έχουν πρώτη ύλη, έχουν κακής ποιότητος λάδια. Κερδίζουν από την εμπορία. Και εμείς τους έχουμε αναθέσει -στην πραγματικότητα λόγω ανικανότητας της Κυβέρνησης και δεν κάνουμε τίποτε προς αυτήν την κατεύθυνση- να εμπορευθούν το δικό μας λάδι, παίρνοντας αυτοί τη μερίδα
του λέοντος και πληρωνόμενος ο 'Ελληνας παραγωγός πεντακόσιες
πενήντα δραχμές.
Αυτές είναι οι προτάσεις τις οποίες δεν κατάλαβε ο κ.Σπυρόπουλος ο οποίος μάλιστα αναφέρθηκε και σε εθνικές επιδοτήσεις. Βάλτε κάποια φορά κάποιον που να ξέρει από γεωργικά θέματα, διότι φαντάζομαι πως δεν αρκεί η συμμετοχή σε μια επιχείρηση κρασιού για να αποκτήσει γνώση των δομών, των προβλημάτων και των αναγκαίων διαρθρωτικών αλλαγών που απαιτεί η ελληνική αγροτική οικονομία.
Σας είπαμε και κάτι άλλο, και τελειώνω, κύριε Πρόεδρε. Υπάρχει -στη δική μου περιοχή δεν υπάρχει και ζητώ από τους συναδέλφους να πουν που υπάρχει- επένδυση στην αγροτική παραγωγή; Υπάρχουν αγροτικοί δρόμοι που γίνονται καινούριοι; Συντηρούνται οι υφιστάμενοι, ούτως ώστε να μειωθεί το κόστος παραγωγής, έστω της συλλογής, έστω της μεταφοράς, των αγροτικών προϊόντων; Καμία επένδυση δεν γίνεται στον τομέα αυτό, όσον αφορά τα έργα τα οποία έμμεσα επιδρούν στη μείωση του κόστους της παραγωγής, δηλαδή τα εγγειοβελτιωτικά έργα.
Είδατε όλα αυτά τα χρόνια, τα είκοσι χρόνια, να υπάρχει επένδυση στον αγροτικό τομέα ή τα στοιχεία δείχνουν αποεπένδυση και ότι το συνολικά επενδεδυμένο κεφάλαιο βρίσκεται στα επίπεδα των αρχών της δεκαετίας του 1980.
Αυτές είναι οι αιτιάσεις μας, οι προτάσεις μας οι οποίες προκύπτουν 
έμμεσα ή άμεσα από τις αιτιάσεις μας και σε αυτά καλείστε να πάρετε θέση. Διότι το ζητούμενο είναι το αγροτικό εισόδημα. 'Ολα αυτά τα λέμε για να υπάρξει αγροτικό εισόδημα. Αγροτικό εισόδημα ικανοποιητικό υπάρχει όταν ο ελαιοπαραγωγός παίρνει πεντακόσιες πενήντα (550) δραχμές το κιλό; Κάτι πρέπει να κάνουμε για να αυξηθεί το εισόδημά του.
Εμείς καταθέτουμε τις προτάσεις μας, εσείς μένετε κολλημένοι στους
παλιούς μηχανισμούς, στον κομματισμό, διατηρείτε τις χρεoκοπημένες
Eνώσεις Γεωργικών Συνεταιρισμών, δεν έχετε βάλει ποτέ κανένα φυλακή. Βγάλατε από τη φυλακή αυτούς που θα έμεναν και ήταν η πρώτη επερώτηση που είχαμε κάνει μετά το 1993. Τα πρόστιμα της Νέας Δημοκρατίας τα σβήσατε και έτσι ούτε γάτα ούτε ζημιά. Καμία συστηματική διαδικασία ελέγχου ποινών και εν πάση περιπτώσει τάξη στην αγορά.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Απ'όσα είπατε, κύριε Νάκο,
ξέρετε ότι τα μισά αν όχι όλα δεν είναι ακριβή, μάλλον δεν ζείτε σε αυτήν τη χώρα. Διότι από το Α' Κοινοτικό Πλαίσιο Στήριξης, ακόμα και από τα ΜΟΠ, αλλά και από το Β' Κοινοτικό Πλαίσιο Στήριξης, σε αυτήν τη χώρα όλες οι κυβερνήσεις έχουν κάνει διακόσια φράγματα, λιμνοδεξαμενές και αρδευτικά έργα. 'Εχουμε τριπλασιάσει την αρδευόμενη γη. Μη λέμε ότι δεν έχει γίνει τίποτα σε αυτόν τον τόπο. Και βέβαια μέσα από το Γ' Κοινοτικό Πλαίσιο Στήριξης γνωρίζετε καλά ...
ΑΘΑΝΑΣΙΟΣ ΝΑΚΟΣ: Πέστε μας ένα στη Θεσσαλία.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μα, αυτό είναι ότι μιλάτε μονίμως ο καθένας για την περιοχή σας, αλλά δεν έχετε γενική θεώρηση του τι γίνεται στην Ελλάδα. Γνωρίζετε ότι σε λίγο δεν θα υπάρχει νησί που να μην έχει λιμνοδεξαμενή ή φράγμα;
ΝΙΚΟΛΑΟΣ ΧΑΤΖΗΜΙΧΑΛΗΣ: Το φράγμα του Λόφου, κύριε Νάκο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Απαντάει ο Θεσσαλός.
ΑΘΑΝΑΣΙΟΣ ΝΑΚΟΣ: Στη Μαγνησία ...
ΠΡΟΕΔΡΕΥΩΝ (Παναγιώτης Σγουρίδης): Είπατε Θεσσαλία, τώρα το μεταφέρατε στη Μαγνησία, μετά θα σας πουν κάτι στη Μαγνησία, θα πείτε κάτι άλλο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε συνάδελφε, θεωρώ όμως σοβαρή, έστω και αν δεν χρησιμοποιούσα τις ίδιες λέξεις, την παρατήρηση του κ. Μητσοτάκη. Δυστυχώς, όμως, για το λόγο που αναφέρατε, κύριε Πρόεδρε, δεν ήσαστε εδώ στην πρωτολογία μου, γιατί ανέφερα επτά μέτρα τα οποία πήραμε από το να βάλουμε ζυγιστικό μηχάνημα με κορδέλα, ταινία σε όλα τα ελαιουργεία μέχρι να θέσουμε αντικειμενικό σύστημα υπολογισμού, αλλά φυσικά δεν μπορούμε να πούμε εύκολα εάν οι 440.000 είναι προϊόν πραγματικής ή να είναι και ένα ποσοστό μικρό φυσικά -χάρις στα μέτρα περιορίστηκε -συμφωνώ, όμως, ότι οι έλεγχοι είναι ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα δικά σας όργανα τα ξέρουν πολύ καλά, κύριε Υπουργέ. Και οι παροικούντες στην Ιερουσαλήμ επίσης γνωρίζουν. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Παρ'όλα αυτά, όμως, πρέπει
να σας πω ότι δεν είναι έτσι. Ποινές επιβάλλουμε. Απλώς λόγω σειράς
αποφάσεων του Συμβουλίου της Επικρατείας δεν είναι εύκολο να κλείσεις μια επιχείρηση. Αλλά οι χρηματικές ποινές επιβάλλονται σε βαθμό που έχω βαρεθεί να υπογράφω κάθε ημέρα τέτοιες ποινές. Δεν είναι το σύστημα τόσο ελεύθερο, όσο μπορεί κανείς να νομίζει. Παρ'όλα αυτά με τα συγκεκριμένα επτά μέτρα που ανέφερα πιστεύουμε ότι ήδη φέτος λειτούργησε, δηλαδή για την περασμένη χρονιά και ήδη το 2001 θα ολοκληρωθεί ένα σύστημα ελέγχων, ώστε να επικρατήσει μια δικαιότερη κατανομή των όποιων δηλώσεων ή
αιτήσεων υποβάλλουν οι παραγωγοί.
Εγώ δεν είπα ότι από το λάδι έγινε κανείς πλούσιος, αν και τα
στοιχεία που ανέφερε ο κ. Λαμπρόπουλος και ο εκπρόσωπος του ΚΚΕ δείχνουν, ότι τουλάχιστον στο λάδι ανά κιλό -αν πάρουμε το κόστος παραγωγής- έχουμε ένα υψηλό ποσοστό κέρδους.
Εγώ έχω μπροστά μου κάποια στοιχεία τα οποία δείχνουν ότι πέρυσι καταβάλαμε και εισπράξανε οι παραγωγοί για το λάδι -εμπορική τιμή συν επιδοτήσεις- τετρακόσια ενενήντα έξι δισεκατομμύρια. Τριακόσια δώδεκα δισεκατομμύρια είναι η εμπορική τιμή με εξακόσιες δραχμές ανά κιλό. Δεν βάζω αν ήταν επτακόσιες ή οκτακόσιες δραχμές γιατί η τιμή
διαφοροποιείται. Ούτε το 1990 ήταν χίλιες διακόσιες δραχμές. 'Ηταν από οκτακόσιες πενήντα έως χίλιες εκατόν δεκατρείς και το 1996 ήταν χίλιες εκατόν πενήντα.
Εξήγησα ότι αυτοί οι κύκλοι στο λάδι δεν μπορεί να είναι ίδιοι όλες
τις χρονιές. Τη μία θα είναι επάνω και την άλλη κάτω. Και εφόσον η ποσότητα έχει τις διακυμάνσεις της, θα έχει τις διακυμάνσεις και η τιμή, πολύ περισσότερο όπου τα τελευταία χρόνια μετά την είσοδο της Ισπανίας και της Πορτογαλίας στην Ευρωπαϊκή 'Ενωση έχουν διαμορφωθεί νέες ισορροπίες, γιατί έχουμε συμμάχους, αλλά από την άλλη πλευρά δημιουργούνται τεράστιες ποσότητες τις οποίες πρέπει να λαμβάνουμε υπόψη.
Δίκαιο μάλιστα είχε κάποιος συνάδελφος από τη Νέα Δημοκρατία που

είπε, ότι αυτή η στιγμή είναι μια καλή στιγμή διότι πραγματικά δεν έχει μπει στην αγορά το ισπανικό λάδι και η Ιταλία έχει καθίζηση των ποσοτήτων της.
Τέλος, επειδή δεν μπορώ να απαντήσω σε όλα όσα θέσατε αυτήν τη
στιγμή, πρέπει να πω ότι η Ελαιουργική δεν είναι κρατικός φορέας. Είναι μια συνεταιριστική οργάνωση.
Δεν μπορεί το κράτος να πει τι θα γίνει. 'Εμμεσα και αυτό μέσα από το νέο νόμο για τους συνεταιρισμούς φυσικά δίνουμε τις κατευθύνσεις.
Από την άλλη όμως πλευρά ξαναλέω ότι το κράτος δεν είναι έμπορος. Το κράτος μπορεί να ασχοληθεί με το κόστος εισροών και τις επιδοτήσεις, να βρει τους πόρους, να κατευθύνει και να δώσει μέσα από τις στρατηγικές του τις όποιες πολιτικές κατευθύνσεις.
Κλείνοντας θα ήθελα να σας πω, επειδή αναφέρατε και εσείς κάποιο μαγαζί της Αθήνας, ότι και τα δικά μου δώρα στους συναδέλφους μου Υπουργούς Γεωργίας ήταν λάδι και κρασί. Δεν ήταν ασημικά. Και τα προσωπικά μου δώρα, αυτά που εγώ πλήρωσα για να στείλω στους φίλους μου ήταν λάδι.
Επομένως αναγνωρίζουμε ότι έχουμε δύο βασικά προϊόντα που είναι στη 
διατροφική αλυσίδα, για τα οποία πράγματι όλοι πρέπει να φροντίσουμε. Γιατί το κλειδί είναι η ποιότητα. Μόνο με την ποιότητα θα μπούμε εμείς η
μικρή χώρα στις μεγάλες αγορές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το καλό είναι ότι έχουμε ποιότητα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Εχουμε ποιότητα και αυτό
είναι που θα στηρίξουμε τα επόμενα χρόνια.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης):Κύριοι συνάδελφοι, ολοκληρώθηκε η
συζήτηση της υπ' αριθμ. 26/17.11.2000 επερώτησης των Βουλευτών της Νέας Δημοκρατίας κυρίων Ε. Μπασιάκου, Γ. Δεικτάκη, Ε. Παπανικολάου, Π. Σκανδαλάκη, Α. Χειμάρα, Ι. Κεφαλογιάννη, Ν. Γκελεστάθη και των λοιπών σαράντα πέντε εν συνόλω, συναδέλφων προς τον Υπουργό Γεωργίας, σχετικά με την πολιτική της Κυβέρνησης στον τομέα της ελαιοπαραγωγής.
Κύριοι συνάδελφοι, έχουν διανεμηθεί τα Πρακτικά της Πέμπτης
14.12.2000 και Παρασκευής 15.12.2000 και ερωτάται το Σώμα εάν
επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης
14.12.2000 και Παρασκευής 15.12.2000 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.55' λύεται η συνεδρίαση για
αύριο Τρίτη 9 Ιανουαρίου 2001 με αντικείμενο εργασιών του Σώματος: νομοθετική εργασία σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

