ΣΥΝΕΔΡΙΑΣΗ 30-11-1999
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΗ'
Τρίτη 30 Νοεμβρίου 1999
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών,  
2. Αίτηση Εισαγγελικής Αρχής. Ο Υπουργός Δικαιοσύνης διαβίβασε στη Βουλή αιτηση της εισαγγελικής αρχής για την άρση της ασυλίας του Βουλευτή κ. Β. Κεδίκογλου,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών,  
2) Απαντήσεις Υπουργών σε ερωτήσεις Βουλευτών,  
3) Ανακοίνωση του δελτίου επικαίρων ερωτήσεων της Τετάρτης 1.12.1999,  
4) Συζήτηση αναφορών και ερωτήσεων: α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη συμμετοχή του Σώματος των Ελεγκτών Επιθεωρητών στη διαδικασία ελέγχου των υπηρεσιών πολεοδομίας των σεισμοπλήκτων περιοχών,  
β) Προς τον Υπουργό Εθνικής Παιδείας και Θρησκευμάτων: Ι) σχετικά με την καταλληλότητα του κτιρίου στο οποίο στεγάζονται το Γυμνάσιο Λύκειο στη Λίμνη Εύβοιας,  
ΙΙ) σχετικά με τη λήψη μέτρων για την εύρυθμη λετιουργία των σχολείων της Λήμνου.
ΙΙΙ) σχετικά με την καθυστέρηση τοποθέτησης επιλεγέντων προϊσταμένων σε κενές θέσεις Γραφείων Διευθύνσεων Δευτεροβάθμιας Εκπαίδευσης,  
γ) Προς τον Υπουργό Ανάπτυξης, σχετικά με την καθυστέρηση έναρξης των έργων στο Πλατυγιαλό Αστακού Αιτωλοακαρνανίας από την εταιρεία ΚΙΑ ΤΕRΜΙΝΑL ΑΕ ASTAKOS,  
δ) Προς τον Υπουργό Γεωργίας σχετικά με τη λήψη μέτρων στήριξης του εισοδήματος των ελαιοπαραγωγών της Μεσσηνίας,   Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης:"Απελευθέρωση της αγοράς ηλεκτρικής ενέργειας-ρύθμιση θεμάτων ενεργιακής πολιτικής και λοιοπές διατάξεις",  
2. Ψήφιση του σχεδίου νμου του Υπουργείου Ανάπτυξης:"Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Σουρινάμ για την οικονομική, επιστημονική και τεχνολογική συνεργασία,    3. Κατάθεση σχεδίου νόμου: Οι Υπουργοί Ανάπτυξης, Εθνικής Οικονομίας και Οικονομικών κατέθεσαν σχέδιο νόμου:"Κύρωση α) της από 16.11.1999 Σύμβασης μεταξύ του Ελληνικoύ Δημοσίου και της αναδόχου Κοινοπραξίας του ν.98/1975, όπως αυτός ισχύει μέχρι σήμερα β) της από 23.11.1999 σύμβασης μεταξύ του Ελληνικού Δημοσίου και της ΚΑΒΑΛΑ ΟΙΛ Ανώνυμη Εταιρεία και των παραρτημάτων 1 και 2 αυτής και άλλες διατάξεις",  
4. Κατάθεση πρότασης νόμου: Η Βουλευτής του Συνασπισμού της Αριστεράς και της Προόδου κ. Μ. Δαμανάκη κατέθεσε πρόταση νόμου:"Αποτέφρωση νεκρών που ενσυνείδητα το έχουν επιλέξει",  
ΟΜΙΛΗΤΕΣ 
Α. Επί των επικαίρων ερωτήσεων.
ΑΝΘΟΠΟΥΛΟΣ Ι.,  
ΑΡΑΠΗ-ΚΑΡΑΓΙΑΝΝΗ Β.,   
ΖΑΦΕΙΡΟΠΟΥΛΟΣ Ι.,   
ΚΑΡΑΚΩΣΤΑΣ Ι.,   
ΠΑΠΑΝΙΚΟΛΑΟΥ Ε.,   
ΠΙΠΕΡΓΙΑΣ Δ.,   
ΣΙΟΥΦΑΣ Δ.,   
ΣΚΟΠΕΛΙΤΗΣ Σ.,  
ΤΖΑΝΗΣ Λ.,   
ΦΟΥΝΤΑΣ Π.,    
Β. Επί του σχεδίου νόμου του Υπουργείου Ανάπτυξης 
ΑΠΟΣΤΟΛΟΥ Ε.,  
ΒΕΖΔΡΕΒΑΝΗΣ Η.,   
ΒΕΝΙΖΕΛΟΣ Ε.,   
ΒΛΑΧΟΠΟΥΛΟΣ Η.,   
ΓΚΑΤΖΗΣ Ν.,   
ΘΕΟΔΩΡΟΥ Χ.,   
ΚΑΡΑΤΖΑΦΕΡΗΣ Γ.,   
ΚΑΨΗΣ Ι.,   
ΚΟΚΕΛΙΔΗΣ Θ.,   
ΜΑΝΤΕΛΗΣ Α.,    
ΠΑΠΑΓΕΩΡΓΟΠΟΥΛΟΣ Ε.,   
ΠΑΠΑΘΑΝΑΣΙΟΥ Χ.,   
ΠΑΠΑΦΙΛΙΠΠΟΥ Ν.,   
ΠΙΠΕΡΓΙΑΣ Δ.,  
ΡΟΚΟΣ Γ.,  
ΣΑΛΑΓΚΟΥΔΗΣ Γ.,   
ΣΠΥΡΙΟΥΝΗΣ Κ.,   
ΣΠΥΡΟΠΟΥΛΟΣ Ρ.,   
ΤΣΑΚΛΙΔΗΣ Ι.,   
ΤΣΙΑΡΤΣΙΩΝΗΣ Ν.,   
ΤΣΟΒΟΛΑΣ Δ.,   
ΦΟΥΣΑΣ Α.,   
ΧΕΙΜΑΡΑΣ Α.,  

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΛΗ'
Τρίτη 30 Νοεμβρίου 1997
---
Αθήνα, σήμερα στις 30 Νοεμβρίου 1999, ημέρα Τρίτη και ώρα 18.19', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθηνών, τα ακόλουθα: (TA ANAKOINΩΘΕΝΤΑ ΕΓΓΡΑΦΑ ΒΡΙΣΚΟΝΤΑΙ ΣΤΑ ΠΡΑΚΤΙΚΑ ΤΗΣ ΒΟΥΛΗΣ) ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, θα εκφωνηθεί το δελτίο επίκαιρων ερωτήσεων της Τετάρτης 1ης Δεκεμβρίου 1999.  Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ. 2&3 και 130 παρ. 2&3 Καν. Βουλής) 1. Η με αριθμό 332/14/29.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Διαμαντίδη προς τον κύριο Πρωθυπουργό, σχετικά με τη λήψη των αναγκαίων μέτρων για την καλύτερη εξυπηρέτηση των συνταξιούχων του  δημοσίου.
2. Η με αριθμό 319/29.11.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με το πλαίσιο λειτουργίας της Περιφέρειας, τη δημοσιοποίηση των στοιχείων που αφορούν τις αποφάσεις κλπ.
3. Η με αριθμό 330/29.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Τύπου και Μέσων Μαζικής Ενημέρωσης, σχετικά με την υλοποίηση των αποφάσεων του Εθνικού Συμβουλίου Ραδιοτηλεόρασης, που αφορούν κυρώσεις σε μεγάλους τηλεοπτικούς σταθμούς κλπ.
4. Η με αριθμό 328/13/29.11.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον κύριο Πρωθυπουργό, σχετικά με τα αποτελέσματα της εφαρμοζόμενης πολιτικής για την αντιμετώπιση του προβλήματος των ναρκωτικών κλπ.
5. Η με αριθμό 322/29.11.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Ανάπτυξης, σχετικά με τη λειτουργία της Επιτροπής Ανταγωνισμού κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2&3 Καν.  Βουλής) 1. Η με αριθμό 320/29.11.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τους Υπουργούς Εθνικής Οικονομίας, Γεωργίας, σχετικά με τη ρύθμιση του ζητήματος του ανατοκισμού των τόκων για δάνεια των τραπεζών κλπ.
2. Η με αριθμό 312/25.11.99 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικά με τη διαμόρφωση του νέου κανονισμού για το βαμβάκι κλπ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των ΑΝΑΦΟΡΩΝ ΚΑΙ ΕΡΩΤΗΣΕΩΝ Αναφορές και ερωτήσεις πρώτου κύκλου.
Αν δεν έχετε αντίρρηση, επειδή επείγεται ο κύριος Υπουργός, να προταθεί η δεύτερη κατά σειρά πρώτου κύκλου ερώτηση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθεί, λοιπόν, η δεύτερη με αριθμό 1991/342/22.9.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Δημητρίου Σιούφα, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη συμμετοχή του Σώματος Ελεγκτών-Επιθεωρητών στις διαδικασίες ελέγχου των υπηρεσιών πολεοδομίας των σεισμόπληκτων περιοχών κλπ.
Η ερώτηση του κ. Σιούφα έχει ως εξής: "Κατόπιν των τεράστιων καταστροφών που προκάλεσε ο φονικός σεισμός της 7ης Σεπτεμβρίου, των αδιαμφισβήτητων παρανομιών και αυθαιρεσιών σε ό,τι αφορά τη δόμηση και των πληροφοριών για ιδιαίτερα νοσηρά φαινόμενα (παρατυπίες, παρανομίες, καταστρατήγηση του νόμου κ.ά.) στη λειτουργία των υπηρεσιών πολεοδομίας, καλείται η Υπουργός Εσωτερικών, Δημόσιας Διοίκησης και Αποκέντρωσης: Πρώτον, να πληροφορήσει τη Βουλή, εάν το Σώμα Ελεγκτών-Επιθεωρητών Δημόσιας Διοίκησης συμμετέχει στις διαδικασίες ελέγχου στις σεισμόπληκτες περιοχές.
Εάν συμμετέχει, σε ποιες κατευθύνσεις στρέφονται οι έρευνες και ποιες συγκεκριμένα δραστηριότητες ανάπτυξε μέχρι τώρα. Εάν δεν συμμετέχει, σε ποιους λόγους οφείλεται η απουσία του και ποια μέτρα έχουν ληφθεί για τους υπεύθυνους μιας τέτοιας ουσιώδους και προκλητικής παράλειψης.  Δεύτερον, να καταθέσει τα πορίσματα των εκθέσεων που έχουν συνταχθεί από το Σώμα Ελεγκτών-Επιθεωρητών Δημόσιας Διοίκησης, τους ελέγχους που έχουν πραγματοποιηθεί στις υπηρεσίες πολεοδομίας της χώρας κατά τα τελευταία δύο χρόνια.
Τρίτον, να πληροφορήσει το Κοινοβούλιο για τα μέτρα που έλαβε -αν έλαβε- η Κυβέρνηση για την αντιμετώπιση παρανομιών, παρατυπιών, κατάχρησης εξουσίας και αυθαιρεσιών που έχουν εντοπιστεί, για τη απόδοση ευθυνών όπου υπάρχουν και προπάντων για την αποτροπή παρόμοιων φαινομένων στο μέλλον.
Ειδικότερα, μάλιστα, να πληροφορήσει το Κοινοβούλιο για τις περιπτώσεις πλημμελούς άσκησης των καθηκόντων δημοσίων λειτουργών και να αναφέρει σε πόσους και ποιους έχουν επιβληθεί οι επιβαλλόμενες από το νόμο κυρώσεις. Παράλληλα να εξηγήσει για ποιο λόγο παραμένουν ατιμώρητοι οι υπόλογοι για τις παραπάνω περιπτώσεις, ποιος προστατεύει ποιον και γιατί." Ο Υφυπουργός Εσωτερικών, Δημόσιας Διοίκησης και Αποκέντρωσης κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σχετικά με τα ερωτήματα του συναδέλφου, και παρά το γεγονός ότι ήδη έστω και εκπροθέσμως έχει αποσταλεί σχετική απάντηση, οι απαντήσεις από την πλευρά του Υπουργείου Εσωτερικών είναι οι εξής: Ως προς το πρώτο σκέλος της ερώτησής του: κατά τη διάρκεια των σεισμών εγκαταστάθηκε πενταμελές κλιμάκιο επιθεωρητών-ελεγκτών του Σώματος Ελεγκτών Επιθεωρητών Δημόσιας Διοίκησης στο χώρο του Κέντρου Ενημέρωσης-Υποστήριξης Σεισμοπλήκτων με αντικείμενο έρευνας την απλούστευση των γραφειοκρατικών διαδικασιών. 'Ηταν κάτι που το ζήτησε και το ίδιο το Σώμα Ελεγκτών Επιθεωρητών Δημόσιας Διοίκησης.
Δεύτερον: πέντε τετραμελή ή τριμελή, ανάλογα, κλιμάκια Επιθεωρητών-Ελεγκτών του Σώματος Ελεγκτών Δημόσιας Διοίκησης εγκαταστάθηκαν στους δήμους Αχαρνών, Περιστερίου, 'Ανω Λιοσίων, Πειραιά, Μεταμόρφωσης και Ελευσίνας, καθένα με χωρική αρμοδιότητα και σε άλλους όμορους δήμους, με αντικείμενο έρευνας την καταγραφή προβλημάτων που ανακύπτουν στις σεισμόπληκτες περιοχές, την τήρηση της νομιμότητας και διαφάνειας στις διαδικασίες αποκατάστασης των σεισμοπαθών και εξέτασης σχετικών καταγγελιών και την εισήγηση για συγκεκριμένες και άμεσης εφαρμογής λύσεις για την αποτελεσματική εφαρμογή των κυβερνητικών μέτρων.  'Οσον αφορά στη διενέργεια ελέγχων στις υπηρεσίες πολεοδομίας των σεισμόπληκτων περιοχών, όπου κατέρευσαν κτίρια ή άλλες υποδομές, οι σχετικοί φάκελοι έχουν ήδη παραδοθεί στον αρμόδιο εισαγγελέα για δικαστική διερεύνηση και για απόδοση ευθυνών εκεί όπου υπάρχουν και σε όποιους υπάρχουν.
Συνεπώς στη φάση αυτή το θέμα έχει περιέλθει στην αρμοδιότητα της δικαιοσύνης. 'Αλλωστε η ερώτηση του αγαπητού συναδέλφου κατατέθηκε μόλις δεκαπέντε ημέρες μετά τον καταστροφικό σεισμό  της 7ης Σεπτεμβρίου.  Αναφορικά με τους ελέγχους που έχουν διενεργηθεί και με τα πορίσματα του Σώματος Ελεγκτών-Επιθεωρητών Δημόσιας Διοίκησης, τα καταθέτω για τα Πρακτικά και είναι στη διάθεση του αγαπητού συναδέλφου.
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λεωνίδας Τζανής καταθέτει για τα Πρακτικά τα σχετικά πορίσματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Εν ολίγοις θα πω ότι κατά το διάστημα 1998-1999 όλα τα σχετικά πορίσματα με τις διαπιστώσεις, τα συμπεράσματα και τις προτάσεις σε θεσμικό, οργανωτικό επίπεδο, ήδη έχουν διαβιβαστεί για υλοποίηση.  Σημειώνω δύο καινοτομίες, η πρώτη ότι παράλληλα με τη θεσμοθετημένη αρμοδιότητα του Σώματος για την εποπτεία της εφαρμογής των μέτρων και των προτάσεών του, ήδη με το ν.2738/99 άρθρο 24 ορίζεται ότι το αρμόδιο ή το εποπτεύον Υπουργείο ανάλογα έχει την ευθύνη της υλοποίησης των προτάσεων που περιέχονται στις εκθέσεις του Σώματος και, δεύτερον, ότι στο Υπουργείο Εσωτερικών έχει ήδη συσταθεί επιτροπή, η οποία εποπτεύει εκτός από την προώθηση για υλοποίηση των θεσμικών προτάσεων του Σώματος και την προώθηση και των αντίστοιχων προτάσεων του Συνηγόρου του Πολίτη.
Τέλος, σχετικά με το τρίτο σκέλος της ερώτησης του κυρίου συναδέλφου, η Κυβέρνηση παραπέμπει, όπως άλλωστε είναι φυσικό σε μία ευνομούμενη πολιτεία, όλα τα θέματα που έχουν να κάνουν με παραβάσεις ή με πράξεις, οι οποίες άπτονται ποινικών αδικημάτων, στη δικαιοσύνη, παράλληλα δε, κινούνται και οι πειθαρχικές διαδικασίες, όπως αυτές προβλέπονται από το νέο Υπαλληλικό Κώδικα.
ΠΡΟΕΔΡΕΥΩΝ (Παναγιώτης Ν. Κρητικός):  Ο κ. Σιούφας έχει το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η ερώτησή μου ήταν σαφής και συγκεκριμένη. Ρωτούσα το Υπουργείο αν συμμετέχουν στις διαδικασίες ελέγχου στις σεισμόπληκτες περιοχές, όχι για την εφαρμογή των κυβερνητικών μέτρων, όπως μας είπατε, αλλά γι'αυτό που πράγματι συνέβη εκεί από τους σεισμούς, όπου απεδείχθη ότι τα πάντα ήταν χάρτινα. Και δεν παρουσιάσατε κανένα τέτοιο σημείο συμμετοχής. Τα κείμενα που καταθέσατε ήδη και θα είναι στη διάθεση των συναδέλφων, αλλά και όσων ενδιαφέρονται, τα διάβασα με μεγάλη προσοχή, είναι περίπου δύο χιλιάδες σελίδες. Και γράφουν ενδιαφέροντα πράγματα οι επιθεωρητές. Με μόνη τη διαφορά ότι εκεί που απευθύνονται, απευθύνονται σε ώτα μη ακουόντων. Και επιβεβαιώνουν τις πληροφορίες μας  για παρανομίες, για παρατυπίες, για κατάχρηση εξουσίας, για αυθαιρεσίες. Εκείνο που αποδεικνύεται -και είναι το σημαντικότερο όλων- είναι ότι οι πολεοδομίες στερούνται στοιχειώδους υποδομής και ειδικευμένου προσωπικού. Και λειτουργούν, όπως γράφουν οι εκθέσεις, κατά τρόπο απαρχαιωμένο. Αλλά γι'αυτό δεν φταίνε οι ίδιες, αλλά η Κυβέρνηση, εσείς που κυβερνάτε δεκαεπτά χρόνια τον τόπο. Τώρα τι κάνετε; Μεταθέτετε τις αρμοδιότητες, μεταθέτετε τις ευθύνες και την ίδια ώρα λέτε ότι φταίνε οι δήμοι, οι πολεοδομίες των δήμων κλπ.
Τι προκύπτει από αυτά τα οποία έχω διαβάσει, κύριε Υπουργέ; Προκύπτει ότι υπάρχουν περιπτώσεις, όπου για να βγει μια άδεια πολεοδομίας χρειάστηκαν και επτά χρόνια, αλλά και άλλες άδειες που βγήκαν μέσα σε μια μέρα. Διατάχθηκαν ΕΔΕ, οι οποίες ή κατέληξαν στα συρτάρια ή έβγαλαν αποτελέσματα που δεν εκτελέστηκαν ή κατέληξαν σε ορισμένες περιπτώσεις σε ασήμαντες πειθαρχικές ευθύνες.
Πού είναι το πρόβλημα; Το πρόβλημα δεν είναι σε εσάς, είναι στο ΥΠΕΧΩΔΕ. Και από εκεί προκύπτει τι; Και γιατί γίνεται όλο αυτό το αλαλούμ; Προκύπτει ότι ισχύουν περισσότερα του ενός προεδρικά διατάγματα και γι'αυτό δημιουργείται η σύγχυση. Παρατηρείται μεγάλη καθυστέρηση στις απαντήσεις που πρέπει να λαμβάνουν οι δήμοι και τα πολεοδομικά γραφεία.  Ακόμη, πολύ σημαντικό είναι ότι σήμερα το 1999 δεν έχουν προσαρμοστεί τα προεδρικά διατάγματα στο ΓΟΚ του 1985 και λειτουργεί το προεδρικό διάταγμα με το ΓΟΚ του 1973. Και ευθέως τονίζεται ότι υπάρχει έλλειψη πολιτικής βούλησης για εφαρμογή των νόμων. Χορηγούνται βεβαιώσεις για ιδιοκτήτες αυθαιρέτων με βάση διοικητική οδηγία του ΥΠΕΧΩΔΕ. Είναι η περίφημη εγκύκλιος Λαλιώτη 8578 προς τους νομάρχες του λεκανοπεδίου Αττικής και στο τέλος, ορισμένοι από αυτούς και μάλιστα, επιλεκτικά, σύρονται στα δικαστήρια.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Τέλος, αναφέρεται η σύνδεση αυθαιρέτων με δίκτυα κοινής ωφελείας σε μία από αυτές τις εκθέσεις των ελεγκτών κατόπιν προφορικών συμφωνιών με το γραφείο του Υπουργού ΠΕ.ΧΩ.Δ.Ε. και τονίζεται ότι οι σχετικές διοικητικές πράξεις είναι παράνομες και ανυπόστατες.
Τελειώνω, κύριε Πρόεδρε, λέγοντας τούτο.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε, γιατί έχετε υπερβεί το χρόνο σας κατά 50%.
ΔΗΜΗΤΡΙΟΣ ΣΙΟΥΦΑΣ: Από αυτό προκύπτει ότι ο μόνιμος Υπουργός ΠΕ.ΧΩ.Δ.Ε. φροντίζει από τη μία μεριά να μεταθέτει την ευθύνη, αλλά και να παρακολουθεί την πραγματοποίηση της παρανομίας. Είναι και Πιλάτος και Καϊάφας συγχρόνως. Αλλά αυτά τα δύο δεν γίνονται. Αυτή η πολιτεία χτίζεται επί δεκαεπτά χρόνια, την επισημαίνουν οι ελεγκτές Δημόσιας Διοίκησης και εν τούτοις, όμως, η Κυβέρνηση και το Υ.ΠΕ.ΧΩ.Δ.Ε.  κοιμούνται ήσυχοι. Θα ξυπνήσει, όμως, κάποια στιγμή, κύριε Πρόεδρε, και το Υ.ΠΕ.ΧΩ.Δ.Ε. και η Κυβέρνηση από την οργή του κόσμου ή από τις κάλπες που θα στηθούν σύντομα.
ΠΡΟΕΔΡΕΥΩΝ (Παναγιώτης Ν. Κρητικός): Μεταξύ Θεσσαλών όχι τέτοιες κατηγορίες.
Ορίστε, κύριε Υφυπουργέ, έχετε το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν μη τι άλλο ο κ. Σιούφας είναι αισιόδοξος. Η αισιοδοξία του βέβαια δεν συμβαδίζει με την πραγματικότητα. Αυτό είναι το δυσάρεστο για τον ίδιον και την παράταξή του. Εγώ εύχομαι να διατηρηθεί αυτή η αισιοδοξία, γιατί είναι αναγκαία προϋπόθεση για να έχουμε και μία ενδιαφέρουσα προεκλογική περίοδο. Πάντως, εμάς δεν μας προβληματίζουν οι εκλογές, κύριε Σιούφα, εάν εκεί παραπέμπετε.
ΔΗΜΗΤΡΙΟΣ ΣΙΟΥΦΑΣ: Με σας τα γκάλοπ, με μας ο λαός.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Την απάντηση θα την πάρετε σύντομα και φοβάμαι ότι θα είναι πικρό το ποτήρι.
Κύριε Πρόεδρε, η ερώτηση του κ. Σιούφα, ορισμένη κατά τον ίδιον, κατέληξε στο τέλος στο σκέλος της ανάπτυξής της να είναι διαφορετική από την ερώτηση για την οποία ήρθαμε να συζητήσουμε.
Διατυπώθηκε ένας "φιλιππικός" κατά του απόντος Υπουργού ΠΕ.ΧΩ.Δ.Ε. και επιτρέψτε μου αυτό να το χαρακτηρίσω κοινοβουλευτικά απαράδεκτο.  
ΔΗΜΗΤΡΙΟΣ ΣΙΟΥΦΑΣ: Οι εκθέσεις των ελεγκτών του Υπουργείου σας το λένε.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Σιούφα, μη διακόπτετε, εσάς δεν σας διέκοψε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Σιούφα, θα πρέπει να αντιληφθείτε ότι δεν είναι τυχαίο ότι τα τελευταία δεκαεπτά χρόνια αυτός ο τόπος κυβερνάται από το ΠΑ.ΣΟ.Κ. και για άλλα τέσσερα χρόνια θα κυβερνηθεί. Αυτό οφείλεται στο ότι ίσως δεν έχει αντιληφθεί η Νέα Δημοκρατία τι ενδιαφέρει τον ελληνικό λαό.
Δεν τον ενδιαφέρει τον ελληνικό λαό η μεμψιμοιρία. Ο τόπος έχει πάρει το δρόμο του, κάνει βήματα μπροστά, καλείστε ή να τα παρακολουθήσετε ή να μεμψιμοιρείτε. Εσείς επιλέγετε.
Η δεύτερη παρατήρησή μου τώρα. Ασφαλώς το Σώμα Ελεγκτών Επιθεωρητών Δημόσιας Διοίκησης δεν το έκανε η Κυβέρνηση ως θεσμό για να χειροκροτεί τα κυβερνητικά βήματα, αλλά το έκανε για να διαπιστώνει τα δυσάρεστα πράγματα στο χώρο της Δημόσιας Διοίκησης. Το ίδιο πράγμα και ο Συνήγορος του Πολίτη.
Το ερώτημα είναι: έχει η Κυβέρνηση την πολιτική βούληση, όπως το θέσατε, να αξιοποιεί αυτά τα πορίσματα; Και σας απαντώ ευθέως: τη βούλησή της αυτή η Κυβέρνηση την αποδεικνύει με την καθιέρωση, με το ν. 2738/99, της αρμοδιότητας του κάθε Υπουργείου να υλοποιεί τις προτάσεις και τις διαπιστώσεις του Σώματος. Και, δεύτερον, με τη σύσταση ειδικής επιτροπής στο Υπουργείο Εσωτερικών, η οποία εποπτεύει το σύνολο αυτών των προτάσεων και προωθεί τα αναγκαία θεσμικά μέτρα από πλευράς νομοθετικής. Πολύ ευχαρίστως κάποια στιγμή να συζητήσουμε γενικότερα, όχι όμως με τέτοιες γενικεύσεις οι οποίες, έχω την εντύπωση, ότι και το κυβερνητικό έργο αδικούν, αλλά και την αντιπολιτευτική ορολογία αποδυναμώνουν. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα για να συζητήσουμε την πρώτη με αριθμό 2602/12-10-99 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με την καταλληλότητα του κτιρίου στο οποίο στεγάζονται το Γυμνάσιο και το Λύκειο στη Λίμνη Ευβοίας.
Η ερώτηση του κ. Πιπεργιά έχει ως εξής: "Στη Λίμνη Ευβοίας το Γυμνάσιο και το Λύκειο της πόλης παρουσιάζει προβλήματα. Οι τοίχοι είναι γεμάτοι ρωγμές και γεμίζει με φόβο μαθητές, γονείς και εκπαιδευτικούς.
Το κτίριο πρέπει να ελεγχθεί για την καταλληλότητα του και αν κριθεί ακατάλληλο, να δρομολογηθεί η οικοδόμηση νέων διδακτηρίων.
Ερωτάται ο αρμόδιος Υπουργός: Πώς προτίθεται να ενεργήσει, προκειμένου να επιλυθεί το σοβαρό πρόβλημα που αντιμετωπίζουν μαθητές, γονείς και εκπαιδευτικοί στη Λίμνη Ευβοίας;" Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πιστεύω ότι η ταχύτητα με την οποία κινήθηκε ο αγαπητός συνάδελφος, για να υποβάλει την ερώτησή του αλλά και η ταχύτητα με την οποία αντέδρασε το Υπουργείο Παιδείας, προκειμένου να ανιχνεύσει την κατάσταση, αποδεικνύει ότι υπάρχει μια συνεργασία έστω και σε επίπεδο κοινοβουλευτικού ελέγχου μεταξύ Βουλής και Υπουργείου Παιδείας.
Επικοινωνήσαμε με το νομάρχη, ο οποίος είναι αρμόδιος να παρακολουθεί τις εργασίες της Τεχνικής Διεύθυνσης Ευβοίας. Σας διαβάζω την απάντησή του: "Από την πραγματογνωμοσύνη που διενεργήθηκε στο κτίριο του Γυμνασίου-Λυκείου Λίμνης διαπιστώθηκε ότι δεν παρουσιάζει αστοχία σε φέροντα στοιχεία.  Επομένως δεν προκύπτει άμεσος κίνδυνος για την ασφάλεια του κτιρίου".
'Ομως οι τεχνικές υπηρεσίες του Νομού Ευβοίας λένε ότι κρίνεται σκόπιμο να εκτελεστεί άμεσα γεωτεχνική έρευνα, για να προσδιοριστεί η στρωματογραφία του εδάφους και να διευκρινιστεί κατά πόσο ευθύνονται οι επικρατούσες γεωτεχνικές συνθήκες για τις ρηγματώσεις του κτιρίου.  Επιπλέον πρέπει να υπάρξει εξασφάλιση της συμπεριφοράς του κτιρίου στο μέλλον. Γι' αυτό αποφασίστηκε η σύνταξη σχετικής μελέτης για την αποκατάσταση των βλαβών και την οριστική λύση του προβλήματος.
Πιστεύω ότι αυτό για το οποίο μας διαβεβαίωσε ο νομάρχης θα γίνει πράξη.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 
ΔΗΜΗΤΡΙΟΣ ΠΙΠΕΡΓΙΑΣ: Πράγματι υπάρχει συνεργασία με το Υπουργείο Παιδείας αλλά όχι μόνο διά του κοινοβουελευτικού ελέγχου.
Πιστεύω ότι ο νομάρχης θα βάλει σε προτεραιότητα το έργο, αλλά το θέμα είναι ότι δεν έχει χρήματα. Δεν γίνεται να προγραμματίσεις και να εκτελέσεις έργο χωρίς χρήματα. Πρέπει να σας πω ότι το κτίριο έχει κατασκευαστεί σε μια πλαγιά και σε γήπεδο, που κατασκευάστηκε με αποχωματώσεις αλλά και με μπαζώματα. Ορισμένοι χώροι του κτιριακού συγκροτήματος είναι πάνω στα μπαζώματα. Σε αυτούς τους χώρους παρουσιάζεται και υποχώρηση των δαπέδων αλλά και ρωγμές στην τοιχοποιία.  Ο κύριος νομάρχης μπορεί να λέει ότι δεν υπάρχει άμεσος κίνδυνος.   'Ομως, δεν λέει ότι δεν υπάρχει κίνδυνος. Υπάρχει κίνδυνος, εφόσον οι ρωγμές στην τοιχοποιία είναι εμφανέστατες. Πρόσφατο έγγραφο από το Δήμο Ελυμνίων θέτει πάλι αυτό το ζήτημα. Βέβαια υπάρχει ανάγκη για εδαφολογικές μελέτες, αλλά υπάρχει ανάγκη ο έλεγχος του κτιρίου να γίνει από τον Οργανισμό Σχολικών Κτιρίων. Το λέω αυτό, διότι σε επίπεδο νομαρχίας συμβαίνει πολλές φορές ο ελέγχων να είναι και ελεγχόμενος. Εάν αυτός που έκανε την αυτοψία ήταν και ο εποπτεύων μηχανικός του έργου, καταλαβαίνετε ότι είναι ελέγχων και ελεγχόμενος.
Σε τέτοιες περιπτώσεις καλό είναι ο Οργανισμός Σχολικών Κτιρίων, που έχει μια εμπειρία σε τέτοια ζητήματα, να επιμελείται σχετικώς.
Πάντως σημασία έχει ο φέρων οργανισμός και το κτίριο να μην έχει ζημιές, αλλά σαφώς χρειάζεται άμεση παρέμβαση, ώστε να μην υπάρχει κίνδυνος για το κτίριο, για τα παιδιά, για τους εκπαιδευτικούς. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα να διαβεβαιώσω τον αγαπητό συνάδελφο ότι στις περιπτώσεις των ζημιών σχολικής στέγης στην περιφέρεια του λεκανοπεδίου Αττικής έχει προβλεφθεί το ποσό των πεντακοσίων εκατομμυρίων δραχμών, το οποίο έχει ενσωματωθεί στο ειδικό πακέτο για την αποκατάσταση των ζημιών που έχει καταρτίσει το Υπουργείο Εθνικής Οικονομίας.
ΔΗΜΗΤΡΙΟΣ ΠΙΠΕΡΓΙΑΣ: Είμαστε στην Εύβοια, κύριε Υπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ναι, εννοώ την Εύβοια και κάποια σχολεία της Βοιωτίας, όπου παρατηρήθηκαν ζημιές από το σεισμό αυτόν, προβλέφθηκε η κάλυψή τους με ένα κονδύλι της τάξεως των πεντακοσίων εκατομμυρίων δραχμών και έχει ενσωματωθεί στο ειδικό πακέτο από το Υπουργείο Εθνικής Οικονομίας.
'Αρα δεν υπάρχει θέμα χρηματικής κάλυψης των όποιων επισκευών απαιτηθούν, προκειμένου να αποκατασταθεί πλήρως η στατική ασφάλεια του σχολικού κτιρίου.
Τώρα ο ΟΣΚ ως γνωστό έχει μια συντρέχουσα αρμοδιότητα, την οποία απέκτησε με απόφαση του Υπουργού Παιδείας, λόγω της έκτακτης κατάστασης που προέκυψε μετά το σεισμό. Δεν υπάρχει πρόβλημα για τον ΟΣΚ αν γίνει και μια σχετική αίτηση από την πλευρά της νομαρχίας και θέλουν μια επικουρική αυτοψία από την πλευρά του οργανισμού να γίνει και αυτή. Δεν υπάρχει τέτοιο πρόβλημα. Ωστόσο έχουμε εμπιστοσύνη και στις τεχνικές υπηρεσίες της νομαρχίας, γιατί όπως αποδείχθηκε και στην πράξη, όλα τα σχολεία στην Αττική δεν μπόρεσε ο ΟΣΚ να τα ελέγξει και έτσι όλες οι νομαρχιακές και δημοτικές τεχνικές υπηρεσίες επιστρατεύθηκαν και τα αποτελέσματα ήταν πάρα πολύ καλά. Τώρα είμαστε σε καλή πορεία, όσον αφορά τη φάση της αποκατάστασης των ζημιών με επισκευές.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 34/5.10.99 αναφορά του Βουλευτή του Κομμουνιστικού Κόμματος Ελλάδας κ.  Σταύρου Σκοπελίτη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την εύρυθμη λειτουργία των σχολείων της Λήμνου.
Η αναφορά του κ. Σκοπελίτη σε περίληψη έχει ως εξής: "Υπόμνημα του Συλλόγου Δασκάλων και Νηπιαγωγών Λήμνου Ν. Λέσβου, για το ζήτημα της εύρυθμης λειτουργίας των σχολείων της Λήμνου: Συγκεκριμένα αναφέρεται στην έλλειψη εκπαιδευτικού προσωπικού σε όλα σχεδόν τα σχολεία της Λήμνου και, μάλιστα, όταν πρόκειται για ακριτικό νησί με ειδικές συνθήκες διαβίωσης και εκπαίδευσης. Γι' αυτό ζητά την κάλυψη όλων των κενών θέσεων διδακτικού προσωπικού στα σχολεία του νησιού.
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα να καταθέσω στα Πρακτικά έναν πίνακα με στοιχεία της 30.9.99 για το εκπαιδευτικό προσωπικό πρωτοβάθμιας εκπαίδευσης του Νομού Λέσβου και επίσης έναν πίνακα με τον αριθμό των αριθμών κατά τμήμα και τον αριθμό επίσης των τμημάτων των δημοτικών σχολείων και νηπιαγωγείων.
(Στο σημείο αυτό ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος καταθέτει για τα Πρακτικά τους προαναφερθέντες πίνακες, οι οποίοι έχουν ως εξής: (ΟΙ ΠΙΝΑΚΕΣ ΒΡΙΣΚΟΝΤΑΙ ΣΤΑ ΠΡΑΚΤΙΚΑ ΤΗΣ ΒΟΥΛΗΣ) 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Απ' αυτά τα στοιχεία προκύπτει ότι το εκπαιδευτικό προσωπικό που διδάσκει είναι υπέρ αρκετό για τις ανάγκες των δημοτικών σχολείων και νηπιαγωγείων του Νομού Λέσβου.
Το γεγονός ότι το εκπαιδευτικό προσωπικό πρωτοβάθμιας εκπαίδευσης υπεραρκεί, επιβεβαιώνεται και από τη σύγκριση των σχετικών στοιχείων του τρέχοντος σχολικού έτους 1999-2000 με τα στοιχεία του προηγούμενου σχολικού έτους, που τα σχολεία λειτούργησαν χωρίς προβλήματα.
Το αναφέρω αυτό, είναι ένας δικός μας πίνακας. Το 1998-1999 υπήρχαν στα δημοτικά σχολεία τετρακόσια τριάντα ένα τμήματα και πεντακόσιοι είκοσι οκτώ δάσκαλοι.  Φέτος υπάρχουν τετρακόσια τριάντα δύο τμήματα, δηλαδή ένα τμήμα παραπάνω και πεντακόσιοι είκοσι εννέα δάσκαλοι.
Τώρα αν θέλετε τις άλλες ειδικότητες, να σας τις πω. Για παράδειγμα της αγγλικής γλώσσας είκοσι πέντε ήταν πέρσι, είκοσι πέντε είναι φέτος, φυσικής αγωγής είκοσι πέντε ήταν πέρσι κι είκοσι οκτώ φέτος, μουσικής πέντε πέρσι, δέκα πέντε φέτος.
Στα νηπιαγωγεία είχαμε εκατόν είκοσι τμήματα και εκατόν είκοσι τέσσερις νηπιαγωγούς. Φέτος έχουμε εκατόν δέκα επτά τμήματα, κατά τρία λιγότερα και εκατόν τριάντα εννέα νηπιαγωγούς, δέκα πέντε παραπάνω, γιατί θα λειτουργήσουν μερικά και ως ολοήμερα.
Από τον πίνακα προκύπτει ότι δεν διαφοροποιείται ο αριθμός των τμημάτων. Οι εκπαιδευτικοί όχι μόνο είναι όσοι και κατά το προηγούμενο σχολικό έτος, αλλά σε κάποιες ειδικότητες, όπως γυμναστές, μουσικοί και νηπιαγωγοί, έχουν αυξηθεί. Επομένως δεν υπάρχει για μας έλλειψη διδακτικού προσωπικού πρωτοβάθμιας εκπαίδευσης, ωστόσο είναι αναγκασμένο το ΥΠΕΠΘ μετά τη σχετική ερώτησή σας να κινήσει τη διαδικασία ελέγχου του τρόπου με τον οποίον εφαρμόσθηκε η σχετική νομοθεσία, όσον αφορά την ανάπτυξη των τμημάτων του βασικού προγράμματος στα κανονικά δημοτικά σχολεία και νηπιαγωγεία του Νομού Λέσβου, προκειμένου να αποκατασταθεί η σωστή λειτουργία των σχολείων και να επιβληθούν κυρώσεις, εφόσον διαπιστωθούν παραλείψεις στην εφαρμογή του νόμου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Να το δείτε, κύριε Υφυπουργέ, γιατί πέρα και πάνω από τους αριθμούς που αναφέρατε σε διδακτικό προσωπικό, το πρόβλημα υπάρχει. Το πρόβλημα αυτό οδήγησε όπως γνωρίζετε καλά και στις αγωνιστικές κινητοποιήσεις που είχαμε των μαθητών και των γονιών τους στα μέσα του συγκεκριμένου μήνα.  Εκείνο που θέλω να πω, κύριε Υφυπουργέ, γενικά γύρω από τη Λήμνο -και γνωρίζετε πολύ καλά- είναι ότι η Λήμνος είναι ένα νησί με τεράστια προβλήματα και οι κάτοικοι κάνουν τεράστιες προσπάθειες για να επιβιώσουν σε αυτόν τον τόπο. Δεν πρέπει, λοιπόν, να αφήνουμε προβλήματα να χρονίζουν. Συνέχεια πρέπει να έχουμε στραμμένη την προσοχή μας, να αφουγκραζόμαστε τις αγωνίες των κατοίκων εκεί και να δίνουμε αμέσως λύσεις στα προβλήματά τους.
Επαναλαμβάνω ότι δεν είναι δυνατόν οι άνθρωποι εκεί να αγωνίζονται για προβλήματα που δεν υπάρχουν. Προβλήματα υπάρχουν, κύριε Υπουργέ, και σ'αυτά που αναφέρονται στη στέγαση των μαθητών στα σχολεία τα ίδια.  Προβλήματα υπάρχουν στο διδακτικό προσωπικό. Προβλήματα υπάρχουν στα προγράμματα.
Επαναλαμβάνω ότι δεν πρέπει σ'αυτές ιδιαίτερα τις περιοχές που οι κάτοικοι κάνουν πλείστες προσπάθειες να επιβιώσουν, σ'αυτές να μην αντιμετωπίζουμε τα προβλήματα. Δείτε το λοιπόν ξανά, γιατί τα προβλήματα είναι υπαρκτά και χρειάζονται άμεση αντιμετώπιση.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Εθνικής Παιδείας και Θρησκευμάτων έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, επαναλαμβάνω τη δήλωσή μου: Πρόβλημα για το Υπουργείο Παιδείας δεν υπάρχει. 'Εχει στείλει και έχει υπερκαλύψει τις ανάγκες. Εάν υπάρχει πρόβλημα ορθολογικής κατανομής σε επίπεδο Νομού Λέσβου του διδακτικού προσωπικού, αυτό είναι θέμα της Τοπικής Αυτοδιοίκησης και είναι θέμα της τοπικής διοίκησης. 'Αρα, απευθυνθείτε προς εκείνη την πλευρά.
Εγώ, όπως βλέπετε, για να σας ικανοποιήσω, επειδή υποβάλατε ερώτηση, θα στείλω άνθρωπο για να κάνει έλεγχο και να επιβληθούν κυρώσεις. Εάν άφησαν τη Λήμνο, γιατί μαζεύτηκαν κάποιοι ωραίοι τύποι στη Λέσβο και έκλεισαν κάποια σχολεία εκεί, αυτό θα το ελέγξουμε. Αλλά, στρέψτε προς τα εκεί τον έλεγχό σας και εσείς. Γιατί, σας ρωτώ: Πώς δικαιολογείται να έχουμε κενά, όταν τετρακόσια τριάντα ένα ήταν τα τμήματα πέρσι και πεντακόσιοι είκοσι οκτώ δάσκαλοι; Για να μην πω δηλαδή ότι και μόνο απ'αυτήν τη σύγκριση τμημάτων και δασκάλων σημαίνει ότι κάποιοι είναι παραπανίσιοι και τους αφήνουμε να είναι παραπανίσιοι. Μη μας ζητούν και άλλους από πάνω! Φέτος, τετρακόσια τριάντα δύο τα τμήματα, πεντακόσιοι είκοσι εννέα οι δάσκαλοι.  Πού είναι; Ρωτήστε και εσείς εκεί, ψάξτε, βρείτε τους.
Να πάμε τώρα και στις συνθήκες των σχολείων. Στην επαρχία, στην ύπαιθρο, έχουμε σχολεία τα οποία μένουν άδεια, αχρησιμοποίητα και μεταβάλλονται σε αίθουσες πολλαπλών χρήσεων, για μνημόσυνα και για τελετές των δήμων και των κοινοτήτων.
Να σας πω τώρα για την πυκνότητα του μαθητικού πληθυσμού στο Νομό  Λέσβου. Δεν υπάρχει τμήμα με τριάντα, δεν υπάρχει τμήμα με είκοσι εννέα.  Υπάρχει ένα τμήμα με είκοσι οκτώ παιδιά, δύο τμήματα με είκοσι επτά παιδιά, τέσσερα τμήματα με είκοσι έξι παιδιά. Το 15% των τμημάτων είναι από είκοσι ένα έως είκοσι οκτώ. Το 75% των τμημάτων είναι με δέκα έως είκοσι παιδιά και το 10% είναι με εννιά έως ένα παιδί.
Ξέρετε ότι έχουμε ένα σχολείο με ένα μαθητή; 'Ενα σχολείο, ένας μαθητής. 'Ενας δάσκαλος, ένας μαθητής. Κόστος μαθητή: πεντέμισι με έξι εκατομμύρια το χρόνο. Το καταλαβαίνετε αυτό; Και αυτό γιατί δεν συμμορφώνονται προς τις υποδείξεις του Υπουργείου Παιδείας. Να πληρώσουμε το κόστος της μεταφοράς, ώστε αυτό το ένα παιδί να ζήσει την ατμόσφαιρα ενός σχολείου, να πάει σε ένα σχολείο με τριάντα, σαράντα, πενήντα παιδιά, για να λειτουργήσει και το σχολείο ως ολοήμερο. Αφυπνήστε τους, εις βάρος των παιδιών λειτουργούν, αλλά δεν φτάνει η κεντρική εξουσία να τα ελέγχει όλα.  Γι'αυτό έχουμε αποκεντρώσει την εξουσία.
ΠΡΟΕΔΡΕΥΩΝ (Παναγιώτης Ν. Κρητικός): Επόμενη είναι η τέταρτη με αριθμό 2583/12.10.99 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση τοποθέτησης επιλεγέντων προϊσταμένων σε κενές θέσεις Γραφείων Διευθύνσεων Δευτεροβάθμιας Εκπαίδευσης.
Η ερώτηση της κυρίας Βουλευτού έχει ως εξής: "Οι εκπαιδευτικοί Δευτεροβάθμιας Εκπαίδευσης Στράνης Κωνσταντίνος, Θεοχάρης Χρήστος, Τσιάντη Βασιλική, Πατσούρας Παρασκευάς και Μπουγάς Κωνσταντίνος με την πράξη 29/99 του Ανωτάτου Οργάνου Επιλογής ΚΥΣΔΕ, επελέγησαν προκειμένου να καταλάβουν κενές θέσεις προϊσταμένων Γραφείων Διευθύνσεων σε διάφορες περιοχές. Ο κύριος Υπουργός Παιδείας, μετά από σοβαρή καθυστέρηση που ξεπέρασε κάποιο εύλογο χρονικό διάστημα αναμονής, επέδειξε επιλεκτική στάση υπογράφοντας για την τοποθέτηση των τριών πρώτων, αλλά όχι για τους κυρίους Πατσούρα και Μπουγά. Η στάση αυτή υπερβαίνει τα όρια της συνταγματικής νομιμότητας και διαμορφώνει ένα κλίμα αυταρχισμού, αυθαιρεσίας και σε μεγάλο βαθμό κατάλυσης του δημοκρατικού δικαιώματος.
Ερωτάται ο κύριος Υπουργός: -Γιατί καθυστέρησε η υπογραφή και εφαρμογή πράξεων του ΚΥΣΔΕ; -Γιατί η επιλεκτική συμπεριφορά υπογραφής που υποκρύπτει εύνοια προς κάποιους, οι οποίοι είναι ενδεχομένως πολιτικοί φίλοι και γιατί η πολιτική δίωξη για τους υπολοίπους; -Πώς δικαιολογείται η πράξη της επιλεκτικής και άνισης μεταχείρισης;" Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θαυμάζω την άνεση με την οποία κάποιοι αγαπητοί συνάδελφοι από την Αίθουσα καταφεύγουν σε χαρακτηρισμούς. Αυταρχική, αυθαίρετη, απολυταρχική η συμπεριφορά του Υπουργείου Παιδείας. Εάν ήταν τέτοια, πράγματι, δεν θα καθυστερούσε αυτή η διαδικασία, διότι έχει εκδοθεί απόφαση του Διοικητικού Εφετείου που την μπλοκάρει. Αν θέλαμε να παραβλέψουμε τη νομιμότητα, αν ήμασταν αυθαίρετοι, αυταρχικοί, τότε δεν θα υπολογίζαμε την ύπαρξη της εκκρεμοδικίας, διότι υπάρχει μία απόφαση του Διοικητικού Εφετείου Αθηνών που αφορά σε άλλον υποψήφιο, με την οποία ακυρώνονται οι εν λόγω πίνακες που αφορούν στους προϊσταμένους Διευθύνσεων και επομένως δεν μπορούμε εμείς να τοποθετήσουμε κάποιον άλλον, πριν τελεσιδικήσει αυτή η απόφαση. Αυτό το ξέρουν όλοι και κακώς σας πληροφορούν και σας εκθέτουν, διότι κάνετε την ερώτηση πριν ρωτήσετε το Υπουργείο Παιδείας τι συμβαίνει. Είναι σκόπιμη η καθυστέρηση, ή συμμόρφωση προς τη δικαστική απόφαση; Είναι συμμόρφωση προς τη δικαστική απόφαση. Μέχρις ότου τελεσιδικήσει, δεν μπορούμε να κάνουμε εμείς από ακυρώσιμο πλέον πίνακα επιλογής τοποθέτηση προϊσταμένου διεύθυνσης. Κάναμε όμως τοποθετήσεις προϊσταμένων γραφείων, διότι εκεί δεν είχαμε αυτήν την ακυρότητα.
Μην κατηγορείτε επομένως αδίκως το Υπουργείο Παιδείας, πριν εξετάσετε με μία επίσκεψη ή ένα τηλεφώνημα ποιος είναι ο λόγος της καθυστέρησης.  
ΠΡΟΕΔΡΕΥΩΝ (Παναγιώτης Ν. Κρητικός): Η κ. Βασιλική Αράπη-Καραγιάννη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε και κύριε Υπουργέ, εγώ δεν θα πάψω αυτές τις αδικίες να τις κυνηγάω, διότι και εγώ όταν ήταν να διοριστώ το 1974, είχαν πει στο Υπουργείο ότι έχασαν τα χαρτιά μου, λόγω του ότι η χούντα δεν ήθελε να με διορίσει. Γι' αυτό ακριβώς αυτές τις αδικίες τις κυνηγάω.
Η ερώτησή μου, κύριε Υπουργέ, εντοπίζει ακριβώς αυτό το θέμα, τη βαθιά κρίση που διέρχεται η παιδεία μας εξαιτίας της κατάργησης των θεσμών και αν θέλετε και της αλαζονείας του Υπουργείου. Είναι γνωστό ότι σύμφωνα με το ν. 398/95 η επιλογή προϊσταμένων Γραφείων και Διευθύνσεων Δευτεροβάθμιας Εκπαίδευσης γίνεται από ειδική επιτροπή που συγκροτεί ο κύριος Υπουργός και η οποία συντάσσει τον πίνακα των υποψηφίων κατά προτεραιότητα κλπ.
Εγώ, κύριε Υφυπουργέ, έκανα πάλι ερώτηση για τον κ. Κασκαμπά. 'Εκανε προσφυγή στο εφετείο. Ακυρώθηκε ο πίνακας των προϊσταμένων, όπου συμμετείχε εκείνος σε δέκα έως είκοσι περιφέρειες. Γνωρίζετε ότι εγώ έκανα πάλι την ερώτηση. Βάσει της απόφασης του εφετείου αναδιατάσσονται τα μόρια και αυξάνονται τα μόρια του κ. Κασκαμπά κατά δέκα, από είκοσι επτά σε τριάντα επτά και ο κύριος Πρωθυπουργός παρέλαβε την απόφαση για τον κ. Κασκαμπά με δικαστικό κλητήρα. 'Ωφειλε να ζητήσει από το συμβούλιο επιλογής προϊσταμένων την αναδιάταξη των μορίων, κύριε Υφυπουργέ. Και περίεργα τον στείλατε στο ΚΥΣΔΕ. Το ΚΥΣΔΕ τοποθέτησε πέντε προϊσταμένους, από τους οποίους τρεις έπιασαν δουλειά. 'Εχω και τις καταστάσεις εδώ και μπορώ να σας τις δώσω. Παρά το γεγονός ότι επέλεξε και τους πέντε, είναι, κύριε Υφυπουργέ, ενδεικτικό ότι η θέση του κ.  Μπουγά είναι κενή και έχετε βάλει αναπληρωτή προϊστάμενο, στερώντας του αυτήν τη θέση που δικαιούται βάσει των μορίων του και με βάση την επιλογή, που το Υπουργείο Παιδείας έκρινε.
'Αρα, κύριε Υφυπουργέ, οι διαδικασίες αυτές υποθάλπουν τη διαφθορά και τη συναλλαγή και είναι πρωτόγνωρες στην εκπαίδευση μετά τη Μεταπολίτευση. Και σας ανέφερα το δικό μου παράδειγμα, που δεν με είχε διορίσει η χούντα και έκανα αγώνα για να διοριστώ. Διορίστηκα με ειδικό ΦΕΚ από τον πρώτο Υπουργό Λούρο που ανέλαβε μετά τη Μεταπολίτευση.  Γι'αυτό και τα κυνηγάω όλα αυτά, κύριε Υφυπουργέ. Σας ευχαριστώ.  
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υφυπουργέ, έχετε το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν χρειάζεται να μας πει τη χρονολογία που έγινε αυτό το ατύχημα στο διορισμό της κ. Αράπη.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Την αυθαιρεσία κυνηγάω. Το ίδιο γίνεται και τώρα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αλλά δεν φταίει η σημερινή πολιτική ηγεσία, αν σέβεται τους νόμους και τις δικαστικές αποφάσεις. Αλλά η κ. Αράπη δεν μπορεί να καταλάβει ότι άλλο συμβαίνει όσον αφορά την τοποθέτηση των προϊσταμένων διεύθυνσης και άλλο όσον αφορά την τοποθέτηση των προϊσταμένων γραφείων. Είπαμε ότι η εκκρεμοδικία κωλύει προς το παρόν την ολοκλήρωση της διαδικασίας. Η διαδικασία θα προχωρήσει μετά την άρση της εκκρεμοδικίας.
Θα την παρακαλούσα να είναι φειδωλή και στους χαρακτηρισμούς της.  'Οταν όμως λέει μέσα στη Βουλή κάποια πράγματα, αυτά να είναι τα αληθή.  Γιατί χθες κατά τη συζήτηση της επερώτησης, κύριε Πρόεδρε, η κ.  Καραγιάννη κατήγγειλε το Υπουργείο Παιδείας για τα ολοήμερα σχολεία και πώς λειτουργούν αυτά και αναφέρθηκε στο 96ο Νηπιαγωγείο Αθηνών (Κάτω Πετραλώνων επί της οδού Κυριάδων). Σήμερα έστειλα έναν υπηρεσιακό παράγοντα του Υπουργείου Παιδείας, για να διαπιστώσει αν τα λεχθέντα και καταγγελθέντα από την κ. Αράπη είναι αληθή. Την ενημερώνω λοιπόν ότι δεν πρόκειται για ένα νηπιαγωγείο...
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Είσθε εκτός θέματος.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μη φωνάζετε! Να λέτε εδώ μέσα την αλήθεια και να μη συκοφαντείτε την Κυβέρνηση με αναληθή στοιχεία.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν ψεύδομαι. Πήγα εκεί και μου τα είπε η ίδια η κοπέλα. Εσείς ψεύδεσθε, κύριε Υφυπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν επιτρέπεται σε κοινοβουλευτικό...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, σας παρακαλώ, να κλείσει αυτό το θέμα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, σας παρακαλώ. Λέει ανεύθυνα ό,τι θέλει η κυρία αυτή. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Είναι εκτός θέματος, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): Κυρία Καραγιάννη, σας παρακαλώ. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το σχολείο δεν είναι ολοήμερο, δεν έχει εβδομήντα τρία παιδιά, έχει μόνο σαράντα επτά παιδιά και για τα σαράντα επτά παιδιά υπάρχουν δύο νηπιαγωγοί και στεγάζεται σε τέως δημοτικό σχολείο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κάνετε λάθος.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επιτέλους, σεβαστείτε και τους συναδέλφους και τους Υφυπουργούς και την αλήθεια εδώ μέσα.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Σέβομαι τον εαυτό μου και τους συναδέλφους.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν έχετε το δικαίωμα να λέτε ό,τι θέλετε και όπως θέλετε.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Εχετε καταντήσει αλαζόνας.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αυτό είναι συκοφαντία που κάνετε, αλλά περιορίζομαι σ'αυτήν την παρατήρηση αυτή τη φορά.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θα στείλω τον ...
ΠΡΟΕΔΡΕΥΩΝ (Παναγιώτης Ν. Κρητικός): Κυρία Καραγιάννη, σας παρακαλώ.
Για να είναι δίκαιο απέναντι όλων το Προεδρείο...
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ήρθα στην Αίθουσα για να ακούσω, αλλά δεν μπορώ να ακούσω. Φεύγω διαμαρτυρόμενος.
(Στο σημείο αυτό ο κ. Σπυριούνης αποχωρεί της Αιθούσης) ΠΡΟΕΔΡΕΥΩΝ (Παναγιώτης Ν. Κρητικός): Αφήστε, επιτέλους, να μιλήσει και το Προεδρείο.
Προχθές, κύριε Υφυπουργέ, παρετήρησα την κυρία συνάδελφο διότι ήταν και εκείνη εκτός θέματος. Το ίδιο κάνω και σε σας τώρα. Αναφέρετε θέμα που δεν περιλαμβάνεται στην ερώτηση. Θα παρακαλέσω να μη φέρνουμε θέματα τα οποία δεν είναι αντικείμενο της συζητήσεως.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Ηταν στην ερώτησή μου, κύριε Πρόεδρε; 
ΠΡΟΕΔΡΕΥΩΝ (Παναγιώτης Ν. Κρητικός): Παρατήρησα, όπως σας είπα, την κυρία συνάδελφο, για τον ίδιο λόγο, γιατί ήταν εκτός θέματος. Το ίδιο κάνετε και σεις τώρα. Θα παρακαλέσω...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν συνηθίζω να κάνω τέτοιες επεμβάσεις.
ΠΡΟΕΔΡΕΥΩΝ (Παναγιώτης Ν. Κρητικός): Το γνωρίζω αυτό, αλλά δεν χρειαζόταν ούτε τώρα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επειδή όμως προκλήθηκα πολύ από τη δήλωση της κ. Αράπη. Θα ήθελα να σεβαστεί το Κοινοβούλιο.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στις αναφορές και ερωτήσεις δευτέρου κύκλου.
Πρώτη είναι η με αριθμό 2107/28.9.99 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καρακώστα προς τον Υπουργό Ανάπτυξης, σχετικά με την καθυστέρηση έναρξης των έργων στον Πλατυγιαλό Αστακού Αιτωλοακαρνανίας από την εταιρεία "KIA TERMNINAL A.E. ASTAKOS".
Η ερώτηση του κ. Καρακώστα έχει ως εξής: "Ως γνωστόν η σύμβαση για το έργο του Πλατυγιαλού Αστακού Αιτωλοακαρνανίας μονογραφήθηκε σε πανηγυρική μάλιστα εκδήλωση στην Αθήνα την 27η Ιουλίου 1999, γεγονός που χαιρετήθηκε σαν έργο πνοής και ζωτικής σημασίας για το νομό.
Από τις κατ' ιδίαν συζητήσεις που είχαν διεξαχθεί στο Υπουργείο Ανάπτυξης σε διαδοχικές συσκέψεις επί παρουσία Βουλευτών και άλλων εκπροσώπων και παραγόντων του νομού, καθώς και εκπροσώπων της "KIA TERMINAL A.E. ASTAKOS" οι εργασίες του έργου θα άρχιζαν περί το μήνα Σεπτέμβριο ενεστώτος έτους.
Παρακολουθώντας από κοντά το θέμα διαπίστωσα ότι μέχρι τώρα δεν έχει γίνει καμία εναρκτήρια πράξη του έργου, πράγμα που με ανησυχεί, δεδομένου ότι είχε δημιουργηθεί η πεποίθηση και στο λαό της Αιτωλοακαρνανίας ότι το έργο αμέσως μετά τη λήξη του καλοκαιριού θα άρχιζε.
Κατόπιν αυτού ερωτάται ο κύριος Υπουργός: α) Γιατί καθυστερεί ακόμα η έναρξη του έργου; β) Προβλέπεται τούτο να αρχίσει τουλάχιστον εντός του μηνός Οκτωβρίου έτους 1999; Παρκαλώ, όπως έχω τις απαντήσεις σας επί του θιγομένου θέματος." Ο Υφυπουργός Ανάπτυξης κ. Ιωάννης Ζαφειρόπουλος έχει το λόγο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, είναι γνωστό το ενδιαφέρον και η ευαισθησία του κ. Καρακώστα για την προώθηση του θέματος της υλοποίησης της επένδυσης της παλιάς "ΝΑΒΙΠΕ" στον Αστακό της Αιτωλοακαρνανίας.
'Οπως γνωρίζετε, η "ΝΑΒΙΠΕ", θυγατρική της "ΕΤΒΑ", ιδρύθηκε και οργανώθηκε από την "ΕΤΒΑ" σαν βιομηχανική περιοχή και ως αρχικό σκοπό είχε τη συγκέντρωση εκεί μονάδων διάλυσης πλοίων. Πρέπει να σημειώσουμε ότι για πάρα πολλά χρόνια το επενδυτικό αυτό σχέδιο δεν ολοκληρώθηκε, δεν προχώρησε πέραν των αναγκαίων έργων υποδομής.
'Ηδη η "ΕΤΒΑ", σε μια προσπάθεια να προχωρήσει στην εξυγίανσή της και να απαλλαγεί από δραστηριότητες που δεν συμβιβάζονταν πλέον με τους νέους στόχους της, μέσα από διεθνή διαγωνισμό προχώρησε στην πώληση της "ΝΑΒΙΠΕ" στην κοινοπραξία "ASTAKOS TERMINAL".
Το Υπουργείο Ανάπτυξης με σύντονες προσπάθειες προώθησε αυτήν τη διαδικασία και επίσης έκρινε ως θετικό το αποτέλεσμα του διαγωνισμού, εκτιμώντας θετικά και τη σκοπιμότητα αλλά και τη βιωσιμότητα της πρότασης της κοινοπραξίας.
Με βάση αυτήν την πρόταση της κοινοπραξίας πρόκειται να δημιουργηθεί στο Πλατυγιάλι, ΒΕΠΕ, Βιομηχανική και Επιχειρηματική Περιοχή, με αξιοποίηση τόσο του λιμανιού όσο και του χερσαίου τμήματος με στόχο τη δημιουργία ενός σύγχρονου εμπορευματικού και διαμετακομιστικού κέντρου, το οποίο θα εξυπηρετείται από ένα σημαντικής, στρατηγικής, σημασίας λιμάνι.
Η πρόταση που υποβλήθηκε από την κοινοπραξία προς το Υπουργείο Ανάπτυξης περιλαμβάνει ένα σύνολο επενδυτικών πρωτοβουλιών ύψους περίπου σαράντα τεσσάρων δισεκατομμυρίων δραχμών και πιστεύουμε ότι αυτή η επένδυση θα δημιουργήσει νέες προϋποθέσεις ανάπτυξης στην Αιτωλοακαρνανία. Πράγματι, υπήρξε μία μικρή καθυστέρηση και τούτο οφείλεται στο γεγονός ότι η κοινοπραξία δεν έχει υποβάλει ακόμη το ολοκληρωμένο επιχειρηματικό της σχέδιο.
Εντός των προσεχών ημερών πρόκειται να υπογράψω απόφαση με την οποία θα εγκρίνεται η υπαγωγή της προτεινόμενης επένδυσης στον αναπτυξιακό νόμο και ταυτόχρονα θα εγκρίνεται το επιχειρηματικό σχέδιο της κοινοπραξίας. Μετά ταύτα πρόκειται να υποβληθεί η συγκεκριμένη πρόταση στην αρμόδια γνωμοδοτική επιτροπή του Υπουργείου Ανάπτυξης, για να εγκριθεί η υπαγωγή της επένδυσης στο ν. 2545/97.
Πρέπει να τονίσω, κύριε συνάδελφε, ότι η Κυβέρνηση παρακολουθεί εκ του σύνεγγυς την εξέλιξη αυτής της υπόθεσης και πιστεύουμε ότι πολύ σύντομα -το πιθανότερο είναι μέσα στις επόμενες τρεις, τέσσερις εβδομάδες- θα έχουν ολοκληρωθεί όλες οι διαδικασίες, ούτως ώστε η κοινοπραξία να προχωρήσει ακώλυτα στην υλοποίηση των επενδυτικών της σχεδίων.
Mέσα από την υλοποίηση αυτών των επενδυτικών σχεδίων θα δημιουργηθούν συνθήκες ουσιαστικής ανάπτυξης όχι μόνο για το Νομό Αιτωλοακαρνανίας αλλά και για την ευρύτερη περιοχή της δυτικής Ελλάδας.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο. 
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, πρέπει οπωσδήποτε να εξάρω τη συμβολή του Υφυπουργού κ. Ζαφειρόπουλου, γιατί από τότε που ανέλαβε τα καθήκοντά του λειτούργησε με πρωτοφανή, θα έλεγε κανείς, ταχύτητα.
Στις 11 Ιουλίου 1999 μας κάλεσε στο Υπουργείο Ανάπτυξης κι εκεί θέσαμε το θέμα επί τάπητος. Μέσα σε δεκαπέντε μέρες, ήτοι στις 27 Ιουλίου 1999, είχε υπογραφεί η σχετική σύμβαση και είχε τότε δηλωθεί ότι το έργο θα άρχιζε το Σεπτέμβριο. Πέρασε βέβαια ο Σεπτέμβριος και ο Οκτώβριος και φύγαμε οπωσδήποτε από τις προθεσμίες αυτές.
Βέβαια, είναι γνωστό το ενδιαφέρον σας και εσάς προσωπικώς και της Κυβέρνησης για το έργο αυτό, που είναι σημαντικής αξίας και σημασίας για την περιοχή, διότι πέραν του ότι είναι ένα σημαντικό έργο ανάπτυξης, δημιουργεί αμέσως περί τις πεντακόσιες θέσεις εργασίας, ενώ συνολικά θα δημιουργήσει δύο χιλιάδες θέσεις εργασίας.
Εκείνο όμως που θα ήθελα, κύριε Υπουργέ, να σας παρακαλέσω είναι να μας απαντήσετε, έστω στη δευτερολογία σας, πότε χρονικά θα αρχίσει αυτό το έργο, διότι μας ενδιαφέρει κυρίως αυτήν τη στιγμή η απασχόληση.
'Οπως γνωρίζετε πολύ καλά, η Αιτωλοακαρνανία μαστίζεται από μια σημαντική ανεργία και θα σας παρακαλούσα να το μεταφέρετε και στον κύριο Πρωθυπουργό και να επισπεύσετε όποιες διαδικασίες απαιτούνται, για να μπορέσουμε να φτάσουμε στην έναρξη του έργου.
Επαναλαμβάνω ότι εκτιμώ τις προσπάθειές σας, που είναι σημαντικές.  Παρακολουθώ από κοντά τις προσπάθειες που καταβάλλετε, αλλά θα θέλαμε οπωσδήποτε αυτό το έργο να αρχίσει προ του καινούριου χρόνου. Το περιμένουμε αυτό με μεγάλη αγωνία στο Νομό Αιτωλοακαρνανίας και θέλω να πιστεύω ότι και εσείς θα το επισπεύσετε.
Σας ευχαριστώ και θέλω να μου απαντήσετε στη δευτερολογία σας, αν πράγματι θα αρχίσει προ του καινούριου χρόνου.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε συνάδελφε, τόνισα και προηγούμενα ότι οι διαδικασίες αυτές είναι, ως ένα βαθμό, χρονοβόρες, δεδομένου ότι επιβάλλεται να ρυθμιστούν και ορισμένα ζητήματα που σχετίζονται με την ολοκλήρωση του Επιχειρησιακού Προγράμματος Βιομηχανίας, για να διακριβώσουμε το ύψος των κονδυλίων που υπάρχουν αυτήν τη στιγμή για τον τομέα των υποδομών.
'Ηδη στις επόμενες δύο εβδομάδες θα έχουν ολοκληρωθεί οι διαδικασίες για την έκδοση των κανονιστικών αποφάσεων, που σας τόνισα.
Στη συνέχεια, πιστεύω ότι ως το τέλος του Δεκεμβρίου θα έχει εγκριθεί και από τη γνωμοδοτική επιτροπή η ένταξη του επενδυτικού σχεδίου της Κοινοπραξίας στις ευεργητικές διατάξεις του ν.2545.
Το πότε ακριβώς θα αρχίσουν οι εργασίες υλοποίησης του έργου από την κοινοπραξία, δεν είμαι σε θέση αυτήν τη στιγμή να σας το διαβεβαιώσω. Αλλά υποθέτω ότι ευθύς αμέσως είναι δυνατόν να υπάρξει έναρξη των εργασιών υλοποίησης της επένδυσης.
'Οσον αφορά το θέμα που θίγετε, της απασχόλησης στην περιοχή της Αιτωλοακαρνανίας, το κριτήριο αυτό ήταν σημαντικό και για την επιλογή της κοινοπραξίας, αλλά και κατά την κατάρτιση της σύμβασης η Κυβέρνηση έλαβε όλες τις απαραίτητες πρόνοιες, ώστε να εξασφαλιστεί η κατά το δυνατόν μεγαλύτερη απασχόληση στην επένδυση που θα υλοποιηθεί.
Επίσης, θέλω να σας πληροφορήσω ότι οι διαδικασίες μεταξύ του Υπουργείου Ανάπτυξης και του Υπουργείου Εθνικής Οικονομίας για τη διευθέτηση της γεφύρωσης των κονδυλίων από το δεύτερο στο τρίτο Κοινοτικό Πλαίσιο Στήριξης ολοκληρώνονται, ούτως ώστε αυτό το έργο να μπορεί να υλοποιηθεί ακώλυτα και ταχύτατα στη διάρκεια της υλοποίησης του τρίτου Κοινοτικού Πλαισίου Στήριξης.
Tελειώνοντας σας λέω ότι μέσα στις επόμενες τρεις-τέσσερις εβδομάδες, θα έχουν ολοκληρωθεί όλες οι διοικητικές διαδικασίες, ούτως ώστε να μπορεί η κοινοπραξία να προχωρήσει ακώλυτα στην έναρξη των εργασιών της υλοποίησης-επένδυσης.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 2461/8.10.99 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Γεωργίας, σχετικά με τη λήψη μέτρων στήριξης του εισοδήματος των ελαιοπαραγωγών της Μεσσηνίας.
Η ερώτηση του κ. Παπανικολάου έχει ως εξής: "Μεγάλη αναστάτωση επικρατεί στις τάξεις του αγροτικού κόσμου της Μεσσηνίας από την επερχόμενη μεγάλη περικοπή της επιδοτήσεως για τους ελαιοπαραγωγούς. Περικοπή την οποία έχω προβλέψει και έχω καταθέσει την υπ' αριθμ. 1111/30.7.99 ερώτησή μου (θεωρώ δε απαράδεκτο ότι μέχρι σήμερα δεν έχω πάρει απάντηση).
Οι ελαιοπαραγωγοί της Μεσσηνίας καταλογίζουν βαριές ευθύνες στην Κυβέρνηση για την αδυναμία της να ελέγξει και περιορίσει τις παρατυπίες που έγιναν από ορισμένους παραγωγούς και σε ορισμένες άλλες περιοχές της χώρας.
Είναι απαράδεκτο να πληρώνουν οι ελαιοπαραγωγοί της Μεσσηνίας την έλλειψη ξεκάθαρης πολιτικής βούλησης και τους ανεπίτρεπτους συμβιβασμούς του παρασκηνίου, που οδηγούν την Κυβέρνηση σε αδυναμία διορθώσεως των κακώς κειμένων και πάταξη της διαφθοράς.
Ερωτάται ο αρμόδιος Υπουργός: 1. Στο χρόνο που απομένει θα αναλάβει στοιχειωδώς τις ευθύνες για να διορθώσει τα κακώς κείμενα στο χώρο του ελαιολάδου.
2. Πώς αντιμετωπίζει το ενδεχόμενο νέας μειώσεως του αγροτικού εισοδήματος των Μεσσηνίων από την πτώση της τιμής του λαδιού και πώς σκέπτεται να τους βοηθήσει;" Ο κύριος Υφυπουργός έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, κύριοι συνάδελφοι, έχω να πληροφορήσω τον κύριο συνάδελφο ότι το εισόδημα του ελαιοπαραγωγού όχι μόνο δεν πρόκειται να μειωθεί αλλά ενισχύεται, αφού την περίοδο 1998-1999 η συνολική επιδότηση του ελαιολάδου ανέρχεται σε εκατόν ογδόντα ένα δισεκατομμύρια, ενώ την προηγούμενη χρονιά ήταν εκατόν σαράντα ένα.  Συνεπώς σαράντα δισεκατομμύρια περισσότερο από την προηγούμενη χρονιά θα πάρουν οι ελαιοπαραγωγοί. Η τελική τιμή αναμένεται να διαμορφωθεί γύρω στις τριακόσιες πενήντα με τριακόσιες εξήντα δραχμές ενώ υπήρχαν προβλέψεις που μιλούσαν για εκατόν ογδόντα με διακόσιες δραχμές το κιλό. Σημαντικά υψηλότερη από την προηγούμενη χρονιά.
Για την περίοδο 1998-1999 το Υπουργείο Γεωργίας μετά από επεξεργασία των συνολικών στοιχείων, τα οποία υπέβαλαν οι παραγωγοί, κρίνει ότι πρέπει να θεωρηθούν ως ασυμβίβαστες οι δηλώσεις εκείνες οι οποίες υπερέβαιναν το διπλάσιο της ποσότητας της ελαιοκομικής ζώνης. Και θα θεωρηθούν συμβατοί όλοι μέχρι χίλια κιλά. Ανακοινώσαμε την προκαταβολή, που θα κυμανθεί στις 316 δραχμές. Επίσης θέλω να προσθέσω ότι έχουμε για την περίοδο 1998-1999 μέγιστη εγγυημένη ποσότητα τετρακόσιους είκοσι χιλιάδες τόνους και αυτή η ποσότητα που επιδοτείται, υπερβαίνει κατά πολύ το μέσο όρο της προηγούμενης δεκαετίας.
Για την περίοδο 1999-2000 το Υπουργείο Γεωργίας, μέχρι να δημιουργηθούν οι διεπαγγελματικές οργανώσεις στις περιφέρειες και η εθνική διεπαγγελματική οργάνωση ελαιολάδου, θα λάβει σειρά μέτρων διοικητικών με στόχο τον εξορθολογισμό του συστήματος μεταξύ περιοχών και παραγωγών. Με εισήγηση των περιφερειακών υπηρεσιών θα εγκρίνονται από το Υπουργείο Γεωργίας οι ζώνες με ενιαία κριτήρια για όλη τη χώρα. Και πάλι με τον κανονισμό 1973/99 της Ευρωπαϊκής 'Ενωσης από την περίοδο 1999-2000 θα εφαρμοστεί και ένας αντικειμενικός προσδιορισμός των αποδόσεων των ζωνών για τον έλεγχο των αποδόσεων, που θα εισηγούνται οι Νομαρχιακές Αυτοδιοικήσεις.
Με αυτά τα μέτρα που παίρνουμε ελπίζουμε να εξορθολογιστεί το σύστημα, γιατί σίγουρα υπάρχουν μερικές παρατυπίες που έχουν συμβεί. Το Υπουργείο προχωρεί με γρήγορους ρυθμούς στη σύνταξη ελαιοκομικού μητρώου, το οποίο θα συμβάλει σημαντικά στους ελέγχους για την ενίσχυση στην παραγωγή. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπανικολάου έχει το λόγο. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, αυτά που λέει ο κύριος Υπουργός τα έχουμε ακούσει πολλές φορές. Η αλήθεια είναι μία και μεταφέρω νωπή την αγανάκτηση και αγωνία του ελαιοπαραγωγών της Μεσσηνίας.
Χθες, συγκεκριμένα, πήγα σε πολλές περιοχές. Η τιμή του ελαιολάδου κυμαίνεται από πεντακόσιες μέχρι εξακόσιες δραχμές. 'Οταν αναφέρομαι στις εξακόσιες δραχμές, εννοώ το παρθένο ελαιόλαδο και πεντακόσιες δραχμές το κατωτέρας ποιότητας.
Η επιδότηση είναι πρωτόγνωρη αναφορικά με την καθυστέρηση. 'Εχει καθυστερήσει πάρα πολύ. Βέβαια οι αιτιάσεις της Κυβέρνησης είναι ότι φταίνε τα πανωγραψίματα. Αυτή είναι η ευθύνη της Κυβερνήσεως, αυτή είναι η διαφθορά, αυτή είναι η διαπλοκή. Να βρει τους "πανωγράφοντες" και να τους τιμωρήσει. Είναι αδικία μεγάλη "ο πέλεκυς να πέφτει επί δικαίων" και αδίκων. Και ενώ η Κυβέρνηση διά στόματος του κ. Ανωμερίτη που ευρισκόμενος το καλοκαίρι σε διαφόρους νομούς, της Πελοποννήσου μιλούσε για τετρακόσιες εβδομήντα τρεις δραχμές επιδότηση ανά κιλό, σήμερα έχουμε φθάσει στο σημείο να δίνεται επιδότηση διακόσιες ογδόντα πέντε συν, κατόπιν γενναιοδωρίας της Κυβερνήσεως, τριάντα δραχμές, που νομίζω ότι θα τις πάρει αργότερα σαν προκαταβολή, δηλαδή σύνολο τριακόσιες δεκαπέντε δραχμές. Αυτή είναι η αλήθεια.
Ο κύριος Υπουργός συνεχίζει πάλι αυτό το γνωστό τροπάριο, για να πείσει ποιους, δεν ξέρω και εγώ. Εκτός αν είναι η πολιτική της Κυβερνήσεως να καλύπτει τους "πανωγράφοντες", επειδή έδωσαν στον κύριο Σημίτη χρυσά μετάλλια στο πράσινο νησί σε πρόσφατη επίσκεψή του.
Αυτή όμως η πολιτική νομίζω ότι δημιουργεί και μεγεθύνει το μέγεθος της διαφθοράς και είναι πρωτόγνωρο να βλέπουμε σήμερα τους αγρότες μας να προσπαθούν να επιβιώσουν κάτω από δύσκολες συνθήκες, διότι σε όλα τα προϊόντα τους οι τιμές είναι εξευτελιστικές. Και θα ήθελα να αναφέρω ένα προσωπικό μου παράδειγμα.
'Εχω εκατό ελαιόδενδρα. Πριν από μια εβδομάδα έκανα τη συγκομιδή και έβγαλα εξακόσια δέκα κιλά λάδι. Κατόπιν των εξόδων που έκανα για τη συγκομιδή, προέκυψαν εκατόν είκοσι οκτώ χιλιάδες (128.000) δραχμές. Αν είναι δυνατόν να επιβιώσει ελαιοπαραγωγός με εκατόν είκοσι οκτώ χιλιάδες (128.000) δραχμές. Μπορεί ο Παπανικολάου, μπορεί και ο κ. Φουντάς, αλλά είναι αδιανόητο ο αγρότης, ο ελαιοπαραγωγός, να επιβιώσει με αυτό το ελάχιστο ποσό, το οποίο προκύπτει μετά την αφαίρεση των εξόδων από το ελαιόλαδο.
Παρακαλώ, κύριε Πρόεδρε, γνωρίζοντας την ευαισθησία σας και την αγάπη σας για τον Λακεδαίμονα και για τη Μεσσηνία, να ευαισθητοποιηθεί ο κύριος Υπουργός, που είναι από εκεί, και να υπάρξει επιτέλους πολιτική, για να μπορέσει να ζήσει ο αγρότης. Και να θυμηθούν κάποτε οι κύριοι της Κυβερνήσεως τα μεγαλόσχημα λόγια περί σπονδυλικής στήλης της αγροτιάς.  Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Με περάσατε κατά 50% στην παραγωγή του λαδιού, κύριε συνάδελφε.
Ο κύριος Υπουργός έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, επειδή μίλησε για τιμές στην αγορά ο κύριος συνάδελφος, θα ήθελα να του πω το εξής: Κύριε συνάδελφε, ξέρετε πάρα πολύ καλά ότι οι τιμές διαμορφώνονται ελεύθερα στην αγορά. Είναι οι νόμοι της αγοράς, τους οποίους και πιστεύετε από πολύ παλαιά.
Οι τιμές λοιπόν διαμορφώνονται ελεύθερα. Από εκεί και πέρα εγώ ομιλώ για τις επιδοτήσεις και είπαμε το ύψος των επιδοτήσεων που θα πάρουν οι παραγωγοί. Είπαμε ότι θα πάρουν τριακόσιες δεκαέξι (316) δραχμές τώρα ανά κιλό ως προκαταβολή, που αρχίζει να προκαταβάλλεται ανάλογα με το χρόνο υποβολής των δικαιολογητικών και τον απαραίτητο έλεγχο που γίνεται, και η εξόφληση θα γίνει τον Ιούνιο, όπως προβλέπεται από την Κ.Ο.Ελαιιολάδου.  Επειδή αναφέρατε για πανωγραψίματα και επειδή μιλήσατε για κάτι βραβεία στην Κρήτη κλπ., σας παρακαλώ να ελέγξετε και τη "γαλάζια", κατά σας, Μεσσηνία, για να δείτε και εκεί τι έχει γίνει.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν έγινε τίποτα.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Πιστεύουμε, κύριε Πρόεδρε, ότι με αυτόν τον τρόπο καλύπτουμε το εισόδημα του παραγωγού. Φέτος θα κάνουμε ελέγχους και του χρόνου θα εξορθολογίσουμε το σύστημα και δεν θα υπάρχουν τέτοιες καταστάσεις. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Παραλίγο να έχουμε -το έχω πει και άλλη φορά βέβαια- Mεσσηνιακό πόλεμο! 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Για το Θεό, όχι. Γιατί θα βρεθώ σε πολύ δύσκολη θέση, ως διαιτητής! Ολοκληρώθηκε η συζήτηση επί των αναφορών και ερωτήσεων.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Ανάπτυξης.
Συνέχιση της συζήτησης επί των άρθρων και του συνόλου του σχεδίου νόμου: "Απελευθέρωση της αγοράς ηλεκτρικής ενέργειας-ρύθμιση θεμάτων ενεργειακής πολιτικής και λοιπές διατάξεις".
Η συζήτηση θα συνεχιστεί κατά τη σημερινή συνεδρίαση.
Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Σουρινάμ για την οικονομική, επιστημονική και τεχνολογική συνεργασία".
'Εχει γίνει το νομοσχέδιο ομόφωνα δεκτό στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Ανάπτυξης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Σουρινάμ για την οικονομική, επιστημονική και τεχνολογική συνεργασία" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: (ΤΟ ΚΕΙΜΕΝΟ ΤΟΥ ΝΟΜΟΣΧΕΔΙΟΥ ΒΡΙΣΚΕΤΑΙ ΣΤΑ ΠΡΑΚΤΙΚΑ ΤΗΣ ΒΟΥΛΗΣ) 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του ως άνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Σωφρονιστικός Κώδικας".
Ερωτάται το Σώμα: Γίνεται δεκτό το νομοσχέδιο; 
ΝΙΚΟΛΑΟΣ ΓΚΑΤΖΗΣ: Κρατείται.
ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Προστασία δεδομένων προσωπικού χαρακτήρα στον τηλεπικοινωνιακό τομέα".
Ερωτάται το Σώμα: Γίνεται δεκτό το νομοσχέδιο; 
ΝΙΚΟΛΑΟΣ ΓΚΑΤΖΗΣ: Κρατείται.
ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης για την απλουστευμένη διαδικασία έκδοσης μεταξύ των Κρατών-Μελών της Ευρωπαϊκής 'Ενωσης".
Ερωτάται το Σώμα: Γίνεται δεκτό το νομοσχέδιο; 
ΝΙΚΟΛΑΟΣ ΓΚΑΤΖΗΣ: Κρατείται.
ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής 'Αμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Συμφώνου για την Πολυεθνική Ειρηνευτική Δύναμη Νοτιανατολικής Ευρώπης και του Προσθέτου Πρωτοκόλλου στο Σύμφωνο".  Ερωτάται το Σώμα: Γίνεται δεκτό το νομοσχέδιο; 
ΝΙΚΟΛΑΟΣ ΓΚΑΤΖΗΣ: Κρατείται.
ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής 'Αμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Αρμενίας".
Ερωτάται το Σώμα: Γίνεται δεκτό το νομοσχέδιο; 
ΝΙΚΟΛΑΟΣ ΓΚΑΤΖΗΣ: Κρατείται.
ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Ανάπτυξης: "Απελευθέρωση της αγοράς ηλεκτρικής ενέργειας - ρύθμιση θεμάτων ενεργειακής πολιτικής και λοιπές διατάξεις".
Το νομοσχέδιο έχει ψηφισθεί επί της αρχής και επί των άρθρων.  Απομένει να συζητηθούν οι τροπολογίες των κυρίων Υπουργών και οι εμπρόθεσμες των κυρίων συναδέλφων.
Ο Υπουργός Ανάπτυξης έχει δύο τροπολογίες. Ποία εκ των δύο θα συζητηθεί πρώτη, κύριε Υπουργέ; Θα συζητηθεί η τροπολογία με αριθμό 3374/208, που αφορά τη δυνατότητα χρησιμοποίησης υγραερίου ή φυσικού αερίου για την κίνηση αυτοκινήτων και ρύθμιση θεμάτων σχετικώς με τη ρύθμιση και λειτουργία πρατηρίων καυσίμων; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μάλιστα, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): Επί της τροπολογίας, λοιπόν, με αριθμό 3374/208 το λόγο έχει ο εισηγητής της Νέας Δημοκρατίας κ. Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, οπωσδήποτε έπρεπε η τροπολογία αυτή να έλθει πολύ πιο νωρίς. Και είναι γεγονός ότι το φυσικό αέριο έπρεπε να έχει χρησιμοποιηθεί στα αυτοκίνητα, διότι είναι ένα πιο οικολογικό, θα λέγαμε, καύσιμο και θα βοηθούσε στη μείωση των ρύπων.
Εδώ βέβαια θα ήθελα να αναφέρω -και λυπάμαι που δεν είναι εδώ ο Υπουργός Μεταφορών- ότι υπάρχει τεράστιο πρόβλημα όσον αφορά τους ρύπους από τα αυτοκίνητα, δεδομένου ότι τα καταλυτικά αυτοκίνητα που και με απόσυρση και, εν πάση περιπτώσει, με κίνητρα βοηθήσαμε να κυκλοφορήσουν στην Ελλάδα, δυστυχώς δεν ελέγχονται, όταν ξέρουμε ότι οι καταλύτες έχουν έναν ορισμένο χρόνο ζωής.
Από τότε που κυκλοφορούν τα καταλυτικά αυτοκίνητα, τα πρώτα τουλάχιστον, των δύο-τριών πρώτων ετών, θα έπρεπε να είχαν αλλάξει καταλύτες. Δυστυχώς αυτό δεν έγινε με άμεσο αποτέλεσμα στα κέντρα των πόλεων τουλάχιστον να έχουμε καρκινογόνους ρύπους, σε αναλογίες που υπερβαίνουν τα όρια εκείνα που η Ευρωπαϊκή 'Ενωση θέτει. Και είχα θέσει το θέμα και προτίθεμαι να επανέλθω και πάλι σ'αυτό. Το λέω με την ευκαιρία αυτής της τροπολογίας.
Εκείνο, όμως, που θα ήθελα να τονίσω στην τροπολογία είναι ότι εδώ ήδη είχαμε ένα μεγάλο πρόβλημα. Και έχουμε ένα μεγάλο πρόβλημα με τα πρατήρια εντός των πόλεων και ιδιαίτερα σε εκείνα που βρίσκονται κάτω από πολυκατοικίες. Βεβαίως αντιλαμβανόμαστε και τη χρησιμότητα τους να υπάρχουν εντός των πόλεων. Αλλά τα μέτρα ασφάλειας που πρέπει να λαμβάνονται είναι μεγάλα. Και τώρα εάν απλώς με αποφάσεις του Υπουργού δίνονται, χωρίς αντίστοιχα προεδρικά διατάγματα που να καθορίζουν ποιες ακριβώς είναι οι περιοχές, ποιες οι συνθήκες, ποιοι οι όροι με τους οποίους μπορεί ένα πρατήριο να φιλοξενήσει και αντίστοιχη δεξαμενή υγραερίου ή πεπιεσμένου φυσικού αερίου...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με προεδρικό διάταγμα. 
ΓΕΩΡΓΙΟΣ ΣΑΛΑΓΚΟΥΔΗΣ: Με προεδρικό διάταγμα, κύριε Υπουργέ, το πρόσεξα. Με προεδρικό διάταγμα καθορίζονται πρατήρια και όλα τα υπόλοιπα.  'Ομως, εκεί, πρατήρια καυσίμων λέει, τα "πάση φύσεως", δεν  αναφέρεται στα καύσιμα που ακολουθεί, αλλά πάση φύσεως σταθμών αυτοκινήτων. Και πίσω στο γ' της παραγράφου 2 -και δεν ξέρω γιατί λέγεται γ', δεν βλεπω τα α' και β'- αναφέρεται ότι με απόφαση του Υπουργού Μεταφορών και Επικοινωνιών καθορίζονται τα αρμόδια όργανα, οι όροι και οι προϋποθέσεις για τη χορήγηση αδειών ίδρυσης και λειτουργίας πρατηρίων πεπιεσμένου φυσικού αερίου για πιλοτικές εφαρμογές. Νομίζω ότι εδώ στη συγκεκριμένη περίπτωση με υπουργική απόφαση ορίζεται το πρατήριο του φυσικού αερίου, ενώ για τα άλλα καύσιμα ισχύουν τα προεδρικά διατάγματα που εκδίδουν τρεις Υπουργοί. Καθώς επίσης και στο πρώτο μέρος, όταν με αποφάσεις του Υπουργού Μεταφορών και Επικοινωνιών ρυθμίζονται οι τεχνικές προδιαγραφές του ειδικού εξοπλισμού του οποίου καθίσταται δυνατή η χρησιμοποίηση υγραερίου πεπιεσμένου αερίου ως εναλλακτικού καυσίμου για τα οχήματα και ακόμη και οι τεχνικές προδιαγραφές κατασκευής οχημάτων.
Εγώ θα ήθελα και αυτά να θεσπίζονται με προεδρικά διατάγματα και όχι με αποφάσεις μόνο του Υπουργού, για να έχουν μεγαλύτερο κύρος και φυσικά να προχωρήσουμε σε εφαρμογές τέτοιες, όταν ξέρουμε ότι στην Ελλάδα καταστρατηγούνται πάρα πολλές φορές. 'Οσο μεγαλύτερο κύρος μπορούμε να προσδώσουμε σε μια απόφασή μας, νομίζω ότι τόσο μεγαλύτερες πιθανότητες έχουμε για την εφαρμογή. Και είναι πάρα πολύ σημαντικό για την προστασία ζωών, τόσο των οδηγών των αυτοκινήτων όσο και στην περίπτωση των πρατηρίων και πολλών άλλων ανυπόπτων πολιτών που ζουν στις πόλεις.  
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κατ'αρχήν, θεωρούμε θετική αυτήν την πρόταση, από το γεγονός ότι επιτρέπει ένα φιλικό προς το περιβάλλον προϊόν, ένα καύσιμο, στην κίνηση των αυτοκινήτων.
'Ομως, κύριε Υπουργέ, ενώ φαίνεται λογική η πρόταση, δεν έχει συμπεριλάβει το νομοσχέδιο μία λεπτομερέστερη περιγραφή των όρων χρήσης των νέων καυσίμων. Εδώ έρχεται αποσπασματικά κλπ. και νομίζουμε ότι η χρήση αυτών των προϊόντων στην κίνηση ελλοχεύει πάρα πολλούς κινδύνους.  Επίσης, οι ίδιες ή και μεγαλύτερες επιφυλάξεις υπάρχουν και για την παράγραφο β' και γ' της τροπολογίας, που επιτρέπει αντίστοιχα πρατήρια καυσίμων. Κατά την άποψή μας θα πρέπει να νομοθετηθεί κανονισμός για όλα αυτά μετά από σύμφωνη γνώμη των τεχνικών, του Τεχνικού Επιμελητηρίου δηλαδή, και να συμπεριληφθεί σε ένα ενιαίο νομοσχέδιο και όχι αποσπασματικά με προεδρικά διατάγματα να μπαίνουν περιορισμοί ασφάλειας.  Πιστεύουμε ότι η μεταφορά, η αποθήκευση αλλά και η χρήση είναι παράγοντες πάρα πολλών κινδύνων και δεν μπορεί κατά την άποψή μας να αντιμετωπίζονται κατ'αυτόν τον τρόπο. Χρειάζεται λεπτομέρεια για την κάθε αντιμετώπιση, για την κάθε χρήση, για την κάθε ενέργεια, ούτως ώστε να μην έχουμε άσχημες εμπλοκές κατά τη χρήση του νέου καυσίμου στην κίνηση των αυτοκινήτων.
Γι' αυτό ζητούμε να έρθει ένας ολοκληρωμένος νόμος, με όλες αυτές τις λεπτομέρειες, που θα σταθεί πάνω σε αυτά, ώστε να μπορέσει και η Βουλή, όσο αυτό είναι δυνατό, να συμπληρώσει τα μέτρα αυτά ασφάλειας και προφύλαξης για τη χρήση του προϊόντος αυτού στα αυτοκίνητα. Και πιστεύουμε ότι και το Τεχνικό Επιμελητήριο έχει σοβαρό λόγο και γνώσεις πάνω σε αυτά τα θέματα, για να μπορέσει να βοηθήσει με τις προτάσεις του.  
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο. 
ΓΕΩΡΓΙΟΣ ΡΟΚΟΣ: Κύριε Πρόεδρε, με την παρούσα τροπολογία εισάγεται μια σοβαρή καινοτομία στη χώρα μας. Και είναι καινοτομία για τη χώρα μας, γιατί η χώρα μας εν πολλοίς δεν έχει προσαρμοστεί ουσιαστικά στη διακίνηση των καυσίμων γενικότερα. Λειτουργούν τα πρατήρια στη χώρα μας εν είδει περιπτέρων τσιγάρων. Αυτό θα έπρεπε να προβληματίσει ιδιαίτερα την Κυβέρνηση και μάλιστα σε μία περίοδο όπου οι ίδιοι οι πρατηριούχοι είναι ανάστατοι στη χώρα μας για τον τρόπο λειτουργίας και τα γενικότερα προβλήματά τους. Και θα έπρεπε η Κυβέρνηση να το σκεφθεί πολύ πριν προχωρήσει σε αυτήν την κίνηση, δηλαδή τη χρήση πεπιεσμένου αερίου για τα αυτοκίνητα. Μιλάμε, δηλαδή, για εκατομμύρια καταναλωτές με μία διακίνηση, η οποία παραλειτουργεί.
Είναι γνωστό ότι σήμερα με τις συνθήκες που εργάζονται τα πρατήρια διάθεσης καυσίμων για τα αυτοκίνητα, είναι ανάστατα. Υπάρχει παραδείγματος χάρη σε μεγάλη ένταση το θέμα του ωραρίου τους. Και δεν μπορεί να το δει μόνον από την εργασιακή άποψη. Πρέπει να το δει κανένας υπό τη δυνατότητα λειτουργίας, που μπορεί να έχει αυτό το σύστημα και την εγγύηση που μπορεί να προσφέρει στην όλη διακίνηση. Πρέπει να λυθούν, κύριε Πρόεδρε, αυτές οι εκκρεμότητες. Πρέπει να αποφασίσουμε να σοβαρευτούμε. Πρέπει να γίνουμε Ευρωπαίοι στην ουσία και όχι στα λόγια.  Εισάγουμε μια καινοτομία ιδιαίτερα σοβαρή, για να μπορεί να επιλυθεί μέσω προεδρικών διαταγμάτων.
'Ημουν νεαρός φοιτητής στην Ιταλία, όταν πρωτοέγινε αυτή η νομολογία και επετράπη η χρήση διά των πρατηρίων του πεπιεσμένου φυσικού αερίου.  Και θυμάμαι αυτή η χώρα, με τη δική της οργάνωση, πόσα ατυχήματα είχε.  Πώς είναι δυνατόν να εμπιστευτούμε εμείς σήμερα έτσι, μέσα από προεδρικά διατάγματα, να λειτουργήσει μια τέτοια καινοτομία και να μην απαιτήσουμε, εμείς τουλάχιστον σαν ΔΗ.Κ.ΚΙ., να δοθεί μεν το υγραέριο σαν χρήση, αλλά μετά από σοβαρή μελέτη και ένα ολοκληρωμένο νομοσχέδιο, με κανονισμούς, οι οποίοι θα έχουν διευκρινιστεί και θα έχουν ολοκληρωθεί.  Εμείς, κύριε Πρόεδρε, δεν έχουμε εμπιστοσύνη. Και ενώ θα θέλαμε πραγματικά να προχωρήσουμε στη χρήση του υγραερίου σαν ένα καύσιμο με ιδιαίτερες δυνατότητες για την αποφυγή των ρύπων, δεν μπορούμε να εμπιστευτούμε, γιατί έχουμε κακά παραδείγματα αξιοποίησης αυτών των δυνατοτήτων, που προσφέρονται.
Εάν η Κυβέρνηση δεν το αποσύρει, για να φέρει ένα ολοκληρωμένο νομοσχέδιο, που θα δίνει κατ' αρχήν λύση στους ενδιάμεσους, δηλαδή στους πρατηριούχους, εάν δεν λύσει τα σημαντικά τους προβλήματα, εμείς δεν θα συναινέσουμε. Θα πρέπει να πάψει η Κυβέρνηση να υφίσταται αυτήν την πίεση που δέχεται κάθε έξι μήνες, κάθε ένα χρόνο, με πρατηριούχους να θέλουν να κλείσουν τους δρόμους ή τούτη τη φορά να αντιδρούν με ευπρέπεια, χωρίς να κλείνουν τους δρόμους. Θα πρέπει να δοθεί λύση. Εάν δεν δοθεί λύση, δεν μπορούμε εμείς να συμφωνήσουμε και να αναθέσουμε σε αυτόν τον ανάστατο κόσμο, σε αυτούς τους ανάστατους επαγγελματίες τη χρήση του υγραερίου, γιατί θα βάλουμε φωτιά και στους ίδιους.
Πρέπει να το πάρει πίσω αυτό το σχέδιο νόμου ο κύριος Υπουργός. Δεν μπορεί με μισή σελίδα να δίνουμε εξουσιοδότηση για τέτοιες καινοτομίες.  Επαναλαμβάνω, λοιπόν, ότι είμαστε διαθέσιμοι να πούμε "ναι", αλλά υπό προϋποθέσεις.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φούσας έχει το λόγο.
ΑΝΤΩΝΙΟΣ ΦΟΥΣΑΣ: Κύριε Πρόεδρε, εκ πρώτης όψεως δεν μπορεί κανείς να διαφωνήσει με τη ρύθμιση αυτή. Είναι μια ρύθμιση η οποία  ασφαλώς και καινοτόμος είναι, αλλά ιδίως ικανοποιεί ένα αίτημα, δεκάδων ετών θα έλεγα, του υγραερίου  και το θέμα του πεπιεσμένου φυσικού αερίου.
'Ακουσα όμως κύριε Υπουργέ, με μεγάλη προσοχή τις παρατηρήσεις των κυρίων συναδέλφων, των εκπροσώπων των κομμάτων και παρά το ότι δεν είμαι ειδικός στο θέμα αυτό, προβληματίστηκα, προβληματίζομαι και δεν θέλω  να κάνω εκ του προχείρου εύκολα κάποιες παρατηρήσεις.
Παρατήρηση πρώτη: Κανείς δεν μπορεί να διαφωνήσει ότι αυτό το θέμα είναι πολύ σοβαρό, ιδιαίτερα σοβαρό. Από την άλλη πλευρά  όμως, ενώ το νομοσχέδιο το οποίο συζητούμε κατατέθηκε πριν απο μερικές ημέρες, άρα έχει επεξεργασθεί  πριν από πολύ καιρό, μου προκαλεί εντύπωση γιατί αυτό το τόσο σοβαρό θέμα έρχεται να ρυθμιστεί με μια τροπολογία, όπως ήδη σημειώθηκε από άλλους συναδέλφους, κατά τρόπο πρόχειρο, θα έλεγα. Δεν θα με προβλημάτιζε εάν θα έβλεπα τις προϋποθέσεις και τις εγγυήσεις, ότι πράγματι η εγκατάσταση τέτοιων πρατηρίων υγραερίου δεν είναι δυνατόν να εγκυμονεί πολλούς κινδύνους.
Επαναλαμβάνω, λοιπόν, ότι ασφαλώς είμαι σύμφωνος σ' αυτήν τη ρύθμιση, εξίσου όμως καταθέτω την ανησυχία μου,προσεγγίζω το θέμα με μεγάλο προβληματισμό, τι μπορεί να συμβεί εκ του λόγου αυτού, αίφνης.
Σήμερα μιλούσα με διάφορους πολίτες, οι οποίοι έντονα είναι ανήσυχοι. Κυκλοφορεί αίφνης η φήμη ότι "ξέρετε τώρα που θα έρθει το υγραερίο, θα καταργηθούν τάχα όλα τα αυτοκίνητα  τα οποία κυκλοφορούν με βενζίνη". Δεν λέω ότι αυτό μπορεί να συμβεί. Λέω όμως τι αναστάτωση δημιούργησε το θέμα αυτό, αφού δεν ενημερώθηκε η κοινή γνώμη, δεν ήρθε όπως θέλαμε ένα ολοκληρωμένο νομοσχέδιο που να προβλέπει και εκείνα τα οποία εσείς λέτε, ότι αργότερα θα ρυθμιστούν με διατάγματα.
Συμφωνώ και εγώ, όπως είπε ο εισηγητής του κόμματός μας. Καταθέτω όμως την ανησυχία μου ότι έρχεται με πρόχειρο τρόπο αυτή η ιδιαίτερα σοβαρή καινοτομία και ρύθμιση  στο θέμα της κίνησης, αφού μάλιστα συνδέεται και με το θέμα του περιβάλλοντος.
ΠΡΟΕΔΡΕΥΩΝ (Παναγιώτης Ν. Κρητικός): Ποιος άλλος εκ των κυρίων συναδέλφων θέλει να μιλήσει; 
ΗΛΙΑΣ ΒΕΖΔΡΕΒΑΝΗΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Αμέσως, κύριε Βεζδρεβάνη, θα μου επιτρέψετε όμως να κάνω δύο ανακοινώσεις προηγουμένως.
Ανακοινώνεται προς το Σώμα ότι οι Υπουργοί Ανάπτυξης, Εθνικής Οικονομίας και Οικονομικών κατέθεσαν σχέδιο νόμου: "Κύρωση α) της από 16.11.1999 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα, β) της από 23.11.1999 Σύμβασης μεταξύ του Ελληνικού Δημοσίου και της ΚΑΒΑΛΑ ΟΙΛ Ανώνυμη Εταιρεία και των προσαρτημάτων 1 και 2 αυτής και άλλες διατάξεις".
Παραπέμπεται στην αρμόδια διαρκή επιτροπή.
Επίσης, η Βουλευτής του Συνασπισμού της Αριστεράς και της Προόδου κ. Μαρία Δαμανάκη κατέθεσε πρόταση νόμου: "Αποτέφρωση νεκρών που ενσυνείδητα το έχουν επιλέξει".
Παραπέμπεται στην αρμόδια διαρκή επιτροπή.
Ορίστε, κύριε Βεζδρεβάνη, έχετε το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, η τροπολογία βρίσκεται προς τη σωστή κατεύθυνση και προσωπικά δεν θα είχα καμία αντίρρηση να την ψηφίσω  και θα την ψηφίσω, κύριε Υπουργέ, και υπ' αυτές τις συνθήκες. Αλλά το θέμα είναι μεγάλο.
Στις χώρες που εφαρμόστηκε τα πρώτα χρόνια υπήρξαν πάρα πολλά ατυχήματα και το γνωρίζετε και μάλιστα, σε οργανωμένες κοινωνίες, όχι σαν τη δική μας που δεν είναι σαν αυτές τις κοινωνίες που  αναφέρομαι.
Θέλω να σας ρωτήσω, λοιπόν, κύριε Υπουργέ, τι προετοιμασία έχετε κάνει γι' αυτό το θέμα. Πόσο έχετε ετοιμασθεί τεχνοκρατικά; Πόσο έχετε ενημερώσει την κοινή γνώμη; Πόσο είναι έτοιμη αυτήν τη στιγμή η ελληνική κοινωνία  να αποδεχθεί το μέτρο το οποίο επαναλαμβάνω, έπρεπε προ πολλού να εφαρμοσθεί στη χώρα μας.
'Ολες αυτές οι ανησυχίες, κύριε Υπουργέ, μας κάνουν να είμαστε προβληματισμένοι για την εφαρμογή του μέτρου. Ούτως ή άλλως, η τροπολογία θα ψηφισθεί, σε λίγες μέρες θα είναι δίκαιο της χώρας. Επομένως, λοιπόν, δεν είναι να συζητούμε γι' αυτό το οποίο ήδη είναι γεγενημένο.
Εκείνο το οποίο έχει σημασία όμως, κύριε Υπουργέ, είναι να δώσετε απαντήσεις στα ερωτήματα αυτά που αποτελούν τις ανησυχίες μας.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι σημαντικό το στοιχείο του περιβάλλοντος, που πιστεύω ότι αποτελεί κυρίαρχο στοιχείο του πνεύματος της συζητούμενης τροπολογίας.
Το δεύτερο στοιχείο που θέλω να επισημάνω είναι η ασφάλεια και ένα τρίτο που αναδύεται μέσα και από τα τελευταία γεγονότα, κύριε Υπουργέ -βέβαια δεν είναι δικής σας αρμοδιότητας- είναι ότι θα πρέπει να αντιμετωπίσουμε το θέμα των ταξί, να διαμορφώσουμε προϋποθέσεις ασφαλείας και προϋποθέσεις περισσότερης κοσμιότητας και εικόνας και συνθηκών προσφοράς της υπηρεσίας τους στο κοινό.
Σε ό,τι αφορά το περιβάλλον νομίζω ότι ευθέως ευεργετείται από τη χρησιμοποίηση πεπιεσμένου αερίου ή υγραερίου στην κίνηση των οχημάτων. Θα πω ότι το περιβάλλον αποτελεί ουσιώδη παράγοντα ζωής. Ως γνωστό συνδέεται με τον οργανισμό, με το σύστημα των ανακλαστικών. Το μεν περιβάλλον εκπέμπει τους γνωστούς ερεθισμούς και ο δε οργανισμός διά της λειτουργίας των ανακλαστικών αντιδρά και έχουμε το φαινόμενο της ζωής. Αυτή τη διάσταση παίρνει το περιβάλλον. Νομίζω ότι είναι υπόθεση εθνική και αναμφισβητήτως υπερκομματική και διακομματική η ευαισθησία προς το περιβάλλον η οποία εκπέμπεται μέσα από τη συζητούμενη τροπολογία.
Το δεύτερο σημείο -θα το διευρύνω λίγο, κύριε Πρόεδρε, αφού έχω χρόνο- είναι ότι όπως στις λοιπές πολιτείες της Ευρώπης, θα πρέπει να ληφθούν ειδικά μέτρα υπέρ των ταξί, τα οποία θα έχουν μία διπλή βάση.  Πρώτον, να παρέχουν ασφάλεια στον οδηγό, στο πρόσωπο που χρησιμοποιεί το ταξί, στον μεροκαματιάρη που ζει από αυτό είτε σαν ιδιοκτήτης είτε σαν μισθοδοτούμενος.
ΠΡΟΕΔΡΕΥΩΝ (Παναγιώτης Ν. Κρητικός): Το θέμα είναι ενδιαφέρον και επίκαιρο αλλά δεν είναι αυτό το αντικείμενό μας.
ΚΥΡΙΑΚΟΣ ΣΠΥΡΙΟΥΝΗΣ: 'Εχει μία λογική συνάφεια, κύριε Πρόεδρε.
Τελειώνω αμέσως.
Το δεύτερο στοιχείο είναι οι συνθήκες που παρέχουν αυτήν την υπηρεσία θα πρέπει να βελτιωθούν. Πρέπει δηλαδή να ληφθούν μέτρα φορολογικά και δασμολογικά που θα διευκολύνουν τον εξοπλισμό των ταξί έτσι ώστε αυτά να καταστούν σύγχρονα και να παρέχουν την κοινωνική τους υπηρεσία με τον καλύτερο δυνατό τρόπο. Ψηφίζω την τροπολογία.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατζαφέρης έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δύσκολα θα βρεθεί άνθρωπος ο οποίος θα φέρει αντίρρηση στο ότι βρίσκεται προς τη σωστή κατεύθυνση το θέμα. 'Ομως, είναι ιδιαίτερα σοβαρό για να έρχεται, κύριε Υπουργέ, με μία απλή τροπολογία. 'Επρεπε να το είχατε θωρακίσει το θέμα με μία περισσότερη σοβαρότητα, με προδιαγραφές και διατάξεις που θα μας εξασφάλιζαν ορισμένα πράγματα.
Ξέρετε ότι είμαστε η χώρα με τους περισσότερους εμπρησμούς  αυτοκινήτων, που φθάνουν τους εκατόν σαράντα με εκατόν πενήντα το χρόνο.        Προχθές είχαμε εμπρησμό στο Κολωνάκι και στα Εξάρχεια. Φαντασθείτε αυτός ο εμπρησμός να ήταν σε αυτοκίνητο με υγραέριο. Θα ανατίνασσε όλο το τετράγωνο και όχι μόνο το αυτοκίνητο. Πρέπει λοιπόν να βρείτε όλους εκείνους τους κανόνες που θα μας εξασφάλιζαν από όλα αυτά τα ενδεχόμενα.  Προχθές είχαμε εμπρησμό σε τρία συνεχόμενα αυτοκίνητα. Εάν αυτά ήταν με αέριο, δεν θα έμενε τίποτα σε απόσταση διακοσίων μέτρων. Αυτό το έχετε λάβει υπόψη; Εφόσον φέρνετε ένα τέτοιο νομοθέτημα που είναι όπως και να το κάνουμε μία επανάσταση στα υπάρχοντα σήμερα, γιατί δεν το συνοδεύετε με ένα άλλο μείζον θέμα που έχει να κάνει με την απόσυρση των αυτοκινήτων παλαιάς τεχνολογίας; Να το συνδέσετε ούτως ώστε να περάσουμε σ'αυτό το νέο προϊόν, στο προϊόν της κυκλοφορίας αυτοκινήτων με αέριο, με όλες τις παραμέτρους προσεκτικά μελετημένες.
'Εχω την αίσθηση ότι ήταν μία πρόχειρη σύλληψη, που έχει να κάνει μόνο, αν θέλετε, με την προεκλογική περίοδο που διανύουμε ενώ θα μπορούσε αυτό ν' αποβή πράγματι χρήσιμο για τον 'Ελληνα πολίτη, αρκεί να το αντιμετωπίσετε με τη σοβαρότητα που απαιτεί το θέμα, ιδιαιτέρως στο κεφάλαιο ΑΣΦΑΛΕΙΑ.
Πολύ φοβούμαι ότι το είδατε λίγο επιπόλαια, κύριε Υπουργέ.
ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, χαίρομαι γιατί υπάρχει ευρεία συναίνεση για την αποδοχή της προσθήκης που προτείνω με τους συναδέλφους μου, για τη δυνατότητα κίνησης οχημάτων με χρήση φυσικού αερίου.
Επίσης, θέλω να δηλώσω ότι συμμερίζομαι τις εύλογες ανησυχίες όλων των συναδέλφων, στόχος όλων είναι να διαμορφωθούν οι μέγιστες δυνατές συνθήκες ασφάλειας, ως προς την υγραεροκίνηση, την τροφοδοσία των αυτοκινήτων και γενικότερα αν θέλετε την λειτουργία του συστήματος που συγκροτείται με την υπό ψήφιση προσθήκη.
Θέλω όμως να αποσαφηνίσω δύο πράγματα. Το πρώτο αφορά τη διαδικασία.            Η τροπολογία-προσθήκη έχει κατατεθεί εδώ και πολλές μέρες, άρα εκκρεμεί η εξέτασή της και η επεξεργασία της ενώπιον του Σώματος, που είχε τη δυνατότητα να τη μελετήσει. Και αυτό φαίνεται από την ενεργό συμμετοχή μεγάλου αριθμού συναδέλφου ειδικώς για το θέμα αυτό.
Η προσθήκη αυτή εκφράζει ουσιαστικά ειλημμένη εδώ και πολύ καιρό απόφαση της Κυβέρνησης για να προχωρήσει στη λήψη του μέτρου αυτού, η δε νομοθέτησή του είχε εξαρτηθεί από το ρυθμό εξέλιξης του νομοθετικού έργου της Κυβέρνησης. Επειδή προηγείται το νομοσχέδιο αυτό που αντιμετωπίζει θέματα ενέργειας, γι'αυτό πήραμε την πρωτοβουλία να ενσωματώσουμε εδώ που η θέση είναι φυσική της ρύθμισης που συζητούμε, και το ζήτημα αυτό.
Επί της ουσίας, εγώ όπως είπα προηγουμένως, συμμερίζομαι όλες τις ανησυχίες και θα ληφθούν όλα τα μέτρα με τις κανονιστικές πράξεις οι οποίες προβλέπεται να εκδοθούν. Αλλά θα ήθελα να θυμηθούμε ποια είναι η κατάσταση που αντιμετωπίζουμε εδώ και χρονια από το 1978, 1979, οπότε και άρχισε η δυνατότητα χρήσης υγραερίου, προπανίου στα ταξί, μέχρι σήμερα, και ποια είναι η κατάσταση που προδιαγράφει η υπό ψήφιση τροπολογία-προσθήκη.
Κινούνται στην Αθήνα, στη Θεσσαλονίκη και στις άλλες πόλεις χιλιάδες ταξί, που χρησιμοποιούν προπάνιο, δηλαδή ένα τεχνητό αέριο, που είναι σαφώς πιο επικίνδυνο από το φυσικό αέριο. Τώρα, μιλούμε για τη χρήση φυσικού αερίου και θέτουμε προδιαγραφές, οι οποίες καθιστούν το όλο  σύστημα, αν όχι περισσότερο, τουλάχιστον εξίσου ασφαλές με το υφιστάμενο.           Εγώ πιστεύω ότι το νέο σύστημα τροφοδοσίας, κίνησης κ.λπ.  που περιλαμβάνει την αποθήκευση, τα πρατήρια, τις τεχνικές προδιαγραφές των οχημάτων, είναι ασφαλέστερο από το σημερινό. Και βέβαια τέτοιου είδους τεχνικές προδιαγραφές που εξελίσσονται καθημερινά, που απαιτούν προσαρμογές, καλό είναι  τελικώς να παίρνουν τη μορφή κανονιστικής πράξης της διοίκησης, για να υπάρχει και μία δυνατότητα ταχείας προσαρμογής στα νέα δεδομένα.  'Αλλωστε οι προδιαγραφές αυτές έχουν χάσει προ πολλού τον εθνικό τους χαρακτήρα. Είναι προδιαγραφές, που είναι κατά το μεγαλύτερο μέρος τους κοινοτικές. 'Αρα δεν έχει και πολλά πράγματα να διαμορφώσει ο εθνικός κανονιστικός νομοθέτης.
Πιστεύω ότι διαμορφώνουμε ένα πλήρες κανονιστικό πλαίσιο, συγκροτούμε τη νομοθετική βάση για να διαμορφωθεί αυτό το πλήρες νομοθετικό πλαίσιο και ανοίγουμε μία δυνατότητα, που θα βελτιώσει γρήγορα τις περιβαλλοντικές συνθήκες ιδίως στην Αθήνα και τη Θεσσαλονίκη.
Το φυσικό αέριο είναι το καύσιμο του 21ου αιώνα. Είναι ένα καύσιμο το οποίο δεν μπορεί να συγκριθεί από πλευράς επιβλαβούς επιρροής στο περιβάλλον ούτε με το πετρέλαιο ούτε με τη βενζίνη ούτε με το μαζούτ, άρα τα πλεονεκτήματα είναι πολλά. Και χαίρομαι γιατί η πρωτοβουλία αυτή ξεκινάει οργανωμένα στο χώρο των δημοσίων συγκοινωνιών, καθώς αρχίζει το πρόγραμμα υγραεροκίνησης διακοσίων ογδόντα λεωφορείων της ΕΘΕΛ, τα οποία θα τροφοδοτούνται από πρατήρια -ας χρησιμοποιήσω τον όρο αυτό- που οργανώνει η ΔΕΠΑ σε συνεργασία με τον Οργανισμό Αστικών Συγκοινωνιών της Αθήνας.
Υπάρχουν πολύ σημαντικές πρωτοβουλίες των ΟΤΑ, όπως του Δήμου Αμαρουσίου, που έχουν οδηγήσει σε πολύ σημαντικά αποτελέσματα, πρωτοβουλίες που έχουν χρηματοδοτηθεί εδώ και αρκετό καιρό, από  προγράμματα της Ευρωπαϊκής 'Ενωσης, από συγχρηματοδοτούμενα προγράμματα.            'Ετσι , υπάρχει και η ενημέρωση και η ευαισθησία και η υποδομή.
Κλείνω με μία παρατήρηση, η οποία βέβαια δεν είναι πάντα ασφαλής δείκτης, αλλά είναι ένας δείκτης. Η υποδοχή του μέτρου από τα Μέσα Ενημέρωσης ήταν εξαιρετικά θετική, για να μην πω ενθουσιώδης. Αυτό δείχνει ότι η προτεινόμενη προσθήκη έρχεται να ανταποκριθεί σε μία κοινωνική ανάγκη, η οποία συνδέεται με την αυξημένη ευαισθησία μας, γύρω από τα θέματα περιβάλλοντος.
Πιστεύω ότι κάνουμε μία κίνηση τεκμηριωμένη και υπεύθυνη. Δεν θα έπρεπε να δώσουμε ιδιαίτερη έμφαση στην κινδυνολογία. Πάντα υπάρχουν κίνδυνοι, αλλά δεν νομίζω ότι είχαμε περισσότερα περιστατικά συνδεόμενα με τα TAXI, τα οποία χρησιμοποιούν υγραέριο, σε σύγκριση με περιστατικά τα οποία αφορούσαν βενζινοκίνητα ή πετρελαιοκίνητα οχήματα.
'Αρα, η Βουλή ψηφίζει γνωρίζοντας ότι ο κανονιστικός νομοθέτης έχει την εντολή να θεσπίσει τους αυστηρότερους δυνατούς κανόνες, τις αυστηρότερες και πληρέστερες προδιαγραφές από τεχνικής πλευράς.  
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, είναι γεγονός ότι και τα Μέσα Μαζικής Ενημέρωσης αλλά και εμείς εδώ, υποδεχόμαστε με ευχαρίστηση το γεγονός ότι έστω σε ένα μικρό καταναλωτικό τομέα ξεκινάει η χρήση του φυσικού αερίου πέρα από τη βιομηχανία και τη Δ.Ε.Η. στις οποίες ήταν από την αρχή προδιαγεγραμμένη να ξεκινήσει.
Δυστυχώς, όμως αργούμε πάρα πολύ στη χρήση αυτού του φθηνού και οικολογικού καυσίμου. Με την ολιγωρία της Κυβέρνησης και με την ατυχή λειτουργία της ΔΕΠΑ, το φυσικό αέριο, δυστυχώς, έχει γίνει ακριβό καύσιμο. Αυτοί οι περίφημοι διαγωνισμοί για τα δίκτυα πόλεων, για την χρήση του φυσικού αερίου στις πόλεις, στη Θεσσαλονίκη και στην Αθήνα, ήδη έχουν τελματωθεί. 'Ετσι περνάει ο καιρός και αυτό το καύσιμο το οποίο αντικαθιστά όλα τα υπόλοιπα σε ολόκληρο τον κόσμο, στην Ελλάδα προχωρά με βήματα χελώνας.
Βεβαίως, οι παρατηρήσεις του κυρίου Υπουργού διασκεδάζουν τις ανησυχίες μας στο θέμα των τεχνικών προδιαγραφών. 'Ομως όταν νομοθετούμε στη Βουλή, θα πρέπει να έχουμε περισσότερα εχέγγυα για τις τεχνικές προδιαγραφές και ιδιαίτερα για τα πρατήρια, τα οποία θα φιλοξενούν τεράστιες ποσότητες. 'Ηδη υπάρχουν κίνδυνοι στα πρατήρια, τα οποία βρίσκονται κάτω από πολυκατοικίες φιλοξενώντας μόνο πετρελαιοειδή. Αν αυτές οι άδειες παίρνονται μόνο με αποφάσεις του Υπουργού χωρίς διασφάλιση προεδρικών διαταγμάτων, για τη λειτουργία πρατηρίων φυσικού αερίου, φοβάμαι ότι θα δημιουργήσουμε βόμβες κάτω από οικοδομές μέσα στις πόλεις, βόμβες οι οποίες θα εγκυμονούν μεγάλους κινδύνους.
Γι' αυτό λοιπόν, θα ήθελα αυτή η γ' υποπαράγραφος να γίνει όχι με απόφαση του Υπουργού, αλλά με προεδρικό διάταγμα. Δηλαδή, με προεδρικό διάταγμα να καθορίζονται ποια θα είναι τα πιλοτικά πρατήρια που θα υποδεχθούν το φυσικό αέριο ή τα καύσιμα. 'Ετσι θα υπάρχουν μεγαλύτερες διασφαλίσεις για να μη δημιουργηθούν μεγάλοι κίνδυνοι. Σε αυτό το σημείο επικεντρώνω τις αντιρρήσεις μου. Κατά τα λοιπά, θα ψηφίσουμε την τροπολογία.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι αλήθεια αυτό που είπε ο κύριος Υπουργός, ότι οι κανονιστικές πράξεις έχουν ένα μπούσουλα, που υπακούει σε κανονισμούς της Ευρωπαϊκής 'Ενωσης. Το θέμα είναι άλλο. Εμείς σαν πολιτεία, σαν διάρθρωση κοινωνική γενικότερα, είμαστε έτοιμοι; Πολύ φοβάμαι ότι δεν είμαστε, γι' αυτό δεν επαναφέρω το θέμα τυχαία.
Πρέπει να σας πω ότι η διακίνηση του υγραερίου που πηγαίνει στις βιομηχανίες δεν γίνεται με ορθολογικό τρόπο. Γίνεται από πειρατές. Είναι ένα ζήτημα για αν το έχει καθημερινές ακροάσεις ο κύριος Υπουργός και δεν το έχει λύσει. Αυτό λοιπόν μας δημιουργεί εύλογες ανησυχίες.
Δεύτερον, δεν φαντάζομαι σε καμία χώρα της Ευρωπαϊκής 'Ενωσης να λειτουργούν τα πρατήρια όπως στη χώρα μας, χωρίς ωράριο. Τα χαρακτήρισα προηγουμένως σαν περίπτερα. Γνωρίζουμε όλοι ότι τα πρατήρια έχουν ελεύθερο ωράριο με ελεύθερους απασχολούμενους. 'Ολοι σταματάμε στα βενζινάδικα και βλέπουμε αλλοδαπούς τις μεταμεσονύχτιες ώρες. Εδώ μιλάμε για φυσικό αέριο. Αυτόν τον κίνδυνο πρέπει να τον δούμε σοβαρά. Κύριε Υπουργέ, δεν είναι τόσο εύκολο, να παίρνει οποιοσδήποτε τη μάνικα και να βάζει βενζίνη. Υπάρχουν βαλβίδες ασφαλείας, τεχνικές προδιαγραφές κ.λπ.  Οι πρατηριούχοι είναι έτοιμοι να κλείσουν τα πρατήριά τους και να κατέβουν στους δρόμους. Εγώ θέλω να πεισθώ ότι είστε αποφασισμένοι να λύσετε τα θέματα των πρατηριούχων. Δεν μιλήσατε για την ταμπακέρα. Δώστε κάποια λύση, γιατί ξέρετε ότι οι πρατηριούχοι είναι οι συντελεστές της διακίνησης και όχι το Υπουργείο.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Το θέμα της κατοχύρωσης της επιβαλλομένης ασφάλειας, με τη διαυγή τοποθέτηση που έκανε ο κύριος Υπουργός, πιστεύω ότι εξασφαλίζεται με όλους τους όρους όπως συμπεραίνεται και από τον συνδυασμό των διατάξεων που αναφέρονται στην παράγραφο 2 της σχετικής τροπολογίας.
Πιστεύω ότι και η πατρίδα μας έχει την ικανότητα, την ετοιμότητα να ανταποκριθεί σ' αυτήν την απαίτηση των καιρών υπέρ του περιβάλλοντος και υπέρ της οικονομίας. Είναι άδικο να θεωρήσουμε ότι ένας Υπουργός δεν έχει αντίστοιχο πνεύμα ευθύνης στη διαχείριση του όλου θέματος και τη χορήγηση των αδειών, χωρίς να μειώνω καθόλου τη σχετική πρόταση. Μπορούν να καλυφθούν όλα αυτά τα προβλήματα με ένα προεδρικό διάταγμα.
Κύριε Υπουργέ Ανάπτυξης, έχετε πάρει εκρηκτικές, τολμηρότατες αποφάσεις υπέρ της Θεσσαλονίκης. Απευθύνομαι και στον κ. Μαντέλη. Θα έλεγα να συνδυάζεται πάντοτε η πρόοδος και με συναφετηρία τη Θεσσαλονίκη.  Ξέρω λοιπόν, κύριε Υπουργέ, ότι είστε υπέρ του αιφνιδιασμού, που αποτελεί αρχή πολέμου και ασφαλώς μέσα στο σκεπτικό σας και στον προγραμματισμό σας -αναφέρομαι και στους δυο- θα έχετε και την αγαπημένη Θεσσαλονίκη, η οποία το δικαιούται όχι μόνο λόγω μητροπολιτικής ;  136 προοπτικής, αλλά λόγω ιστορίας θυσιών και όλων των συναφών.
Δεν είναι η συμμετοχή μου στη συζήτηση λόγω προεκλογικού κλίματος, αλλά παλεύουμε για τη Θεσσαλονίκη όλοι οι συνάδελφοι μονιασμένοι και ενωμένοι για να προωθήσουμε τα δίκαια αιτήματα της πόλης μας.
Ψηφίζω λοιπόν την τροπολογία.
ΠΡΟΕΔΡΥΕΩΝ (Παναγιώτης Ν. Κρητικός): Ο κύριος Υπουργός Μεταφορών έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, επειδή παρακολούθησα και τους προβληματισμούς που εκθέσατε  σήμερα, όπως και τους προβληματισμούς που εκτέθηκαν την προηγούμενη φορά.        Θα ήθελα να σας πω πρώτον ότι είναι προφανές πως με αυτήν την τροπολογία κάνουμε μία πολύ σημαντική τομή και στην κίνηση των αυτοκινήτων, αλλά και στον ενεργειακό τομέα, γιατί εισάγουμε ένα καύσιμο, το οποίο δεν εκπέμπει διοξείδιο του άνθρακος, δηλαδή, καθαρό καύσιμο- είτε είναι το υγραέριο είτε είναι το φυσικό αέριο.
Δεύτερον, δημιουργούμε έναν ανταγωνισμό, όχι μεταξύ πλέον επιχειρήσεων αλλά και μεταξύ των πρώτων υλών καυσίμων, των ενεργειακών υλών.
Τρίτον, ανοίγουμε και ένα πεδίο ανάπτυξης οικονομικής δραστηριότητας.         Δημιουργούμε δραστηριότητες που έχουν να κάνουν είτε με τη δημιουργία πρατηρίων, είτε με την επέκταση πρατηρίων είτε με την ενασχόληση συνεργείων μετατροπής των αυτοκινήτων. 'Ολο αυτό είναι μία ολόκληρη οικονομική δραστηριότητα και, επομένως, είναι θετική σε όλα τα πεδία αυτή η ρύθμιση.
Η ρύθμιση, κύριοι συνάδελφοι, στην πραγματικότητα έχει αποσπασθεί από ένα νομοσχέδιο το οποίο έχω έτοιμο προς κατάθεση, αλλά χρειαζόταν να μαζευτούν όλες οι υπογραφές των συναρμοδίων Υπουργών. Αποσπάσθηκε επειδή έπρεπε να επισπεύσουμε την ψήφισή του. Το νομοσχέδιο θα κατατεθεί εντός των ημερών πιστεύω και στο οποίο, πολλά από αυτά που είπαν οι συνάδελφοι, διασκεδάζονται.
'Ηθελα να αναφερθώ πρώτα απ'όλα σε αυτό που υποστήριζε προηγούμενα ο κύριος συνάδελφος, ότι για τα πρατήρια ότι μπορεί να υπάρχει κάποιος κίνδυνος.
Πρώτα απ'όλα μία μικρή παρένθεση. Δεν πρέπει να έχουμε κάποιο φόβο ότι το φυσικό αέριο ή το υγραέριο αποτελούν κινούμενη βόμβα ή ότι είναι επικίνδυνα. Να μη δημιουργήσουμε έναν τέτοιου είδους πανικό για ένα  καύσιμο το οποίο χρησιμοποιείται σε όλο το κόσμο και είναι ασφαλές.        Μάλιστα η τεχνολογία έχει λάβει όλα τα μέτρα της όχι αυτό το χρόνο ή αυτή τη διετία, αλλά εδώ και  πάρα πολλά χρόνια γιατί χρησιμοποιούνται και τα  δύο αυτά καύσιμα, όπως ξέρετε, για πάρα πολλά χρόνια στη διεθνή αγορά.      'Εχουν ληφθεί όλα τα μέτρα, ώστε να είναι ένα ασφαλές καύσιμο. Ως ασφαλές καύσιμο αντιμετωπίζεται και η εισαγωγή του στην Ελλάδα για όλα τα αυτοκίνητα ανεξάρτητα, και όχι μόνο της Αθήνας. Είναι για το σύνολο της χώρας, η ρύθμιση, αγαπητέ συνάδελφε, κύριε Σπυριούνη. Καταλαμβάνει και τη Θεσσαλονίκη, καταλαμβάνει και την Κεφαλλονιά, καταλαμβάνει τα πάντα.
Στο νομοσχέδιο, κύριε συνάδελφε, που θα έλθει -θα κατατεθεί σύντομα στη Βουλή- περιλαμβάνονται όχι με προεδρικό διάταγμα, αλλά με ρυθμίσεις του ίδιου του νόμου που θα σας φέρω στη Βουλή μία σειρά από μέτρα για την ασφάλεια λειτουργίας των πρατηρίων βενζίνης, φυσικού αερίου κλπ. Μία σειρά μέτρα με τα οποία θα αντιμετωπίσουμε το ζήτημα, αν θα πρέπει και σε ποιες περιπτώσεις, να επιτρέπονται πρατήρια σε οικοδομές που κάθεται κόσμος ή που υπάρχει συγκέντρωση κόσμου. Θα αντιμετωπίσουμε τα ζητήματα ποια καινούρια τεχνικά εργαλεία πρέπει να βάλουμε στα καύσιμα για να προφυλάξουμε και τα πρατήρια βενζίνης ακόμη όχι μόνο του φυσικού αερίου από κινδύνους, από τις εκπομπές των αναθυμιάσεων. 'Ολα αυτά έχουν προοδεύσει και αυτά θα τα φέρω στη Βουλή να τα συζητήσουμε πολύ σύντομα. Πιστεύω ότι μέσα σε αυτές τις ημέρες θα έχω μαζέψει και την τελευταία υπογραφή που μου χρειάζεται του Υπουργού Οικονομικών και θα το φέρω.
Η απόφαση αυτή, επειδή ζητώ την εξουσιοδότηση, αναφέρεται στις τεχνικές λεπτομέρειες. Οι βασικοί άξονες που περιγράψατε προηγούμενα, κύριοι συνάδελφοι, θα είναι στο κείμενο του νομοσχεδίου που θα συζητήσουμε στη Βουλή.
Λέχθηκε επίσης στην προηγούμενη συνεδρίαση, από ένα συνάδελφό μας για το πρόβλημα, αν και δεν έχει άμεση σχέση, των καταλυτών, λέγοντας μήπως, αντί να αλλάζουμε τα καύσιμα, πρέπει να φροντίσουμε να κάνουμε κάτι με τους καταλύτες; Η πραγματικότητα είναι ότι πρέπει να τα κάνουμε και τα δύο και το ένα και το άλλο. Πρέπει να δώσουμε περισσότερες δυνατότητες στους συμπολίτες μας.
Για τους καταλύτες στο ίδιο νομοσχέδιο περιλαμβάνονται ειδικές ρυθμίσεις με ποιο τρόπο θα μπορούμε να διαχειριζόμαστε τα κατάλοιπα ή τα υπολείμματα των καταλυτών, όταν θα γίνουν αντικαταστάσεις, ώστε να μην υπάρχει κανένα πρόβλημα μόλυνσης του περιβάλλοντος, όπως ταυτόχρονα να μπορεί να γίνει και η κατάλληλη αξιοποίηση, διαχείριση τους. Οι καταλύτες μπορεί να είναι χρήσιμο υλικό για άλλες δραστηριότητες. Επομένως, και εκεί θα υπάρχουν αυτά τα ζητήματα.
Τέλος, κύριε Πρόεδρε, θα μου επιτρέψετε, επειδή δεν ήμουν στην αρχή της συνεδρίασης, να επισημάνω δύο βελτιώσεις της τροπολογίας. Δεν ξέρω αν ο συνάδελφος, ο κ. Βενιζέλος, το είπε. Νομίζω πως είχαμε συνεννοηθεί την προηγούμενη φορά. Δεν έχει παράγραφο 2, αλλά είναι παράγραφος 3 το άρθρο 44 η διάταξη αυτή.
Στο τέλος πρέπει να προσθέσουμε μία υποπαράγραφο δ', η οποία να λέει "καταργείται η διάταξη του άρθρου 7 του ν. 1108/1980". Η διάταξη αυτή, κύριοι συνάδελφοι, για να μην υπάρχουν παρερμηνείες, πρέπει ρητά να καταργηθεί. Είναι η διάταξη, η οποία επέτρεπε παλιά τη χρήση υγραερίου μόνο στα αυτοκίνητα δημοσίας χρήσεως, στα ταξί, κ.λπ.  Πλέον επειδή το επεκτείνουμε παντού, για να μην υπάρχει αμφιβολία πού εφαρμόζεται η ρύθμιση αυτή και για να μην συνυπάρχει η διάταξη η παλιά με την καινούρια, είναι προτιμότερο να καταργηθεί ρητά, διότι αυτήν την οποία προτείνεται προς ψήφιση καλύπτει όλες τις περιπτώσεις.
ΠΡΟΕΔΡΕΥΩΝ (Παναγιώτης Ν. Κρητικός): Είναι η ευρύτερη η προς ψήφιση διάταξη.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι ευρύτερη, καλύπτει όλες τις περιπτώσεις και για να μην έχουμε προβλήματα ερμηνείας.  Την έχω στη διάθεσή σας και μπορώ να σας τη δώσω.
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της υπ'αριθμ. 3374/208 τροπολογίας.
Ερωτάται το Σώμα: Γίνεται δεκτή η υπ'αριθμ. 3374/208 τροπολογία, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η υπ'αριθμ. 3374/208 τροπολογία έγινε δεκτή, όπως τροποποιήθηκε από τον κύριο Υπουργό, κατά πλειοψηφία.
Εισερχόμαστε στη συζήτηση της υπ'αριθμ. 3379/212 τροπολογίας.  Αναφέρεται στη μείωση συντελεστή ειδικού φόρου κατανάλωσης πετρελαίου.
Ο κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θέλω να τονίσω ότι πρόκειται για μία σημαντική τροπολογία, η οποία μειώνει τον ειδικό συντελεστή φόρου κατανάλωσης για το πετρέλαιο εσωτερικής καύσης κίνησης, που χρησιμοποιείται για την παραγωγή ηλεκτρικού ρεύματος από ογδόντα τρεις χιλιάδες το χιλιόλιτρο σε σαράντα μία χιλιάδες.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ:) Αυτό δίνει τη δυνατότητα, βεβαίως, στη ΔΕΗ να παράγει φθηνότερο ρεύμα, παρ'ότι υπάρχει αυτή η μεγάλη αύξηση στην τιμή του πετρελαίου και δίνει τη δυνατότητα επίσης να παρέχεται φθηνότερο ηλεκτρικό ρεύμα στον καταναλωτή. 'Ηδη η Κυβέρνηση προέβη στη μείωση του οικιακού ρεύματος κατά 7,5%.
Αυτό έχει σχέση βεβαίως με την πορεία της οικονομίας. Η Κυβέρνηση οδήγησε την οικονομία σε τέτοιο σημείο, που μπορεί να παίρνει τέτοια μέτρα. Παρ'ό,τι αυξάνεται η τιμή του πετρελαίου εμείς μειώνουμε τελικά την τιμή του ρεύματος για οικιακή χρήση, διότι αντέχει η οικονομία, διότι η εξέλιξη της οικονομίας επί τα βελτίω ήταν αλματώδης τα τελευταία χρόνια. Σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, άκουσα τον εισηγητή της Συμπολίτευσης και ακούμε και την Κυβέρνηση να θριαμβολογεί για την πορεία της οικονομίας. Βεβαίως είναι πασιφανές το πρόβλημα που αντιμετωπίζει η τόσο καλά πορευόμενη ελληνική οικονομία με τον πληθωρισμό. Είναι σπασμωδικά και απεγνωσμένα τα μέτρα της Κυβέρνησης, για τη μείωση του πληθωρισμού και με μακροπρόθεσμο μεγάλο κόστος. Γιατί όλα αυτά που γίνονται σήμερα θα τα πληρώσει πολύ ακριβά στη μετά ΟΝΕ εποχή ο ελληνικός λαός, διότι με τεχνητά μέσα τέτοιας μορφής προσπαθούμε να μειώσουμε τον πληθωρισμό. Και φυσικά δεν θα έλθουμε σε αντίθεση με αυτά τα μέτρα, γιατί κοινός είναι ο στόχος για να μπούμε στην ΟΝΕ. 'Ομως θλιβόμαστε όταν με τέτοιο τρόπο θριαμβολογεί η Κυβέρνηση και με τέτοιο επίσης αποσπασματικό τρόπο προσπαθεί να μειώσει άμεσα όσο μπορεί τον πληθωρισμό.
Υπήρχαν ίσως και άλλοι τρόποι που θα μπορούσε να επιτύχει τη συμπίεση του πληθωρισμού, οι οποίοι θα έθιγαν λιγότερο ευαίσθητους τομείς, όπως είναι πραγματικά η ΔΕΗ.
Η μείωση που γίνεται στο πετρέλαιο που καταναλώνει η ΔΕΗ αντιπροσωπεύει πολύ μικρό μέρος της παραγόμενης ηλεκτρικής ενέργειας από μέρους της ΔΕΗ, ενώ το 7,5% της μείωσης του ηλεκτρικού ρεύματος έχει πολύ μεγαλύτερο κόστος για τη ΔΕΗ. Νομίζω ότι αυτήν τη στιγμή που η ΔΕΗ χρειάζεται ενδυνάμωση, ισχυροποίηση, που χρειάζεται να προετοιμαστεί για τον ανταγωνισμό στην απελευθερούμενη αγορά, την κάνουμε να υφίσταται ζημιά, μία ζημιά που μόνο σε πολύ μακροπρόθεσμη βάση, αν ισχύσει αυτό το μέτρο, θα μπορέσει να την ξεπληρώσει.
Αν δούμε σήμερα ότι η ΔΕΗ βρίσκεται με ένα πάγιο ενεργητικό ένα τρισεκατομμύριο οκτακόσια σαράντα δισεκατομμύρια περίπου, ενώ ταυτόχρονα έχει ένα χρέος που είναι ένα τρισεκατομμύριο εξακόσια εβδομήντα δισεκατομμύρια, βεβαίως την ευεργετήσαμε με το γεγονός ότι απαλλάχθηκε από την υποχρέωσή της προς το συνταξιοδοτικό ταμείο των εργαζομένων.  'Ομως δεν εξυγιάνθηκε πλήρως η ΔΕΗ. Γι' αυτόν ακριβώς το λόγο δεν μπορούμε να τις βάζουμε και άλλα βάρη.
Εμείς δεν θα συμφωνήσουμε σ' αυτήν την περίπτωση, όχι γιατί δεν θέλουμε πραγματικά η Κυβέρνηση να μειώσει τον πληθωρισμό και να πετύχει τα κριτήρια του Μάαστριχτ που πρέπει να τα επιτύχει, αλλά γιατί βρήκε αυτόν τον τρόπο να επιβαρύνει τη ΔΕΗ στην προσπάθειά της να συμπιέσει τον πληθωρισμό. Η ΔΕΗ αυτήν τη στιγμή δεν χρειάζεται επιβάρυνση αλλά ενίσχυση, αφού ακόμη δεν λειτούργησε η απελευθερωμένη αγορά, για να μπορέσει πράγματι να γίνει ισχυρή για να αντέξει αύριο στον ανταγωνισμό η δημόσια αυτή επιχείρηση.
ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ακούσαμε τον εισηγητή του κυβερνώντος κόμματος να λέει ότι η Κυβέρνηση παρά την αύξηση του πετρελαίου είναι σε θέση με την εύρωστη οικονομία που έχει αναπτύξει  κλπ., να παίρνει μέτρα μείωσης ακόμα του κόστους του ρεύματος για το λαό.  Δεν είναι έτσι, κύριε συνάδελφε.
Η μείωση του κόστους έχει να κάνει με την αύξηση της παραγωγής λόγω της αύξησης του πετρελαίου. Και για να μην προβεί προεκλογικά, πρώτον, σε αυξήσεις τιμολογίων της ΔΕΗ και δεύτερον, για να μπορέσει να κρατήσει τον πληθωρισμό και να πιάσει τους στόχους της ΟΝΕ, παίρνει αυτό το μέτρο.  ΙΩΑΝΝΗΣ ΤΣΑΚΛΙΔΗΣ: Δεν μειώσαμε την τιμή του ρεύματος; ΝΙΚΟΛΑΟΣ ΓΚΑΤΖΗΣ: 'Οχι, δεν μειώθηκε η τιμή, γιατί θα ακολουθήσουν και άλλα.
'Οταν έρχεται ένα νομοσχέδιο για την ηλεκτρική ενέργεια ειδικά που την παραδίδει στους ιδιώτες, που βγαίνουν δεκάδες δισεκατομμύρια από τον κρατικό κορβανά για να ενισχύσει το σωματείο, προκειμένου να το αποψιλώσει απ' όλα τα χρήματα, τα τρισεκατομμύρια που είχε, για να τα περάσει πιο εύκολα στους ιδιώτες που θα αγοράσουν τις μετοχές, δεν μπορεί να έρχεται να μιλάει εδώ ο κύριος συνάδελφος. Το θέμα είναι για να πιάσουν τους στόχους του Μάαστριχτ, τους στόχους της ΟΝΕ. Εμείς είμαστε αντίθετοι μ' αυτούς τους στόχους της Κυβέρνησης, που συμφωνεί και η Νέα Δημοκρατία και όσα άλλα κόμματα συμφωνούν. Θεωρούμε ότι αυτό το μέτρο είναι αποσπασματικό, έχει αυτό το στόχο, δεν είναι καθόλου κοινωνικό, δεν βρίσκεται μέσα σε μία κατεύθυνση κοινωνικής πολιτικής για να δούμε πώς μπορούμε τελικά να μειώνουμε το κόστος της εργατικής οικογένειας. Δεν μπορεί να ισχυρίζονται τέτοια πράγματα όταν έχουμε απανωτές αυξήσεις, παραδείγματος χάρη στον ΟΤΕ που θα ακολουθήσουν και στη ΔΕΗ πολλαπλάσιες με την ιδιωτικοποίηση. Το καταψηφίζουμε.
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Εμείς λέμε ναι γιατί θέλουμε η ΔΕΗ να έχει δυνάμεις. Τώρα ασφαλώς διαβλέπουμε και τους λόγους που το κάνει.
Εξάλλου δεν ξεχνάμε ότι λίγες μέρες πριν, για μια φορά ακόμα, η Κυβέρνηση έκανε κοινωνική πολιτική δια της ΔΕΗ, με τη μείωση της τιμής του ρεύματος. Βέβαια δεν το έκανε θέλοντας να κάνει κοινωνική πολιτική.  Το έκανε για να βελτιώσει τους δείκτες. 'Ετσι κι αλλιώς όμως είναι γεγονός ότι μειώθηκαν οι τιμές. 'Ετσι κι αλλιώς είναι γεγονός ότι η μείωση του ειδικού φόρου κατανάλωσης είναι θετικός για τη ΔΕΗ και λέμε ναι.
ΠΡΟΕΔΡΕΥΩΝ (Νικόλαος Κατσαρός): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Πιστεύω ότι η συγκεκριμένη τροπολογία είναι πολύ θετική και για τη ΔΕΗ, αλλά σε τελευταία ανάλυση και για τους καταναλωτές, αφού αμέσως ανακοινώθηκε και μείωση των τιμολογίων.
Εγώ θα ήθελα να επιμείνω σε μία πρόταση που έκανα και κατά τη διάρκεια της συζήτησης. Πρέπει να υπάρξει αντίστοιχη μείωση και στο μαζούτ που χρησιμοποιείται στους σταθμούς Λαυρίου και Αλιβερίου. Νομίζω ότι είναι αναγκαίο προκειμένου να αποκτήσουν και αυτά τα εργοστάσια ανταγωνιστικά πλεονεκτήματα.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαφιλίππου έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, είναι γεγονός ότι το μέτρο αυτό που παίρνει η Κυβέρνηση έχει στόχο τη συγκράτηση του πληθωρισμού και τίποτε άλλο.
Κάθε φορά, κύριε Πρόεδρε, όταν είχαμε αύξηση της τιμής του αργού πετρελαίου και η Κυβέρνηση προσπαθούσε να αποφύγει τις συνέπειες, τότε γινόταν ακριβώς αυτό το πράγμα, δηλαδή, η αύξηση της τιμής του αργού πετρελαίου σημαδευόταν με μείωση του ειδικού φόρου κατανάλωσης στα καύσιμα. Αυτό είναι και τίποτε άλλο, κύριε Πρόεδρε, και αυτά που μας είπε ο εισηγητής της Συμπολίτευσης, είναι το λιγότερο για να χαμογελάσουμε.
Η χώρα μας έχει πολύ μεγάλα ανοίγματα σε ελλείμματα. Εάν λοιπόν, ανθεί τόσο πολύ η οικονομία της χώρας μας, ορίστε, κύριε συνάδελφε, εισηγηθείτε να καλύψουμε αυτά τα μεγάλα ελλείμματα έστω σε ένα ποσοστό, για να ξαλαφρώσουμε λιγάκι στη συνέχεια. Δεν είναι όμως ο στόχος σας αυτός. Ο στόχος είναι άλλος. Είναι προεκλογική περίοδος και αρχίζουμε όλα αυτά τα τεχνάσματα για να επανέλθουμε αμέσως μετά τις εκλογές σε ραγδαίες αυξήσεις. Αυτό είναι εκείνο το οποίο θα συμβεί και το βλέπει ο κάθε συνετός 'Ελληνας πολίτης, ο οποίος παρακολουθεί αυτά τα πράγματα.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 'Ετσι είναι, κύριε Υπουργέ. Αυτά είναι τεχνάσματα δικά σας, τα οποία στοχεύουν στο ξεγέλεσμα του κόσμου. 'Ομως, είναι πολύ δύσκολο τώρα, κύριε Υπουργέ, γιατί δεν ξεγελιέται κανένας. Κανένας απολύτως. 'Ολοι έχουν συνειδητοποιήσει ότι έχει εκφυλιστεί πολύ η κατάσταση και αναζητούν μία άλλη λύση, την οποία σαφώς τη βρίσκουν στην παράταξή μας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Αποτελεί χαρακτηριστική έκφραση κοινωνικού πνεύματος. Δεν χρειάζεται να το κουβεντιάσουμε, είναι εξόφθαλμο, είναι αυτονόητο και είναι οφειλή προς την κοινωνία. 'Οταν το βαρέλι ανεβαίνει στα 27 δολάρια από τα 12, το κράτος που έχει κοινωνική αντίληψη οφείλει να λάβει μέτρα για την ελάττωση των επιπτώσεων στο κοινωνικό σύνολο.  Επομένως, επεβάλλετο από τα πράγματα, από ογδόντα τρεις χιλιάδες να κατέβει στις σαράντα μία χιλιάδες, ώστε το ρεύμα που είναι πρωταρχικό αγαθό ζωής να μπορεί να φθάσει σε προσιτές τιμές για τα φτωχότερα στρώματα.
Εγώ θα δεχθώ ότι πέρα από το κοινωνικό πνεύμα, αποτελεί στρατηγικό στόχο η πορεία προς την ΟΝΕ. 'Εχει η πατρίδα υποβληθεί σε ανάλογες θυσίες. Είναι σα να βρίσκεσαι εν επιθέσει, να έχεις καταλάβει τους τακτικούς στόχους -να μιλήσω λίγο και με τη στρατιωτική ορολογία- και να απομένει η τελευταία κορυφή, το τελευταίο κομβικό σημείο για την ολοκλήρωση του στρατηγικού στόχου της επιχείρησης.
Θα ήταν δηλαδή, όχι έλλειψη στοιχειώδους σοφίας, θα ήταν και ατολμία επικίνδυνη να αφήσουμε αυτήν την πορεία να τιναχθεί στον αέρα.
Επομένως, και από δημοσιονομική πλευρά όσα μέτρα επιβάλλονται για την σωτηρία, την επίτευξη, την ολοκλήρωση της στρατηγικής πορείας, πιστεύω ότι στοιχειώδης ευθύνη απέναντι στο λαό θα επέβαλε αυτά τα μέτρα.
Δεν συμφωνώ με το προλαλήσαντα συνάδελφό μου, ότι συντρέχουσες άλλες αιτίες προεκλογικής βάσεως οδηγούν στη συγκρότηση αυτής της τροπολογίας.  Και να μου επιτρέψετε να πω -το έχω ξαναπεί και το λέω συνειδητά αυτό- προς τους σεβαστούς μου συνάδελφους της Νέας Δημοκρατίας, να μην προβλέπουν και να μην προτρέχουν, γιατί για τις εκλογές ακόμα δεν έχουμε βρει μηχανισμούς, όπως στις έγκυες γυναίκες για να ξέρουμε τι παιδί θα γεννηθεί. Επομένως, ας περιβάλουμε με την οφειλομένη σεμνότητα αυτές τις εκτιμήσεις μας γιατί η κάλπη είναι πολύ περίεργη.
Θα μου επιτρέψετε με την ίδια ευκολία να πω και εγώ ότι πιστεύω ακραδάντως ότι και αυτές τις εκλογές θα τις κερδίσει το ΠΑ.ΣΟ.Κ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Το πιστεύω ακραδάντως γι'αυτό και σας το λέω. Αλλά σας το λέω...
ΠΡΟΕΔΡΕΥΩΝ (Παναγιώτης Σγουρίδης): Μην κάνετε και εσείς το μάγο τώρα! 
ΚΥΡΙΑΚΟΣ ΣΠΥΡΙΟΥΝΗΣ: ...και με ένα δέος, διότι "ουδείς μπορεί πλην των σοφών, σοφοί δε προσιόντων", θα το επικαλεσθώ πάλι αυτό του Καβάφη... 
ΝΙΚΟΛΑΟΣ ΠΑΠΑΦΙΛΙΠΠΟΥ: Δεν έχετε ανάγκη τέτοιων μέτρων τότε, κύριε συνάδελφε.
ΚΥΡΙΑΚΟΣ ΣΠΥΡΙΟΥΝΗΣ: 'Οτι αφουγκράζονται κάποιοι σοφοί τα επερχόμενα γεγονότα και η κατεύθυνση αυτή μάλλον κολακεύει την προοπτική του ΠΑ.ΣΟ.Κ.
Να πω λοιπόν, ότι ψηφίζω για την έμφορτη από κοινωνικό πνεύμα τροπολογία και αναμφισβητήτως σημειώνω ότι, ακόμα υπηρετεί και τη στρατηγική πορεία της ΟΝΕ και έχω και έναν πρόσθετο λόγο να πω "ναι" στην τροπολογία. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη.
Ο κύριος Υπουργός έχει το λόγο επί της τροπολογίας αυτής.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, το βασικό προσόν του πολιτικού είναι να επιλέγει το πεδίο στο οποίο αντιπαρατίθεται.
Θα έλεγα στους συναδέλφους της Νέας Δημοκρατίας πως το πιο απρόσφορο πεδίο για αντιπαράθεση προς την Κυβέρνηση ιδίως την περίοδο αυτή, είναι οι ονομαστικοί δείκτες της σύγκλισης και ιδίως ο δείκτης του πληθωρισμού, γιατί είναι προφανής και πασίδηλη η μεγάλη επιτυχία της μακροοικονομικής και της δημοσιονομικής πολιτικής της Κυβέρνησης.
'Ερχεσθε, κύριοι συνάδελφοι, την επομένη της συνεδρίασης του Συμβουλίου των Υπουργών Οικονομίας και Οικονομικών της Ευρωπαϊκής 'Ενωσης κατά την οποία αποφασίστηκε πλέον να εξέλθει η Ελλάδα από το στάδιο της παρακολούθησης για τα δημοσιονομικά ελλείμματα και για το δημόσιο χρέος και θέτετε σε αμφισβήτηση τη δυνατότητά μας να πετύχουμε στόχους, η επιτυχία των οποίων έχει επιβεβαιωθεί επίσημα, πανηγυρικά και οριστικά.  'Ερχεσθε σε μία περίοδο κατά την οποία συζητάμε για δέκατα της μονάδας στον πληθωρισμό, ο οποίος κινείται σε πρωτοφανώς χαμηλά επίπεδα και επαναφέρετε στην Αίθουσα τη λέξη "ακρίβεια", μία λέξη η οποία έχει ταυτισθεί στη συνείδηση του ελληνικού λαού με άλλες περιόδους, με περιόδους διακυβέρνησης, που δεν θέλω να μνημονεύσω τώρα και που πλέον έχει εξωβελισθεί από το λεξιλόγιο του ελληνικού λαού.
Είναι μεγάλη πολιτική κίνηση η μείωση της τιμής του οικιακού ρεύματος χωρίς να υπάρχει τέτοια πίεση από κοινωνικές ομάδες κατά 7,5%. Είναι μία πολύ σημαντική και χειροπιαστή ενίσχυση του εισοδήματος όλων των νοικοκυριών, της αγοραστικής δύναμης όλων των πολιτών, πέρα από την ευεργετική επίπτωση που έχει το μέτρο αυτό στον πληθωρισμό, στη διαμόρφωση του γενικού δείκτη τιμών καταναλωτή.
Σημασία έχει ότι το ηλεκτρικό ρεύμα είναι φθηνότερο για τον κάθε οικιακό χρήστη και σημασία επίσης έχει, ότι η φορολογική επιβάρυνση του ντίζελ που χρησιμοποιείται για την ηλεκτροπαραγωγή μειώνεται στο μισό.  Και πάλι με αυτήν τη γενναία, αντιδραστική μείωση κατά 50%, είμαστε ως χώρα πάνω από τον κοινοτικό μέσο όρο φορολογικής επιβάρυνσης του ντίζελ ηλεκτροπαραγωγής.
Αντιλαμβάνεσθε, λοιπόν, ότι έχουμε και άλλα περιθώρια, αν θέλουμε.              Και φυσικά, όταν παίρνει κανείς τέτοια μέτρα, μέτρα που έχουν σχέση και με το στόχο του πληθωρισμού και της ένταξης της χώρας σε ζώνη του ευρώ, καλείται να καταβάλει ένα δημοσιονομικό κόστος. Ο κρατικός προϋπολογισμός καταβάλλει κόστος, πληρώνει για να αγοραστεί εν μέρει και πληθωρισμός.  Αλλά αυτό είναι ο μηχανισμός ανακατανομής του κοινωνικού πλεονάσματος.  Γιατί ο κρατικός προϋπολογισμός βεβαίως συγκεντρώνει και διαχειρίζεται, δηλαδή, ανακατανέμει κατά τρόπο κοινωνικά δίκαιο και ανάλογο ένα πλεόνασμα της εθνικής οικονομίας. Καταβάλλει δεκαοκτώ δισεκατομμύρια ο κρατικός προϋπολογισμός, αλλά αυτά ενισχύουν την αγοραστική δύναμη, το πραγματικό εισόδημα του εργαζόμενου 'Ελληνα και αυτό το μήνυμα το εισπράττει ο 'Ελληνας πολίτης.
Πρέπει δε να σας πω ότι όλα αυτά κινούνται πλέον σε ένα επίπεδο μιγαδικό. Δηλαδή, η ωφέλεια που έχουμε από πλευράς γενικού δείκτη τιμών καταναλωτή, λαμβανομένης υπόψη και της περσινής μείωσης του Φόρου Προστιθέμενης Αξίας στην ηλεκτρική ενέργεια, είναι της τάξης του 0,15.    Μα, είναι δυνατόν ποτέ να αμφισβητηθούν μεγάλοι στόχοι, όπως η συμμετοχή της Ελλάδας στον σκληρό πυρήνα του ευρωπαϊκού γίγνεσθαι για 0,1 της μονάδος; Πέραν του ότι αυτές οι πρωτοβουλίες δεν είναι πρωτοβουλίες, που συνδέονται με την επίτευξη του τυπικού στόχου του πληθωρισμού, σε σχέση με την ένταξη της χώρας σε ζώνη του ευρώ, αλλά συνδέονται με την αντοχή του πληθωρισμού, δηλαδή τη διαφύλαξή του σε χαμηλά επίπεδα, κάτι που ούτως ή άλλως διασφαλίζεται μέσα από τους μηχανισμούς της πολυμερούς εποπτείας της ελληνικής οικονομίας και κάθε ευρωπαϊκής οικονομίας,  διασφαλίζει λοιπόν την αντοχή αυτών των χαμηλών δεικτών σε μάκρος χρόνου.           Δεν θα κινδυνεύαμε ως προς την ΟΝΕ, ακόμη και αν δεν παίρναμε τέτοια μέτρα. Αλλά παίρνουμε τα μέτρα αυτά, για να προσδώσουμε βάθος στην πολιτική μας. Και βεβαίως το κοινωνικό μήνυμα είναι ευκρινέστατο και καλό θα ήταν να διαλέξετε κάποιο άλλο πεδίο, για να ασκήσετε πιο εποικοδομητική αντιπολίτευση. Δεν προσφέρετε βοήθεια στον εαυτό σας, το συλλογικό εαυτό σας, με τον τρόπο αυτόν.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ.
Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, όπως τόνισε ο κ. Ρόκος, ειδικός αγορητής του ΔΗ.Κ.ΚΙ., υπερψηφίζουμε την τροπολογία αυτή.
'Ηθελα όμως, κύριε Υπουργέ, να επισημάνω κάτι που στην προηγούμενη τροπολογία -έχει σχέση και με αυτή- σας ανέπτυξε ο κ. Ρόκος, για τους πρατηριούχους υγρών καυσίμων.
Είναι γνωστό ότι βρίσκονται σε αλλεπάλληλες κινητοποιήσεις, τις οποίες είχαν και χθες. Πράγματι, ελπίζω ότι θα έχετε δει τα αιτήματά τους ή τουλάχιστον αρκετά από αυτά, τα οποία είναι δίκαια και εύλογα και ανθρώπινα. Κυρίως το αίτημα του να υπάρξει, μετά από συνεννόηση και του Υπουργείου σας και του Υπουργείου Εργασίας, ανθρώπινο ωράριο εργασίας, που θα είναι ανοιχτά τα πρατήρια υγρών καυσίμων. Η πρόταση που κάνουν, από 6 το πρωί μέχρι 9 ή 10 το βράδυ, είναι μια λογική πρόταση, αν λάβουμε υπόψη και τις συνθήκες που επικρατούν καλώς ή κακώς αυτήν τη στιγμή, με την έξαρση της εγκληματικότητας, η οποία είναι πιο έντονη τις νύχτες, αλλά και αν λάβουμε υπόψη ότι είμαστε στο κατώφλι του 21ου αιώνα. Και αυτοί είναι άνθρωποι, που δικαούνται να ζουν ανθρώπινα.
Αυτό το αίτημα το θεωρώ πολύ σημαντικό και θα παρακαλούσα, επειδή είμαι βέβαιος ότι σας απασχόλησε και χθες, αλλά και ορισμένα από τα άλλα αιτήματα, και θα παρακαλούσα αν υπάρχει κάτι στην Κυβέρνηση, να είχαμε μια απάντηση. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με την ανοχή του Σώματος θέλω να απαντήσω αμέσως στην εμβόλιμη παρατήρηση του κ. Τσοβόλα, γιατί πραγματικά αναφέρεται εμμέσως στην προηγούμενη τροπολογία. Βεβαίως και απασχολεί την Κυβέρνηση συνολικά το καθεστώς της εμπορίας υγρών καυσίμων, και το καθεστώς λειτουργίας των πρατηρίων βενζίνης. Είμαστε σε ανοικτό διάλογο με πολύ καλό και ειλικρινή διάλογο και καλόπιστο τρόπο με τους βενζινοπώλες.
Ειδικά ως προς το θέμα του ωραρίου, η πρωτοβουλία των κινήσεων ανήκει στο συναρμόδιο Υπουργείο Εργασίας και Κοινωνικών Ασφαλίσεων. Το Υπουργείο Ανάπτυξης αντιμετωπίζει με κατανόηση και συμπάθεια το αίτημα των βενζινοπωλών και συνεννοηθήκαμε σήμερα με τον συνάδελφό μου Υπουργό Εργασίας να προκαλέσουμε ταχύτατα μια συνάντηση και των τριων συναρμοδίων Υπουργών, γιατί εμπλέκεται και το Υπουργείο Εθνικής Οικονομίας, προκειμένου να ρυθμίσουμε το ζήτημα του ωραρίου.
Βέβαια, υπάρχουν και πολλά άλλα θέματα που συνδέονται με την εμπορία των υγρών καυσίμων. Σε πρώτη ευκαιρία θα συζητήσουμε στην Αίθουσα αυτή, για τα θέματα αυτά. Σας θυμίζω την πρόσφατη διάταξη του άρθρου 11 του ν. 2741/99 που ψηφίστηκε το Σεπτέμβριο και τώρα βρίσκεται σε εφαρμογή.  Δεν είναι εύκολο να ανατρέψει κανείς καταστάσεις και συσχετισμούς δυνάμεων που έχουν διαμορφωθεί, αλλά πιστεύω ότι ο διάλογος που έχουμε με όλους τους παράγοντες της αγοράς   θα οδηγήσει σε πολύ συγκεκριμένα και γρήγορα αποτελέσματα.
Ως προς το ωράριο, λοιπόν, θα υπάρξει η κυβερνητική απάντηση πάρα πολύ σύντομα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ: Τα επιχειρήματα που επιστρατεύθηκαν από την πλευρά της Αντιπολίτευσης αγγίζουν τα όρια του παραλόγου. Μειώνουμε τη τιμή του ρεύματος στην οικιακή χρήση και κατηγορούμαστε γι' αυτό. Και βεβαίως, κύριε Παπαφιλίππου, δεν μειώνουμε τους έμμεσους φόρους μόνο τώρα, που μπορεί να πείτε ότι είναι κοντά οι εκλογές, αλλά αυτή είναι μια πάγια πολιτική που ασκούμε εδώ και τρία χρόνια ίσως και περισσότερο. Και πέρσι μειώσαμε τη τιμή του ΦΠΑ στο ρεύμα από 18% που ήταν σε 8%.
Είναι μια πολιτική, επαναλαμβάνω, στα πλαίσια της συνολικής οικονομικής πολιτικής που ασκεί αυτή η Κυβέρνηση. Μειώνει τους ειδικούς φόρους.  Μειώνει τις τιμές του καταναλωτή. Μειώνει τον πληθωρισμό. Και παράλληλα μειώνει τα ελλείμματα και τα χρέη. Είναι αυτό το μείγμα της δικής μας πολιτικής.
Τι λέτε; Ο κόσμος προτιμά το μείγμα της δικής σας πολιτικής του 1990-1993, όταν αυξάνατε ραγδαία τους ειδικούς φόρους, τον πληθωρισμό, τα επιτόκια καθώς και τα ελλείμματα και τα  χρέη και μειώνονταν και τα εισοδήματα; Τι θα προτιμήσει ο ελληνικός λαός; Αυτή η στάση που κρατάτε εξηγείται μόνο αν είσθε τόσο ευτυχής που είσθε στην Αντιπολίτευση. Αυτό μόνο μπορεί να καταλάβει κανείς, ότι θέλετε να είσθε συνεχώς στην Αντιπολίτευση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, οι πολιτικοί κομματικά έχουν δυο δρόμους να διαλέξουν, την πραγματική πολιτική, τη φιλολαϊκή που βλέπει τα μακροπρόθεσμα λαϊκά συμφέροντα και τον λαϊκισμό, που αποβλέπει στο πρόσκαιρο και ιδιαίτερα προεκλογικό συμφέρον. Εμείς ανήκουμε στην πρώτη κατηγορία. Βλέπουμε τα μακροπρόθεσμα συμφέροντα του λαού.
Ψήφισε η κυβερνητική πλειοψηφία αυτές τις μέρες έναν πολύ κακό νόμο για την απελευθέρωση της αγοράς της ηλεκτρικής ενέργειας, που δεν θα έχει ευεργετικά μακροπρόθεσμα αποτελέσματα, διότι δεν οδηγεί σε πραγματική απελευθέρωση και δεν οδηγεί σε πραγματική μείωση της τιμής της ηλεκτρικής ενέργειας. Και παράλληλα μ' αυτό τον νόμο προσπάθησε να προστατεύσει τη ΔΕΗ, προσωρινά βέβαια, γιατί μακροπρόθεσμα της έκανε κακό. Γιατί δεν θα προετοιμαστεί όπως πρέπει και με την εμφάνιση ενός ελεύθερου ανταγωνιστού, ανεξάρτητου παραγωγού, ο νόμος αυτός θα καταπέσει και η ΔΕΗ θα μείνει δυστυχώς άοπλη και ανέτοιμη για να αντιμετωπίσει τον ελεύθερο ανταγωνισμό.
Ταυτόχρονα, έρχεται μ' αυτήν εδώ την τροπολογία και επιβαρύνει ακόμη περισσότερο τη Δ.Ε.Η. Βεβαίως, εμφανίζει και υπερτονίζει το όφελος για το καταναλωτικό κοινό. Σε εκείνο και εμείς συμφωνούμε. Αλλά, αφού πήραμε το ΟΚ από το ΕΚΟΦΙΝ για την άρση της παρατήρησης ότι έχουμε μεγάλο δημοσιονομικό έλλειμμα, γιατί δεν καλύπτει αυτήν τη διαφορά του κόστους που υφίσταται η εταιρεία από τα πλεονάσματα του Προϋπολογισμού και τα φορτώνουμε στη Δημόσια Επιχείρηση, η οποία Δημόσια Επιχείρηση καλείται σε μία κρίσιμη περίοδο να διορθώσει τα χρηματοοικονομικά της, να διορθώσει τη θέση της, να εκσυγχρονιστεί, να αναδιοργανωθεί και να μειώσει και το λόγο μεταξύ του χρέους της και του ενεργητικού της, που δυστυχώς-, το είπα και προηγουμένως-, είναι σχεδόν τα ίδια και την καθιστά μία επιχείρηση, που είναι πραγματικά δύσκολο και να μπει στο χρηματιστήριο, αλλά ακόμη και να δανειοδοτηθεί με υγιές χρήμα; Γι' αυτό το λόγο λοιπόν, εμείς διαφωνούμε με αυτήν την τροπολογία, τηρώντας φιλολαϊκή πολιτική, αλλά σε μακροπρόθεσμη βάση, ακριβώς υπερασπιζόμένοι τη λογική και τη σωστή πολιτική που πρέπει να εφαρμόζουμε εδώ μέσα στο Κοινοβούλιο και όχι μονάχα να μιλάμε για να δημιουργούμε εντυπώσεις και ενδεχομένως, να κερδίζουμε σε προεκλογικές περιόδους ψήφους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο. 
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, άκουσα προηγουμένως, τον εισηγητή της Συμπολίτευσης τον κ. Τσακλίδη, αλλά και τον κύριο Υπουργό.             Εγώ, κύριε Υπουργέ, δεν αντελήφθην, πώς είναι δυνατόν η Δ.Ε.Η. να πήγε τόσο καλά τον τελευταίο καιρό. Θα σας θυμίσω -εσείς δεν ήσασταν στο Υπουργείο, αλλά εμείς τα παρακολουθούσαμε- ότι τέσσερις φορές άλλαξε το κείμενο του προϋπολογισμού της Δ.Ε.Η. για να εμφανίσει μία φορά ένα μικρό κέρδος, μία φορά ήταν στα μείον και μία φορά στα συν. 'Αρα, εδώ ή θα πιστέψουμε στα θαύματα ή θα αγγίξουμε αυτό που πάει να κάνει η Κυβέρνηση.  Εμείς δεν είμαστε αντίθετοι, κύριοι συνάδελφοι, για τη μείωση της τιμής του ρεύματος και του πετρελαίου. Είμαστε όμως αντίθετοι σε μία προεκλογική περίοδο να καταλήγετε σε τέτοιες αποφάσεις προκειμένου να εξαπατήσετε τον ελληνικό λαό. Σε αυτό εμείς είμαστε αντίθετοι. Διότι δεν μπορείτε να μας πείσετε και να μας πείτε τι θαύματα κάνατε, προκειμένου να έχετε αυτήν τη δυνατότητα στο χώρο της Δ.Ε.Η., που πράγματι, αν δείτε τα οικονομικά της με πολύ μεγάλα τραβήγματα από εδώ και από εκεί, βγήκε κάποια στιγμή ένας προϋπολογισμός με κάποια δισεκατομμύρια συν, ανεξάρτητα αν οι επενδύσεις που είναι υποχρεωμένη να κάνει η Δ.Ε.Η. είναι πολλαπλάσιες και προσφεύγει σε δανεισμό. Αυτή είναι η πραγματικότητα, κύριοι συνάδελφοι.
'Ετσι λοιπόν, κύριε Πρόεδρε, δεν πρέπει να ακούγονται ορισμένα πράγματα, τα οποία είναι έξω από κάθε έννοια πραγματικότητας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα πρέπει και εδώ να τονίσουμε, όπως ειπώθηκε και στην επιτροπή που συζητήθηκε αυτό το θέμα, ότι αυτό το μέτρο δεν είναι ενταγμένο μέσα σε ένα πρόγραμμα κοινωνικής πολιτικής, αλλά μέσα στην προσπάθεια μείωσης του πληθωρισμού, συγκράτησης, θα λέγαμε, του πληθωρισμού, εν ονόματι και της αύξησης της τιμής του πετρελαίου σε αυτήν τη συγκεκριμένη στιγμή.
Δεν μπορεί, λοιπόν, να επικαλείται ο εισηγητής της Πλειοψηφίας ή ο κύριος Υπουργός ή οποιοσδήποτε άλλος εκ μέρους του ΠΑ.ΣΟ.Κ., ότι αυτό το μέτρο είναι ενταγμένο μέσα σε ένα πρόγραμμα κοινωνικής πολιτικής και ότι θέλουμε να δώσουμε φθηνό ρεύμα, όταν έχουμε πολλαπλάσιες αυξήσεις σε όλα.  Προχθές, ανέβηκαν τα τιμολόγια του Ο.Τ.Ε. Και ξέρουμε ότι αυτό το νομοσχέδιο που ψηφίστηκε από την Πλειοψηφία οδηγεί στην ιδιωτικοποίηση, με αποτέλεσμα να έχουμε μία τρομακτική αύξηση, όπως συνέβη και σε άλλες ευρωπαϊκές χώρες που προηγήθηκε αυτή η ρύθμιση, των τιμολογίων της Δ.Ε.Η.  Και αυτό το μέτρο δεν κάνει τίποτε άλλο, παρά να συμβάλλει στη μείωση του πληθωρισμού. Δεν πρόκειται για μία πολιτική που προβλέπει μακροχρόνια μείωση και αντιμετώπιση των κοινωνικών ουσιαστικά δαπανών και γενικότερα, τη μείωση του κόστους του οικογενειακού προϋπολογισμού. Γι'αυτό και θα την καταψηφίσουμε.
ΠΡΟΕΔΡΕΥΩΝ (Παναγιώτης Σγουρίδης): Τελευταίος ομιλητής είναι ο κ. Πιπεργιάς, που ζήτησε το λόγο για ένα λεπτό. Ορίστε, κύριε Πιπεργιά.  
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, ζήτησα το λόγο γιατί στην Αίθουσα υπάρχει και μνήμη. 'Ακουσα προηγούμενα τον κ.  Παπαφιλίππου να ξιφουλκεί και να λέει ορισμένα πράγματα για τους προϋπολογισμούς της ΔΕΗ τα τελευταία χρόνια. Θα ήθελα λοιπόν, να του θυμίσω το τι βάρη φόρτωσε η Νέα Δημοκρατία τον τελευταίο μήνα της διακυβέρνησής της στη ΔΕΗ. Να τον πάω λίγο πίσω και να του θυμίσω το τι ζημιά έκανε στη ΔΕΗ παραμονές μάλιστα ρυθμίσεων για την απελευθέρωση της αγοράς. 'Οπως επίσης να πάω πάλι πιο πίσω και να θυμίσω και το τι ζημιά είχε κάνει επίσης η Νέα Δημοκρατία στο ασφαλιστικό της επιχείρησης για το οποίο τώρα κόπτεται ο κ. Παπαφιλίππου. Νομίζω ότι στην Αίθουσα πρέπει να υπάρχει και μνήμη διότι όσοι είναι επιλήσμονες δεν μπορούν να πάνε μπροστά.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, να συνοψίσω τη συζήτηση, μη τυχόν και υπάρχει κάποιος που δεν κατάλαβε καλά είτε εντός είτε εκτός της Αιθούσης. Η Νέα Δημοκρατία, τάσσεται κατά της μείωσης της τιμής του οικιακού ρεύματος κατά 7,5%. Η Κυβέρνηση αποφασίζει τη μείωση και η Νέα Δημοκρατία τάσσεται κατά της ελάφρυνσης του οικογενειακού προϋπολογισμού.
ΝΙΚΟΛΑΟΣ ΠΑΠΑΦΙΛΙΠΠΟΥ: Τι λέτε τώρα, κύριε Υπουργέ; Αυτό είναι λαϊκισμός.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης):  Δεύτερον, ειλικρινά αδυνατώ να αντιληφθώ τη λογική της προεκλογικής περιόδου. Γιατί είμαστε σε προεκλογική περίοδο; Λάβατε την επίσημη και οριστική απόφαση να οδηγήσετε, κύριοι συνάδελφοι της Νέας Δημοκρατίας, τη χώρα σε πρόωρες εκλογές; Θα αρνηθείτε ψήφο στον Πρόεδρο της Δημοκρατίας; Αυτό θα μας πει ο Πρόεδρός σας; Εγώ πιστεύω ότι είναι πολύ δύσκολο να ξεπεράσει ο κ.  Καραμανλής και το κόμμα σας την πολιτική αμηχανία στην οποία έχει περιέλθει σε σχέση με το ζήτημα αυτό. Αφήστε την Κυβέρνηση να κάνει τη δουλειά της.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επεραιώθη η συζήτηση επί της τροπολογίας με γενικό αριθμό 3379 και ειδικό 212 για την μείωση συντελεστών ειδικού φόρου κατανάλωσης πετρελαίου.
Ερωτάται το Σώμα, γίνεται δεκτή η τροπολογία αυτή; ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 3379 και ειδικό 212 έγινε δεκτή κατά πλειοψηφία και σύμφωνα με τις ανάγκες της νομοτεχνικής ρύθμισης του νομοσχεδίου θα ενταχθεί μέσα σε κάποιο από τα άρθρα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης):  Στο προτελευταίο άρθρο. 
ΠΡΟΕΔΡΕΥΩΝ (Παναγιώτης Σγουρίδης): Θα το δούμε στην ψήφιση στο σύνολο, κύριε Υπουργέ, εξ άλλου γνωρίζετε απ' αυτά.
Εισερχόμαστε στις υπόλοιπες τροπολογίες των συναδέλφων  Βουλευτών.
Κύριε Υπουργέ, υπάρχουν αυτήν τη στιγμή κατατεθειμένες έξι εμπρόθεσμες τροπολογίες εκ των οποίων οι δυο είναι περίπου όμοιες, όπου  το πρώτο μέρος τους έχει γίνει αποδεκτό και έχει ενταχθεί στο νομοσχέδιο. Υπάρχουν και κάποιες άλλες επτά τροπολογίες οι οποίες είναι εκπρόθεσμες.  Επ' αυτών θέλω να ακούσω τις απόψεις σας, κύριε Υπουργέ. Τις εμπρόθεσμες θα τις συζητήσουμε. Με τις εκπρόθεσμες τι θα κάνετε; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τις εμπρόθεσμες, φυσικά θα τις συζητήσουμε. 'Αλλωστε οι δυο έχουν γίνει κατά το ουσιώδες μέρος τους δεκτές. Πρόκειται για την επιβολή τέλους υπέρ των περιοχών όπου εγκαθίστανται μονάδες ηλεκτροπαραγωγής με χρήση ανανεώσιμων πηγών ενέργειας.
ΝΙΚΟΛΑΟΣ ΓΚΑΤΖΗΣ: Δεν έγιναν δεκτές. Ενσωματώθηκαν, αλλά είπαμε θα τις συζητήσουμε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε. Η καθιέρωση του τέλους έχει ψηφιστεί, έχει ενσωματωθεί στις ήδη ψηφισμένες διατάξεις.  
ΠΡΟΕΔΡΕΥΩΝ (Παναγιώτης Σγουρίδης): 'Εχει ενσωματωθεί.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αν θυμάστε και αν κοιτάξουμε τα Πρακτικά, είχαμε πει ότι θα τις συζητήσουμε αλλά ενσωματώνονται. Τη συζήτηση θα την κάνουμε όταν συζητήσουμε τις τροπολογίες.
ΠΡΟΕΔΡΕΥΩΝ (Παναγιώτης Σγουρίδης): 'Οταν θα έλθει η ώρα να συζητήσουμε την τροπολογία, πάρτε το λόγο να πείτε αυτά που θέλετε να πείτε, κύριε Γκατζή. Αλλά όμως έχει ψηφιστεί το ένα κομμάτι της.  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης):  Το λογικό είναι ότι πρώτα συζητάμε την τροπολογία, μετά την ψηφίζουμε. Και τη συζητήσαμε. Αλλά βεβαίως ο καθένας μπορεί να πει ό,τι θέλει στο πλαίσιο του Κανονισμού. 'Αλλες τροπολογίες απ' αυτές που αναφέρατε δεν προτίθεμαι να αποδεχθώ, για τους λόγους που θα εξηγήσω φυσικά για να μην προαναγγέλω τη θέση της Κυβέρνησης, πλην των τροπολογιών με γενικό αριθμό 3383 και 3384, τις οποίες έχω την πρόθεση να κάνω δεκτές.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τι λένε αυτές; ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Να σας τις δώσουν αμέσως οι υπάλληλοι, κύριε Πρόεδρε και να τις δείτε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, λέτε για τις τροπολογίες με γενικό αριθμό 3383 και ειδικό 214 και την τροπολογία με γενικό αριθμό 3384 και ειδικό 215.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μάλιστα.
ΠΡΟΕΔΡΕΥΩΝ (Παναγιώτης Σγουρίδης): Καλώς. Αυτές οι τροπολογίες έχουν διανεμηθεί. Ας ξαναδιανεμηθούν.
Εισερχόμαστε στη συζήτηση της τροπολογίας με γενικό αριθμό 3366 και ειδικό 200 των συναδέλφων κ. Παυλόπουλου, κ. Παπαφιλίππου και άλλων.
Ο κ. Παπαθανασίου έχει το λόγο για δύο λεπτά.
ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Υπουργέ, πίστευα ότι θα δείχνατε την απαιτούμενη ευαισθησία πάνω στο σοβαρό αυτό κοινωνικό θέμα, που τίθεται με αυτήν την τροπολογία. Και δεν μπορώ να καταλάβω γιατί δεν δείχνετε αυτήν την ευαισθησία.
Κύριε Πρόεδρε, όπως γνωρίζουμε όλοι πολύ καλά, η εξόρυξη και η εκμετάλλευση του λιγνίτη πραγματοποιείται στους διάφορους νομούς. 'Ομως προηγούμενα χρειάζονται και οι απαλλοτριώσεις. Οι απαλλοτριώσεις έχουν σαν συνέπεια οι ιδιοκτήτες και τα μέλη των οικογενειών τους να περιέρχονται αναγκαστικά πλέον σε ανεργία και σε πολλές περιπτώσεις να επιβάλλεται ακόμη η μετεγκατάστασή τους σε άλλους χώρους.
Για την αντιμετώπιση, κύριε Υπουργέ, αυτού του σοβαρότατου θέματος προηγουμένως υπήρχε ο θεσμός των πληττομένων, ένας θεσμός ο οποίος καταργήθηκε.
Γιατί λοιπόν αφού υπάρχουν αυτές οι σοβαρότατες συνέπειες από τις αναγκαστικές απαλλοτριώσεις, να μην κάνετε δεκτή αυτήν την τροπολογία; Θα είναι δείγμα μιας ελάχιστης ευαισθησίας προς αυτούς τους ανθρώπους που ζουν δίπλα σ' αυτά τα εργοστάσια, που αναπνέουν τη ρύπανση απ' αυτά τα εργοστάσια.
Γι' αυτό, θερμή παράκληση, κύριε Υπουργέ, να επανεξετάσετε τη θέση σας και να κάνετε δεκτή αυτήν την τροπολογία.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, μπορώ να πω κάτι επί της διαδικασίας; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Η τροπολογία αυτή των συναδέλφων κυρίων Παπαφιλίππου και Παπαθανασίου, θα πρέπει να συζητηθεί μαζί με την τροπολογία με γενικό αριθμό 3367, επειδή έχουν ανάλογο περιεχόμενο και χάριν της οικονομίας του χρόνου.
ΠΡΟΕΔΡΕΥΩΝ (Παναγιώτης Σγουρίδης): Μετά τον κ. Παπαφιλίππου μπορείτε, κύριε συνάδελφε, να πάρετε και σεις το λόγο και να αναπτύξετε και τη δική σας τροπολογία, μια και είναι συναφούς περιεχομένου.
Ο κ. Παπαφιλίππου έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, η εντοπιότητα στις προσλήψεις στο Νομό Κοζάνης -και αναφέρομαι στη Δ.Ε.Η. και μάλιστα στο τμήμα της Δ.Ε.Η. που σχετίζεται με την εξόρυξη του λιγνίτη, αλλά και την παραγωγή ηλεκτρικής ενέργειας από λιγνιτικούς σταθμούς- έχει μια παράδοση και μια ιστορία.
(Θόρυβος στην Αίθουσα) 
ΠΡΟΕΔΡΕΥΩΝ (Παναγιώτης Σγουρίδης): Τα πηγαδάκια στην Αίθουσα ακούγονται μέχρις εδώ! ΝΙΚΟΛΑΟΣ ΠΑΠΑΦΙΛΙΠΠΟΥ: Μια ιστορία που έχει σχέση με την ειρηνική συνύπαρξη αυτών των δραστηριοτήτων, δηλαδή της Δ.Ε.Η., με τον κόσμο ο οποίος κατοικεί εκεί, σε εκείνη την περιοχή και στα διπλανά χωριά.  Διεκόπη λοιπόν, κύριε Υπουργέ, κάποια στιγμή από το ΠΑ.ΣΟ.Κ., από την Κυβέρνησή σας. Επανερχόμενη η Νέα Δημοκρατία το 1990 επανέφερε αυτήν την παράδοση και την ιστορία προσλήψεων με βάση την εντοπιότητα, αλλά και τη στήριξη των πληττομένων οι οποίοι υποχρεούνται αναγκαστικά, κύριε Πρόεδρε, να εγκαταλείψουν ακόμη και τα σπίτια τους.
Η φιλοσοφία, κύριε Υπουργέ, αυτού του μέτρου είναι ότι ο κάθε πληττόμενος και αυτός που μετεγκαθίσταται, σαφώς παίρνει κάποια αποζημίωση. 'Ομως, χάνει τελείως τη δουλειά του, μια που του αφαιρείται το αντικείμενο της απασχόλησης, δηλαδή τα χωράφια του. 'Ετσι λοιπόν αυτό το μέτρο είναι σωστό και δίκαιο. Εξάλλου όλοι οι Υπουργοί της Κυβέρνησής σας, οι οποίοι ήλθαν στο Νομό Κοζάνης και επικοινώνησαν με τον κόσμο εκεί, έχουν υποσχεθεί αυτό το μέτρο, δηλαδή την εντοπιότητα στις προσλήψεις και τη στήριξη των πληττομένων, ιδιαίτερα αυτών που μετεγκαθίστανται, αυτών που φεύγουν από τα σπίτια τους και πηγαίνουν σε μια άλλη περιοχή.
Κύριε Υπουργέ, έχω εδώ και μια επιστολή του κυρίου περιφερειάρχη της Δυτικής Μακεδονίας, ο οποίος αναφέρεται σε δικές σας θέσεις, που του μεταφέρατε εσείς. Και με αυτήν την επιστολή που πήγε απευθείας προς το σύλλογο πληττομένων και τον αρμόδιο δήμαρχο της περιοχής στο Δήμο Ελησπόντου, εκπλήσσομαι πως δεν αποδέχεστε αυτή την τροπολογία, μία το δεχθήκατε αυτό και δεσμευτήκατε.
Συζητήσατε και σεις ο ίδιος με τους ενδιαφερομένους...
Κύριε Πρόεδρε, πρέπει να σταματήσω διότι ο κύριος Υπουργός δεν μπορεί να ακούσει, είναι απασχολημένος.
Να σταματήσω, κύριε Υπουργέ, δεν χάθηκε ο κόσμος, να περιμένω ένα λεπτό.
ΠΡΟΕΔΡΕΥΩΝ (Παναγιώτης Σγουρίδης): Κύριε Παπαφιλίππου, είναι κατανοητό. Αυτά τα οποία αναπτύξατε στη τροπολογία σας τα λέει και ο κύριος περιφερειάρχης στην επιστολή του. Χρειάζεται να αιτιολογήσουμε περισσότερο από αυτό; 
ΝΙΚΟΛΑΟΣ ΠΑΠΑΦΙΛΙΠΠΟΥ: Μα, κύριε Πρόεδρε, αν δεν ακούει ο κύριος Υπουργός, πώς θα μας απαντήσει. Πώς να το κάνουμε δηλαδή; Πώς είναι δυνατόν να επικοινωνεί με το τηλέφωνο και ταυτόχρονα να παρακολουθεί;  
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, όπως σας είναι γνωστό με την, με γενικό αριθμό 3367 και ειδικό αριθμό 201, τόσο εγώ όσο και οι συνάδελφοί μου οι κύριοι, Λάμπρος Κανελλόπουλος, Δημήτριος Πιπεργιάς και Ιωάννης Κουράκης έχουμε καταθέσει, τροπολογία αναλόγου περιεχομένου της τροπολογίας που ανέλυσε ο προηγούμενος συνάδελφος.
Με την προτεινόμενη τροπολογία μας ουσιαστικά εκφράζουμε την πλέον λογική απαίτηση του ανθρώπινου δυναμικού όλων εκείνων των χωριών και των περιοχών που η αναγκαιότητα παραγωγής ηλεκτρικής ενέργειας από την εκμετάλλευση των φυσικών πόρων των περιοχών τους, τους ανάγκασε να γίνουν μετανάστες στην περιοχή τους.
Αυτή η τροπολογία αφορά κατοίκους πόλεων και χωριών που η ζωή τους είναι απόλυτα συνυφασμένη με τα οικονομικά, παραγωγικά, κοινωνικά και περιβαλλοντολογικά δεδομένα που δημιουργεί γι'αυτούς η ύπαρξη ενός μεγάλου σταθμού παραγωγής ηλεκτρικής ενέργειας. Για παράδειγμα, ανεπιφύλαχτα μπορώ να υποστηρίξω ότι οι κάτοικοι αυτών των περιοχών, απολύτως δικαιολογημένα διεκδικούν την κατά προτεραιότητα εισαγωγή τους στον εργασιακό χώρο της ΔΕΗ, αφού ουσιαστικά, συνολικά η ζωή τους είναι προσδεδεμένη είτε θετικά είτε αρνητικά με το χώρο της ΔΕΗ.
Θέλω να επισημάνω ότι η λογική αυτή απαίτηση τους, συνάδει απόλυτα και με τα συμφέροντα της ΔΕΗ. Εάν ανατρέξουμε στην άποψη της ηγεσίας της ΔΕΗ, θα κατανοήσουμε ότι η διοίκηση της ΔΕΗ διαπιστώνει ότι, όσοι προσλαμβάνονται μέσα από τις διαδικασίες του ν.2190, σε αυτές τις περιοχές από την επόμενη μέρα αρχίζουν έναν αγώνα να μετατεθούν, απ' αυτούς τους εργασιακούς χώρους.
Πιστεύω, λοιπόν, ότι συμπίπτουν τα συμφέροντα και της ΔΕΗ και των κατοίκων της περιοχής. Δεν θα κατανοούσα λοιπόν την εμμονή να μη γίνει αποδεκτή αυτή η τροπολογία. Θα την κατανοήσω μόνο -όχι εμείς, αλλά πιο πολύ οι κάτοικοι των περιοχών- εάν με απόλυτη σαφήνεια εξηγηθεί για ποιο λόγο δεν μπορεί να γίνει σήμερα αποδεκτή αυτή η τροπολογία. Πάντως, ένα πρέπει να γίνει σαφές: Πρέπει να υπάρχει δέσμευση της Κυβέρνησης ότι η επόμενη διαδικασία εισαγωγής των ανθρώπων αυτών στον εργασιακό χώρο της ΔΕΗ σε αυτούς τους σταθμούς παραγωγής, πρέπει να γίνει με αυξημένο το κριτήριο της εντοπιότητας ή με καθοριστικό κριτήριο το κριτήριο της εντοπιότητας. Είναι μία λογική απαίτηση, μία απαίτηση που συμφιλιώνει τη ΔΕΗ με τους κατοίκους των περιοχών, που πάντα η συμβίωση δεν είναι τόσο αρμονική. Και μάλιστα, απαιτείται αρμονική συμβίωση και για το συμφέρον της ίδιας της επιχείρησης.
ΠΡΟΕΔΡΕΥΩΝ (Παναγιώτης Σγουρίδης): 'Οπως καταλαβαίνετε, κύριοι συνάδελφοι, συν-συζητούμε και την τροπολογία με γενικό αριθμό 3367 και ειδικό 201 του κ. Σπυρόπουλου, του κ. Πιπεργιά και άλλων συναδέλφων.  Τώρα θα πάρει το λόγο ο κ. Γκατζής.
ΝΙΚΟΛΑΟΣ ΓΚΑΤΖΗΣ: Δεν θα μιλήσω για την τροπολογία αυτή, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Θα μιλήσει ο κ. Ρόκος και στη συνέχεια ο κ. Τσοβόλας.
Ορίστε, κύριε Ρόκο, έχετε το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, και οι δύο τροπολογίες έχουν περίπου το ίδιο περιεχόμενο και είναι συνυφασμένες ουσιαστικά με την προστασία της περιφέρειας.
Οι επιχειρήσεις αυτές είναι στην περιφέρεια. 'Ηδη ξεκινάμε με ένα βασικό πρόβλημα. Μιλάμε για την συγκράτηση του πληθυσμού στην περιφέρεια. Οι κάτοικοι το δικαιούνται -εγώ, ούτε κάτοικος της Πτολεμαϊδας είμαι ούτε ψηφοφόρους έχω- αυτή είναι η αλήθεια. Είναι αντικειμενικό ότι το κόστος το έχουν πληρώσει οι κάτοικοι αυτής της περιφέρειας και το πληρώνουν χρόνια, αρχικά με τη απαλλοτρίωση και την υποχρεωτική αλλαγή τρόπου ζωής. Εγκατέλειψαν καλλιέργειες, συνήθειες ζωής και υπομένουν επιπλέον τη μόλυνση του περιβάλλοντος.
'Οποιος διαβάσει τα στατιστικά στοιχεία βιωσιμότητας σ'αυτές τις περιοχές θα καταλάβει ότι οφείλει η πολιτεία και ο κύριος Υπουργός να το λάβει άμεσα υπόψη. Είναι ιδιαίτερα υποβαθμισμένες περιοχές από πλευράς επιπέδου, τρόπου ζωής και περιβαλλοντικών μολύνσεων, που εκεί θα έπρεπε να παρακαλάμε να μένει ο κόσμος και να διορίζεται.
Πρέπει να δεσμευτεί άμεσα ο κύριος Υπουργός, το στοιχείο της εντοπιότητας να είναι καθοριστικό για τις προσλήψεις. Δεν θα μένει πλέον ο κόσμος στη περιφέρεια. 'Ηδη αδειάζουν αυτές οι περιφέρειες, κύριε Υπουργέ, και μεις πρέπει να τους αναγκάσουμε να μείνουν, να προνοήσουμε ώστε να μείνουν εκεί. Να μην ξεχνάμε επίσης ότι οι κάτοικοι αυτών των περιοχών ήταν οι κύριοι συντελεστές ανάπτυξης της ίδιας της ΔΕΗ, που βοήθησαν την ανάπτυξη της οικονομίας της χώρας  μας. Εσείς, σαν Υπουργός Ανάπτυξης, πρέπει να το δείτε με ιδιαίτερη ευαισθησία.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πήρα το λόγο για να ταχθώ υπέρ των τροπολογιών των συναδέλφων. Επισκέφθηκα την περιοχή της Πτολεμαϊδας και το εργαστάσιο της ΔΕΗ πριν από ένα μήνα περίπου για πολλοστή φορά και διαπίστωσα όπως ξέρει ο κύριος Υπουργός και όλοι οι συνάδελφοι, ότι οι αρνητικές περιβαλλοντικές επιπτώσεις στην περιοχή από τη λειτουργία του εργοστασίου παρά τα μέτρα που έχουν παρθεί είναι σημαντικές. Συζήτησα και με τη διοίκηση της επιχείρησης και με τους διευθυντές και με τους εργαζόμενους. Επίσης είναι αρνητικές οι συνέπειες από πλευράς εργασίας γιατί  ξεριζώθηκε κόσμος, εγκατέλειψε την αγροτική εκμετάλλευση και το πρόβλημα της ανεργίας είναι πάρα πολύ μεγάλο.
Ο κύριος Υπουργός που είναι από τη Βόρειο Ελλάδα ξέρει πάρα πολύ καλά το θέμα. Επιβάλλεται, λοιπόν, να είναι καθοριστικό στοιχείο η εντοπιότητα, κατά την άποψή μας και εφόσον υπάρχουν ενδιαφερόμενοι για να δουλέψουν στα εργοστάσια της ΔΕΗ, στην Κοζάνη, στην Πτολεμαϊδα να διορίζονται οι νέοι που είναι από την περιοχή. Νομίζω ότι αυτό -τονίσθηκε και από τον κ.  Ρόκο- συμβάλλει παράλληλα στο να σταματήσει η εγκατάλειψη της περιοχής αυτής, η εσωτερική μετανάστευση στο εξωτερικό των νέων παιδιών, αλλά και των κατοίκων της Πτολεμαϊδας και της Κοζάνης.
Νομίζω ότι τώρα -όχι όπως είπε ο κ. Σπυρόπουλος απλά με δηλώσειςπρέπει να γίνει αυτή η ρύθμιση, κάνοντας και μία συνεννόηση με την Υπουργό Εσωτερικών -το καταλαβαίνω αυτό- η οποία είναι συναρμόδια. Νομίζω, όμως, ότι επειδή είναι θέμα κυβερνητικό μπορεί και πρέπει να δοθεί λύση και εμείς επιμένουμε να δοθεί τώρα σε αυτό το νομοσχέδιο λύση, ώστε να δοθεί μία προοπτική τουλάχιστον στους νέους ανθρώπους, αλλά και στους κατοίκους της περιοχής, για να μείνουν σε αυτές τις περιοχές της Κοζάνης και ειδικά της Πτολεμαϊδας που σιγά-σιγά ερημώνουν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο. 
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, πιστεύω και εγώ ότι χρειάζεται να υπάρξει ειδική ρύθμιση, τόσο για τις περιπτώσεις των αγροτών που χάνουν τα κτήματά τους και έτσι αναγκάζονται να προβούν σε έναν επαγγελματικό αναπροσανατολισμό -και αυτό γίνεται κυρίως με την επέκταση των ορυχείων- όσο και με την ανάγκη να υπάρχει εντοπιότητα στις προσλήψεις που γίνοται σε πάρα πολλές εγκαταστάσεις της ΔΕΗ.
'Ενα μόνιμο πρόβλημα  που υπάρχει στα νησιά και βεβαίως όχι μόνο εκεί, είναι η έλλειψη ντόπιου προσωπικού.
Γίνονται διαγωνισμοί και συνήθως από τους διαγωνισμούς προσλαμβάνονται  υπάλληλοι από οποιαδήποτε άλλη γεωγραφική περιοχή της χώρας. Και αυτό έχει μεγάλο πρόβλημα, γιατί αμέσως μετά και επειδή η ζωή στα νησιά είναι αρκετά ακριβή αλλά και επειδή έχει στοιχεία απομόνωσης, ζητάνε μεταθέσεις για να φύγουν από τη θέση που κατέλαβαν με το διαγωνισμό.  Αυτό είναι ένα μεγάλο πρόβλημα, που μπορεί να αντιμετωπιστεί με καθορισμό εντοπιότητας.
Το ίδιο πράγμα πρέπει να γίνει και στα εργοστάσια παραγωγής κυρίως σε αυτά που χρησιμοποιούν εγχώρια καύσιμα και δη λιγνίτες, και στην Πτολεμαϊδα και στη Φλώρινα και στη Μεγαλόπολη, γιατί πιστεύω ότι πρέπει και επιβάλλεται να δημιουργηθεί ένας θετικός περίγυρος για τις δραστηριότητες της Δημόσιας Επιχείρησης Ηλεκτρισμού ιδίως στις περιπτώσεις που υπάρχουν επιπτώσεις στο περιβάλλον.
Γι'αυτό προσυπέγραψα την τροπολογία με τον κ. Σπυρόπουλο και πιστεύω ότι ο κύριος Υπουργός θα πρέπει να την κάνει αποδεκτή.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοκελίδης έχει το λόγο. 
ΘΕΟΔΩΡΟΣ ΚΟΚΕΛΙΔΗΣ: Κύριε Πρόεδρε, είναι γεγονός ότι με το παρόν νομοσχέδιο δημιουργείται νέα κατάσταση για τη ΔΕΗ, δημιουργούνται νέα δεδομένα. Για ν'ανταποκριθεί σε αυτήν τη νέα πρόκληση η ΔΕΗ, εκτιμώ ότι πρέπει να ειδωθούν με ιδιαιτερότητα κάποια ζητήματα και κάποια θέματα, τα οποία υπάρχουν στις τροπολογίες των συναδέλφων.
Απ'όσο γνωρίζω οι προσπάθειες που γίνονται ιδιαίτερα στο Νομό Κοζάνης από τον περιφερειάρχη είναι στη σωστή κατεύθυνση και εκτιμώ ότι και ο Υπουργός συμφωνεί με τις προτάσεις αυτές. Βεβαίως να πω ότι οι συνάδελφοι της Νέας Δημοκρατίας, ενώ γνωρίζουν ότι γίνονται κάποιες διαβουλεύσεις σε επίπεδο κυβερνητικό, έρχονται εδώ στην προκειμένη περίπτωση και ενώ είναι γνώστες ότι πρέπει να γίνουν και κάποιες διαδικασίες με το Υπουργείο Προεδρίας και Διοίκησης- κατά τη γνώμη μου με καθαρά κομματικούς στόχους οι συνάδελφοι της Νέας Δημοκρατίας από το Νομό Κοζάνης- και φέρνουν την τροπολογία.
Το θέμα της εντοπιότητας θα βοηθήσει να αναβαθμίσει τις σχέσεις της ΔΕΗ και να δημιουργηθεί μία νέα εποικοδομητική επαφή με την κοινωνία.  'Ομως, εκείνο που προέχει είναι να διαπιστώσουμε ότι ήδη με προτεραιότητα κάποιες επαφές γίνονται. 'Οπως η Κοινότητα Κλήτου ή το διαμέρισμα Κλήτους, όπως λέγεται τώρα και του Κονάνου, είναι ζητήματα με τα οποία ασχολείται η ΔΕΗ και η Κυβέρνηση και είναι προς τη σωστή κατεύθυνση.  Πρέπει με την ευκαιρία αυτών των διαδικασιών η Κυβέρνηση να ξεκαθαρίσει ότι η εντοπιότητα θα είναι πλέον ένα στοιχείο  λειτουργίας της ΔΕΗ με την κοινωνία και πιστεύω ότι ο Υπουργός συμφωνεί σε αυτήν την προοπτική.
Βεβαίως χρειάζονται διαδικασίες, επαφές για να δημιουργηθεί μία νέα σχέση δημιουργική προς τη σωστή κατεύθυνση.
ΠΡΟΕΔΡΕΥΩΝ (Παναγιώτης Σγουρίδης): Ο κ.Τσιαρτσιώνης έχει το λόγο. 
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, πιστεύω πως οι συνάδελφοί μου επιχειρηματολόγησαν όλοι πολύ καλά και ανέλυσαν το θέμα. Αλλά θα ήθελα να βάλω και μία άλλη  διάσταση, καθ'όσον θα πρέπει να σας μεταφέρω την αγωνία αυτών των δύο οικισμών στο Νομό Κοζάνης, του Κομάνου και του Κλήτου, που πιστεύω ότι και εσείς την έχετε διαισθανθεί, καθ'όσον επίκειται η μετεγκατάστασή τους. Και καταλαβαίνετε καλά ότι η αγωνία αυτών των ανθρώπων έχει κορυφωθεί, γιατί δεν είναι μόνο οι αποζημιώσεις που θα λάβουν από το δημόσιο, αλλά ο επαγγελματικός τους προσανατολισμός που με τη γεωργία και με αυτές τις εκπτώσεις, είχαν το μαγαζί τους και ζούσαν.
Νομίζω όμως ότι και εσείς διαισθάνεσθε το περί δικαίου αίσθημα αυτών των ανθρώπων και ότι η Βουλή θα πρέπει να νομοθετεί προς αυτήν την κατεύθυνση.  Και θα πρέπει ενδεχομένως να προλάβω κάποιες δικές σας  ενστάσεις, που θα βάλετε με την όλη διαδικασία του Υπουργείου Προεδρίας.  Μα η κατάσταση έχει δρομολογηθεί. Οι άνθρωποι αυτοί ήδη έχουν χάσει τις καλλιέργειές τους, γιατί τα μηχανήματα βρίσκονται  στην κτηματική τους περιοχή. Δε νομίζω ότι έχουμε το περιθώριο να αναβάλουμε κάποια κατάσταση. Και όλες αυτές οι ενέργειες και από τη διοίκηση της περιφέρειας της δυτικής Μακεδονίας κατατείνουν σε αυτό το γεγονός ότι επειγόντως θα πρέπει να τακτοποιηθεί αυτό το ζήτημα.
Νομίζω ότι το όλο θέμα δεν παίρνει αναβολή. Η τροπολογία αυτή είναι προς τη σωστή κατεύθυνση για να σταματήσει η ταλαιπωρία αυτών των ανθρώπων.
ΝΙΚΟΛΑΟΣ ΓΚΑΤΖΗΣ: Και εμείς στηρίζουμε αυτήν την τροπολογία, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριοι συνάδελφοι, γνωρίζω αυτό το θέμα πολύ καλά. Το έχω συζητήσει με όλους τους ενδιαφερόμενους, με τους κατοίκους, με τους ΟΤΑ της περιοχής, με τους συναδέλφους της περιοχής και με τη διοίκηση της ΔΕΗ.
Αρχίζω από το κρίσιμο ζήτημα της εντοπιότητας, δια του οποίου αντιμετωπίζονται και όλα τα άλλα. Εγώ πιστεύω και αυτή είναι η θέση του Υπουργείου Ανάπτυξης ότι το κριτήριο της εντοπιότητας πρέπει να είναι καθοριστικό για την πρόσληψη στη ΔΕΗ, εάν θέλουμε να στελεχώνουμε μακροπροθέσμως και ασφαλώς τις μονάδες της ΔΕΗ και αν θέλουμε να δημιουργούμε μια σχέση με την κοινωνία, η οποία τελικά λειτουργεί ως θετικός παράγων για την παραγωγικότητα συνολικά του συστήματος ηλεκτροπαραγωγής στη χώρα μας.
Μέσα από την εντοπιότητα θα λυθεί σε πολύ μεγάλο βαθμό και το ζήτημα των θιγομένων από τις απαλλοτριώσεις, οι οποίοι βεβαίως εισπράττουν τις αποζημιώσεις, ωφελούνται ή πρέπει να ωφελούνται από την ορθή κατανομή του κοινωνικού πόρου που έχει νομοθετηθεί γι'αυτές τις περιοχές και εμπίπτουν στο πεδίο εφαρμογής των οποίων ρυθμίσεων θα γίνουν σε σχέση με την εντοπιότητα ως καθοριστικό κριτήριο για την πρόσληψη.
'Ομως, όλα αυτά νομοτεχνικά εμφανίζονται ως τροποποιήσεις του ν.                2190/94 όπως αυτός ισχύει. Είναι γνωστή η θέση της Κυβέρνησης πως οι βασικές αρχές και η σύλληψη αυτού του νόμου δεν πρόκειται να θιγούν.                Αντιθέτως εμείς θέλουμε να περιβάλουμε με συνταγματικό κύρος το πλαίσιο του ν. 2190. Βελτιώσεις και προσθήκες είναι αναγκαίες, αλλά πρέπει να εισάγονται με νομοσχέδια τα οποία έχουν βασικό αντικείμενο θέματα Δημόσιας Διοίκησης. Και οι τροποποιήσεις του ν. 2190 πρέπει να είναι ρητές έτσι ώστε όλοι να γνωρίζουν πώς και πού εντάσσεται συστηματικά κάθε τροποποίηση μέσα στο corpus αυτής της νομοθεσίας.
Εκκρεμεί, λοιπόν, το ζήτημα, γιατί πρέπει να εισαχθεί με τον ορθό τρόπο διαδικαστικά ενώπιον του Σώματος. Η δική μου προσέγγιση είναι απολύτως θετική ως προς το κριτήριο της εντοπιότητος. Περιττεύει δε να τονίσω ότι και η διοίκηση της ΔΕΗ έχει εισηγηθεί προς το Υπουργείο Ανάπτυξης να θεσμοθετηθεί αυτό το κριτήριο.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, κύριε Υπουργέ. θα αποσυρθεί η τροπολογία; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν μπορώ να προτείνω να αποσυρθεί. Διευκρινίζω στους συναδέλφους ποια είναι η θεση της Κυβέρνησης. Εάν επιμείνουν εγώ δεν μπορώ να κάνω δεκτές αυτές τις τροπολογίες. 'Ομως η δήλωσή μου είναι αυτή που ακούσατε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο για να δευτερολογήσει.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, δε νομίζετε ότι είσθε εκτεθειμένος έναντι αυτών των ανθρώπων, όταν έχουν στα χέρια τους επιστολή η οποία λέει ότι ο περιφερειάρχης μετά από συνεννόηση με τον Υπουργό πήρε διαβεβαίωση ότι ο Υπουργός θα προωθήσει στη Βουλή σχετική  τροπολογία του ισχύοντος νόμου, η οποία θα κατατεθεί το Σεπτέμβριο.                 Αισίως βρισκόμαστε στο Δεκέμβριο και τώρα φέρνουμε εμείς  αυτήν την τροπολογία με την πίεση αυτών των ανθρώπων, οι οποίοι βεβαίως έχουν δίκιο. Γι'αυτό και την καταθέσαμε προς την κατεύθυνση των επιστολών που έχουν στα χέρια τους.
Πιστεύω, κύριε Υπουργέ, ότι είσθε πραγματικά εκτεθειμένος. Οι επιστολές έχουν ημερομηνία 10 Μαίου. Αυτά τους τα λέγατε πριν το καλοκαίρι. Και μάλιστα ελέχθη ότι το καλοκαίρι δεν μπορεί να κατατεθεί τροπολογία και ότι γι'αυτό θα κατατεθεί το Σεπτέμβριο. Φθάσαμε όμως στο Δεκέμβριο και μας παραπέμπετε σε κάποιο άλλο νομοθέτημα, σαν να μη γνωρίζουμε εδώ ότι έρχονται τροπολογίες σε νομοσχέδια τελείως άσχετα με τις τροπολογίες, αλλά ψηφίζονται.
Είναι καθαρά μια υπεκφυγή και απορώ πώς θα τους αντιμετωπίσετε αυτούς τους ανθρώπους. Βλέπω ότι η στάση σας αποτελεί μια κάποια ρήξη μ' αυτόν τον κόσμο. Δεν θέλετε να υιοθετήσετε αυτά που τους υποσχεθήκατε. Δεν ξέρω ποια συνεννόηση είχατε με την κ. Βάσω Παπανδρέου, η οποία ξέρει καλά το θέμα. 'Εχει πάει η ίδια επάνω και μίλησε με τους ενδιαφερόμενους και πήρε και κάποια θέση προς την ίδια κατεύθυνση. Συνεπώς τι θα τους πείτε, κύριε Υπουργέ, που περιμένουν μάλιστα τηλεφωνικά να μάθουν τι απέγινε η τροπολογία που τους αφορά.
Παρακαλώ, κύριε Υπουργέ, σκεφθείτε το. Δεν είναι σωστό αυτό που συμβαίνει, οι άνθρωποι εμπαίζονται και πρέπει οπωσδήποτε να πάρετε μια θέση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Η πολιτική βούληση σ' αυτήν την Αίθουσα εκφράζεται δια των νομοσχεδίων. Οι δηλώσεις όταν ακολουθούνται με συνέπεια έχουν την αξία τους, αλλά έχουν διαψευσθεί πάρα πολλές φορές από την πλευρά της Κυβέρνησης. Το ζήτημα είναι πως αν θέλει ο κύριος Υπουργός κάτι το κάνει αμέσως, εδώ και τώρα, από τη στιγμή που υπάρχει συναίνεση απ' όλες τις πτέρυγες και απ' όλα τα κόμματα.
Είναι δικαιολογία τώρα ο περιβόητος νόμος του κ. Πεπονή ο 2190, ο οποίος έχει ασελγηθεί πολλές φορές, αλλά και πολλές φορές έχουν ψηφιστεί νομοσχέδια στη Βουλή. Να σας θυμίσω την περίπτωση των προσλήψεων των φυλάκων συνόρων, που έγιναν κατ' εξαίρεση, με βασικό κριτήριο την εντοπιότητα.
Αν θέλετε να στηρίξετε, λοιπόν, κάποια θέση πέστε ναι και κάντε δεκτή αυτήν την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Υπουργε, νομίζω ότι με τις δευτερολογίες των συναδέλφων κατανοείτε ακόμα περισσότερο και την ουσία και τις προεκτάσεις του θέματος.
Θέλω να σας διαβεβαιώσω ότι στο τμήμα των όσων ειπώθηκαν που αφορά τήν κοινωνική αντίληψη αυτών των περιοχών, τα πράγματα είναι περίπου  έτσι. Αλλιώς σας διαβεβαιώ ότι δεν θα προσυπέγραφα μια τέτοια τροπολογία.  Δεν θα το έκανα. Υπάρχει πολιτική ευθύνη την οποία πρέπει να την εκπληρώσουμε άμεσα, είτε με νομοθετική ρύθμιση είτε με μια σαφή και έγγραφη διαβεβαίωση προσωπική σας. Κατανοώ την πρωτεύουσα αρμοδιότητα στο εν λόγω θέμα του Υπουργείου Αποκέντρωσης ωστόσο όμως πρέπει να γίνει σαφέστατη, η διττή πολιτική πρόθεση των συναρμόδιων Υπουργείων Δημόσιας Διοίκησης και του Υπουργείου Ανάπτυξης, προς όλους εκείνους, είτε είναι δήμαρχοι είτε είναι πρόεδροι δημοτικών διαμερισμάτων είτε κοινωνικοί φορείς προκειμένου να γίνει ξεκάθαρη η θέση της Κυβέρνησης και της ΔΕΗ ότι η επόμενη διαδικασία εισαγωγής στη ΔΕΗ σ' αυτές τις περιοχές, θα γίνει ο ν.2190 με καθοριστικό όμως και πρωτεύον κριτήριο, αυτό της εντοπιότητας.  Πάντως θέλω να σας επισημάνω με ιδιαίτερη έμφαση την αναγκαιότητα να υπάρξει σαφέστατη πολιτική δέσμευση.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗΚΚΙ κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ο κύριος Υπουργός είναι αριστοτέχνης στο λόγο, αλλά εδώ δεν πείθει.
Ο περιφερειάρχης δεσμεύθηκε μάλιστα ότι εντός συγκεκριμένου χρόνου θα υλοποιηθεί αυτή η εξαγγελία της Κυβέρνησης γιατί ο περιφερειάρχης διορίζεται από την Κυβέρνηση, την εκπροσωπεί στην περιφέρεια και στέλνει τέτοια έγγραφα για τέτοια κορυφαία θέματα, αν προηγουμένως δεν κάνει συνεννοήσεις με την Υπουργό και την Κυβέρνηση.
Επομένως, αυτά που είπε ο κύριος Υπουργός είναι έξω από κάθε υπεύθυνη κυβερνητική τοποθέτηση. Είναι προφάσεις, για να μη ρυθμίσει εδώ και τώρα η Κυβέρνηση αυτό το θέμα. Κι εγώ δεν καταλογίζω προσωπικά στον ίδιο, καταλογίζω στην Κυβέρνηση. Η ευθύνη της Κυβέρνησης είναι συλλογική κατά το Σύνταγμα και το νόμο του Υπουργικού Συμβουλίου. Και μη μου πει ότι δεν είναι εδώ η Υπουργός Εσωτερικών. Η τροπολογία είναι εμπρόθεσμη και γι' αυτό προβλέπει ο Κανονισμός εμπρόθεσμες τροπολογίες, ώστε ο Υπουργός να κάνει συνεννόηση με το συναρμόδιο ή τη συναρμόδια Υπουργό και να έρχεται εκπροσωπώντας την Κυβέρνηση, όταν κάθεται στα υπουργικά έδρανα, είτε είναι Υπουργός είτε είναι Υφυπουργός, να εκροσωπεί συνολικά την Κυβέρνηση και τον Πρωθυπουργό να δίνει τελικές λύσεις, θετικές ή αρνητικές.
Ασφαλώς η αξιοπιστία της Κυβέρνησης απαιτεί εδώ και τώρα σ' αυτό το νομοσχέδιο να κάνει πράξη εκείνο, το οποίο δεσμεύτηκε εγγράφως ο περιφερειάρχης, μετά από συνεννόηση της Κυβέρνησης. Εμείς συζητάμε εδώ και τώρα να γίνει δεκτή αυτή η τροπολογία.
'Οσον αφορά τους Βουλευτές του ΠΑΣΟΚ, επειδή εδώ δεν αποφασίζει η Κυβέρνηση, αποφασίζουν οι Βουλευτές των κομμάτων, εάν οι Βουλευτές του ΠΑΣΟΚ εννοούν αυτά που λένε στην τροπολογία τους, ιδού η Ρόδος, ιδού και το πήδημα. Από αυτούς εξαρτάται. Αν ψηφίσουν υπέρ της τροπολογίας, ανεξάρτητα ποια άποψη εκφράζει ο Υπουργός γίνεται δεκτή και γίνεται νόμος. Να σταματήσουν αυτά πλέον και ο καθένας να παίρνει τις ευθύνες για τις πράξεις του και να μην προσπαθεί να καλύπτεται κάτω από πολιτικά τεχνάσματα και λόγω αυτής της περιόδου.
Εάν, λοιπόν, οι Βουλευτές του ΠΑΣΟΚ εννοούν ότι θέλουν αυτήν την τροπολογία, είναι εμπρόθεσμη τροπολογία, τίθεται σε ψηφοφορία, πλειοψηφία έχει το ΠΑΣΟΚ, εμείς συμφωνούμε, η Νέα Δημοκρατία συμφωνεί, τα άλλα κόμματα συμφωνούν, γίνεται δεκτή. Αν δεν γίνει αυτή η διαδικασία, τότε παίζεται ένα παιχνίδι εδώ μέσα από την πλευρά του ΠΑΣΟΚ και ως κόμματος πλέον, που είναι ανεξάρτητο εδώ μέσα από την Κυβέρνηση. Η Κυβέρνηση έχει την πρωτοβουλία και από εκεί και πέρα το Προεδρείο κατά τον Κανονισμό και το Σύνταγμα λέει "δεκτό;" και αν ψηφίσουν οι Βουλευτές του ΠΑΣΟΚ, που έχουν πλειοψηφία, γίνεται νόμος του κράτους η διάταξη. Αν δεν ψηφίσουν στην ψηφοφορία, τότε λένε άλλα και κάνουν τα τελείως αντίθετα.
Παρακαλώ όμως, κύριε Υπουργέ, για να είναι απόλυτα εντάξει η Κυβέρνηση με αυτό που δεσμεύτηκε, το πολύ-πολύ αν δεν κάνατε, που δεν το πιστεύω, συνεννόηση με την Υπουργό Εσωτερικών -μου είναι αδιανόητο, έχω κάνει σ' αυτά τα έδρανα και ξέρω πώς λειτουργούν οι κυβερνήσεις- να κρατηθεί η τροπολογία, να κάνετε συνεννόηση τηλεφωνική με την κυρία Υπουργό και μέχρι να ολοκληρωθεί η συζήτηση και των άλλων τροπολογιών να κάνετε δεκτή την τροπολογία και να τελειώνει. 'Οχι επειδή είναι η  περίοδος τέτοια, λέμε αφήστε τα για τις καλένδες, για μετά τις εκλογές.             Εδώ και τώρα! ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσακλίδη, έχετε το λόγο.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, εγώ θα προτείνω να μην τεθεί σε ψηφοφορία η τροπολογία. Υπάρχει η βούληση όλων των πτερύγων. Απλώς, απ' ό,τι αντιλαμβάνομαι, το θέμα είναι διαδικαστικό. Πράγματι, επειδή ο ν. 2190 περιβάλλεται με έναν τρόπο, που χρήζει ανάλογης αντιμετώπισης και νομοθετικής, νομίζω ότι πρέπει να έρθει τεκμηριωμένη από πλευράς του Υπουργείου Εσωτερικών και Δημόσιας Διοίκησης αυτή η τροπολογία. Υπάρχει και η συγκατάβαση από πλευράς Κυβέρνησης. Δεν καταλαβαίνω γιατί πρέπει να αντιδικούμε σε ένα θέμα, που υπάρχει συμφωνία, αλλά είναι θέμα διαδικαστικό. Νομίζω η Υπουργός δεσμεύτηκε, μπορεί να κάνει και μια πιο ρητή δέσμευση τώρα, και να έρθει με τον τρόπο αυτόν, ώστε να περάσει από όλες τις πτέρυγες της Βουλής.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαθανασίου, έχετε το λόγο.
ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Πρόεδρε, εκεί που η Κυβέρνηση θέλει, κάνει αμέσως δεκτές εξαιρέσεις στο ν. 2190.
Εν πάση περιπτώσει, εφόσον ο κύριος Υπουργός θεωρεί ορθή και δίκαιη τη συγκεκριμένη τροπολογία, ας μας καθορίσει συγκεκριμένο χρονικό διάστημα που θα ρυθμίσει το συγκεκριμένο θέμα.
Διαφορετικά και με πολύ απλά λόγια, κύριε Πρόεδρε, εμπαιζόμαστε. Και είναι σαν να μας λέει η Κυβέρνηση, καλά να πάθετε κύριοι, που ζείτε στο Νομό Φλώρινας, στο Νομό Κοζάνης και στο Νομό Αρκαδίας, ας προσέχατε και σεις και οι πατεράδες σας.
Είναι πολύ απλό το θέμα: Θέλει να κάνει τη συγκεκριμένη εξαίρεση ο κύριος Υπουργός; Θεωρεί δίκαιο το συγκεκριμένο αίτημα; Ας το κάνει και τώρα ή, εν πάση περιπτώσει, ας μας πει πότε πρόκειται να κάνει τη συγκεκριμένη ρύθμιση.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, δεν υπάρχει ευκολότερο πράγμα από το να παραβιάζει κανείς ανοιχτές θύρες.
Και παραβιάζουν, κύριοι συνάδελφοι της Αντιπολίτευσης, ανοιχτές θύρες, διότι έκανα μία πολύ σαφή δήλωση για το πώς αντιμετωπίζει το ζήτημα αυτό η Κυβέρνηση. 'Αλλωστε, σας είπα ότι η τροπολογία που έχει κατατεθεί ως προς την εντοπιότητα, είναι επί λέξει αντιγραφή της πρότασης που έχει υποβάλει στο Υπουργείο Ανάπτυξης η ίδια η Δ.Ε.Η. ως προς την αντιμετώπιση του θέματος αυτού.
Σας εξήγησα επίσης τους λόγους, που είναι λόγοι θεσμικοί, για τους οποίους η Κυβέρνηση δεν δέχεται την τροπολογία αυτή στο πλαίσιο του υπό συζήτηση νομοσχεδίου.
Εσείς καταγράψατε την τοποθέτησή μου και τη δήλωσή μου και ασκήσατε την κριτική σας. Εγώ, απευθυνόμενος σε όλους τους συναδέλφους, θέλω να πω ότι κατέγραψα δύο πράγματα, τα οποία ελπίζω να είναι έτσι διαρκώς.  Πρώτον, τη βούληση όλων των κομμάτων να ψηφισθεί μια τέτοια ρύθμιση. Δεύτερον, τη ρητή δήλωση όλων των κομμάτων ότι δεν ενοχλούνται από την ενδεχόμενη ψήφιση της ρύθμισης αυτής και σε άλλο νομοσχέδιο που δεν θα αφορά συνολικά θέματα Δημόσιας Διοίκησης και προσλήψεων στο δημόσιο τομέα.
Εσείς κρατάτε τη δήλωσή μου, εγώ κρατώ αυτές τις τοποθετήσεις των κομμάτων. Εδώ είμαστε, θα κριθούμε κι εμείς κι εσείς εντός ολίγων ημερών.  
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Δημοκρατικού Κοινωνικού Κινήματος έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ θα ήθελα να πω, κύριε Υπουργέ, ότι εμείς, ως ΔΗ.Κ.ΚΙ. τουλάχιστον, συμφωνούμε. Σε όλες τις περιοχές, Κοζάνη, Φλώρινα, Αρκαδία, όπου υπάρχουν τέτοιου είδους εργοστάσια εξόρυξης, παραγωγής κλπ. της Δ.Ε.Η., που έχουν δημιουργήσει προβλήματα, συμφωνούμε απόλυτα να γίνει μια ρύθμιση, σε όποιο νομοσχέδιο. Η δέσμευσή μας αυτή είναι ρητή και κατηγορηματική.
Επιμένουμε όμως, ότι και για την Κοζάνη και για τη Φλώρινα, αλλά και για την Αρκαδία, πρέπει η ρύθμιση να γίνει σ' αυτό το νομοσχέδιο με δεδομένο αυτό που είπατε τώρα -δεν το ήξερα- ότι η διατύπωση είναι ακριβώς αυτή που προτείνει η διοίκηση της Δ.Ε.Η. 'Αρα, δεν υπάρχει κανένα νομοτεχνικό πρόβλημα και μπορούσε εδώ και τώρα να γίνει δεκτή, αφού η Κυβέρνηση δεσμεύτηκε μέσω του εγγράφου του γενικού γραμματέα της περιφέρειας της δυτικής Μακεδονίας.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση επ' αυτών των τροπολογιών.
Εισερχόμαστε στη συζήτηση της με αριθμό 3368/202 τροπολογίας, η οποία θα συζητηθεί με την ομοειδή 3371/205 τροπολογία του κ. Θεοδώρου.
Ο κ. Πιπεργιάς έχει το λόγο, για να τοποθετηθεί επί των ανωτέρω τροπολογιών.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, είναι γεγονός ότι οι τροπολογίες έχουν αναπτυχθεί κατά τη διάρκεια της συζήτησης των άρθρων. Επειδή όμως ο κύριος Υπουργός έκανε δεκτό ένα τμήμα της προτεινόμενης τροπολογίας και όχι το σύνολό της θέλω να πω τα εξής: Η τροπολογία ή οι τροπολογίες που έχουν κατατεθεί, αναφέρονται σε δύο βασικά ζητήματα: Το πρώτο ζήτημα είναι το πώς γίνεται η χωροθέτηση και η εγκατάσταση μονάδων παραγωγής από ανανεώσιμες πηγές ενέργειας. Το δεύτερο ζήτημα είναι η καθιέρωση ανταποδοτικού τέλους για τις ανανεώσιμες πηγές ενέργειας.
Ο κύριος Υπουργός πράγματι την έχει κάνει δεκτό το δεύτερο σκέλος έχει συζητηθεί και έχει ενσωματωθεί σε σχετικό άρθρο του νομοσχεδίου και γι' αυτό τον ευχαριστούμε. Είναι πολύ θετικό το ότι έκανε αποδεκτή μια πρόταση που έχει έρθει από τους συναδέλφους Βουλευτές. Θα ήθελα όμως να σταθώ στο πρώτο μέρος. Αυτήν τη στιγμή ιδιαίτερα στα αιολικά, κύριε Υπουργέ, γίνεται μια άναρχη ανάπτυξη χωρίς να υπάρχει προηγούμενα χωροταξικός σχεδιασμός και χωρίς να προκηρύσσονται οι θέσεις που θα προκύψουν μετά απ' αυτόν το σχεδιασμό.
Πώς γίνεται η διαδικασία: Ο κάθε ιδιώτης μπορεί να πάει να "καταλάβει" μια έκταση είτε να την ενοικιάσει από τους φερόμενους ιδιοκτήτες με μακροχρόνια συμβόλαια, είτε να την αγοράσει αντί πινακίου φακής είτε ακόμη να την πάρει με εκχώρηση από το Υπουργείο Γεωργίας. Δεν υπάρχει όμως καμία διαδικασία που να προβλέπεται σε ποιές θέσεις θα εγκατασταθούν τα αιολικά πάρκα. 'Ετσι πολλές φορές έρχεται η ανάπτυξη αυτών των πάρκων σε αντίθεση με άλλες δραστηριότητες που αναπτύσσονται σε αυτές τις περιοχές. Παραδείγματος χάρη μπορεί ένα αιολικό πάρκο να στηθεί ακριβώς πάνω από ένα χωριό το οποίο αναπτύσσεται τουριστικά και η εγκατάσταση του πάρκου να είναι σε βάρος της τουριστικής ανάπτυξης του χωριού. Γι' αυτόν το λόγο προτείνεται μια διάταξη η οποία προβλέπει ότι γίνεται χωροταξικός σχεδιασμός και ότι προσδιορίζονται οι θέσεις. Είναι κάτι πολύ σημαντικό. Εφ' όσον υπάρχει τόσο μεγάλο επενδυτικό ενδιαφέρον να προκηρύσσονται αυτές οι θέσεις. Δηλαδή να λέει το Υπουργείο και η νομαρχία ότι αυτή η συγκεκριμένη θέση που έχει αιολικό δυναμικό προκηρύσσεται και οι ενδιαφερόμενοι που θέλουν  να επενδύσουν σ' αυτήν τη συγκεκριμένη περιοχή θα υποβάλουν προσφορές.  Απ' αυτήν την προκήρυξη θα προκύψουν ενδεχόμενα και έσοδα γιατί ο διαγωνισμός θα είναι πλειοδοτικός και βέβαια αυτά τα έσοδα μπορούν να διατεθούν για έργα τοπικής ανάπτυξης ή να είναι πόροι για τη Νομαρχιακή Αυτοδιοίκηση.
Αυτό λέει το πρώτο σκέλος της τροπολογίας και νομίζω ότι είναι απόλυτα σωστό και ο κύριος Υπουργός πρέπει να το κάνει και αυτό αποδεκτό. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Θεοδώρου έχει το λόγο. 
ΧΡΗΣΤΟΣ ΘΕΟΔΩΡΟΥ: Κύριε Πρόεδρε, πράγματι η τροπολογία που είχαμε υποβάλει συνάδελφοι Βουλευτές για προσθήκη έγινε εν μέρει δεκτή στη συζήτηση του νομοσχεδίου από τον κύριο Υπουργό και συγκεκριμένα το ανταποδοτικό τέλος. Για το λόγο αυτό θέλουμε να ευχαριστήσουμε τον κύριο Υπουργό γιατί νομίζω ότι βοηθάει πολύ τις τοπικές κοινωνίες να ξεπεράσουν αυτήν τη στιγμή το πρόβλημα που έχουν γιατί πιστεύουν ότι έγινε μια πολύ μεγάλη επένδυση εκεί, χωρίς να υπάρχει και το ανάλογο κέρδος για την Τοπική Αυτοδιοίκηση και τους πολίτες της περιοχής.
Θα ήθελα όμως να παρακαλέσω τον κύριο Υπουργό, να κάνει δεκτή την τροπολογία αυτή και ως προς το θέμα της χωροθέτησης αλλά και των περιβαλλοντικών όρων όταν γίνεται η εγκατάσταση των αιολικών πάρκων γιατί έχουμε συγκεκριμένο πρόβλημα στην Καρυστία και ιδιαίτερα στην περιοχή των Ζαράκων και στην περιοχή των Στείρων και γενικότερα των άλλων περιοχών της Καρυστίας με το συγκεκριμένο επενδυτή. Και παρ' όλο του ότι η τοπική κοινωνία εκεί απεδέχθη την εγκατάσταση του αιολικού πάρκου σήμερα βλέπουν πάνω από τα κεφάλια τους να υπάρχουν χιλιάδες ανεμογεννήτριες οι οποίες δημιουργούν πρόβλημα στην ανάπτυξη της περιοχής η οποία είναι και ιδιαίτερα αναπτυσσόμενη.
Για τους λόγους αυτούς θα παρακαλέσω τον κύριο Υπουργό, αφού όπως είπα τον ευχαριστώ γιατί δέχθηκε το σημαντικότερο για μένα μέρος της τροπολογίας, να αποδεχθεί και το θέμα της χωροθέτησης και των περιβαντολλογικών όρων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θέλω να μιλήσω και εγώ. 
ΠΡΟΕΔΡΕΥΩΝ (Παναγιώτης Σγουρίδης): Αμέσως μετά, κύριε συνάδελφε, θα σας δώσω το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πιστεύουμε ότι έχει λογική βάση να εισπράττουν κάποια χρήματα οι περιοχές στις οποίες εγκαθίστανται οι μονάδες υδροηλεκτρικών σταθμών είτε άλλες ανενεώσιμες πηγές ενέργειας και για περιβαλλοντολογικούς λόγους αλλά και για τις κοινωνικές επιπτώσεις που έχουν οι εγκαταστάσεις αυτές.
'Ομως, εδώ θα πρέπει, κατά την άποψή μας, πρώτον να γενικευθεί αυτό, γιατί έχουμε μεγαλύτερες περιβαλλοντικές επιπτώσεις σε περιοχές που χρησιμοποιούν λιγνίτη και αυτές δεν τις συμπεριλαμβάνει η τροπολογία όπως έγινε δεκτή από τον Υπουργό και όπως ουσιαστικά λέγεται ότι ψηφίστηκε.  ΔΗΜΗΤΡΙΟΣ ΠΙΠΕΡΓΙΑΣ: Υπάρχει μία αντίστοιχη ρύθμιση...
ΝΙΚΟΛΑΟΣ ΓΚΑΤΖΗΣ: Δεν είναι στο ίδιο αντιστάθμισμα. Πρέπει να γίνει ακριβώς με τις περιβαλλοντικές επιπτώσεις κλπ., για να δούμε τι επιβαρύνσεις έχει στο περιβάλλον και στις άλλες κοινωνικές ομάδες. Ζητάμε λοιπόν να γίνει μία ευρύτερη εφαρμογή, με την προϋπόθεση ότι τα χρήματα αυτά -θα είναι οποιοδήποτε το τέλος και πρέπει να το δούμε- δεν θα πρέπει να είναι ένα καπέλο επιπρόσθετο, όπως είναι ο ΦΠΑ. Θα πρέπει να ξεκαθαριστεί ότι τα λεφτά αυτά, ξέρουμε φυσικά ότι ο ιδιώτης αυτός θα το συμπεριλάβει εκεί μέσα, αλλά είναι μία δικλείδα ασφαλείας, μια και υπάρχει συμφωνία της τιμής και μάλιστα έτσι όπως έχει έλθει η τροπολογία την καθορίζει ο Υπουργός.
Δεύτερον, πραγματικά έχει ακουστεί, κύριε Υπουργέ, ότι στην Εύβοια υπάρχουν επιχειρηματίες οι οποίοι μαντρώνουν περιοχές και λένε ότι θα χρησιμοποιήσουν εκεί το χωρο για να παράγουν ενεργεια. Λέγεται μάλιστα ότι έχουν προχωρήσει και σε συμφωνίες, έχουν προχωρήσει και στην τιμή που θα μεταβιβάζουν, χωρίς ακόμα να έχει ψηφιστεί το νομοσχέδιο. Ρωτάμε λοιπόν τι γίνεται σε αυτές τις περιπτώσεις. Ποιός έδωσε την άδεια να εγκατασταθούν αυτές οι μονάδες όταν ξέρουμε ότι σε κάθε περιοχή υπάρχει ένα ρυθμιστικό σχέδιο, στο οποίο καθορίζει τις χρήσεις.
ΔΗΜΗΤΡΙΟΣ ΠΙΠΕΡΓΙΑΣ: Υπάρχει ο ν.2244.
ΝΙΚΟΛΑΟΣ ΓΚΑΤΖΗΣ: Το ξέρω ότι  υπάρχει, αλλά εδώ διαμαρτύρεστε εσείς οι ιδιώτες οτι δεν εφαρμόζεται ο χωροταξικός σχεδιασμός, ότι είναι εκτός ρυθμιστικού σχεδίου. Τι γίνεται, λοιπόν, σε αυτές τις περιπτώσεις; Αυτό είναι το ερώτημά μου. Ποιος έδωσε αυτές τις άδειες χωρίς να προηγηθεί αυτή η άδεια από τις αρμόδιες υπηρεσίες για να βρίσκονται μέσα στους κανονικούς τόπους χρήσης αυτών των μονάδων; ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η ρύθμιση μπορεί να έχει σαν αιτία το ζήτημα που έχει εμφανισθεί στην Εύβοια, αλλά δεν αναφέρεται μόνο την Εύβοια.  Μπορεί να εφαρμοστεί οπουδήποτε και κυρίως σε νησιωτικές περιοχές.
Είναι γεγονός ότι η επιβάρυνση των αιολικών πάρκων  είναι ηπίας μορφής, αλλά οι οχλήσεις υφίστανται από το ηλεκτρομαγνητικό πεδίο, την αλοίωση του περιβάλλοντος και μέχρι την απαξίωση των δυνατοτήτων τουριστικής ανάπτυξης, γιατί τα σημεία που τοποθετούνται οι ανεμογεννήτριες είναι κατά κανόνα σημεία που έχουν θέα, που έχουν φυσική ομορφιά και είναι τουριστικώς αξιοποιήσιμα.
Δεν μπορώ όμως να μη σημειώσω ότι είναι θετική, από πλευράς του Υπουργού Ανάπτυξης, η αποδοχή του δευτέρου και ουσιαστικότερου σκέλους αυτής της τροπολογίας. Είναι μία αναγκαία εξισορροπητική ενέργεια, δεδομένου ότι και οι επιχειρηματίες, οι ιδιώτες θα χρηματοδοτηθούν -και καλώς το κάνουν- από το Γ' Κοινοτικό Πλαίσιο Στήριξης. Υπάρχουν επίσης και περιθώρια στο κοστολόγιο του ρεύματος.
Είναι λοιπόν μία αναγκαία εξισορροποιητική ενέργεια και μία πράξη δικαιοσύνης και μία υποστήριξη των ΟΤΑ, οι οποίοι δεν προσδοκούν να έχουν κάποια πλουτοπαραγωγική πηγή, αλλά στην κυριολεξία ένα ανταποδοτικό τέλος, ώστε να εξισορροπήσουν τα όποια προβλήματα που θα δημιουργήσει η λειτουργία αυτών των αιολικών πάρκων.
Το πρώτο σκέλος αυτής της τροπολογίας στοχεύει στο να αποφευχθεί η αναρχία. Πραγματικά φυτρώνουν σαν μανιτάρια αυτοί οι τεράστιοι ανεμόμυλοι, αυτές οι ανεμογεννήτριες και θα έπρεπε να υπάρχει ένας κεντρικός σχεδιασμός, μία προκήρυξη των θέσεων, προκειμένου να αποφευχθούν στρεβλώσεις και παρεμβάσεις οι οποίες θα είναι βλαπτικές για την εν γένει λειτουργία αυτής της δραστηριότητας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, να ευχαριστήσουμε τον κύριο Υπουργό που δέχθηκε το δεύτερο σκέλος της τροπολογίας που καταθέσαμε, αρκεί βέβαια το ανταποδοτικό τέλος που θα θεσπίσετε, κύριε Υπουργέ, να έχει κάποιο ουσιαστικό αντίκρυσμα για τους Οργανισμούς Τοπικής Αυτοδιοίκησης.
Και βέβαια επειδή αναφερόμαστε στο τέλος, μην ξεχνάτε ότι στο Αλιβέρι χρωστάτε το τέλος από την μέχρι σήμερα ληστρική εκμετάλλευση του λιγνίτη, άσχετα αν σήμερα δεν υπάρχει. 'Ομως από την ώρα που έχει θεσμοθετηθεί για τις άλλες περιοχές δικαιούταν και το Αλιβέρι το συγκεκριμένο τέλος.
Θα σας ευχαριστούσαμε διπλά, κύριε Υπουργέ, αν δεχόσασταν και το πρώτο σκέλος της τροπολογίας μας, γιατί πραγματικά ο χωροταξιακός σχεδιασμός ειδικά για τα αιολικά πάρκα είναι πάρα πολύ σοβαρός για τη νότια Εύβοια, δεδομένου ότι υπάρχουν περιοχές που έχουν μία κατεύθυνση τουριστικής αξιοποίησης και η άναρχη τοποθέτησή τους δημιουργεί μερικές φορές την εικόνα μιας συστοιχίας πυραύλων ένα πρόβλημα, όσον αφορά την αισθητική αντίληψη, γιατί δεν πρέπει να ξεχνάμε ότι η τουριστική αξιοποίηση πρέπει να λαμβάνει και αυτά τα πράγματα υπόψη της.
Επομένως εμείς θα επιμείνουμε, κύριε Υπουργέ, ότι πρέπει να δίνεται η γνώμη των Οργανισμών Τοπικής Αυτοδιοίησης, όσον αφορά το χωροταξιακό σχεδιασμό των συγκεκριμένων μονάδων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, εάν είναι τόσο μεγάλη η εμμονή των συναδέλφων της Εύβοιας, πόσο θα έπρεπε να είναι η εμμονή όλων μας για τα υπόλοιπα νησιά της χώρας μας; Για τη χώρα μας είναι ιδιαίτερα σημαντικό, θα έλεγα, να καθοριστεί ο χωροταξικός σχεδιασμός των αιολικών πάρκων από τώρα για να μην πάθουμε αυτό που έχουμε πάθει σαν χώρα. Και πώς το έχουμε πάθει; Το έχουμε πάθει με την έλλειψη γεωλογικών χαρτών και καθορισμένων λατομικών ζωνών και έτσι η χώρα μας έχει καταστραφεί μέγιστα και ο κύριος Υπουργός το ξέρει και όλοι μας το ζούμε. Ξέρουμε τι προβλήματα ανοικτά υπάρχουν σήμερα με τα λατομεία. Εάν δεν καθορισθούν τα αιολικά πάρκα από τώρα με έναν ορθολογικό σχεδιασμό θα προκύψει μέγιστο ζήτημα.
Εμείς εμμένουμε διπλά, γιατί εμείς δεν πιστεύουμε κιόλας στην ολοκληρωμένη δομή αυτού του νομοσχεδίου έτσι όπως προκύπτει. Θα αναγκαστούν πράγματι πολλοί να ζητήσουν ενέργεια από τα αιολικά πάρκα στα νησιά. Τουλάχιστον να τα έχουμε κατοχυρώσει από τώρα μέσα από το νομοσχέδιο για να μπορούμε πιο ήσυχοι πια να περιμένουμε την εξέλιξη.  'Εχουμε αρνητικά παραδείγματα, κύριε Υπουργέ, και εσείς το ξέρετε.  Στο Υπουργείο σας είναι αυτές οι καθημερινές τριβές που γίνονται με την έλλειψη λατομικών ζωνών, γεωλογικών χαρτών κλπ. Να μην επεκταθεί αυτό και στον τομέα της ηλεκτρικής ενέργειας.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατ'αρχήν πήρα το λόγο για να πω ότι είμαστε υπέρ αυτής της τροπολογίας. Θεωρούμε θετικό πράγματι ότι αποδεχθήκατε το ανταποδοτικό τέλος για κάθε παραγωγό ηλεκτρικής ενέργειας από αιολικά πάρκα και πιστεύω ότι στην υπουργική απόφαση που θα βγάλετε θα καθορίσετε αυτό το τέλος -και πρέπει να το καθορίσετε- σε ποσοστό ώστε να αποτελεί ένα σοβαρό έσοδο στην αυτοδιοίκηση για να βελτιώνει το περιβάλλον και την ποιότητα ζωής των κατοίκων, εκεί όπου εγκαθίστανται τέτοιες μονάδες.
Πιστεύουμε ότι πρέπει να δεχθείτε και το άλλο κομμάτι, το πρώτο σκέλος της τροπολογίας που συζητάμε, που έχει σχέση με το διαγωνισμό για τον καθορισμό θέσεων σε αυτούς που θέλουν να κάνουν παραγωγή τέτοιου  είδους ηλεκτρικής ενέργειας, αλλά και κυρίως για το χωροταξικό σχεδιασμό.  Πράγματι το πρόβλημα είναι τεράστιο και για την Εύβοια, που είναι και μία αναπτυσσόμενη τουριστικά χώρα και όχι μόνο τουριστικά, αλλά που μετά τη μεγάλη ανεργία που έχει, αν δεν λυθούν αυτά τα μέτρα που προτείνονται στην τροπολογία, πραγματικά θα έχουμε περαιτέρω αρνητικές επιπτώσεις στην ανάπτυξη της χώρας και στην περιοχή της Εύβοιας, αλλά με αρνητικές επιπτώσεις περαιτέρω στην ανεργία που είναι μεγάλη, όπως ξέρετε, γιατί έχουν κλείσει σειρά εργοστασίων στην περιοχή τα τελευταία δέκα χρόνια, με κορυφαίο θέμα ανεργίας επάνω στο Μαντούδι και σε άλλες περιοχές γύρω από εκεί.
'Ηθελα όμως επι πλέον  επειδή είστε αρμόδιος να πω ότι έχει σχέση αυτό με τη ΔΕΗ. Προχθές την Κυριακή παρευρέθηκα  και έλαβα μέρος σε μια ημερίδα που έκανε η διευρυμένη κοινότητα Νεράιδος Τρικάλων. Είναι εκεί που γίνεται το φράγμα του 'Ανω Αχελώου το οποίο καθυστερεί πράγματι, ήταν εισηγητές ο κ. Παπαμαντέλος πρώην διοικητής, καθηγητής των Πατρών, ο σύμβουλος τεχνικός που χρησιμοποιεί η Κυβέρνηση που έκανε και τη μελέτη και πραγματικά όλοι οι φορείς και οι κάτοικοι της περιοχής εξέφρασαν το παράπονο ότι καθυστερεί η υλοποίηση  και η λειτουργία του έργου. Επειδή είστε αποτελεσματικός, πιστεύω ότι θα το λάβετε σοβαρά υπόψη. 'Ολοι συμφωνούν. Γιατί; Διότι δεν βρίσκεται λύση σε  μια εύλογη αποζημίωση των κατοίκων της περιοχής και ειδικά δύο κοινοτήτων  που υπάγονται τώρα με την αναγκαστική συνένωση στη διευρυμένη κοινότητα Νεράιδος. Oρίστηκε η τιμή περίπου στις εβδομήντα χιλιάδες το τετραγωγικό μέτρο, ενώ σε άλλη περιοχή, διπλανή περιοχή  ορίστηκε το τετραγωνικό μέτρο τριακόσιες δέκα ή τριακόσιες είκοσι χιλιάδες. Εάν, δηλαδή, υπάρξει παρόμοια ρύθμιση με εκείνη που έγινε στη διπλανή περιοχή θα ξεμπλοκαρισθεί το έργο. Παράλληλα θα πρέπει να προχωρήσει στην υλοποίηση των περιβαλλοντικών όρων που τέθηκαν με την κοινή υπουργική απόφαση -που δεν υλοποιούνται οι μελέτες, δεν υλοποιούνται οι όροι που μπήκαν σε διαγωνισμό, που περιγράφτηκαν στην κοινή υπουργική απόφαση-  και είναι πράγματι λυπηρό ότι δαπανήθηκαν εβδομήντα έως εκατό δισεκατομμύρια δραχμές και δεν προχωράει στη λειτουργία ένα τέτοιο μεγάλο έργο, για την προστασία του περιβάλλοντος όπως λέει η απόφαση, με καταβολή της αποζημίωσης που πρέπει να λαμβάνει υπόψη και την αντικειμενική και την υποκειμενική αξία και την κοινωνική σημασία, που έχει ότι ξεριζώνονται οι κάτοικοι.
Ειλικρινά πρέπει  να το δείτε σοβαρά, διότι έχει  ολοκληρωθεί -το ξέρουν οι σύμβουλοί σας- και είναι μικροπράγματα, για τους κατοίκους όμως σημαντικά που  αν μπει σε ένα προγραμματισμό σε ελάχιστο χρονικό διάστημα μπορεί να λειτουργήσει.  Πρέπει να το δείτε και αυτό. Εμείς είμαστε υπέρ της τροπολογίας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε συζητούμε τροπολογίες  οι οποίες στο ουσιαστικό μέρος τους έχουν γίνει ήδη αποδεκτές, έχουν ψηφισθεί και έχουν ενσωματωθεί στα αντίστοιχα άρθρα.  Ευχαριστώ τους συναδέλφους  για τα καλά τους λόγια, πιστεύω ότι είναι πράγματι μια πολύ σημαντική χειρονομία για τις περιοχές στις οποίες αναπτύσσεται η αιολική ενέργεια.
Ως προς το ζήτημα της χωροθέτησης  πρέπει να πω  ότι ισχύει ούτως ή άλλως η γενική νομοθεσία που διέπει τις χρήσεις γης. Και πρόσφατα η Βουλή ψήφισε το νέο νόμο για τη χωροθέτηση, ο οποίος προβλέπει διαδικασίες και κριτήρια τα οποία εφαρμόζονται  και επί των αιολικών πάρκων.'Αλλωστε κατά τη διάρκεια της συζήτησης του νομοσχεδίου τόνισα κατ' επανάληψη ότι οι αδειοδοτήσεις  που προβλέπει το νομοσχέδιο που συζητούμε άδεια παραγωγής άδεια προμήθειας κ.ο.κ. είτε για συμβατικά καύσιμα είτε για ανανεώσιμες πηγές ενέργειας  δεν υποκαθιστούν όλες τις άλλες άδειες  οι οποίες εξακολουθούν να απαιτούνται προκειμένου να χωροθετηθεί μια εγκατάσταση , να εγκριθούν οι περιβαλλοντικοί όροι κ.ο.κ. Αυτό φυσικά αφορά και στα αιολικά πάρκα. Η κοινή υπουργική αποφαση θα εκδοθεί σε συνενόηση και με τους αντίστοιχους  Οργανισμούς Τοπικής Αυτοδιοίκησης, προκειμένου η ρύθμιση να είναι εύλογη και  κοινωνικά αντιληπτή, γιατί αν δεν είναι κοινωνικά αντιληπτή φυσικά δεν παράγεται το  πολιτικό αποτέλεσμα που θέλουμε.
Ως προς την παρατήρηση του κ. Τσοβόλα θέλω να πω, ότι είμαι απολύτως ενήμερος για το ζήτημα αυτό το παρακολουθούμε πολύ στενά, είναι μέσα στις άμεσες προτεραιότητες τις δικές μου προσωπικά μετά την ψήφιση του νομοσχεδίου αυτού και του νομοσχεδίου  για τον Πρίνο, που έρχεται την άλλη εβδομάδα στην επιτροπή.
'Εχουν γίνει όμως και στο παρελθόν τέτοιου είδους πολιτικές προσπάθειες, πολιτικές μεσολαβήσεις, προκειμένου να δοθεί μία συναινετική λύση. Δεν είναι απλό και εύκολο. Υπάρχουν υπερβολικές απαιτήσεις και υπάρχουν κάποιες υπαναχωρήσεις.
Θα ήθελα να παρακαλέσω και εγώ με τη σειρά μου όλα τα κόμματα να βοηθήσουν, προκειμένου να βρεθεί μία λύση η οποία να είναι δίκαιη αλλά να μην υπερβαίνει κάποια ανεκτά όρια οικονομικής επιβάρυνσης της ΔΕΗ και τελικώς του δημοσίου.
Βεβαίως υπάρχει και η υποκειμενική αξία, υπάρχει και η αξία χρήσης στα απαλλοτριούμενα ακίνητα κ.ο.κ., αλλά υπάρχουν και ορισμένα όρια δημοσιονομικής επιβάρυνσης μέσα στα πλαίσια μιας αγοράς που έχει διαμορφωθεί με τη νομολογία, η οποία νομολογία είναι εξαιρετικά γενναιόδωρη ως προς τον καθορισμό των αποζημιώσεων όταν πρόκειται για αναγκαστική απαλλοτρίωση. Και γνωρίζετε πόσο πολύ μας απασχόλησε το θέμα αυτό. Κατά τη διαδικασία της Αναθεώρησης του Συντάγματος ήταν ένα από τα κύρια ζητήματα που συζητήσαμε στο πλαίσιο του άρθρου 17 του Συντάγματος.  'Αρα, λοιπόν, το γνωρίζουμε και το παρακολουθούμε. Υπάρχει βεβαίως πρόβλημα σοβαρό, διότι έχει πραγματοποιηθεί ένα τεράστιο δημόσιο έργο. Υπάρχει μια υποδομή, η οποία αυτήν τη στιγμή είναι αδρανής αδίκως και προσπαθούμε να βρούμε μία λύση, η οποία να είναι όπως πάντα συμφωνημένη και συναινετική, αλλά θέλει βοήθεια πανταχόθεν προκειμένου να το πετύχουμε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Αν μου επιτρέπετε, κύριε Πρόεδρε, θα ήθελα να πω το εξής.
Από την πλευρά μου, κύριε Υπουργέ, υπεύθυνα σας λέω ότι επειδή είδα ότι και οι Βουλευτές του ΠΑΣΟΚ που παρεύρεθησαν και οι τρεις ήταν υπέρ αυτής της άποψης που σας ανέπτυξα και επειδή βλέπω ότι και πολιτικά και κοινωνικά είναι εύλογο το παράπονο των κατοίκων, είμαι διατεθειμένος να προσφέρω αν χρειαστεί τις υπηρεσίες μου.
Το παράπονο των κατοίκων που όπως ανέφερα είναι εύλογο και συνίσταται στο εξής. Δίπλα στην Καρδίτσα έγινε άλλο έργο, προσδιορίστηκε η τιμή μονάδας κατά τετραγωνικό μέτρο τριακόσιες δέκα με τριακόσιες είκοσι χιλιάδες.  Οπότε πέρνουν ως μέτρο σύγκρισης, κάτω από τις ίδιες προϋποθέσεις, την τιμή μονάδας που προσδιόρισε το δικαστήριο. Και η ΔΕΗ το αποδέχθηκε.
Εν πάση περιπτώσει εγώ είμαι διατεθειμένος να προσφέρω και σας το λέγω υπεύθυνα, όπως ανέφερα και προηγουμένως, αν χρειαστούν τις υπηρεσίες μου και προσωπικά, επειδή είναι και στα όρια του Νομού 'Αρτας, να συμβάλω προς αυτήν την κατεύθυνση σοβαρά και υπεύθυνα και όχι μικροπολιτικά. Γιατί πράγματι είναι ένα μεγάλο κεφάλαιο που είναι πολύ καιρό σε αδράνεια και είναι κρίμα να συνεχίζεται αυτή η κατάσταση.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας ευχαριστώ πολύ, κύριε Τσοβόλα.
ΠΡΟΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο. 
ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, πράγματι ισχύουν οι γενικές διατάξεις. Πρόσφατα ο Γενικός Γραμματέας της περιφέρειας Στερεάς Ελλάδας ανακοίνωσε ότι θα πραγματοποιηθεί μελέτη για το αιολικό δυναμικό της Καρυστίας από το Κέντρο Ανανεώσιμων Πηγών Ενέργειας, από το ΚΑΠΕ, την οποία ανέθεσε κιόλας. Και είπε ότι μέχρις ότου ολοκληρωθεί αυτή η μελέτη δεν θα προχωρήσει σε χορήγηση νέων αδειών.
Παρά το γεγονός όμως ότι η μελέτη αυτή δεν έχει ολοκληρωθεί, καινούριες άδειες χορηγούνται. Και νομίζω ότι αυτό δεν είναι σωστό διότι ανατρέπει εκ των πραγμάτων μια προσπάθεια, η οποία καταβάλλεται έστω και έξω από τη στενή έννοια του γράμματος του νόμου.
Νομίζω, λοιπόν, ότι χρειάζεται και προς αυτήν την κατεύθυνση να λειτουργήσουμε έτσι ώστε μελέτες, έστω και αν δεν τις προβλέπει ο νόμος, να γίνουν και να εφαρμοστούν.
ΠΡΟΕΔΡΕΥΩΝ (Παναγιώτης Σγουρίδης): Δηλαδή έχουν βγάλει άδεια περιβαλλοντικών όρων; Δηλαδή, το Υπουργείο τους χορήγησε άδεια περιβαλλοντικών όρων; 
ΔΗΜΗΤΡΙΟΣ ΠΙΠΕΡΓΙΑΣ: Είναι καθαρά τυπικοί οι περιβαλλοντικοί όροι. Δηλαδή μπορεί να πάει να εγκατασταθεί ένα αιολικό πάρκο πάνω ακριβώς από ένα χωριό.
ΠΡΟΕΔΡΕΥΩΝ (Παναγιώτης Σγουρίδης): Είσθε μηχανικός και ξέρετε πώς δίνονται οι περιβαλλοντικοί όροι και δεν δίνονται έτσι.
ΔΗΜΗΤΡΙΟΣ ΠΙΠΕΡΓΙΑΣ: Σας λέγω ότι  η Νομαρχιακή Αυτοδιοίκηση τυπικά και μόνο γνωμοδοτεί. Είναι άλλο το ουσιαστικό ζήτημα και αφορά μια ολόκληρη περιοχή.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχουν άλλες δύο τροπολογίες εμπρόθεσμες του κ. Πιπεργιά. Η μία είναι με γενικό αριθμό 3369 και ειδικό 203 και η άλλη είναι με γενικό αριθμό 3370 και ειδικό 204.
Θέλετε να τις συζητήσουμε, κύριε Πιπεργιά; 
ΔΗΜΗΤΡΙΟΣ ΠΙΠΕΡΓΙΑΣ: Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. ΔΗΜΗΤΡΙΟΣ ΠΙΠΕΡΓΙΑΣ: Η μία, κύριε Πρόεδρε, αφορά το ζήτημα δυο εργαζόμενων οι οποίοι ασχολούνται στην εκκαθάριση της επιχείρησης  Λευκολίθων ΜΕΒ  στο Μαντούδι και η οποία ολοκληρώνεται. Πιστεύω ότι μετά την ολοκλήρωση της εκκαθάρισης θα μπορούσαν αυτοί οι εργαζόμενοι να  τύχουν του ευεργετήματος που έχουν τύχει και άλλοι εργαζόμενοι, όπως π.χ. στα Ναυπηγεία Ελευσίνος και Σκαραμαγκά. Να υπάρχει, δηλαδή, η δυνατότητα μετάταξής τους σε φορείς του δημοσίου που έχουν ανάγκη. Αυτή είναι η μια τροπολογία.
Η άλλη αφορά ένα άλλο μεγάλο ζήτημα που κουβεντιάστηκε και κατά τη συζήτηση των άρθρων. Θα ήθελα όμως να το επαναλάβω κύριε Υπουργέ. Μπορεί να είναι κουραστικό, αλλά πρόκειται για ένα πολύ σημαντικό ζήτημα.
Κύριε Πρόεδρε, με το ν.2084, αλλά και προηγούμενα με το ν.1902 της Νέας Δημοκρατίας, καθιερώθηκε η αναπροσαρμογή του συνόλου των συντάξεων να γίνεται με βάση τις αυξήσεις που παίρνουν οι συνταξιούχοι του δημοσίου. 'Ετσι, λοιπόν, όλες οι συντάξεις των ταμείων αναπροσαρμόζονται με βάση τις αυξήσεις των συντάξεων του δημοσίου.  Παρουσιάστηκε, λοιπόν, το φαινόμενο οι συντάξεις να αυξάνονται με μια άλφα ταχύτητα, ενώ οι μισθοί των εν ενεργεία και μετέπειτα συνταξιούχων να αυξάνονται με μία βήτα ταχύτητα. Εμφανίστηκε το φαινόμενο σε ομοιόβαθμους συνταξιούχους να υπάρχουν πολλές διαφορετικές συντάξεις.  Ανάλογα, δηλαδή, με ποιο χρόνο βγήκαν στη σύνταξη, να έχουν και διαφορετική  σύνταξη.  'Ετσι παρουσιάζονται π.χ. συνταξιούχοι του μισθολογικού κλιμακίου 6 να έχουν πάρα πολλές ονομαστικές τιμές συντάξεων, ενώ είναι συνταξιούχοι με τα ίδια χρόνια υπηρεσίας, με τον ίδιο βαθμό κ.ο.κ.
Τελευταία η Κυβέρνηση έχει κάνει προσπάθειες για να άρει αυτές τις αδικίες και σε πολλές περιπτώσεις γίνονται διορθώσεις. Θα αναφέρω μια περίπτωση που την ανέφερα και την προηγούμενη φορά κατά τη συζήτηση των άρθρων σχετικά με το ασφαλιστικό. Στους καθηγητές των πανεπιστημίων έγινε αναπροσαρμογή των αποδοχών των εν ενεργεία, αλλά έγινε και αντίστοιχη διόρθωση στις συντάξεις. Το ίδιο έγινε τελευταία και με τις συντάξεις των στρατιωτικών.
Νομίζω, λοιπόν, ότι χρειάζεται μια άπαξ ρύθμιση, έτσι ώστε να διορθωθεί αυτή η αδικία...
ΓΙΑΝΝΗΣ ΚΑΨΗΣ: Εφάπαξ.
ΔΗΜΗΤΡΙΟΣ ΠΙΠΕΡΓΙΑΣ: 'Εστω εφάπαξ, κύριε Καψή. Εσείς κατέχετε καλύτερα προφανώς τη γλώσσα από μένα. Την έχετε δουλέψει πολλά χρόνια, είστε και λογοπλάστης. Επί χρόνια γράφατε στις εφημερίδες, επόμενο είναι να είσαστε σωστότερος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Και τα δυο είναι σωστά. 
ΠΡΟΕΔΡΕΥΩΝ (Παναγιώτης Σγουρίδης): Να μην παίξουμε τώρα με τις λέξεις. Ας συνεχίσουμε.
ΔΗΜΗΤΡΙΟΣ ΠΙΠΕΡΓΙΑΣ: Εν πάση περιπτώσει, κύριε Πρόεδρε, νομίζω ότι η γλώσσα είναι μέσο για να συνεννοούμαστε. Και με τον ένα όρο και με τον άλλο μπορούμε να συνεννοηθούμε.
Θα πρέπει, νομίζω, να γίνει μια ρύθμιση μια και έξω, η οποία να προβλέπει ότι αναπροσαρμόζονται οι συντάξεις προκειμένου να αρθεί αυτή η αδικία. Και μια και ψηφίστηκε και η σχετική διάταξη του άρθρου 34 για την ίδρυση του ΟΑΠ-ΔΕΗ, να ακολουθήσουμε έναν καινούριο δρόμο.
ΑΘΑΝΑΣΙΟΣ ΧΕΙΜΑΡΑΣ: Υπάρχει και δική μου παρόμοια τροπολογία, κύριε Πρόεδρε, γι'αυτό το θέμα και θα ήθελα να πω δυο κουβέντες.
ΠΡΟΕΔΡΕΥΩΝ (Παναγιώτης Σγουρίδης): Παρ'ότι είναι εκπρόθεσμη, ορίστε έχετε το λόγο.
ΑΘΑΝΑΣΙΟΣ ΧΕΙΜΑΡΑΣ: Θα ήθελα, κύριε Πρόεδρε και κύριε Υπουργέ, να προσθέσω στα όσα είπε ο κ. Πιπεργιάς,προερχόμενος και αυτός από το χώρο της ΔΕΗ,και μερικές δικές μου απόψεις.
Με ρυθμίσεις που έγιναν με το νόμο 2084/92 αφαιρέθηκε από τους συνταξιούχους της ΔΕΗ το προνόμιο που υπήρχε από το 1966 και συγκεκριμένα με το ν. 4491 να ακολουθούν, δηλαδή, οι συνταξιούχοι τις αυξήσεις των εργαζομένων με μία όμως ρητή προϋπόθεση, η οποία κατετέθη από τον αρμόδιο τότε Υπουργό και με δέσμευση μαζί, ότι θα επανέλθει αυτό το καθεστώς όταν γίνει η αναλογιστική μελέτη.
Αναλογιστικές μελέτες, απ' ό,τι γνωρίζετε, έγιναν και έχουν αποδείξει ότι το ασφαλιστικό ταμείο της ΔΕΗ θα έπρεπε να είχε σήμερα ποσό της τάξεως των 3,2 τρισεκατομμυρίων δραχμών. Αυτά θα ήθελα να προσθέσω, κύριε Υπουργέ, οφείλονται κυρίως στους παλιούς συνταξιούχους, σ' αυτούς που έχουν βγει, όχι στους εν ενεργεία. Αυτοί πλήρωναν από το 1966 μέχρι και σήμερα ακόμα πληρώνουν εισφορές.
Θα πρέπει επίσης να προσθέσω ότι με τα χρήματα αυτά η ΔΕΗ, η οποία τα χρησιμοποιούσε και ορθώς, θα έλεγα, αν τώρα τα απέδιδε, προσέφερε πάρα πολλά στον οργανισμό αυτό και συνέβαλε, θα έλεγα, με το ποσό αυτό των συνταξιούχων και εργαζομένων στην ανάπτυξη της ΔΕΗ, η οποία σήμερα έχει ένα έλλειμμα της τάξεως του 1,3 τρισεκατομμυρίων. Αντιλαμβάνεσθε πού θα βρίσκονταν αυτό το έλλειμμα, αν δεν υπήρχαν και αυτά τα χρήματα.
Σήμερα, λοιπόν, που κανείς δεν αμφισβητεί αυτό το γεγονός και που έχουμε και τη μετεξέλιξη του ασφαλιστικού φορέα, νομίζω ότι είναι η ώρα  να επανέλθουν οι συντάξεις στο παλαιό καθεστώς. Διότι, όπως είπε και ο κ. Πιπεργιάς, έχουμε σήμερα το φαινόμενο να μην εισπράττουν ποσό σύνταξης ανάλογα με τα προσόντα ή με τα χρόνια υπηρεσίας, που είχαν στη ΔΕΗ, αλλά ανάλογα με το χρόνο εξόδου από τη ΔΕΗ στη σύνταξη. Αυτό είναι τραγικό, όπως αντιλαμβάνεσθε. Και είναι και πολύ άδικο. Θα πρέπει, λοιπόν, να επανέλθει, για να μπορέσει να αποκατασταθεί μια αδικία τόσων ετών.  'Αλλωστε, εξέλειψαν και οι λόγοι, που την επέβαλαν. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι πάγιο αίτημα αυτό των συνταξιούχων της ΔΕΗ και όχι μόνο, να γίνει αυτή η εξομάλυνση, με την οποία ζητούν οι συνυπογράφοντες εδώ συνάδελφοι και πολύ επίμονα βάζουν το θέμα στην πραγματική τους διάσταση. Θεωρώ ότι και εμείς μπορούμε να την υπογράψουμε αυτήν την τροπολογία και δεν μπορεί όταν κυβερνητικά στελέχη και πρόσφατα, κύριε Πρόεδρε, σε επίκαιρη ερώτηση Υπουργός της Κυβέρνησης, που κατήγγειλε Βουλευτές της Νέας Δημοκρατίας για παρόμοιο θέμα ότι αυτοί είχαν ψηφίσει αυτούς τους αντιασφαλιστικούς νόμους. Και έτσι φυσικά έγινε. Λοιπόν, ο 2084/92, κύριε συνάδελφε, που εσείς φέρατε και ψηφίσατε, ακριβώς προβλέπει και εφάρμοσε αυτήν την κατάσταση της διαφοράς των συντάξεων ανάμεσα στους συνταξιούχους, όταν δεν ακολουθήθηκαν οι αυξήσεις των συνταξιούχων στην αύξηση που έπαιρναν οι εργαζόμενοι. Και δεν βλέπω το λόγο, κύριε Υπουργέ, γιατί όταν βγαίνετε από τα έδρανα αυτά της Βουλής, κατακεραυνώνετε τη Νέα Δημοκρατία γι' αυτές τις διατάξεις και ένα μέρος τώρα, ένα κομμάτι αυτού του νόμου δεν αναιρείται, για να δικαιωθεί όλη αυτή η τάξη τελικά των συνταξιούχων και να έχει μία μικρότερη ίσως διαφορά λόγω και της καταργήσεως της ΑΤΑ, που έγινε στις αυξήσεις των συνταξιούχων και δεν ακολουθήθηκε φυσικά η της ΑΤΑ, αυτής της αύξησης, που έπαιρναν οι εργαζόμενοι. Το θεωρούμε δίκαιο, κύριε Υπουργέ, και νομίζω ότι πρέπει τελικά να κάνει δεκτή αυτήν τη μικρή ουσιαστικά εφαρμογή του αιτήματος των συνταξιούχων, που είναι μέρος αναίρεσης του αντιασφαλιστικού νόμου της Νέας Δημοκρατίας και όχι ολόκληρο, που θα πρέπει να γίνει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πράγματι είναι δίκαιο το αίτημα των συνταξιούχων αυτής της κατηγορίας της ΔΕΗ. Γιατί, κύριε Πρόεδρε, επειδή παρακολουθείτε χρόνια τις εργασίες της Βουλής και τα συνταξιοδοτικά, εδώ τι συμβαίνει; 'Εχουν δημιουργηθεί συνταξιούχοι του ίδιου του φορέα, της ίδιας επιχείρησης ΔΕΗ, πολλών ταχυτήτων από πλευράς ύψους σύνταξης μεταξύ ανθρώπων, που έχουν τα ίδια χρόνια υπηρεσίας ή συντάξιμης υπηρεσίας, για να ακριβολογήσω, τον ίδιο μισθολογικό βαθμό, το ίδιο μισθολογικό κλιμάκιο, που όμως έχουν διαφορετικά ποσά συντάξεων, ανάλογα με το χρόνο που εξήλθαν από την ενεργό υπηρεσία. Είναι μια μεγάλη αδικία, που δεν πρέπει να συνεχιστεί, γιατί δημιουργεί εύλογα παράπονο στους συγκεκριμένους συνταξιούχους της ΔΕΗ ότι η πολιτεία κλείνει τα μάτια και τα αυτιά μπροστά σ' αυτήν την ανισότητα, που είναι αδικαιολόγητη.
Είναι αλήθεια ότι τέτοιου είδους ανισότητες υπάρχουν και σε άλλους χώρους και είναι, επαναλαμβάνω τελείως αδικαιολόγητες.
Θυμάμαι όταν ήμουν Υπουργός των Οικονομικών πως ήταν αυτή η ανισότητα και στους συνταξιούχους του δημοσίου. 'Ηταν τρεις κατηγορίες συνταξιούχων με τα ίδια τυπικά, ουσιαστικά και μισθολογικά προσόντα. Και τότε την περίοδο 1986-1987 φέραμε ένα νομοσχέδιο όπου καθιερώσαμε την ίδια σύνταξη με βάση τα τυπικά προσόντα, τα μισθολογικά και το συντάξιμο χρόνο.
Εν πάση περιπτώσει, για να μην καθυστερώ, είναι απόλυτα δίκαιο το αίτημα. Νομίζω ότι έγινε κατανοητό. Προσπαθήσαμε να το πούμε τελείως απλά και πρέπει να γίνει δεκτό. Είναι, κύριε Υπουργέ, συνταξιούχοι που έχουν τα ίδια ακριβώς χρόνια συντάξιμης υπηρεσίας και το ίδιο μισθολογικό κλιμάκιο που επειδή βγήκαν νωρίτερα κάποιοι, αργότερα άλλοι έχουν διαφορετική σύνταξη.
Νομίζω ότι το αίτημα είναι λογικό και δίκαιο και πρέπει να γίνει δεκτό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο. 
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, να θυμηθούμε λίγο τι έγινε, εδώ σ' αυτήν την Αίθουσα όταν συνεζητείτο ο ν. 2084.
Κύριε Υπουργέ, τότε κανένας δεν ήξερε σε ποια οικονομική κατάσταση βρίσκεται ο ασφαλιστικός φορέας της ΔΕΗ. 'Ετσι απεφασίσθη στο τέλος να γίνει μια αναλογιστική μελέτη και εφόσον το αποτέλεσμα αυτής της αναλογιστικής μελέτης είναι θετικό, τότε να επανέλθουμε στον 4491/66, τον ειδικό νόμο του ασφαλιστικού φορέα.
Κύριε Πρόεδρε, η αναλογιστική μελέτη ήρθε το 1995. Και μέχρι το  1999 υπήρξαν συζητήσεις, πιέσεις και αγώνες για να γίνει αποδοχή του αποτελέσματος αυτού από την Κυβέρνηση.
Κύριε Υπουργέ, εφόσον αποδεχθήκατε το πόρισμα της αναλογιστικής μελέτης σύμφωνα με την τότε απόφαση αυτής εδώ της Αίθουσας, γιατί δεν επανερχόμαστε στο ν. 4491/66, οπότε λύνονται όλα αυτά τα προβλήματα;  Εξάλλου, κύριε Υπουργέ, αν το πάμε στην ΑΤΑ, θα ήθελα να σας πω το εξής: Για τους εκατόν πενήντα χιλιάδες συνταξιούχους του δημοσίου τακτοποιήθηκε το θέμα. Ενσωματώθηκε η ΑΤΑ στο βασικό μισθό. Το ίδιο έγινε στην Εμπορική Τράπεζα. Το ίδιο έγινε και στον ΟΤΕ και σε άλλες ΔΕΚΟ, καθώς επίσης και σε ολόκληρο τον ιδιωτικό τομέα.
Στη ΔΕΗ, ετσιθελικά από εσάς, συνεχίζεται η μεγάλη αυτή αδικία που αντίκειται σε κάθε έννοια ηθικής τάξεως. Το γεγονός αυτό λαμβάνει μεγαλύτερες διαστάσεις, εάν ληφθεί υπόψη ότι οι συνταξιούχοι της ΔΕΗ έχουν καταβάλει τις εισφορές για την παροχή την οποία εσείς τους στερείτε. Και πρέπει, κύριε Πρόεδρε, να επισημανθεί ότι τα ποσά αυτά των εισφορών συμπεριλαμβάνονται στην περιουσία του ασφαλιστικού τους φορέα.  Και παρουσιάζεται, κύριε Υπουργέ, το φαινόμενο το κράτος εν γνώσει του να αυθαιρετεί και να σφετερίζεται τις εισφορές των συνταξιούχων. 
ΠΡΟΕΔΡΕΥΩΝ (Παναγιώτης Σγουρίδης): Καλώς. Είναι η τροπολογία την οποία έχετε καταθέσει και την οποία έχει υπόψη του ο κύριος Υπουργός. 
ΝΙΚΟΛΑΟΣ ΠΑΠΑΦΙΛΙΠΠΟΥ: Δεν κατέθεσα τίποτε από αυτά κύριε Πρόεδρε, ένα λεπτό να ολοκληρώσω. Είναι ορισμένες σκέψεις πάνω στις οποίες στηρίζουμε την τροπολογία μας.
ΠΡΟΕΔΡΕΥΩΝ (Παναγιώτης Σγουρίδης): Να ολοκληρώσετε στο χρόνο σας όμως.
ΝΙΚΟΛΑΟΣ ΠΑΠΑΦΙΛΙΠΠΟΥ: Ο συσχετισμός, λοιπόν, αυτού του θέματος δεν μπορεί σε καμιά περίπτωση να αποτελέσει έστω και κάποια αληθοφανή δικαιολογία για την αυθαιρεσία του κράτους απέναντι στους συνταξιούχους.  Το κράτος οφείλει να τους αποδώσει τα χρήματα που έχουν οι ίδιοι καταβάλλει. Με άλλα λόγια, ο ισχυρισμός του κυρίου Υπουργού ότι αυτό είναι σωστό και δίκαιο και θα το κοιτάξει σε σχέση με τους συνταξιούχους των άλλων ΔΕΚΟ, δεν έχει καμιά έννοια. Απλούστατα, παρεπέμπει στις καλένδες. Γιατί όπως σας είπα, στον ΟΤΕ τακτοποιήθηκε το θέμα, όπως και στο δημόσιο και αλλού. Είναι απλά μια κατάσταση για να τραβήξουμε το θέμα πίσω και να μην το λύσουμε καμιά φορά.
Γι' αυτό, κύριε Υπουργέ, καλείσθε σήμερα, εδώ, να αναλάβετε τις ευθύνες σας απέναντι στους συνταξιούχους της ΔΕΗ, τους οποίους τους εμπαίζετε ωμά.
Δεν μπορεί ο νέος ασφαλιστικός φορέας, αυτόν τον οποίο δημιουργήσαμε με αυτόν το νόμο που ψηφίσατε πρόσφατα, να ξεκινήσει με αυτές τις αμαρτίες και αυτές τις κατάφωρες παρανομίες σε βάρος των συνταξιούχων της Δ.Ε.Η.
Αυτά ήθελα να πω, κύριε Πρόεδρε, γιατί είναι βασικά και πρέπει να λυθεί το πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα σταθώ σε τρία βασικά πράγματα. Τα υποστηριζόμενα ισχύουν για όλο το δημόσιο τομέα. Οι διαφοροποιήσεις, δηλαδή, του χθεσινού συνταξιούχου με το σημερινό, είναι δεδομένες σε όλα τα μήκη και πλάτη της Δημόσιας Διοίκησης και δεν είναι μόνο στη Δ.Ε.Η.
Κατεβλήθη προσπάθεια με τα ενιαία μισθολόγια να επέλθει μια συνολική βελτίωση με τις αυξήσεις των βασικών μισθών και με τη σχετική -όχι απόλυτη- δυναμική σύνδεση μεταξύ της συντάξεως και των προωθήσεων βασικού μισθού.
Υπάρχει πρόβλημα Δημόσιας Διοίκησης. Και δεν είναι η Δημόσια Διοίκηση η αιτία της κακοδαιμονίας της. Πιστεύω ότι προτίστως ευθύνεται το κράτος για την κακοδαιμονία της Δημόσιας Διοίκησης στο σύνολο του χώρου. 'Ενα από τα μέτρα είναι η οφειλομένη μέριμνα όπως και η ανυπαρξία ελέγχου της δημόσιας διοίκησης, για την οποία δεν ευθύνονται οι υπάλληλοι, αλλά το συνολικό σύστημα.
Κάτι άλλο που θέλω να πω, κύριε Υπουργέ, είναι ότι πράγματι υπάρχει πρόβλημα αδικαιολογήτων διαφοροποιήσεων, που ο νομοθέτης δεν μπόρεσε κατά καιρούς να διορθώσει. Με τα τελευταία μέτρα, έχουν καταβληθεί τεράστιες προσπάθειες από την Κυβέρνηση του ΠΑ.ΣΟ.Κ. να εξαλειφθούν αυτές οι διαφοροποιήσεις. Είναι ένα σοβαρότατο θέμα που θα πρέπει κάποτε να απασχολήσει την Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Υπουργέ, κάθε φορά που μετέχω στην Επιτροπή που ασχολείται με αναπτυξιακά και οικονομικά νομοσχέδια, ακούω αρκετούς και σεβαστούς συναδέλφους να παίρνουν το λόγο πότε για την τάδε κοινωνική ομάδα, πότε για την άλλη, πότε για τα συνταξιοδοτικά και έχουν δίκιο όλοι. Μη με ρωτήσετε πώς είναι δυνατόν να έχουν όλοι δίκιο, γιατί θα σας απαντήσω με τη γνωστή ιστορία του Ναστραδίν Χότζα. Μου θυμίζουν και θυμίζω κι εγώ στον εαυτό μου, δύο κοντοτιέρους που υπερασπίζονται κάποια Δουλτσινέα τους. Εγώ δεν έχω Δουλτσινέα και οπωσδήποτε αν έχω  η δική μου είναι συνταξιούχος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είχατε πάντα καλό γούστο! 
ΓΙΑΝΝΗΣ ΚΑΨΗΣ: Ευχαριστώ, κύριε Υπουργέ, αλλά...  λυπάμαι που δεν μπορώ να σας ανταποδώσω τη φιλοφρόνηση! Κύριε Υπουργέ, είστε σε ένα Υπουργείο ζωτικό για την Κυβέρνηση, σε μία εποχή δραματικών αλλαγών. Πρέπει να καταλάβουμε κάτι: Πρέπει κάποτε να θεσπιστούν ενιαίοι κανόνες συνταξιοδότησης. Πάς όστις εργάζεται τόσο χρονικό διάστημα με τόσο μισθό και δίδει τόσες κρατήσεις, δικαιούται της τάδε συντάξεως. Και αυτό ανεξάρτητα του φορέα, ιδιωτικού ή δημοσίου. Πρέπει να γίνει κανόνας δημόσιας τάξης. Και λέω να γίνει κανόνας δημόσιας τάξης, διότι, όταν ανατρέπονται οι βασικοί κανόνες δικαιοσύνης -ο συνάδελφος το γνωρίζει πολύ καλά- τότε ανατρέπεται και η δημόσια τάξη.
Δεν μπορούμε λοιπόν να νομοθετούμε ευκαιριακά. Μπορεί σήμερα να ικανοποιηθούν οι παρόντες εδώ -θα το πω- αλλά δεν μπορούμε να κοπτόμεθα για τα συμφέροντα των συνταξιούχων της Δ.Ε.Η. δέκα άνθρωποι. Αν κοπτόμεθα θα ήμασταν τριάντα, σαράντα, πενήντα, εκατό.
Mπορεί να κάνετε μία παραχώρηση, αλλά θα έχετε δημιουργήσει μία ανισότητα έναντι άλλων συνταξιούχων και αυτό το γαϊτανάκι θα συνεχίζεται.
Κύριε Υπουργέ, χωρίς να διαφωνώ και δεν ξέρω το θέμα -ομολογώ την άγνοιά μου- δεχθείτε σήμερα τις προτάσεις των συναδέλφων, αλλά προχωρήστε σε μία ενιαία ρύθμιση των συνταξιοδοτικών δικαιωμάτων του ελληνικού λαού.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βλαχόπουλος έχει το λόγο. 
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριε Υπουργέ, από την αρχή της δεκαετίας του '90 ξεκίνησε αυτή η αδικία εις βάρος ορισμένων συνταξιούχων  των ΔΕΚΟ κυρίως και φυσικά της ΔΕΗ, τον αγώνα των οποίων γνωρίζουμε. Υπάρχει πράγματι μία αδικία εις βάρος των συνταξιούχων, οι οποίοι συνταξιοδοτήθηκαν τα περασμένα χρόνια. Σήμερα  η σύνταξη ενός συνταξιούχου της ΔΕΗ ή και άλλων οργανισμών είναι πολύ μεγαλύτερη από τη σύνταξη κάποιου που συνταξιοδοτήθηκε πριν από τέσσερα ή πέντε χρόνια και οι αυξήσεις των συντάξεων δεν παρακολούθησαν τις αυξήσεις που δίνονται μέσα από τις συλλογικές συμβάσεις.
Πρέπει να γίνει μία εφάπαξ ρύθμιση, ώστε να  υπάρχει εξομάλυνση και για τους συνταξιούχους της ΔΕΗ και για άλλους οργανισμούς των ΔΕΚΟ. Είναι δίκαιο το αίτημα και νομίζω ότι την ευαισθησία της Κυβέρνησης ως προς τους συνταξιούχους θα πρέπει να τη δούμε και στην περίπτωση αυτή.  
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ελπίζω να μην ανοίξει νέος κύκλος συζητήσεων.
ΠΡΟΕΔΡΕΥΩΝ (Παναγιώτης Σγουρίδης): Δεν θα δώσω εγώ το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Προσπαθώ να προκαταλάβω τους συναδέλφους για να τελειώσουμε, γιατί συζητήσαμε δια μακρόν.
ΓΙΑΝΝΗΣ ΚΑΨΗΣ: Επιτρέπεται να πάρει το λόγο ο Πρόεδρος, ο οποίος συνηθίζει να συμμετέχει! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Παρακολουθεί και παρεμβαίνει όταν χρειάζονται διευκρινίσεις, προκειμένου να είναι κατανοητά όλα όσα λέγονται. Εγώ θέλω να τον συγχαρώ για την προσοχή με την οποία το κάνει αυτό.
ΠΡΟΕΔΡΕΥΩΝ (Παναγιώτης Σγουρίδης): Πήρατε την απάντησή σας...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Αλλωστε, κύριε Καψή, εγώ νόμιζα ότι εσείς είσαστε συνταξιούχος του Πολεμικού Ναυτικού, ως Ναύαρχος.
ΓΙΑΝΝΗΣ ΚΑΨΗΣ: Κύριε Υπουργέ, αυτό δείχνει μία έλλειψη ενημέρωσής σας. Καψής και συνταξιούχος είναι δύο έννοιες αντίθετες.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Mάλιστα. Καταγράφεται και αυτό.
ΠΡΟΕΔΡΕΥΩΝ (Παναγιώτης Σγουρίδης): Και δεν έχει πολεμικό καράβι, έχει καίκι! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ως προς την τροπολογία με γενικό αριθμό 3369 και ειδικό 203 που αφορά τους δύο εργαζομένους της "ΜΕΒ ΑΕ" θα εξετασθεί και αυτή μαζί με άλλες παρόμοιες που αφορούν τον ευρύτερο δημόσιο τομέα. 'Αρα, διατηρώ την επιφύλαξη ότι δεν μπορούμε να νομοθετήσουμε τώρα αποσπασματικά  για ένα θέμα, έσω και αν αυτό αφορά δύο άτομα.
Ως προς το ζήτημα της συνταξιοδοτικής μεταχείρισης των παλαιοτέρων συνταξιύχων της ΔΕΗ έγινε εκτενής συζήτηση όταν συζητούσαμε τη δεύτερη ενότητα των άρθρων του νομοσχεδίου. Αναπτύχθηκαν οι απόψεις των συναδέλφων, έκανα εγώ μία εκτενή δήλωση ως προς τη στάση του Υπουργείου Ανάπτυξης για το θέμα αυτό, αποσαφήνισα ποια είναι η θέση της Κυβέρνησης και η θέση του Υπουργείου Ανάπτυξης ως εποπτεύοντος της ΔΕΗ Υπουργείου και η στάση του Υπουργείου Εργασίας και Κοινωνικών Ασφαλίσεων και η στάση του Υπουργείου Οικονομικών. Νομίζω ότι όλα όσα ειπώθηκαν σε εκείνη τη συζήτηση είναι πάρα πολύ σοβαρά. Είναι πολύ σοβαρά και ως επιχειρήματα για τους ενδιαφερομένους. Δεν χρειάζεται να επαναλάβουμε τη συζήτηση.  Αυτά που άκουσα σήμερα το άκουσα και πριν από λίγες μέρες, απάντησα επ' αυτών και θα μου επιτρέψουν οι συνάδελφοι να παραπέμψω στα Πρακτικά της Βουλής όπου υπάρχει αναλυτικά καταγεγραμμένη η απάντηση μου.
ΝΙΚΟΛΑΟΣ ΠΑΠΑΦΙΛΙΠΠΟΥ:  Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης):  Ορίστε, έχετε το λόγο για μισό λεπτό.
ΝΙΚΟΛΑΟΣ ΠΑΠΑΦΙΛΙΠΠΟΥ: Ο κύριος Υπουργός μας είπε ότι είναι γενικότερο θέμα όλων των συνταξιούχων των ΔΕΚΟ. Σας είπα, κύριε Υπουργέ, ότι έχει τακτοποιηθεί το θέμα αυτό στις τράπεζες, στον ΟΤΕ, στο δημόσιο δεν το συζητάμε, γιατί έχει ρυθμιστεί από καιρό. Τι απομένει; Αν αφαιρέσει κανείς τους συνταξιούχους της ΔΕΗ δεν απομένει τίποτε το ιδιαίτερο. Αυτό θέλω να επισημάνω. Εσείς συμφωνείτε και λέτε να τα ρυθμίσετε με τους άλλους, αλλά δεν ξέρω ποιοι είναι οι άλλοι και πόσοι είναι.
Ευχαριστώ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε αλλά εδώ ισχύει το γνωστό "λαγός τη φτέρη εκούναγε, κακό της κεφαλής του".  Βλέπετε ότι είμαι πολύ διακριτικός και ευγενής. Αυτά όλα αφήνονται στο ν. 2084, τον οποίο ψηφίσατε. Δεν έχω υπόψη μου ότι καταψηφίσατε τις διατάξεις.
ΝΙΚΟΛΑΟΣ ΠΑΠΑΦΙΛΙΠΠΟΥ:  Σας εξήγησα. Να σας φέρω τα Πρακτικά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Παίρνουμε πρωτοβουλίες για τη ΔΕΗ, για τους εργαζόμενους, για τους συνταξιούχους. 'Οχι και κριτική από πάνω.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση της τροπολογίας με γενικό αριθμό 3383 και ειδικό 214 και της τροπολογίας με γενικό αριθμό 3384 και ειδικό 215.
Ο κ. Τσακλίδης έχει το λόγο, αν έχει να πει κάτι επί των τροπολογιών αυτών.
ΙΩΑΝΝΗΣ ΤΣΑΚΛΙΔΗΣ:Η πρώτη έχει σχέση με τη θητεία των εκπροσώπων των εργαζομένων της ΔΕΗ στο Διοικητικό Συμβούλιο της επιχείρησης. Η πρόταση είναι να είναι για μία θητεία μόνο. Και η δεύτερη έχει σχέση με τις μεταβατικές διαταξεις. Και προσδιορίζεται η θητεία των μελών του Συμβουλίου Ασφάλισης του Προσωπικού της ΔΕΗ που λειτουργεί σήμερα στη Διεύθυνση Ασφάλισης Προσωπικού ΔΕΗ, σύμφωνα με τις διατάξεις του άρθρου 4 του ν. 4491/66. Παρατείνεται  μέχρι την έναρξη λειτουργίας του Διοικητικού Συμβουλίου του ΟΑΠ-ΔΕΗ. Στην περίπτωση που οι εκλογές που προβλέπονται από τις οικείες διατάξεις για την ανάδειξη εκπροσώπων ασφαλισμένων  και συνταξιούχων στο Συμβούλιο Ασφάλισης Προσωπικού, πραγματοποιηθούν πριν από τη συγκρότηση και έναρξη λειτουργίας του Δ.Σ. του ΟΑΠ-ΔΕΗ όσοι εκλεγούν ως μέλη του Συμβουλίου Ασφάλισης Προσωπικού θα είναι μέλη του νέου Δ.Σ. του ΟΑΠ-ΔΕΗ σύμφωνα με την παράγραφο 3 του παρόντος άρθρου, ως εκπρόσωποι των ασφαλισμένων και των συνταξιούχων κατά την πρώτη θητεία του Δ.Σ.
Είναι κάποιες μεταβατικές διατάξεις μέχρι να εφαρμοστούν οι καινούριες. Προτείνω να γίνουν αποδεκτές και να συμπεριληφθούν στα άρθρα έτσι όπως προτείνονται στις τροπολογίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο. 
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, η μία τροπολογία, η 3384/215 πιστεύω ότι είναι μία μεταβατική διάταξη, η οποία καλύπτει ενδεχόμενα προβλήματα και είναι σωστό ότι προτάθηκε και γίνεται αποδεκτή.
Θα ήθελα να πω δύο κουβέντες για την άλλη τροπολογία, η οποία περιορίζει το δικαίωμα του εκλέγεσθαι στο Διοικητικό Συμβούλιο της ΔΕΗ, του εκλέγεσθαι από τη μεριά των αιρετών εκπροσώπων των εργαζομένων σε μία μόνο θητεία.
ΠΡΟΕΔΡΕΥΩΝ (Παναγιώτης Σγουρίδης): Τι να κάνουμε; Σε σύνταξη να τον βγάλουμε; Συνδικαλιστής συνταξιούχος να γίνει; ΔΗΜΗΤΡΙΟΣ ΠΙΠΕΡΓΙΑΣ: Πιστεύω ότι σε αυτήν την περίπτωση άλλα μέτρα έπρεπε να ληφθούν. Η άποψή μου είναι ότι δεν πρέπει να περιορίσουμε το δικαίωμα του εκλέγεσθαι, αλλά θα πρέπει να καθιερωθούν θεσμοί ελέγχου για τους εργατικούς εκπροσώπους και σώματα όπου να ανακαλούνται σε περίπτωση, κατά την οποία δεν εκφράζουν τη συνείδηση των εργαζομένων.
Κατά συνέπεια, δεν νομίζω ότι αυτή η διάταξη είναι σωστή. Γιατί ένας εργαζόμενος, που εκλέγεται έχει την εμπιστοσύνη των εργαζομένων και εμπμειρία να μην επανεκλεγεί; 'Ετσι πρέπει να γίνεται. Εξάλλου κατά τη διάρκεια της θητείας του, θα μάθει. Αντί να έρχεται μία τέτοια τροπολογία, χρειάζεται να υπάρχει μία άλλη διάταξη, που να λέει ότι οι εργαζόμενοι αυτοί είναι ανακλητοί από το Συνέδριο π.χ. της πλέον αντιπροσωπευτικής οργάνωσης. Με αυτόν τον τρόπο, είναι αιρετοί και ανακλητοί οι εκπρόσωποι των εργαζομένων και έτσι διασφαλίζεται και θωρακίζεται ο θεσμός των εκπροσώπων των εργαζομένων στη διοίκηση της επιχείρησης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Μπαίνω σε μία περιέργεια, μετρώντας οπωσδήποτε και τις επιφυλάξεις μου, γιατί δεν είμαι ιδιαίτερα γνώστης των συνδικαλιστικών. Αλλά κάτι τέτοιο θα έπρεπε να ισχύει με τη λογική που συζητήσαμε και στην προηγούμενη τροπολογία, για όλες τις ΔΕΚΟ. Ενώ εκεί παραπέμπουμε στις καλένδες το θέμα του ασφαλιστικού ζητήματος και είπαμε  να το δούμε ενιαία, εδώ ερχόμαστε και ρυθμίζουμε συγκεκριμένα για τη ΔΕΗ.  Αυτό με βάζει σε υποψίες, γιατί παραπέμπει σε αναδρομική ισχύ, γι'αυτούς που έχουν εκλεγεί στο παρελθόν κλπ. Πολύ φοβούμαι ότι με τις παρούσες τροπολογίες παίζεται κάποιο παιχνίδι σε επίπεδο εκπροσώπησης των αιρετών οργάνων. Τις καταψηφίζω.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, ως προς την τροπολογία με γενικό αριθμό 3384 και ειδικό 215, θέλω απλώς να πω ότι πράγματι πρόκειται για μία μεταβατική διάταξη.
Οι αιρετοί εκπρόσωποι στο Συμβούλιο Ασφάλισης Προσωπικού εφ' όσον εκλεγούν μετά τη θέση σε ισχύ αυτού του νόμου θα συνεχίσουν να λειτουργούν ως αιρετοί εκπρόσωποι στο Διοικητικό Συμβούλιο του ΟΑΠ ΔΕΗ.  'Αρα είναι μια πολύ λογική και απλή ρύθμιση που προσδίδει κύρος στην επόμενη εκλογική διαδικασία ανάδειξης των αιρετών εκπροσώπων για ασφαλιστικά θέματα.
Περιττεύει δε εδώ να πω ότι είναι αυτονόητο από τις διατάξεις του νομοσχεδίου ότι και οι εργαζόμενοι στον ενιαίο διαχειριστή που θα δανείζει η ΔΕΗ προφανώς ως εργαζόμενοι της ΔΕΗ θα είναι ασφαλισμένοι στον ίδιο τον οργανισμό ασφάλισης προσωπικού ΔΕΗ.
Ως προς την τροπολογία με γενικό αριθμό 3383 και ειδικό 214 θέλω να πω ότι το νομοσχέδιο αφορά τη ΔΕΗ. Το Υπουργείο Ανάπτυξης ασκεί εποπτεία επί της ΔΕΗ. Η ΔΕΗ είναι ένας πολύ μεγάλος οργανισμός ο οποίος εισέρχεται σε μια νέα εποχή. 'Εχει δε το ευτύχημα να διαθέτει ένα ισχυρό και με παράδοση συνδικαλιστικό κίνημα, με πλειάδα συνδικαλιστικών στελεχών. 'Αρα πολλοί μπορούν να δοκιστούν, στη θέση του εκπροσώπου στο διοικητικό συμβούλιο και μάλιστα μέσα από ρυθμίσεις οι οποίες προσδίδουν αυξημένη διαφάνεια στο όλο σύστημα. 'Αρα κανείς δεν βλάπτεται. Είναι μια διάταξη η οποία ενισχύει την αντιπροσωπευτικότητα, τη δημοκρατία και τη διαφάνεια.  ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στην ψήφιση αυτών των τροπολογιών.
Ερωτάται το Σώμα: Γίνεται δεκτή η τροπολογία με γενικό αριθμό 3383 και ειδικό 214; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΡΟΚΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 3383 και ειδικό 214 έγινε δεκτή κατά πλειοψηφία.
Ερωτάται το Σώμα: Γίνεται δεκτή η τροπολογία με γενικό αριθμό 3384 και ειδικό 215; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΡΟΚΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 3384 και ειδικό 215 έγινε δεκτή κατά πλειοψηφία.
Οι τροπολογίες αυτές θα ενταχθούν στο νομοσχέδιο ως ίδια άρθρα.
Εισερχόμεθα στην ψήφιση του ακροτελευτίου άρθρου.
Ερωτάται το Σώμα: Γίνεται δεκτό το ακροτελεύτιο άρθρο 44; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΡΟΚΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο του Υπουργείου Ανάπτυξης: "Απελευθέρωση της αγοράς ηλεκτρικής ενέργειας - ρύθμιση θεμάτων ενεργειακής πολιτικής και λοιπές διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
'Εχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή αίτηση της εισαγγελικής αρχής για την άρση της ασυλίας του Βουλευτή Βασιλείου Κεδίκογλου.
Παραπέμπεται στην αρμόδια Διαρκή Επιτροπή.
Κύριοι συνάδελφοι, δέχεστε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 10.30' λύεται η συνεδρίαση για αύριο ημέρα Τετάρτη 1η Δεκεμβρίου 1999 και ώρα 18.00', με αντικείμενο εργασιών του Σώματος: α) Κοινοβουλευτικό 'Ελεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                          ΟΙ ΓΡΑΜΜΑΤΕΙΣ 

