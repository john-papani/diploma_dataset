 
(ΣΗΜΕΙΩΣΗ: Το παρακάτω πρακτικό δεν αποτελεί το τελικό κείμενο διότι εκκρεμούν γραμματικές, συντακτικές και νομοτεχνικές διορθώσεις)
 
ΣΥΝΕΔΡΙΑΣΗ ΚΔ'
Δευτέρα, 5 Νοεμβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ 

Αθήνα, σήμερα στις 5 Νοεμβρίου ημέρα Δευτέρα και ώρα 18.20' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το κύριο Ευρυπίδη Στυλιανίδη Βουλευτή Ροδόπης τα ακόλουθα:
"Ο Βουλευτής Αιτωλ/νίας κ. Χρήστος Σμυρλής-Λιακατάς κατέθεσε αναφορά με την οποία ο Δημοτικός Οργανισμός 'Αθλησης και Πολιτισμού του Δήμου Παναιτωλικού Αιτωλ/νίας ζητεί οικονομική υποστήριξη για την κατασκευή δύο Πολιτιστικών Κέντρων στην περιοχή του για τη διοργάνωση αθλητικών και πολιτιστικών δραστηριοτήτων.
Ο Βουλευτής Δράμας κ. Σταύρος Παπαδόπουλος κατέθεσε αναφορά με την οποία η Οργανωτική Επιτροπή των Οικογενειών των Επιλαχόντων μαθητών στις πανελλήνιες εξετάσεις ζητεί να καλυφθούν οι κενές θέσεις των Πανεπιστημίων με τους επιλαχόντες μαθητές.
Οι Βουλευτές κύριοι Γεώργιος Χουρμουζιάδης και 'Αγγελος Τζέκης κατέθεσαν αναφορά με την οποία Φορείς και Κάτοικοι του Δήμου Καλαμαριάς Θεσσαλονίκης ζητούν την επίλυση του προβλήματός σχολικής στο Δήμο Καλαμαριάς Θεσσαλονίκης. 
Ο Βουλευτής Αθηνών κ. Φώτης Κουβέλης κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων διατυπώνει τις ενστάσεις για την παρουσία των Αστυνομικών στα γήπεδα και ζητεί να αλλάξει ο τρόπος που διατάσσονται και λαμβάνονται τα μέτρα στις διάφορες επαγγελματικές αθλητικές συναντήσεις.
Ο Βουλευτής Εύβοιας κ. Βασίλειος Κεδίκογλου με αναφορά του ζητεί τη νομοθετική τροποποίηση του τρόπου λειτουργίας του Σώματος Επιθεωρητών Ελεγκτών Δημόσιας Διοίκησης.
XP

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα αναγνωσθεί το δελτίο των επικαίρων ερωτήσεων της Τρίτης 6ης Νοεμβρίου 2001.
Α. Αναφορές-Ερωτήσεις Πρώτου Κύκλου (Άρθρο 130 παρ. 5 καν. Βουλής)
1. Η με αριθμό 1015/22.8.2001 ερώτηση του Βουλευτή του Πανελλήνιου Σοσιαλιστικού Κινήματος κ. Αλεξάνδρου Χρυσανθακόπουλου προς τον Υπουργό Εθνικής Παιδείας και Θρησκευμάτων, σχετικώς με το διαγωνισμό του Ανώτατου Συμβουλίου Επιλογής Προσωπικού (ΑΣΕΠ), για το διορισμό καθηγητών Φυσικής Αγωτής, του έτους 2000.
2. Η με αριθμό 1671/27.9.2001 ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Οικονομίας και Οικονομικών, σχετικώς με την επιστροφή των καταβληθέντων αποζημιώσεων, λόγω απαλλοτρίωσης κτημάτων, κατά μήκος της Εθνικής Οδού Πατρών-Αθηνών-Θεσσαλονίκης-Ευζώνων (ΠΑΘΕ) στο Νομό Φθιώτιδας.
3. Η με αριθμό 1797/3.10.2001 ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Υγείας, Πρόνοιας, σχετικώς με τις διαδικασίες που τηρήθηκαν για τις αποσπάσεις εργαζομένων του Α' Γενικού Νοσοκομείου "ΑΓΙΟΣ ΠΑΥΛΟΣ" της Θεσσαλονίκης.
4. Η με αριθμό 246/3.7.2001 ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εθνικής Άμυνας, σχετικώς με την επίλυση αιτημάτων της Ένωσης Τεχνικών Πολεμικών Ναυτικού.
Β. Αναφορές-Ερωτήσεις Δευτέρου Κύκλου (Άρθρο 130 παρ. 5 Καν. Βουλής)
1. Η με αριθμό 1768/2.10.2001 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εργασίας και Κοινωνικών Ασφαλίσεων, σχετικώς με το νομοθετικό καθεστώς που ισχύει στη Γερμανία, για θέματα ασφαλιστικού περιεχομένου και τη χορήγηση συντάξεων για τους Έλληνες που εργάστηκαν εκεί.
Εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου. 
Πρώτη είναι η με αριθμό 84/31.10.2001 επίκαιρη ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Υπουργό Εξωτερικών σχετικώς με την αξιοποίηση των τεχνολογιών αιχμής για την ενίσχυση της εξωτερικής και παροικιακής πολιτικής του Υπουργείου.
Η επίκαιρη ερώτηση του κ. Στυλιανίδη έχει ως εξής:
"Η ελλιπής ή ανύπαρκτη μηχανοργάνωση του ΥΠΕΞ τόσο στην κεντρική υπηρεσία όσο και στα προξενικά καταστήματα, έχει σαν αποτέλεσμα τη μειωμένη αποτελεσματικότητα κατά την άσκηση εξωτερικής και παροικιακής πολιτικής στο νέο διεθνές περιβάλλον.
Καλύτερη μηχανοργάνωση στην πράξη θα σήμαινε:
Α) Καλύτερος έλεγχος όλων όσων παίρνουν βίζα για να εισέλθουν στη χώρα μας, άρα αποτροπή παράνομων Ελληνοποιήσεων και σημαντικός φραγμός στην εισαγωγή του οργανωμένου εγκλήματος. 
Β) Ταχύτερη εξυπηρέτηση των ομογενών μας μέσω του περιορισμού της γραφειοκρατίας. 
Γ) Χτύπημα των κερδοσκοπικών κυκλωμάτων που αναπτύσσονται συχνά γύρων από τα προξενεία και εκμεταλλεύονται τον απόδημο Ελληνισμό.
Δ) Αποτελεσματικότερη, αμφίδρομη και ταχύτερη ενημέρωση των διπλωματικών αντιπροσωπειών μας και της Κεντρικής Υπηρεσίας.
Ε) Ολοκληρωμένη παρουσίαση της Ελλάδας και των εθνικών θέσεων στο διαδίκτυο.
Ωστόσο το Ελληνικό ΥΠΕΞ συνεχίζει να είναι στον τομέα αυτό και όχι μόνο ένα από τα τελευταία της Ευρώπης αλλά και ένα από τα τελευταία της Ελλάδας σε σύγκριση με άλλα Υπουργεία.
Ερωτάται ο κύριος Υπουργός:
1. Πόσες διπλωματικές μας αντιπροσωπείες, πρεσβείες ή προξενεία είναι πλήρως μηχανογραφημένα και γιατί δεν αξιοποιείται η νέα τεχνολογία, ώστε η επικοινωνία και η αλληλοενημέρωση μεταξύ κέντρου και διπλωματικών αντιπροσωπειών για τρέχοντα θέματα να είναι συστηματική, συνεχής, ασφαλής και ταχύτατη αυξάνοντας τα αντανακλαστικά και την αποτελεσματικότητα ητς εξωτερικής μας πολιτικής; Η καθιέρωση του one-stop-shop στα προξενεία δεν θα διευκόλυνε την εξυπηρέτηση των ομογενών μας πλήττοντας παράλληλα κερδοσκοπικά κυκλώματα που τους εκμεταλλεύονται;
2. Πώς εξηγείται το γεγονός ότι στο διαδίκτυο το Ελληνικό ΥΠΕΞ έχει μία από τις φτωχότερες ιστοσελίδες τη στιγμή που η προσωπική σελίδα του Υπουργού του είναι μία από τις πιο σύγχρονες και καλά ενημερωμένες χωρίς όμως να αποτελεί -όπως συνηθίζεται διεθνώς- ανυπόστατο μέρος της ιστοσελίδας του Υπουργείου;"
Ο κύριος Υφυπουργός Εξωτερικών έχει το λόγο.
(TL)
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε.
Υπάρχουν τρία σκέλη στην επίκαιρη ερώτηση του κυρίου Βουλευτή. Θα απαντήσω και στα τρία, αλλά είναι προφανές ότι η απάντησή μου αφορά το σκέλος της ερώτησης και των διαπιστώσεων ή των θέσεων πάνω στις οποίες στηρίζεται η επίκαιρη ερώτηση, γιατί εκεί μπορεί κανείς να έχει και πολλές άλλες αντιρρήσεις. Ο ρόλος μου όμως είναι να απαντήσω στις ερωτήσεις οι οποίες τέθηκαν.
Κατ' αρχήν να πω τα εξής: Διαφωνώ στην αξιολόγηση ότι το Υπουργείο έχει υποβαθμισμένη, καθυστερημένη ηλεκτρονική και επικοινωνιακή γραμμή και θα εξηγήσω βεβαίως τους λόγους πάνω στους οποίους στηρίζω αυτή τη διαφωνία. Πάνω σε αυτό θα ήθελα να αναφέρω τα εξής:
Κατ' αρχήν όλες οι αρχές εξωτερικού του Υπουργείου είναι μηχανογραφημένες, διαθέτουν ηλεκτρονικό ταχυδρομείο και έχουν και πρόσβαση στο διαδίκτυο. Και μόνο η εφαρμογή του συστήματος Σέγκεν, το οποίο φυσικά, όπως γνωρίζετε, είναι υποχρεωτική και είναι ένα μεγάλο σύστημα, επιβάλλει την πλήρη μηχανογράφηση. Άρα και μόνο εξ αυτού του λόγου, η τοποθέτηση του κυρίου Βουλευτή για την κατάσταση του Υπουργείου Εξωτερικών και των αρχών, ιδίως του εξωτερικού, δεν μπορεί να ευσταθεί.
Το σύστημα επικοινωνίας για τις θεωρήσεις του Σέγκεν λειτουργεί πλήρως. Οι ελληνικές προξενικές αρχές είναι όλες συνδεδεμένες με την κεντρική υπηρεσία του Υπουργείου και μέσω αυτού του αυτοματοποιημένου συστήματος μεταφοράς δεδομένων γίνεται και η άμεση διαβίβαση στοιχείων των ενδιαφερόμενων να λάβουν θεώρηση κλπ. Επομένως, η εξυπηρέτηση γίνεται με τρόπο ταχύ και με μέτρα ασφάλειας και βεβαίως, όπως απαιτεί το όλο σύστημα και η Συνθήκη του Σέγκεν.
Όσον την αλληλοενημέρωση μεταξύ κεντρικής υπηρεσία και διπλωματικών αρχών, θέλω να τονίσω ότι ακόμη και πριν απ' την εισαγωγή των νέων τεχνολογιών, η επικοινωνία αυτή ήταν συστηματική και συνεχής και βεβαίως τώρα έχει αναβαθμιστεί.
Πρέπει να δούμε όχι μόνο τη στατική, αλλά και τη δυναμική αυτού του συστήματος, διότι και στατικά υπάρχει η εικόνα, την οποία σύντομα περιέγραψα, αλλά και δυναμικά το Υπουργείο έχει κάνει μία σειρά κινήσεων, για να ενταχθεί στο Γ' Κοινοτικό Πλαίσιο Στήριξης στο Πρόγραμμα "Κοινωνία της Πληροφορίας" με διάφορα προγράμματα, με τεχνικά δελτία που θα στηρίξουν αυτές τις δράσεις και όχι μόνο τις τρέχουσες και τις μακροχρόνιες και τις συνεχείς ανάγκες του Υπουργείου, αλλά και την ίδια την ελληνική προεδρία που θα ξεκινήσει το 2003.
Σε ό,τι αφορά τώρα τη χρήση του διαδικτύου, η προβολή των θέσεων της χώρας μας στα μεγάλα διεθνή ζητήματα είναι βασικός στόχος του Υπουργείου και γίνεται συνεχής μάχη για τη βελτίωση αυτής της εικόνας. Δεν αμφιβάλλουμε ότι απαιτείται συνεχής ανανέωση και εκσυγχρονισμός της παρουσίας μας στο διαδίκτυο και γι' αυτό κοιτάμε με την ενεργοποίηση των πόρων και τη διάθεση εξειδικευμένου προσωπικού να καλύψουμε αυτές τις ανάγκες.
Όσον αφορά την προσωπική ιστοσελίδα του Υπουργού, αυτή είναι πολύ σημαντική μεν για την προβολή του έργου του Υπουργείου, αλλά γίνεται ένα λογικό άλμα εδώ, το οποίο δεν νομίζω ότι είναι και επιτρεπτό. Διότι το τι έχει κανείς στην ιστοσελίδα του σε προσωπικό επίπεδο, όπως και μια σειρά από άλλα ζητήματα, δεν μπορεί να συσχετίζεται με το ίδιο το Υπουργείο. Στην περίπτωση αυτή όμως συσχετίζεται κιόλας και συμβάλλει στη λειτουργία του ίδιου του Υπουργείου.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στυλιανίδης έχει το λόγο.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Υπουργέ, θα μου επιτρέψετε να διαφωνήσω όσον αφορά την αρχική σας εκτίμηση. Λιγότερες από τις μισές διπλωματικές μας υπηρεσίες είναι συνδεδεμένες μέσω του διαδικτύου με την κεντρική υπηρεσία. Ο βαθμός μηχανοργάνωσης της κεντρικής υπηρεσίες είναι πάρα πολύ χαμηλός.
Στα χίλια "one-stop shops", τα οποία εξήγγειλε ο Πρωθυπουργός, δεν περιέλαβε ούτε ένα που να αφορά τα προξενικά μας καταστήματα. Ο θεσμός αυτός θα μπορούσε να επιταχύνει την εξυπηρέτηση των ομογενών μας, πράγμα το οποίο δεν συμβαίνει στην πράξη. Όπως επίσης δεν γίνεται και συστηματικά ο έλεγχος όλων αυτών που αιτούνται βίζα ή θέλουν διάφορα έγγραφα από τα προξενεία για την ανανέωση του διαβατηρίου τους, για τη διεκπεραίωση των στρατολογικών υποχρεώσεων κλπ.
Όλα αυτά δημιουργούν αδυναμία στην άσκηση εξωτερικής πολιτικής, διότι η ταχύτητα, η ασφάλεια και η αποτελεσματικότητα της πληροφόρησης και της αλληλοενημέρωσης μεταξύ των διπλωματικών μας υπηρεσιών δεν είναι αυτή που θα έπρεπε να είναι. Δεν υπάρχει επίσης ούτε διαδίκτυο το οποίο να συνδέει το Υπουργείο Εξωτερικών με άλλα Υπουργεία, όπως γίνεται σε άλλες χώρες.
Ομολογία αυτού που σας λέω είναι άρθρο του τελευταίου νομοσχεδίου, που έγινε νόμος, για την προξενική διατίμηση. Στο συγκεκριμένο άρθρο γίνεται η παραδοχή ότι δεν υπάρχει αυτή η μηχανοργάνωση.
Όσον αφορά την παρουσία μας στο διαδίκτυο, δεν έχω τίποτε άλλο να πω, παρά μόνο να καταθέσω την ιστοσελίδα του Υπουργείου Εξωτερικών συγκρινόμενη με αντίστοιχες ιστοσελίδες, όπως και του Υπουργού Εξωτερικών. Είναι διεθνής συνήθεια η ιστοσελίδα των Υπουργών Εξωτερικών σε άλλες χώρες να είναι αναπόσπαστο κομμάτι της ιστοσελίδας των υπουργείων Εξωτερικών. Στην Ελλάδα δεν συμβαίνει το ίδιο. Υπάρχει απλώς ένα link που παραπέμπει εκεί. Και ενώ έχουμε μία πλούσια ιστοσελίδα του Υπουργού Εξωτερικών, που την καταθέτω στα Πρακτικά, έχουμε μία πολύ φτωχή ιστοσελίδα του Υπουργείου Εξωτερικών.
Ευτυχώς σας κάναμε την επίκαιρη ερώτηση και επιταχύνθηκε η ενημέρωσή της. Η απόσταση ενημέρωσης ήταν κατά μέσο όρο, το τελευταίο διάστημα που την παρακολουθούμε, πέντε ημέρες. Η αντίστοιχη της Τουρκίας -κατατίθεται στα Πρακτικά- είναι εντελώς διαφορετική, είναι σύμφωνη με αυτά που σας λέω. Και αν κάνετε συγκρίσεις και με χώρες που δεν είναι ευρωπαϊκές, όπως είναι η Ζάμπια, όπως είναι η Μογγολία, όπως είναι το Ουζμπεκιστάν, όπως είναι η Αλβανία, θα δείτε ότι η ποιότητα της εθνικής ιστοσελίδας τους είναι πολύ καλύτερη από την ελληνική.
Κύριε Πρόεδρε, θέλω μόνο μία διαπίστωση να κάνω. Είναι σημαντικό στις προτεραιότητες της Κυβέρνησης να μπει η μηχανοργάνωση και η αξιοποίηση του διαδικτύου, γιατί αυτό θα ενισχύσει την αποτελεσματικότητα στην άσκηση εξωτερικής πολιτικής και βεβαίως θα διευκολύνει σημαντικά και τους ομογενείς μας, οι οποίοι, μέσα από αυτό το σύστημα του "one-stop shop" και του διαδικτύου, θα μπορέσουν να εξυπηρετούνται καλύτερα και να μην γίνονται θύματα διαφόρων κυκλωμάτων.
(Στο σημείο αυτό ο Βουλευτής κ. Ε. Στυλιανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννίτσης έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Θα μου επιτρέψετε κατ' αρχήν και πάλι να μην συμφωνήσω. Όλες οι υπηρεσίες του εξωτερικού είναι συνδεδεμένες στο διαδίκτυο και η σύνδεση του Υπουργείο με άλλες υπηρεσίες στον ελληνικό χώρο γίνεται προσπάθεια για να επιτευχθεί. Άλλωστε τι άλλο αποδεικνύει και η αναφορά στο νόμο, παρά τη συνεχή προσπάθεια του Υπουργείου Εξωτερικών να προωθήσει αυτές τις διαδικασίες;
Η εθνική ιστοσελίδα είναι διαφορετική βεβαίως από την ιστοσελίδα του Υπουργείου και δεν μπορείτε και έχετε και την αξίωση η ιστοσελίδα του Υπουργού ως Υπουργού, ως Βουλευτή, ως οτιδήποτε, να αποτελεί μέρος της ιστοσελίδας του Υπουργείου. Ωστόσο, υπάρχει παραπομπή από το ένα στο άλλο, αλλά δεν ταυτίζονται. Και δεν θα ήταν και λογικό να ταυτίζονται, διότι ο Υπουργός ως Βουλευτής, ως πρόσωπο μπορεί να έχει τις δικές του διαφορετικές προσεγγίσεις. Και δεν εννοώ από πλευράς ουσίας, εννοώ από πλευράς τεχνικής προβολής του προφίλ του.
Όσον αφορά το "one-stop shop", θα πρέπει να σας πω ότι ορισμένα διαδικαστικά πράγματα δεν γίνεται να είναι "one-stop shop", δεν είναι επένδυση ενός που πηγαίνει. Και κάποιος που πηγαίνει σε "one-stop shop" επίσης έχει να κάνει με πολλές διαδικασίες. Υπάρχει συνεχής έλεγχος και δεν νομίζω ότι έχουμε κενά σε αυτό το μέγεθος.
Επίσης, θέλω, για την απαίτηση το κάθε προξενείο, οπουδήποτε και να είναι, να έχει δική του ιστοσελίδα, να σας παρακαλέσω να μας πείτε αν τα προξενεία των άλλων χωρών στην Ελλάδα έχουν δική τους ιστοσελίδα παντού. Προφανώς, αυτό που ενδιαφέρει είναι οι μεγάλες μονάδες στο εξωτερικό και όλες οι μεγάλες μονάδες κινούνται σε αυτή την κατεύθυνση.
Και, όπως είπα, για να κλείσω, η δυναμική είναι αυτό το πράγμα να βελτιωθεί, να τελειοποιηθεί και να ενισχυθεί σημαντικά. Και μάλιστα εν όψει της προεδρίας το 2003, μπορείτε να θεωρήσετε αυτονόητο ότι θα γίνει.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 86/21.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Δημόσιας Τάξης, σχετικώς με το πρόσφατο ατύχημα τσιγγάνου στο Ζεφύρι, τη λήψη μέτρων σε ό,τι αφορά την εκπαίδευση των αστυνομικών κλπ.
(ΖΕ)
Η επίκαιρη ερώτηση του κ. Κολοζώφ έχει ως εξής:
"Το αποκρουστικό πρόσωπο του εντεινόμενου κρατικού αυταρχισμού της αστυνομικής αυθαιρεσίας των αντιδημοκρατικών πρακτικών και της ρατσιστικής νοοτροπίας έκανε για πολλοστή φορά την εμφάνισή του το βράδυ της Τετάρτης 24.10.2001 στο Ζεφύρι όταν 21χρονος τσιγγάνος Μαρίνος Χριστόπουλος πυροβολήθηκε από πίσω και δολοφονήθηκε από τον αστυφύλακα Γ. Τυλανάκη ο οποίος ισχυρίστηκε ότι το όπλο του εκπυσοκρότησε κατά λάθος και αφέθηκε ελεύθερος!
Το κλίμα που καλλιεργεί η Κυβέρνηση με την πολιτική της μέσα στα Σώματα Ασφαλείας οδηγεί σε απαράδεκτες πρακτικές των αστυνομικών απέναντι σε όλους τους πολίτες και ιδιαίτερα σε τσιγγάνους ομογενείς αλλοδαπούς κλπ. αλλά και τη δημιουργία κλίματος αστυνομοκρατίας σε περιοχές όπως το Ζεφύρι όπου διαμένουν τσιγγάνοι. Ταυτόχρονα η ατιμωρησία των οργάνων της τάξης πολλαπλασιάζει τα κρούσματα και όλα αυτά σε περίοδο που η Κυβέρνηση προσανατολίζεται στη διεύρυνση της δυνατότητας χρήσης όπλων από την ΕΛΑΣ.
Ερωτάται ο κύριος Υπουργός:
- Ποια μέτρα πρόκειται να πάρει η Κυβέρνηση και πότε για την δημοπκρατική εκπαίδευση και διαπαιδαγώγηση των αστυνομικών υπαλλήλων ώστε να σέβονται την αξία του ανθρώπου ανεξάρτητα από την φυλή, εθνικότητα κλπ.
- Ποια είναι τα αποτελέσματα για την πάταξη της εγκληματικότητας που έδωσε ως τώρα η έντονη αστυνόμευση της περιοχής του Ζεφυρίου και αν η Κυβέρνηση σκέπτεται να αναθεωρήσει την πρακτική τέτοιου είδους βάναυσων ελέγχων, οι οποίοι έχουν προκαλέσει δημόσιες καταγγελίες πολιτών για βάναυση συμπεριφορά αστυνομικών υπαλλήλων;"
Ο Υφυπουργός Δημόσιας Τάξης κ. Μαλέσιος έχει το λόγο.
Είναι η πρώτη σας απάντηση κύριε Μαλέσιε από αυτά τα έδρανα και καλορίζικος. 
Ορίστε έχετε το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Ευχαριστώ κύριε Πρόεδρε.
Κύριοι συνάδελφοι ο αστυφύλακας που τραυμάτισε θανάσιμα τον άτυχο τσιγγάνο Μαρίνο Χριστόπουλο παραπέμφθηκε στη δικαιοσύνη κινήθηκε σε βάρος του ένορκη διοικητική εξέταση και η υπηρεσία δεν μπορεί παρά να περιμένει τα αποτελέσματα της ποινικής και της διοικητικής δίωξης προκειμένου να κάνει τις προβλεπόμενες από τις διατάξεις ενέργειες, Όμως με την ευκαιρία αυτή για μια ακόμη φορά αισθανόμαστε την ανάγκη να εκφράσουμε τη λύπη μας για τον άτυχο χαμό μιας ανθρώπινης ζωής και ταυτόχρονα να εκφράσουμε τη συμπαράστασή μας και την αλληλεγγύη μας στους πενθούντες συγγενείς και στους φίλους του.
Πιστεύω όμως ταυτόχρονα πως το θλιβερό αυτό γεγονός δεν πρέπει να εκληφθεί ως σύμπτωμα ενός γενικευμένου φαινομένου στους κόλπους της αστυνομίας που στρέφεται σε βάρος των Ελλήνων αθιγγάνων. Τέτοια φαινόμενα δεν επιτρέψαμε ποτέ να εμφανιστούν στην ελληνική αστυνομία και δεν θα επιτρέψουμε και στο μέλλον. Γι αυτό και θα έλεγα ότι αυτοί οι χαρακτηρισμοί περί αυταρχισμού περί αστυνομικής αυθαιρεσίας περί αντιδημοκρατικών πρακτικών περί ρατσιστικής νοοτροπίας θεωρούμε πως όχι μόνο δεν μας αγγίζουν αλλά είναι εντελώς αβάσιμοι υπερβολικοί και ασφαλώς άδικοι για την ελληνική αστυνομία και την πολιτική ηγεσία του Υπουργείου. 
Ιδιαίτερα σε θέματα διακρίσεων ρατσισμού και ξενοφοβίας είναι γνωστή η ευαισθησία των κυβερνήσεων του ΠΑΣΟΚ ευαισθησία η οποία εντείνεται τα τελευταία χρόνια καθώς μέσα από ελέγχους αυστηρούς κάθε παράνομης αντικανονικής συμπεριφοράς αστυνομικού σε βάρος πολίτη ελέγχεται.
Στα δύο σημεία των ερωτήσεων όπου ο συνάδελφος λέει ποια μέτρα θα πάρει η Κυβέρνηση για τη δημοκρατική εκπαίδευση και διαπαιδαγώγηση των αστυνομικών καθώς και το αποτέλεσμα της έως τώρα αστυνομικής παρέμβασης στο Ζεφύρι ποια ήταν τα αποτελέσματα έχω να πω τα εξής: Είναι γνωστά πράγματα και στις αστυνομικές σχολές. Συστηματικά διδάσκονται μαθήματα που αφορούν στα πλαίσια της εκπαίδευσης, μετεκπαίδευσης και επιμόρφωσης των αστυνομικών τα ανθρώπινα δικαιώματα. Συστηματικά επίσης γίνονται σεμινάρια διαλέξεις ιδιαίτερα μαθήματα που αφορούν όχι μόνο τους σπουδαστές των αστυνομικών σχολών αλλά όλο το αστυνομικό προσωπικό προκειμένου να εμπεδωθεί η συνείδηση οι δημοκρατικές αρχές και η ευαισθησία στα ανθρώπινα δικαιώματα. Και βέβαια συνεχώς αναβαθμίζονται όλες οι υπηρεσίες που έχουμε στο χώρο αυτό με την ίδρυση νέων αστυνομικών τμημάτων στα Άνω Λιόσια, στο Ζεφύρι τα οποία θα λειτουργήσουν σε λίγο καιρό όπως τα τελευταία χρόνια ασφαλώς θα γνωρίζατε πως είχαμε σημαντικότατα αποτελέσματα στη δίωξη και στην πάταξη της εγκληματικότητας και της παραβατικότητας σε αυτή την περιοχή και πιστεύω ότι στη συνέχεια στη δευτερολογία μου θα δώσω περισσότερα στοιχεία στο θέμα αυτό. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κολοζώφ έχει το λόγο.
PD
ΟΡΕΣΤΗΣ ΚΟΛΟΖΩΦ: Κύριε Υπουργέ, σας εύχομαι επιτυχία στη νέα σας αποστολή, όμως θα ευχηθώ να είναι η τελευταία φορά που απαντάτε σε τέτοιου είδους ερώτηση γιατί δυστυχώς δεν είναι η πρώτη φορά που και εδώ στην Αίθουσα έρχονται τέτοια ζητήματα και η απάντηση είναι τυποποιημένη ακριβώς όπως την είπατε. 
Η Ελλάδα δεν είναι απαλλαγμένη από την παγκόσμια τάση που έχουν τα όργανα του νόμου να παραβιάζουν συχνά τα δικαιώματα των πολιτών κατά την διάρκεια της σύλληψης, της ανάκρισης, της κράτησης ή της φυλάκισης. Αυτή η στάση υποβοηθείται από την πρακτική των δικαστικών αρχών οι οποίες σπάνια διώκουν αυτή την εγκληματική συμπεριφορά. Οι αστυνομικοί μπορεί να παραμείνουν στο Σώμα κατά την διάρκεια της μακρόχρονης περιόδου των ανακρίσεων και των δικαστικών διαδικασιών και κατ' αυτό τον τρόπο είναι σε θέση να ασκούν ανεπίτρεπτη επιρροή σε εκείνους που θα τολμήσουν να ασκήσουν διώξη εναντίον τους. 
Αυτά που σας είπα κύριε Υπουργέ, δεν είναι λόγια του Κομμουνιστικού Κόμματος Ελλάδας. Είναι η έκθεση που κατατέθηκε στις 27 του Μάρτη του 2000 -η έκθεση έχει ημερομηνία 23 Μαρτίου 2000- από το ελληνικό παρατηρητήριο του Ελσίνκι στην διάσκεψη που έγινε από τον ΟΑΣΕ με θέμα τα ανθρώπινα δικαιώματα και την απάνθρωπη μεταχείριση ή τιμωρία. Και υπάρχουν πληθώρα γεγονότων. Τον Απρίλιο του 1998 ο Άγγελος Τζελάρ 28 χρονών δολοφονήθηκε. Επίσης ο Λάζαρος Μπέκος και ο Λευτέρης Κοτρόπουλος τον Μάιο του 1998. Τον Σεπτέμβρη του 1999 δολοφονήθηκε ο Νίκος Κατσαρής. Δεν θα σας τα διαβάσω όλα. Επίσης έχουμε και το 17χρονο Γιουγκοσλάβο Μουλάτοβιτς στη Θεσσαλονίκη που με τον ίδιο τρόπο δολοφονήθηκε. 
Δεν είμαστε πεισμένοι ότι μπορεί να συνεχιστεί αυτή η κατάσταση αν πράγματι αυτά που λέτε συμβαίνουν στην αστυνομία. Εμείς γνωρίζουμε άλλα πράγματα κύριε Υπουργέ, ιδιαίτερα στα τμήματα δίωξης και αντιμετώπισης μαζικών οργανώσεων. Άλλα πράγματα τους λένε στην αστυνομία και αυτά τα ξέρετε πάρα πολύ καλά και πρέπει να τα προλάβετε γιατί αυτά είναι που δημιουργούν το κλίμα που αναφέρθηκε στην ερώτησή μας. Εμείς θα επανέρθουμε στα ζητήματα αυτά αν δεν δούμε να διορθώνεται αυτή η κατάσταση.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Μαλέσιος έχει το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, αν ανέφερα στην αρχή τους χαρακτηρισμούς οι οποίοι περιέχονται στην ερώτηση του κυρίου συναδέλφου για την Ελληνική Αστυνομία και το Υπουργείο Δημόσιας Τάξης ως υπερβολικούς και άδικους δεν θα μπορούσα να χαρακτηρίσω με τον ίδιο τρόπο και την έκθεση του παρατηρητηρίου του Ελσίνκι, γιατί δεν θα μπορούσαμε να ισχυριστούμε ότι η Ελληνική Αστυνομία αποτελεί μια όαση μέσα στο ελληνικό δημόσιο και το ελληνικό κράτος όπου όλα λειτουργούν ιδανικά και τέλεια, τη στιγμή που είναι γνωστές οι αδυναμίες σε όλο το εύρος του δημόσιου και κρατικού τομέα, αδυναμίες οι οποίες πιστεύουμε ότι στην αστυνομία δεν φθάνουν στα όρια του ρατσισμού, της αυταρχικότητας, της ανοικτής αντιδημοκρατικής επέμβασης. Γι' αυτό πιστεύουμε ότι μπορούμε να εντείνουμε και να καλυτερεύσουμε ασφαλώς τη μέχρι σήμερα λειτουργία και παρουσία της αστυνομίας και προς την κατεύθυνση αυτή λαμβάνουμε σημαντικά μέτρα. Εμείς δεν θέλουμε να θεωρήσουμε ότι όλη η κοινωνία των αθιγγάνων στο Ζεφύρι είναι μια παραβατική κοινωνία, όμως είναι δεδομένα τα στοιχεία ότι υπάρχουν εδώ μέσα σκληροί εγκληματίες, οργανωμένο έγκλημα το οποίο χρησιμοποιεί την κοινωνία των αθιγγάνων ώστε να κουκουλώνεται και να κρύβεται.
Προς την κατεύθυνση αυτή λοιπόν έχουν γίνει σημαντικότατα βήματα. Τέσσερις χιλιάδες και πλέον ήταν οι περιπτώσεις που ελέχθηκαν για τα ναρκωτικά. Έξι χιλιάδες και πλέον ήταν εκείνοι που εστάλησαν στον εισαγγελέα. Έχει μειωθεί η κλοπή των αυτοκινήτων. Όλα αυτά είναι σημαντικά και θα τα ενισχύσουμε και με άλλα αστυνομικά τμήματα προκειμένου να κτυπηθεί το έγκλημα και να στηριχθεί η ελληνική αστυνομία. Το Υπουργείο Δημόσιας Τάξης ζητάει μια συγκλίνουσα παρέμβαση και των άλλων φορέων όπως είναι η τοπική αυτοδιοίκηση, όπως είναι το ΥΠΕΧΩΔΕ, το Υπουργείο Υγείας, προκειμένου να συντονιστούμε ακόμη καλύτερα στην αντιμετώπιση του ιδιαίτερου προβλήματος αυτής της περιοχής.
ΠΡΟΕΔΡΕΥΩΝ (Κωνσταντίνος Γείτονας): Β' Επίκαιρες Ερωτήσεις Δευτέρου Κύκλου.
Πρώτη είναι η υπ' αριθμ. 83/31.10.2001 επίκαιρη ερώτηση του Βουλευτή της Νέας Δημοκρατίας κ. Αλεξάνδρου Κοντού προς τον Υπουργό Γεωργίας σχετικώς με τις προθέσεις της κυβέρνησης με καθορισμό της τιμής ποσοτήτων σύσπορου βαμβακιού που παραδίδονται στα εκκοκιστήρια και είναι επιπλέον της ηρτημένης. 
(PX)

Η επίκαιρη ερώτηση του κυρίου συναδέλφου έχει ως εξής:
"Κατά τη συζήτηση που πραγματοποιήθηκε πρόσφατα στη Βουλή για το ανωτέρω θέμα κατόπιν σχετικής επερώτησης που κατέθεσαν οι Βουλευτές της Νέας Δημοκρατίας, ο Υφυπουργός κ. Ε. Αργύρης εδήλωσε ότι "στο βαμβάκι δεν θα υπάρξουν δύο τιμές παραγωγού, αλλά θα υπάρξει μία μόνο τιμή". 
Η ασαφής αυτή δήλωση έρχεται σε αναντιστοιχία με την πραγματικότητα, αφού μέχρι τις 28.10.2001 σε πολλές περιπτώσεις παράδοσης σύσπορου βαμβακιού στα εκκοκκιστήρια υπήρχαν δύο τιμολογήσεις. Μία τιμολόγηση για την ηρτημένη ποσότητα βαμβακιού και μία τιμολόγηση στο ύψος της εμπορικής αξίας για την ποσότητα που ήταν επιπλέον της ηρτημένης. 
Με εγκύκλιο του ΟΠΕΚΕΠΕ της 29.10.2001 "οι ποσότητες που παραδόθηκαν επιπλέον της ηρτημένης αποτελούν αντικείμενο προς εξέταση και έλεγχο από τον ΟΠΕΚΕΠΕ, σύμφωνα με τις αιτήσεις δηλώσεις των παραγωγών. Ως εκ τούτου για τις εκκοκκιστικές επιχειρήσεις, αποτελούν ποσότητες σε εκκρεμότητα και δεν πρέπει να τιμολογούνται."
Δεδομένου ότι οι ασαφείς δηλώσεις σας, οι καθυστερήσεις εξέτασης και ελέγχου των ενστάσεων, οι αδυναμίες ελέγχου των ποσοτήτων σύσπορου βαμβακιού που παραδίνονται στα εκκοκκιστήρια λόγω σοβαρών ελλείψεων στην οργάνωση του ΟΠΕΚΕΠΕ οδηγούν σε αναστάτωση τους βαμβακοπαραγωγούς.
Ερωτάσθε: 
Σε ποια τιμή και πότε θα τιμολογηθούν οι ποσότητες σύσπορου βαμβακιού που παραδίνονται στα εκκοκκιστήρια και είναι επιπλέον της ηρτημένης;"
Θα απαντήσει πάλι ο Υφυπουργός Γεωργίας κ. Αργύρης.
Με τόσες απαντήσεις, μόνο σε όσες έχω δει εγώ να απαντάτε ως Προεδρεύων, για το βαμβάκι, πρέπει να σας έχουν όλοι στα "βαμβάκια", στα "πούπουλα", κύριε Υφυπουργέ.
ΓΕΩΡΓΙΟΣ ΚΑΡΑΣΜΑΝΗΣ: Σφάζει με το βαμβάκι.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κάτι πρέπει να συμβαίνει όμως, κύριε Πρόεδρε, γιατί φαντάζομαι ότι για να απαντάμε τόσες φορές για ένα θέμα, με σαφήνεια θα έλεγα, κάποιοι επιμένουν στη σύγχυση. Και φαντάζομαι ότι ο αγαπητός κύριος συνάδελφος δεν είναι μέρος αυτής της σύγχυσης, γιατί νομίζω ότι δώσαμε ευκρινείς απαντήσεις κατά τη συζήτηση που κάναμε στην επερώτηση της Νέας Δημοκρατίας. 
Επίσης, κάναμε γνωστό ότι με την υπουργική απόφαση στις 24.9.2001, όταν ένας παραγωγός παραδίδει ποσότητα σύσπορου βαμβακιού πέραν του μέσου όρου παραγωγής της τελευταίας τριετίας, η ποσότητα που είναι πλέον αυτής, παραμένει σε εκκρεμότητα μέχρι να ολοκληρωθεί ο έλεγχος. Είναι μία διαδικασία που γινόταν πάντα και γίνεται και φέτος.
Με δήλωση που καταθέτει ο παραγωγός για την προέλευση της επιπλέον ποσότητας, ο ΟΠΕΚΕΠΕ έχει την ευθύνη να αποφασίσει και έχουν δοθεί εντολές για να αποφασίσει για την επιλεξιμότητά της, εφόσον προκύψει ότι οι ποσότητες αυτές προέρχονται από εκτάσεις που έχουν δηλωθεί μέσα από το ολοκληρωμένο σύστημα ενισχύσεων, το γνωστό ΟΣΔΕ. Και δικαιολογείται αυτό και θα πρέπει οπωσδήποτε να δικαιολογήσει και αυτήν την ηυξημένη στρεμματική απόδοση που είναι πάνω από το μέσο όρο της τελευταίας τριετίας.
Επομένως, είναι σαφές ότι μετά την εκδίκαση των ενστάσεων, θα δοθεί η ίδια τιμή που δίνεται και σε όλο το άλλο βαμβάκι. Έχω δηλώσει σε όλους τους τόνους ότι δεν υπάρχουν δύο τιμές για το βαμβάκι, όπως επίσης δεν υπάρχουν επιλέξιμες και μη επιλέξιμες ποσότητες σύσπορου βαμβακιού. Υπάρχουν μόνο μη επιλέξιμες ποσότητες, όταν δεν είναι ενταγμένες μέσα στο ολοκληρωμένο σύστημα, όπως είναι το ΟΣΔΕ. Μόνο αυτή η ποσότητα μπορεί να είναι μη επιλέξιμη. 
Δεν μπορώ να καταλάβω όμως γιατί αυτή η επιμονή. Τελευταία βέβαια υπήρξε μια ανακοίνωση και του συνδέσμου των εκκοκκιστών. Σήμερα είδα τους εκκοκκιστές και με κοινή ανακοίνωση, που έχει βγει και με τη σύμφωνη γνώμη και των εκκοκκιστών, διευκρινίζεται και από τον σύνδεσμο των εκκοκκιστών ότι δεν υπάρχουν δύο τιμές στο βαμβάκι. 
΄Αρα λοιπόν, όσον αφορά αυτήν τη σύγχυση, η οποία επικρατεί στον κόσμο, αντί να την απαλείψουμε και αντί να πούμε ότι δεν υπάρχει δυνατότητα να υπάρξουν δύο τιμές στο βαμβάκι, είναι αδιανόητο κάποιοι να επιμένουν και να λένε ότι από το ίδιο χωράφι μπορεί να παίρνει κάποιος για κάποια ποσότητα διακόσιες είκοσι δραχμές και κάποιοι να επιμένουν να του λένε ότι μπορεί να πάρει και εξήντα δραχμές. Είναι αδιανόητο και απαράδεκτο να δημιουργείται αυτή η σύγχυση στους παραγωγούς.
(ΜΒ)

Παρακαλώ κι εσάς, κύριε συνάδελφε, μια και είστε υπεύθυνος επί των αγροτικών -πήρατε την απάντηση στην επερώτηση, την πήρατε από απαντήσεις που έχουμε δώσει, την πήρατε από τις ανακοινώσεις- πρέπει να σταματήσει αυτή η σύγχυση η οποία κυριαρχεί και κυριαρχεί και με δική σας ευθύνη. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντός έχει το λόγο. 
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, αναγκαστήκαμε να προχωρήσουμε σε επίκαιρη ερώτηση για το βαμβάκι διότι τόσο κατά την επερώτηση που συζητήθηκε για το βαμβάκι στη Βουλή, όσο και όταν συζητούσαμε για τον καπνό, όταν έβαλα το θέμα του βαμβακιού δεν διευκρινίσατε το πώς θα πληρωθούν οι μη επιλέξιμες ποσότητες. Διότι γνωρίζετε ότι υπάρχουν μη επιλέξιμες ποσότητες. 
Και βέβαια μέχρι πριν από μια εβδομάδα είχαμε δύο τιμές, μία τιμή για την επιλέξιμη ποσότητα του κάθε παραγωγού που ήταν εμπορική αξία συν επιδότηση και για τη μη επιλέξιμη ποσότητα το βαμβάκι τιμολογούνταν με εξήντα επτά έως εβδομήντα δραχμές. Μάλιστα για να μην υπάρχει αυτή η σύγχυση έβγαλε εγκύκλιο ο ΟΠΕΚΕΠΕ, σύμφωνα με την οποία δεν τιμολογούνταν πλέον οι μη επιλέξιμες ποσότητες, κάτι που μεγάλωσε την αγωνία και την ανησυχία των βαμβακοπαραγωγών.
Οι πληροφορίες που έχουμε είναι ότι οι μη επιλέξιμες ποσότητες ανέρχονται στο 15% με 20%. Μάλιστα στη δική μου περιφέρεια στο νομό Ξάνθης οι ποσότητες αυτές ανέρχονται στο 25%. Γιατί λοιπόν δεν ξεκαθαρίζετε τι θα γίνει με το βαμβάκι; 
Κατά τη δική μας άποψη η λύση είναι μια και μοναδική. Αφού τα προβλήματα με την υψηλή συνυπευθυνότητα που θα προκύψει εφόσον η παραγωγή του βαμβακιού υπερβεί κατά πολύ τους ένα εκατομμύριο εκατόν τριάντα επτά χιλιάδες τόνους είναι απόρροια του Κανονισμού που υπογράψατε στις 24 Απριλίου του 2001 στις Βρυξέλλες, χωρίς να ευθύνονται γι' αυτό οι βαμβακοπαραγωγοί, αφού η καλλιέργεια του προϊόντος είχε αρχίσει πολύ πριν υπογραφεί ο νέος Κανονισμός και κατά συνέπεια δεν γνώριζαν οι βαμβακοπαραγωγοί τις δυσμενείς επιπτώσεις που θα έχουν σε περιπτώσεις υψηλών ανά στρέμμα αποδόσεων, τότε η λύση είναι μία και μοναδική: Να πληρωθούν όλες οι ποσότητες που παραδίδονται στα εκκοκκιστήρια -και πρέπει να το κάνετε αυτό με βάση το Κανονισμό- επιλέξιμες και μη επιλέξιμες, με την εμπορική αξία συν την επιδότηση. Και μάλιστα θα πρέπει να ζητήσετε έγκριση από την Ευρωπαϊκή ένωση, έτσι ώστε η συνυπευθυνότητα να υπολογιστεί με τον προηγούμενο και όχι με το νέο κανονισμό χρησιμοποιώντας ως επιχείρημα, όπως προανέφερα, ότι η καλλιέργεια είχε ήδη αρχίσει πριν υπογραφεί ο νέος Κανονισμός.
Αυτή η λύση είναι η μοναδική η οποία θα ικανοποιήσει τους βαμβακοπαραγωγούς. Οποιαδήποτε άλλη λύση θα προκαλέσει μεγάλες ζημιές στις οποίες εάν συνυπολογιστεί και η μεγάλη κρίση που διέρχεται η γεωργία εξαιτίας της αντι-αγροτικής πολιτικής των κυβερνήσεων Σημίτη, τότε πιστέψτε με θα έχουμε οδυνηρές επιπτώσεις στο οικογενειακό εισόδημα των αγροτών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ κύριε συνάδελφε, νομίζω ότι έχετε κάθε δικαίωμα να κάνετε κριτική και να αποδώσετε στην Κυβέρνηση τις όποιες ευθύνες για τις διαπραγματεύσεις κατά τον Κανονισμό. Εκτιμώ όμως ότι είναι ιδιότυπος λαϊκισμός να λέτε να μην εφαρμόσουμε τον Κανονισμό, ένα Κανονισμό που πρόσφατα ψηφίσαμε στην Ευρωπαϊκή 'Ενωση.
ΑΛΕΞΑΝΔΡΟΣ ΚΟΝΤΟΣ: Μα ο Κανονισμός ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι έχετε κάθε δικαίωμα να κάνετε κριτική κατά τη διαπραγμάτευση ότι δεν έγινε σωστά, αλλά είναι αδιανόητο και είναι ιδιότυπος λαϊκισμός, είναι ζημιά για τη χώρα και για το βαμβάκι κάποιοι να λένε να μην εφαρμόσουμε τον Κανονισμό. Αυτό είναι το ένα. 
Δεύτερον, ξέρετε πολύ καλά ότι έχουμε μπροστά μας και τη συζήτηση στον ΠΟΕ και εκεί μπαίνει θέμα περί της στρέβλωσης της αγοράς από το σύστημα των ελλειμματικών πληρωμών και σεις μονίμως βάζετε θέμα, όταν έχουμε πετύχει μετά από δύο χρόνια διαπραγμάτευσης να συγκρατήσουμε και να κρατήσουμε αυτό το σύστημα των ελλειμματικών πληρωμών, εσείς να το τορπιλίζετε με κάθε τρόπο. 
ΑΛΕΞΑΝΔΡΟΣ ΚΟΝΤΟΣ: Να το ξεκαθαρίσουμε, κύριε Υπουργέ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει επιτέλους να πείτε την αλήθεια στους παραγωγούς, εάν πράγματι μπορούμε να παραβιάσουμε και τον Κανονισμό. 
Επίσης εμείς λέμε σε όλους τους τόνους ότι δεν υπάρχουν δύο τιμές στο βαμβάκι και σεις λέτε τώρα ότι πρέπει να υπάρξουν δύο διαφορετικές τιμές. Λέμε λοιπόν ότι η τιμή στο βαμβάκι...
ΑΛΕΞΑΝΔΡΟΣ ΚΟΝΤΟΣ: Γιατί υπήρξαν δύο τιμές στο βαμβάκι. Να το ξεκαθαρίσετε κύριε Υπουργέ. Ο κόσμος αγωνιά. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε. Εάν δεν σας αρέσει ο αντίλογος, δεν μπορείτε να το αντιμετωπίζετε έτσι. 
Συνεχίστε, κύριε Υπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η τελική τιμή στο βαμβάκι, κύριοι συνάδελφοι, θα είναι απόρροια της συνολικής ποσότητας σύσπορου βαμβακιού που θα πάει στα εκκοκκιστήρια. Η συνολική ποσότητα λοιπόν του σύσπορου βάμβακος θα μας βγάλει και την τελική τιμή του προϊόντος. 
Σήμερα υπήρξε συνάντηση με τους εκκοκκιστές. Είχαν τις ίδιες ενστάσεις γιατί μονίμως κάποιοι θέλουν να δίνουν ψευδή στοιχεία όχι μόνο εδώ στη χώρα, αλλά και στην Κοινότητα. Τα στοιχεία λοιπόν που υπάρχουν, μετά και τις διορθώσεις των λαθών που ζητήσαμε να γίνουν από όλη τη χώρα, λένε ότι τα στρέμματα τα οποία έχουν καλλιεργηθεί δεν υπερβαίνουν τα τρία εκατομμύρια οκτακόσιες πενήντα χιλιάδες. 
( Στο σημείο αυτό την Προεδρική Έδρα καταλαμβάνει ο Πρόεδος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
(DP)
ΓΕΩΡΓΙΟΣ ΚΑΡΑΣΜΑΝΗΣ : Λάθος είστε, κύριε Υπουργέ.
ΠΡΟΕΔΡΟΣ (Απόστολος Κακλαμάνης): Παρακαλώ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με βάση, λοιπόν, τα συγκεκριμένα στοιχεία θα αποδώσουμε την τελική τιμή, αφού πάρουμε στα χέρια μας το καθολικό ισοζύγιο που διατάξαμε και την καθολική απογραφή όλου του βάμβακος με τη συμφωνία των παραγωγών και των εκκοκκιστών. Να σταματήσει αυτή η σύγχυση και αυτή η παραπληροφόρηση. 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 85/31/10/2001 επίκαιρη ερώτηση του Βουλευτή του Κομμουνιστικού Κόμματος Ελλάδας κυρίου Νικόλάου Γκατζή προς τους Υπουργούς Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης σχετικώς με τη λήψη των αναγκαίων μέτρων για τη χρηματοδότηση της μεταφοράς στα σχολεία των μαθητών κλπ.
Η επίκαιρη ερώτηση του κ. Γκατζή έχει ως εξής:
" Η μεταφορά αρμοδιοτήτων στην τοπική αυτοδιοίκηση χωρίς και τους αντίστοιχους πόρους -ιδιαίτερα στον τομέα κάλυψης λαϊκών αναγκών στην παιδεία, την υγεία, την πρόνοια κλπ.- αποτελεί μια αντιλαϊκή επιλογή, που προκαλεί πλείστα όσα προβλήματα στη λαϊκή οικογένεια. Χαρακτηριστική είναι η περίπτωση της χρηματοδότησης της μεταφοράς μαθητών, η οποία έχει μεταβιβαστεί στην νομαρχιακή αυτοδιοίκηση χωρίς και τις αναγκαίες πιστώσεις. Έτσι σε πολλές περιοχές της χώρας τα ΚΤΕΛ αρνούνται τη φετινή χρονιά να μεταφέρουν τους μαθητές, επειδή οι νομαρχίες τους χρωστούν δεκάδες εκατομμύρια δραχμές από πέρυσι.
Από την άλλη τα Υπουργεία "ρίχνουν" την ευθύνη το ένα στο άλλο, όπως συνέβηκε στις απαντήσεις των ερωτήσεων 1527/20.9.2001 και 1633/26.9.2001: Το μεν Υπουργείο Εσωτερικών, Δημόσιας Διοίκησης και Αποκέντρωσης υποστηρίζει ότι "το εν λόγω θέμα εμπίπτει στην αρμοδιότητα του Υπουργείου Παιδείας", ενώ το Υπουργείο Εθνικής Παιδείας και Θρησκευμάτων υποστηρίζει ότι "έχει μεταβιβαστεί στις νομαρχιακές αυτοδιοικήσεις η αρμοδιότητα μεταφοράς μαθητών"...
Ερωτώνται οι κ.κ. Υπουργοί ποια μέτρα θα πάρει η Κυβέρνηση και πότε ώστε άμεσα να διατεθούν οι αναγκαίες πιστώσεις για την εξόφληση των χρεών και τη χρηματοδότηση της μεταφοράς μαθητών, καθώς ήδη διανύουμε το δεύτερο μήνα από την έναρξη της σχολικής χρονιάς;"
Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων) : Κύριε Πρόεδρε, κύριοι συνάδελφοι, είναι γνωστό ότι η μεταφορά των μαθητών από τις περιοχές που είναι απομακρυσμένες από την έδρα των σχολείων είναι μέριμνα της πολιτείας, που εδώ και αρκετό καιρό την υλοποιεί έτσι ώστε να δίνουμε τη δυνατότητα στα παιδιά εκείνα τα οποία βρίσκονται σε απομακρυσμένες περιοχές να προσεγγίσουν ένα σχολείο το οποίο είναι οργανωμένο άρτια.
Έτσι λοιπόν, στη προσπάθεια αυτή η πολιτεία εκχώρησε τη δυνατότητα στη νομαρχιακή αυτοδιοίκηση, ώστε να είναι πιο αποτελεσματική η αντιμετώπιση αυτού του θέματος. Μια αρμοδιότητα που μεταφέρθηκε στη νομαρχιακή αυτοδιοίκηση, μεταφέροντας και τους αντίστοιχους πόρους μέσα από την περιφέρεια. Αυτή η προσπάθεια υλοποιείται από τις νομαρχίες μας μέσα από τον προϋπολογισμό της περιφέρειας. Μια αποκεντρωμένη προσπάθεια που το αποτέλεσμα κρίνεται στην πράξη. 
Στη προσπάθεια αυτή διαπιστώθηκαν κάποια προβλήματα όσον αφορά τις δαπάνες για την μεταφορά των μαθητών και πράγματι -πολύ σωστά επισημαίνει ο κύριος συνάδελφος- υπήρχαν διαμαρτυρίες σχετικά με την πληρωμή στα ΚΤΕΛ σε ορισμένες περιπτώσεις. 
Θα ήθελα να ενημερώσω και να πληροφορήσω τον κύριο συνάδελφο και την Εθνική Αντιπροσωπεία ότι το θέμα έχει ρυθμιστεί. Έχουν προβλεφθεί 15,5 δισεκατομμύρια για την αντιμετώπιση του θέματος και για κάποια υπόλοιπα και καθυστερούμενα υπάρχει έγκριση από το Υπουργείο Εθνικής Οικονομίας γύρω στα 2,5 δισεκατομμύρια που θα ρυθμίσουν το θέμα αυτό. 
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ : Ευχαριστώ κύριε Πρόεδρε.
Κύριε Υπουργέ, η Κυβέρνηση κατ΄ επανάληψη δίνει αρμοδιότητες στη τοπική αυτοδιοίκηση χωρίς να δίνει και τους αντίστοιχους πόρους. Ξέρετε τι γίνεται με τα σχολεία γενικότερα, με τα λειτουργικά, με τη συντήρηση με τις επισκευές ανακατασκευές κλπ. Είναι ένα πρόβλημα, κύριε Πρόεδρε, που πραγματικά έχει φέρει την τοπική αυτοδιοίκηση αλλά ιδιαίτερα τα παιδιά και τους γονείς των μαθητών σε απελπιστική κατάσταση. 
RG

Ιδιαίτερα σε εκείνους τους δήμους ορεινούς, ημιορεινούς, ή δήμους οι οποίοι δεν έχουν έσοδα άλλα, είναι υποχρεωμένοι, κύριε Πρόεδρε, να βάζουν και δέκα και δέκα πέντε και είκοσι δραχμές ανταποδοτικό τέλος, να πληρώνουν τα παιδιά μηνιαία, δηλαδή στα έσοδα που έχει ο δήμος να φορολογεί, για να βγάλει τα έξοδα των σχολείων. Δεν πάει μόνο στους γονείς και κακό θα ήταν να πήγαινε μόνο στους γονείς φυσικά, αλλά εμείς είμαστε αντίθετοι με αυτή την μεθοδολογία. Στείλτε και τους αντίστοιχους πόρους, κύριε Υπουργέ. Εδώ, με την πολιτική που ακολουθείτε, από τη μια μεριά με την ανεργία, από την άλλη με την υπογεννητικότητα κλείνουν πάρα πολλά σχολεία και καλά κάνει η Κυβέρνηση ως ένα σημείο, επειδή είναι μονοθέσια, διθέσια, κλπ, αλλά να αναλάβετε και τις ευθύνες σας. Δεν μπορεί να λέτε, το δεύτερο μήνα έχουμε εγκρίνει 15,5 δισεκατομμύρια και θα εγκρίνουμε άλλα 2,5 από το Υπουργείο. Τι θα γίνει μέχρι να πάρουν τα λεωφορεία και να τα πάνε στο σχολείο. Ήδη μπήκαμε στον τρίτο μήνα της εκπαίδευσης και τα παιδιά αυτά δεν έχουν τη δυνατότητα πρόσβασης στα σχολεία. Πρέπει να το δείτε αυτό το πρόβλημα και να το αντιμετωπίσετε. Από την άλλη, όμως, χρειάζεται να δείτε το γενικότερο πρόβλημα της παιδείας, που εμείς πιστεύουμε ότι ούτε θέλετε να το δείτε, ούτε μπορείτε να το λύσετε. 
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, θα ήθελα να πω ότι την αποκέντρωση την πιστεύουμε και την κάνουμε πράξη. Πράγματι η αρμοδιότητα αυτή της μεταφοράς των μαθητών μεταφέρθηκε από το Υπουργείο που ήταν πριν στη νομαρχιακή αυτοδιοίκηση και μεταφέρθηκε όχι απλώς η αρμοδιότητα, αλλά και οι πόροι. Πόροι που μεταφέρονται στην περιφέρεια και από εκεί στη νομαρχιακή αυτοδιοίκηση. Αυτό είναι το ένα.
ΝΙΚΟΛΑΟΣ ΓΚΑΤΖΗΣ: Μέρος των πόρων μεταφέρθηκε, κύριε Υφυπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφε, σας άκουσα με προσοχή.
Όσον αφορά τις επισκευές και τα άλλα προβλήματα του σχολείου, θα ήθελα να πω ότι πράγματι τα έχουμε μεταφέρει στην πρωτοβάθμια αυτοδιοίκηση. Είναι και αυτή μία αποκεντρωμένη προσπάθεια, έτσι ώστε ο δήμος και η νομαρχία να είναι κοντά στο σχολείο και να συμμετάσχουν σε αυτή τη δραστηριότητα των νέων.
Θέλω να πω και εδώ ότι όλα τα απαραίτητα κονδύλια μεταφέρονται πάλι από την κεντρική κυβέρνηση στην αυτοδιοίκηση για να ρυθμίσει αυτές τις ευθύνες και τις αρμοδιότητες τις οποίες έχουμε εκχωρήσει. Όσον αφορά το θέμα των ΤΕΛ θα εκτιμήσουμε πώς κινήθηκε μέχρι εδώ, πώς λειτούργησε και έχουμε τη δυνατότητα να έχουμε τα καλύτερα αποτελέσματα, μιας και τα χρήματα δίνονται. Θέλουμε τα καλύτερα αποτελέσματα για τα παιδιά μας, γιατί θέλουμε να μετέχουν σε σχολεία, τα οποία να είναι συγκροτημένα και όχι με ελάχιστα παιδιά, όπου δεν μπορείς να έχεις το καλύτερο αποτέλεσμα. Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη 
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
Αποφάσεις Βουλής, Οικονομική Διαχείριση Βουλής. 
Μόνη συζήτηση και έγκριση του Απολογισμού δαπανών της Βουλής για το οικονομικό έτος 2000.
Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 2002.
Πριν δώσω το λόγο στους κυρίους εισηγητές και αγορητές, θα ήθελα να προτείνω στο Σώμα να αποφασίσουμε και φέτος, όπως έχει καθιερωθεί τη σύντμηση του χρόνου, ώστε να μπορέσουν να πάρουν το λόγο όσοι συνάδελφοι θελήσουν να μιλήσουν.
Προτείνω οι κύριοι εισηγητές να μιλήσουν για δώδεκα με δεκαπέντε λεπτά. Εφόσον υπάρχει ο χρόνος να μιλήσουν για δεκαπέντε λεπτά, άλλως να περιοριστούν στα δώδεκα, κατ' εκτίμησή τους. Οι κοινοβουλευτικοί εκπρόσωποι για δέκα λεπτά, εάν χρειαστεί και παραπάνω και οι συνάδελφοι που θα εγγραφούν στον κατάλογο για επτά λεπτά. Εάν δεν τους αρκεί ας μιλήσουν παραπάνω. Γενικά να μπορέσουμε να κάνουμε τη συζήτηση όσο γίνεται πιο καλή, ώστε -επαναλαμβάνω- πριν μας πάρουν τα μεσάνυχτα να μιλήσουν και όσοι άλλοι συνάδελφοι θελήσουν να μιλήσουν. Συμφωνείτε μέχρι εδώ;
Παρακαλώ, επειδή ο κ. Κουβέλης έχει κάποιο κώλυμα και επείγεται -θα επιστρέψει βέβαια αργότερα- να του δώσουμε το λόγο, ως ειδικού αγορητή του Συνασπισμού της Αριστεράς και της Προόδου να μιλήσει τώρα και μετά να προχωρήσουμε στους εισηγητές. Συμφωνείτε; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Ορίστε, κύριε Κουβέλη, έχετε το λόγο.
ΦΩΤΗΣ ΚΟΥΒΕΛΗΣ: Σας ευχαριστώ πολύ, κύριε Πρόεδρε.
Όντως, κύριοι συνάδελφοι, έχω συγκεκριμένη πολιτική υποχρέωση στην οποία πρέπει να βρίσκομαι στις 19.30'.
Κύριε Πρόεδρε, ο Συνασπισμός της Αριστεράς και της Προόδου ψηφίζει τον Προϋπολογισμό δαπανών της Βουλής, αλλά και τον Απολογισμό δαπανών της Βουλής.
(BM)
Θεωρούμε ότι ο Προϋπολογισμός αντιστοιχείται προς τις πραγματικές ανάγκες της Βουλής και έρχεται να αντιμετωπίσει ζητήματα, τα οποία ήδη είναι τεθειμένα. Έχει δρομολογηθεί λύση για πολλά από αυτά. Έχω τη γνώμη επίσης, κύριε Πρόεδρε, ότι ο Προϋπολογισμός έχει πληρότητα σε ό,τι αφορά στις προβλέψεις. 
Κύριοι συνάδελφοι, θα μπορούσε κανείς πάρα πολλά να υποστηρίξει επ' ευκαιρία της συζητήσεως του Προϋπολογισμού Δαπανών της Βουλής για την ανάγκη στήριξης και υποβοήθησης του έργου του Βουλευτή. Έχω τη βεβαιότητα όμως ότι όλοι μας, και βεβαιότατα ο κύριος Πρόεδρος της Βουλής, έχουμε συνείδηση αυτών των προβλημάτων και θέλω να πιστεύω, κύριε Πρόεδρε, ότι δεν θα βραδύνετε στο να αντιμετωπίσετε εκείνα τα ζητήματα που είναι επιδεκτικά αντιμετώπισης χωρίς να δημιουργούνται εντάσεις ή και κακές εντυπώσεις στην κοινή γνώμη. 
Έχουν γίνει σημαντικά πράγματα, κύριοι συνάδελφοι, κι εμείς σε καμία περίπτωση δεν θέλουμε να τα υποτιμήσουμε. Αντίθετα θέλουμε να τα εξάρουμε. Σημαντικό θεωρούμε το έργο του χώρου στάθμευσης των αυτοκινήτων υπαλλήλων και Βουλευτών. Σημαντικό θεωρούμε το έργο ανακαίνισης κάποιων χώρων της Βουλής. Θα θεωρήσουμε όμως, κύριε Πρόεδρε, πάρα πολύ σημαντικό το γεγονός -εάν υπάρξει- για την αντιμετώπιση των χώρων στέγασης και λειτουργίας των Βουλευτών. 
Η κατάσταση δεν είναι καθόλου ευχάριστη, κύριοι συνάδελφοι. Είμαι βέβαιος ότι θα συμφωνήσετε πως οι διατιθέμενοι χώροι δεν προσφέρονται για την ανάπτυξη του έργου μας, ημών των Βουλευτών. Πολύ δε περισσότερο, κύριε Πρόεδρε, όταν έχει κανείς την τύχη να ανήκει σε ένα από τα λεγόμενα μικρά κόμματα, τότε οι χώροι είναι ακόμη μικρότεροι και αντιλαμβάνεσθε ότι αυτό δημιουργεί πρόσθετο πρόβλημα.
Κύριοι συνάδελφοι, σεβόμενος και το δικό σας χρόνο και το χρόνο των Εισηγητών θα ολοκληρώσω λέγοντας τούτο: Πρέπει να συμφωνήσουμε ότι πρέπει να αντιμετωπιστούν ζητήματα που έχουν σχέση με τη λειτουργία του Βουλευτή. Προσωπικά δεν είμαι διατεθειμένος να υποχωρήσω στον οποιονδήποτε λαϊκισμό και στον οποιονδήποτε αφοριστικό λόγο διατυπώνεται αναφορικά, αξιότιμε κύριε Πρόεδρε -το έχετε πει πάρα πολλές φορές- για το ρόλο του Βουλευτή. Αυτή η Βουλή ανεξάρτητα από τα όσα λέγονται νομίζω ότι επιτελεί ένα έργο, πάρα πολλές φορές γίνεται εξαιρετικά ενδιαφέρον, ενδεχομένως να μην προβάλλεται στον αναγκαίο βαθμό, αλλά ποιος όμως θα είναι εκείνος ο οποίος, για παράδειγμα, θα υποτιμήσει τη διπλωματία της Βουλής, αυτή δηλαδή που χρόνια ολόκληρα ασκείται μέσα από τις Επιτροπές Φιλίας, που έχουν συγκροτηθεί και ελπίζω ότι συντομότατα θα λειτουργήσουν, αξιότιμε κύριε Πρόεδρε;
Με τις σκέψεις αυτές θεωρώ, κύριοι συνάδελφοι, ότι έχω ολοκληρώσει και επαναλαμβάνω, κύριε Πρόεδρε, ότι ο Συνασπισμός, όλοι οι Βουλευτές του, ψηφίζουν τον Προϋπολογισμό Δαπανών της Βουλής και πάλι με την επανάληψη της επισήμανσης ότι έχει πληρότητα προβλέψεων, έχει αντιστοίχιση προς τις πραγματικές ανάγκες των Βουλευτών και της Βουλής. 
Επίσης, κύριε Πρόεδρε, θα ήταν ελλιπής ο λόγος εάν με την ευκαιρία που συζητάμε τον Προϋπολογισμό δεν είχα τον επαινετικό πρόσθετο λόγο για το έργο των υπαλλήλων της Βουλής. Δουλεύουν ακάματα, είναι εξαιρετικά πρόθυμοι, στηρίζουν το έργο του Βουλευτή και είμαι βέβαιος, κύριε Πρόεδρε, ότι και εσείς σε συνεργασία με την Κυβέρνηση, η οποία εκ των πραγμάτων είναι συναρμόδια, θα αντιμετωπίσετε προβλήματα που έχουν σχέση με τη μακράς διαρκείας και επίπονη εργασία των υπαλλήλων της Βουλής. 
Ψηφίζουμε, κύριοι συνάδελφοι, τον Προϋπολογισμό.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο Εισηγητής της Πλειοψηφίας κ. Ιωάννης Γιαννακόπουλος έχει το λόγο.
(TR)

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, στα οκτώ χρόνια που είμαι Βουλευτής τα τέσσερα εισηγούμαι τον προϋπολογισμό και τον απολογισμό της Βουλής. Κοντεύω να αποκτήσω ειδικότητα. 
Κύριε Πρόεδρε, κυρίες και κύριοι συνάδελφοι, συζητούμε σήμερα στην Εθνική Αντιπροσωπεία τον προϋπολογισμό του 2002 και τον απολογισμό του 2000. 
'Οπως είναι γνωστό ο προϋπολογισμός της Βουλής περιλαμβάνει τις δαπάνες των συνταγματικών βαρών, τις αποδοχές του κάθε είδους προσωπικού γενικά, τις δαπάνες για προμήθειες υλικού για τη λειτουργία των υπηρεσιών της Βουλής, τις δαπάνες για την ανακαίνιση, επισκευή και συντήρηση των κτιρίων της Βουλής, τις δαπάνες για την εκτέλεση έργων όπως και τις δαπάνες για αγορές απαλλοτριώσεις, μισθώσεις κτιρίων, για το αποθεματικό αλλά και για άλλους λόγους που αναφέρονται αναλυτικά και εμπεριστατωμένα στην εισήγηση του κυρίου Προέδρου της Βουλής που έχουμε όλοι μπροστά μας. 
Ο προϋπολογισμός του Κοινοβουλίου φαίνεται σε πέντε βασικές κατηγορίες που αναγράφονται σε αντίστοιχους κωδικούς και που φρονώ ότι δεν είναι απαραίτητο να τις αναλύσω διεξοδικά.
Πρέπει όπως να αναφέρω κυρίες και κύριοι συνάδελφοι ότι ο προϋπολογισμός του 2002 ανέρχεται σε 108.168.900 ευρώ ή 37.199.302.000 και σε σύγκριση με τον περσινό προϋπολογισμό του 2001 είναι αυξημένος κατά 2.732.242 ευρώ ή 931.000.000, ήτοι με ποσοστό 2,56%.
Από τον προϋπολογισμό της Βουλής το μεγαλύτερο ποσοστό, το 84,2% είναι δαπάνες για τις υπηρεσίες, το 10% για τις προμήθειες, το 5,1% για τις μεταβιβαστικές πληρωμές, το 1,6% για το αποθεματικό και το 0,8% για τα έργα. Πρέπει επίσης να σας αναφέρω ότι ο προϋπολογισμός της Βουλής για το 2002 βαρύνει συνολικά τον κρατικό προϋπολογισμό κατά 0,44% ή κατά 4,32%.
Να πω τώρα δύο λόγια για τον απολογισμό. Ο απολογισμός του 2000 κυρίες και κύριοι συνάδελφοι ανήλθε τελικά στο ποσό των 34.875.000.000. Από το ποσό αυτό δαπανήθηκαν 33.122.451.000 και επεστράφησαν όπως έχει παγιωθεί τα τελευταία χρόνια 1.752.510.000.
Κυρίες και κύριοι συνάδελφοι, τόσο ο προϋπολογισμός του 2002 όσο και ο απολογισμός του 2000 διακρίνονται από πλήρη διαφάνεια, ειλικρίνεια, πληρότητα, νοικοκυροσύνη, αξιοπιστία, παραδειγματική τάξη και φειδώ αλλά προπαντός από δημοσιονομική αυστηρότητα. Μακάρι όλοι οι προϋπολογισμοί των νομικών προσώπων δημοσίου δικαίου και γενικά των δημοσίων υπηρεσιών να είχαν τα παραπάνω χαρακτηριστικά ή έστω μερικά από αυτά. 
Κυρίες και κύριοι συνάδελφοι, είναι γεγονός αναμφισβήτητο ότι τα τελευταία ιδίως χρόνια οι υπηρεσίες του Κοινοβουλίου, η όψη και η λειτουργία του γενικώς έχουν αναβαθμιστεί αισθητά και ασύγκριτα με τα προηγούμενα χρόνια. Αυτό οφείλεται στις φιλότιμες προσπάθειες, στις ακάματες όπως είπε και ο κ. Κουβέλης όλων των εργαζομένων στη Βουλή, όλων των υπηρεσιών, αλλά θα έλεγα και ιδιαίτερα ορισμένων απ' αυτών -δεν είναί νομίζω του παρόντος να τις αναφέρω- και στους παράγοντες και στους υπαλλήλους αυτών των υπηρεσιών οφείλουμε ειλικρινά να αποδώσουμε και εγώ αποδίδω, δημόσιο έπαινο. Πράγματι, οι εργαζόμενοι στη Βουλή στη μεγάλη τους πλειοψηφία τους, στην πολύ μεγάλη τους πλειοψηφία διακρίνονται για την εργατικότητά τους, την προθυμία τους, την ευγένειά τους, την υπευθυνότητά τους, την προσήλωση στο έργο τους αλλά προπαντός για τη γνώση του αντικειμένου τους. 'Ομως, η οφθαλμοφανής και ασύγκριτη καλυτέρευση και αναβάθμιση του Κοινοβουλίου πέρα από την προσπάθεια του προσωπικού κυρίες και κύριοι συνάδελφοι, οφείλεται στις μεγάλες, συνεχείς, επίπονες, επίμονες και άοκνες προσπάθειες του Προέδρου μας του κ. Απόστολου Κακλαμάνη. 
Πράγματι, ο Πρόεδρος της Βουλής είναι εκείνος που οραματίζεται σχεδιάζει, καθοδηγεί, ελέγχει και εποπτεύει όχι μόνο την παραδειγματική υλοποίηση του προϋπολογισμού της Βουλής αλλά γενικά συντονίζει με απόλυτη επιτυχία τις υπηρεσίες της Βουλής και διευθύνει με αμεροληψία, αντικειμενικότητα και ευθυκρισία τις εργασίες της Εθνικής Αντιπροσωπείας. 
(TA)
Στο σημείο αυτό επιτρέψτε μου να πω ότι δυστυχώς πολλές φορές αυτό δεν έχει γίνει κατανοητό από ορισμένους και η εικόνα που δίνουμε προς τα έξω δεν είναι η σωστή. Πρέπει όμως να αναγνωρίσουμε ειλικρινά ότι ο Πρόεδρος της Βουλής πάντοτε με αντικειμενικότητα και αμεροληψία διευθύνει τις εργασίες της Εθνικής Αντιπροσωπείας. Κυρίες και κύριοι συνάδελφοι, αναλογιστείτε ποια ήταν η όψη και η εικόνα του Κοινοβουλίου πριν λίγα χρόνια και ποια είναι σήμερα.
Δεν είναι μόνο η κατασκευή και λειτουργία του γκαράζ που πραγματικά έλυσε πολλά προβλήματα αφού σε αυτό πλέον μπαίνουν τα αυτοκίνητα των Βουλευτών, των εργαζομένων, των δημοσιογράφων και άλλων ίσως, δεν είναι μόνο ο βρεφονηπιακός σταθμός της Βουλής, ούτε η τακτοποίηση με τον καλύτερο δυνατό τρόπο του προαυλίου χώρου της, η τοποθέτηση των μαρμάρων, γενικότερα η ανακαίνιση και συντήρηση του κτιρίου της Βουλής, που πρέπει να προσεχθεί ιδιαίτερα, κύριε Πρόεδρε, γιατί σήμερα στο δεύτερο όροφο σε πολλά σημεία έμπαιναν νερά. Ιδιαίτερα θα πρέπει να προσεχθεί ο μόνωση της ταράτσας της Βουλής. Είναι πολύ πεζό αλλά και πολύ σημαντικό θέμα.
Επίσης οι αγορά κτιρίων και η ανακαίνισή τους από το Κοινοβούλιο με δαπάνες της Βουλής όπως το κτίριο του καπνεργοστασίου στη Λένορμαν, το βιβλιοστάσιο στην Αμυγδαλέζα, τα κτίρια της οδού Βουλής, Αμαλίας, Φιελλήνων κ.α. πιστεύουμε ότι σύντομα θα τελειώσουν. Ιδιαίτερα στο κτίριο της οδού Βουλής κύριε Πρόεδρε από ό,τι μαθαίνω από τις υπηρεσίες κατά 90% έχουν τελειώσει 80 γραφεία περίπου και θα δοθούν στις αρχές του επόμενου χρόνου...
ΠΡΟΕΔΡΟΣ (Απόστολος Κακλαμάνης): Ογδόντα πέντε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Θα δοθούν στους Βουλευτές ιδιαίτερα των επαρχιών και σε εκείνους που δεν έχουν γραφεία και που σήμερα συνωστίζονται μαζί με τους συνεργάτες και τους φίλους τους στα γραφεία των κομμάτων τους.
ΓΕΩΡΓΙΟΣ ΚΑΛΑΝΤΖΗΣ: Όχι "ιδιαίτερα". Σε εκείνους θα δοθούν.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Αγαπητοί συνάδελφοι, θέλω επίσης με έμφαση να επισημάνω ότι κατά τη διάρκεια της θητείας του σημερινού Προέδρου καθιερώθηκαν χρησιμότατοι θεσμοί όπως η Βουλή των Εφήβων, τα εκπαιδευτικά προγράμματα που αφορούν τα Ελληνόπουλα που επισκέπτονται το Κοινοβούλιο, που ξεναγούνται από ειδικούς επιστήμονες στους χώρους του, που μαθαίνουν την ιστορία του.
Η σύνδεση με το διαδίκτυο πρέπει, κύριε Πρόεδρε, να επεκταθεί. Έχουμε τη μετάδοση των συνεδριάσεων της Βουλής από την τηλεόραση, την κοινοβουλευτική διπλωματία και τη συμμετοχή μελών της Επιτροπής Αποδήμου Ελληνισμού στα συμβούλια ΣΑΕ και γενικότερα στα συμβούλια του αποδήμου ελληνισμού.
Ιδιαίτερα θέλω να προσθέσω κι εγώ τη φωνή μου στο ότι οι επιτροπές φιλίας, δηλαδή η κοινοβουλευτική διπλωματία, θα πρέπει να επεκταθεί και θα πρέπει να λειτουργήσουν οι επιτροπές, γιατί όχι μόνο δεν έχουν να χάσουν τα ελληνικά συμφέροντα από την λειτουργία των επιτροπών φιλίας, αλλά έχουν να κερδίσουν πάρα πολλά. Επίσης, διάφορες εκθέσεις γίνονται στη Βουλή προς τιμήν των ολυμπιονικών, την ενσωμάτωση της δυτικής Θράκης κ.α.
Πέραν αυτών, όμως, κυρίες και κύριοι συνάδελφοι, πρέπει να παραδεχθούμε όλοι ότι ο Πρόεδρος της Βουλής δίνει καθημερινά μάχες για τη στερέωση, δηλαδή το πλάτεμα και το βάθεμα των δημοκρατικών θεσμών, για την αναβάθμιση του ρόλου του Βουλευτή αλλά ιδίως για την αναβάθμιση της ίδιας της πολιτικής, πράξεις και ενέργειες για τις οποίες ο καθένας από μας πρέπει να δίνει καθημερινά τις δικές του μάχες μέσα από τους θεσμούς, μέσα από το Κοινοβούλιο και όχι από τα "παράθυρα" των καναλιών.
Κυρίες και κύριοι συνάδελφοι, η πολιτική και ο πολιτικός κόσμος στη χώρα μας τουλάχιστον, θα έλεγα ότι κινείται σε ένα αντιπολιτικό κλίμα και περιβάλλον. Η εικόνα που υπάρχει στην κοινωνία δεν είναι η καλύτερη. Φρονώ ότι μας αδικεί όλους ή τουλάχιστον την μεγάλη πλειοψηφία. Όμως, πολλές φορές, ορισμένοι από εμάς με τις πράξεις ή τις παραλήψεις μας χειροτερεύουμε αυτή την εικόνα. Δίνουμε δικαιώματα και λαβές για υπερβολική και άδικη κριτική. Γινόμαστε βορά των κοινωνικών εισαγγελέων.
XF

Ευτελιζόμαστε στο βωμό της παρουσίας και της αναγνωρισιμότητας ως θεσμοί και πρόσωπα. Πρέπει να αλλάξουμε αυτή την εικόνα και πρέπει να αρχίσουμε από τους εαυτούς μας, να δώσουμε και να κερδίσουμε τη μάχη της σωστής και υπεύθυνης παρουσίας στο Κοινοβούλιο. Πρέπει εδώ και τώρα όλος ο πολιτικός κόσμος να αυτοδεσμευτεί αλλιώς δεν γίνεται γιατί δεν επιβάλλεται η σοβαρότητα και η υπευθυνότητα σε κανέναν και από κανέναν.
Επίσης πρέπει να αποδείξουμε ότι με τις θέσεις μας, τις προτάσεις μας, τη συμπεριφορά μας, τη σοβαρότητά μας, τη λειτουργία μας, την πολιτική μας ευθύνη αλλά και την προσωπική μας ζωή, μπορούμε να κατακτούμε καθημερινά το ανώτατο επίπεδο της λαϊκής εκτίμησης. Άλλος δρόμος, κυρίες και κύριοι συνάδελφοι, δεν υπάρχει. Η υπεύθυνη δική μας στάση θα αναγκάσει και εκείνους που προβάλλουν τα αρνητικά και αποσιωπούν τα θετικά να αναπροσαρμόσουν τη δική τους θέση.
Κύριε Πρόεδρε, αναφέρθηκε προηγουμένως στα γραφεία, που σύντομα ελπίζω να δοθούν στους Βουλευτές. Όμως οι Βουλευτές και ιδιαίτερα οι εκλεγόμενοι στην επαρχία, δεν έχουν μόνο αυτά τα προβλήματα. Αναγκάζονται να μισθώνουν δύο και τρία γραφεία. Θα μου πείτε "δεν σας αναγκάζει κανείς". Ναι, κύριε Πρόεδρε, δεν σε αναγκάζει κανείς, σε αναγκάζουν όμως οι καταστάσεις και το σύστημα που επικρατεί στη χώρα μας.
Επίσης, πιστεύω ότι το προσωπικό που μας παρέχεται δεν είναι αρκετό και δεν μπορούμε να εξυπηρετήσουμε τους πολίτες. 
Θυμάμαι -και ήμουν εισηγητής- όταν καταργήθηκαν τα λεγόμενα προνόμια και ιδιαίτερα το αυτοκίνητο. Κύριε Πρόεδρε, ο Βουλευτής της επαρχίας δεν έχει τη δυνατότητα να αλλάξει το αυτοκίνητό του. Σας πληροφορώ ότι κάθε χρόνο κάνει περίπου πενήντα χιλιάδες χιλιόμετρα.
ΓΕΩΡΓΙΟΣ ΚΑΛΑΝΤΖΗΣ: Μόνο;
ΙΩΑΝΝΝΗΣ ΓΙΑΝΝΑΚΟΠΟΥΛΟΣ: Το λιγότερο. Σας λέω το μέσο όρο, κύριοι συνάδελφοι.
ΠΡΟΕΔΡΟΣ (Απόστολος Κακλαμάνης): Παρακαλώ θερμά να ακούμε τους ομιλητές και να μη τους διακόπτουμε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, ο Βουλευτής φορολογείται και για τα έξοδά του. Το είπε στην επιτροπή ο αγαπητός κ. Νεράντζης. Δεν ζητούμε ατέλειες, δεν ζητούμε προνόμια. Θέλουμε, όμως να μπορούμε με αξιοπρέπεια να ασκούμε τα καθήκοντά μας. 
Ο Βουλευτής σήμερα και ιδιαίτερα ο βουλευτής της επαρχίας, όπως είπα, δυσκολεύεται πραγματικά να αλλάξει αυτοκίνητο, δυσκολεύεται να πληρώσει τις 100.000, 150.000 για το κινητό τηλέφωνό του. Οι περισσότεροι Βουλευτές δεν ασκούν επάγγελμα. Οι περισσότεροι Βουλευτές δεν ασκούν το επάγγελμά τους, αλλά και αυτοί που το ασκούσαν από το 2003 δεν θα μπορούν πλέον να το ασκούν. 
Κύριε Πρόεδρε, πρέπει να αντιμετωπίσετε και εσείς και η κυβέρνηση το ζήτημα αυτό. 
ΠΡΟΚΟΠΗΣ ΠΑΥΛΟΠΟΥΛΟΣ: Ξέρετε κάτι περισσότερο από μας; 
ΙΩΑΝΝΗΣ ΓΙΑΝΝΑΚΟΠΟΥΛΟΣ:΄Εχω την ταπεινή γνώμη ότι με παρρησία και θάρρος θα πρέπει να πούμε ότι θα πρέπει να αναπροσαρμοστεί η βουλευτική αποζημίωση για να μπορεί ο βουλευτής να βιώνει αξιοπρεπώς και να ασκεί επίσης αξιοπρεπώς τα καθήκοντά του. Οι Έλληνες Βουλευτές, επαναλαμβάνω, δεν ζητούν προνόμια. Γνωρίζουν την οικονομική συγκυρία. Ζητούν όμως την αναγνώριση των βασικών τους οικονομικών αναγκών τόσο για τη σωστή τους λειτουργία, όσο και για να μην γίνει η πολιτική προνόμιο και φέουδο των οικονομικά ισχυρών και των υπαλλήλων τους. Η πολιτική πρέπει να είναι πεδίο βατό σε όλες τις εισοδηματικές τάξεις. 
Τελειώνοντας κυρίες και κύριοι συνάδελφοι, σας ζητώ να ψηφίσετε τόσο τον απολογισμό όσο και τον προϋπολογισμό για τους λόγους που προείπα, αλλά προπαντός για τη δημοσιονομική αυστηρότητα που έχει αυτός ο προϋπολογισμός. 
Υπάρχει ένα μύθος, κυρίες και κύριοι συνάδελφοι, ότι οι εργαζόμενοι στη Βουλή αμείβονται πλουσιοπάροχα. Δυστυχώς είναι μόνο μύθος. Έχω την εντύπωση ότι οι εργαζόμενοι στη Βουλή εργάζονται κάτω από αντίξοες και ιδιαίτερες συνθήκες. Επομένως θα μπορούσε κάλλιστα να δει κανείς και το μισθολόγιό τους. 
Κύριε Πρόεδρε, σε όσους δεν δοθούν γραφεία, θα πρέπει ή σύντομα να βρεθούν άλλα γραφεία, ή να δούμε τι θα γίνει με το λεγόμενο επίδομα στέγασης. 
Πιστεύω ότι το πρώτο και κύριο που πρέπει να γίνει είναι να αναγνωρίζονται τα έξοδα στους Βουλευτές. 
Όσον αφορά το πρωτόκολλο, έχουν ειπωθεί πάρα πολλά. Συντάσσομαι και ευθυγραμμίζομαι με την άποψη εκείνη που λέει ότι ο σεβασμός στο δημόσιο πρόσωπο και όχι μόνο στο Βουλευτή, εμπνέεται και δεν επιβάλλεται. 
(TS)
Όμως, στους δύσκολους και περίεργους καιρούς που ζούμε, δυστυχώς, αγαπητές και αγαπητοί συνάδελφοι, το αυτονόητο έχει ανάγκη ρύθμισης. Ως άνθρωπος είμαι υπέρ της πρώτης άποψης. Ως Βουλευτής, όμως, πιστεύω ότι πρέπει να γίνει ρύθμιση και γι' αυτό. 
Το τελευταίο που έχω να πω, κύριε Πρόεδρε, είναι ότι, όπως είπα προηγουμένως, θαρρώ και πιστεύω ότι όλοι οι εργαζόμενοι στη Βουλή προσφέρουν ό,τι είναι δυνατόν και πράγματι είναι αξιέπαινοι γι' αυτό. Θέλω, όμως, να πω ότι πάντα από το καλό υπάρχει το καλύτερο. Θέλω να τονίσω ότι στους δύσκολους, ανάστατους και επικίνδυνους καιρούς που ζούμε, το αστυνομικό προσωπικό της Βουλής πρέπει να τύχει ειδικής εκπαίδευσης και γενικότερα η Βουλή πρέπει να θωρακιστεί όσο το δυνατόν περισσότερο.
Σας ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ο κ. Αναστάσιος Νεράντζης, εισηγητής της Μειοψηφίας έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, σε αντίθεση με τον κρατικό προϋπολογισμό και τον τρόπο με τον οποίο οι κυβερνήσεις του ΠΑΣΟΚ τον καταρτίζουν, ο συγκεκριμένος προϋπολογισμός της Βουλής, υπηρετεί και εξυπηρετεί σε πολύ μεγάλο βαθμό τις αρχές της πιστότητας, της αλήθειας, της ευκρίνειας, χωρίς τεχνάσματα, χωρίς "μακιγιαρίσματα", χωρίς τη διαμόρφωση μιας εικονικής πραγματικότητας. Αυτές είναι γενικές διαπιστώσεις, τις οποίες δεν πρέπει να επιτρέπουμε στον εαυτό μας και στην κομματική μας τοποθέτηση να τις παραβλέπει και να τις προσπερνά.
Είναι νοικοκυρεμένος πράγματι ο Προϋπολογισμός. Θα έλεγα δε ότι είναι και σφικτός, διότι ανταποκρίνεται στη χαλεπή συγκυρία. Αρκεί να σημειώσω για την επιβεβαίωση του ασφαλούς του προηγούμενου λόγου μου, το γεγονός ότι πολλά κονδύλια από τις κατηγορίες δαπανών που συνθέτουν τον ίδιο τον προϋπολογισμό, είναι ισοϋψή απολύτως με τα περσινά. Θα μπορούσα να αναφερθώ στα κονδύλια προκειμένου περί των Βουλευτών 0124 και 0126 και προκειμένου περί των τακτικών υπαλλήλων της Βουλής στα κονδύλια 0233, 0235, 0237, 0239 κλπ. 
Οφείλουμε εξ αρχής να τονίσουμε ότι ο Πρόεδρος της Βουλής έχει επιτύχει σε σημαντικό βαθμό να ικανοποιήσει πολλές από τις ανάγκες της κτιριακές, αλλά και εκείνες που αφορούν στην προς τα έξω εμφάνιση. Το πολυόροφο γκαράζ, ο ευπρεπισμός του χώρου, η Βουλή των Εφήβων, οι εκθέσεις που διοργανώνονται, οι εκδόσεις, οι βιβλιοθήκες, η διπλωματία που ασκείται σε εντονότερο βαθμό από και δια της Βουλής αποτελούν πράγματι θετικά στοιχεία και πιστώνονται στο ενεργητικό του Προέδρου της Βουλής.
Για να είμαι όμως ειλικρινής δεν θα έλεγα ότι την ίδια ανεπιφύλακτη συγκατάβαση, συναίνεση και επιδοκιμασία την έχουμε και για τα θέματα εκείνα που αφορούν στην προσωπική κατάσταση του Βουλευτή, το status του Βουλευτή. Είναι πλέον γνωστό ότι οι ηγεσίες κατ' εξοχήν των δύο μεγαλυτέρων κομμάτων, αλλά και σεις προσωπικά, κύριε Πρόεδρε, γίνονται σχεδόν καθημερινά αποδέκτες επίμονων διαβημάτων των Βουλευτών, κυρίως των Βουλευτών των επαρχιών, τα οποία είναι και εύλογα και δίκαια και επιβεβλημένα. 
Είναι σχεδόν απογοητευτικό το γεγονός ότι ανατρέχοντας κανείς στα Πρακτικά των αντίστοιχων συζητήσεων στη Βουλή των περασμένων 7 ετών -εκεί έφτανε η επιμέλειά μου και μέχρι εκεί εξαντλήθηκε- διαπιστώνει ότι τα ίδια θέματα που είχαν τεθεί όλο αυτό τον καιρό και ετίθεντο εξακολουθητικά και επίμονα, τα ίδια θέματα επαναλαμβάνονται και σήμερα. 
ΠΡΟΕΔΡΟΣ (Απόστολος Κακλαμάνης): Θα σας έλεγα για τα Πρακτικά των περασμένων 27 ετών. Εάν ανατρέξετε σε αυτά, ανάλογα πράγματα θα δείτε. 
ΑΝΑΣΤΑΣΙΟΣ ΝΕΡΑΝΤΖΗΣ: Πράγματι. 'Όταν όμως σ' έναν τόπο τα ερωτηματικά επιβιώνουν των απαντήσεων, τότε σημαίνει ότι ούτε τα θέματα περπατάνε καλά, αλλά και η πορεία του τόπου δεν είναι η δέουσα. 
'Ετσι λοιπόν εμείς έχουμε να επισημάνουμε ως Νέα Δημοκρατία ότι πρέπει, κύριε Πρόεδρε, να δούμε τα πράγματα κάπως διαφορετικά. Στην Επιτροπή προ τριών ημερών έγινε μια διεξοδική συζήτηση σχετικά με τα επιμέρους λειτουργικά προβλήματα που δημιουργούνται για τον κάθε Βουλευτή. Μου δόθηκε η ευκαιρία να αναπτύξω και συνεφώνησαν μαζί μου και άλλοι πάρα πολλά θέματα που συνιστούν δυσλειτουργίες για την ενάσκηση του βουλευτικού αξιώματος και λειτουργήματος.

Το φορολογικό που ανέφερε ο κ. Γιαννακόπουλος συνιστά παγκόσμια πρωτοτυπία. Για πρώτη φορά μια τάξη ανθρώπων φορολογείται όχι μόνον για τα έσοδα αλλά και για τα έξοδά της. Υπάρχουν και πολλά άλλα τα οποία εξέθεσα. Όμως δεν είναι εκεί το πρόβλημα.
Ποιο είναι το πρακτέον; Ποιες είναι οι λύσεις που πρέπει να ακολουθηθούν. Εμείς κύριε Πρόεδρε, κάνουμε έκκληση να αναλάβετε πρωτοβουλία με το κύρος του αξιώματός σας, με το προσωπικό σας κύρος με την μακρά κοινοβουλευτική σας θητεία και με την γνωστή σας εμμονή, προκειμένου να γίνουν τα αναγκαία διαβήματα στην κυβέρνηση ούτως ώστε να εξοβελιστούν όλα εκείνα που ούτε λίγα είναι ούτε άγνωστα, δηλαδή όλα εκείνα που χαλκεύουν δεσμά στο Βουλευτή. 
Δυστυχώς το Σύνταγμα με την απαγόρευση ασκήσεως ιδιωτικού επαγγέλματος στους Βουλευτές χάλκευσε τέτοια δεσμά. Πέραν αυτής της δυστυχίας αυτό δεν μπορεί να αλλάξει πριν περάσουν δέκα χρόνια. Είναι ανάγκη όμως όλα εκείνα που αφορούν τη λειτουργία του Βουλευτή να ξεπεραστούν. Είναι ανάγκη και εσείς έχετε πρωταρχική ευθύνη χωρίς να εξαιρούμεθα και εμείς παρόμοιας ευθύνης να καταλάβει ο κόσμος πως ούτε λαθραία ούτε τυχαία ούτε περιττή ούτε πολυτελής είναι η λειτουργία του Κοινοβουλίου και των εκπροσώπων του. 
Είναι ανάγκη να αντιληφθούμε όλοι ότι η δημοκρατία έχει και αυτή το λειτουργικό της κόστος. Όταν αυτά γίνουν κτήμα όλων μας, όταν παύσει η σπέκουλα και η δημαγωγία από διάφορους κύκλους εναντίον των Βουλευτών θα αντιληφθούν όλοι ότι ροκανίζοντας το κλαδί πάνω στο οποίο καθόμαστε θα γκρεμιστούμε και οι ίδιοι, προετοιμάζοντας ενδεχομένως δρόμους για κάποιους σωτήρες μετά ή άνευ στολής. Αυτό διότι η γενική καταφορά εναντίον των πολιτικών οδηγεί στην ακύρωση, στην αναίρεση, στην αποδοκιμασία ολόκληρης της πολιτικής και αυτό δεν είναι σωστό.
Με βάση αυτές τις διαπιστώσεις η λογιστική ανάγνωση του προϋπολογισμού μπορεί να συγχωρεί κάποιες απορίες -με ρώτησαν οι δημοσιογράφοι μα τριάντα εκατομμύρια για τα παπούτσια των καθαριστριών ή οκτακόσια εκατομμύρια για το κονδύλι των απαλλοτριώσεων- αλλά δεν επιτρέπει άρνηση και ακύρωση. Έτσι εξηγείται το γεγονός πως τόσα χρόνια κανείς προϋπολογισμός της Βουλής δεν καταψηφίστηκε ενώ διατηρούνται ενισχυμένες οι αντιρρήσεις οι επιφυλάξεις απέναντι στον κρατικό προϋπολογισμό. 
Πάντως δεν πρέπει να μας διαφεύγει ότι ο προϋπολογισμός δεν είναι ένα απλό λογιστικό κείμενο δεν είναι μια στείρα παράθεση ψυχρών αριθμών. Είναι μια αυτόχρημα πολιτική πράξη και ως τέτοια πρέπει να τη δούμε. Εάν θέλουμε να φύγουμε από τη μιζέρια, απ' όλες αυτές τις κακομοιριές, αν θέλουμε να αντιμετωπίσουμε τα πράγματα κατάματα όπως είναι και όχι να τα προσπεράσουμε πρέπει ευθέως να βοηθήσουμε στον εξοστρακισμό και στον εξοβελισμό όλων εκείνων των στοιχείων τα οποία εμποδίζουν τη λειτουργική ικανότητα του Βουλευτή και κυρίως τραυματίζουν στον ίδιο βαθμό ή και σε πολλαπλάσιο τη λειτουργία του πολιτεύματος.
Τελειώνοντας, γιατί δεν ωφελεί να στέκομαι στα επιμέρους κονδύλια διότι θα ήμουν αντιφατικός προς όσα είπα προηγουμένως θέλω να εξάρω το έργο των υπαλλήλων της Βουλής και της φρουράς. Νομίζω ότι τους αξίζει η ευνοϊκότερη δυνατή μεταχείριση που επιτρέπουν τα νομικά δεδομένα. Έχουν και αυτοί αιτήματα. 
Θέλω επίσης να αναφερθώ στους δημοσιογράφους του γραπτού και του ηλεκτρονικού τύπου και να τους πω ότι συμβάλλουν στο μέτρο του δυνατού -δυστυχώς όχι μόνο- στο να καταστεί γνωστό το Κοινοβούλιο προς τα έξω. Θα περιμέναμε και προσδοκούμε ότι θα γίνει να βγάζουν προς τα έξω και τις καλές πλευρές του Κοινοβουλίου, διότι πολλές φορές συμβαίνει μόνο το αντίθετο.
Με βάση τις τελευταίες παρατηρήσεις και τις γενικότερες επισημάνσεις τις οποίες έκανε προηγουμένως όσον αφορά τα προβλήματα και το πρακτέο η Νέα Δημοκρατία θα ψηφίσει και τον απολογισμό και τον προϋπολογισμό της Βουλής του 2002. 
(Χειροκροτήματα από την πτέρυγα της Νέας Δημοκρατίας)
(ΜΝ)
ΒΑΣΙΛΗΣ ΚΕΔΙΚΟΓΛΟΥ: 'Αμα ξαναδείτε ποτέ εξουσία, να μου γράψετε.
ΠΡΟΕΔΡΟΣ (Απόστολος Κακλαμάνης): Ο εισηγητής του Κομμουνιστικού Κόμματος Ελλάδας και Αντιπρόεδρος της Βουλής κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε'Αντιπρόεδρος της Βουλής): Κύριε Πρόεδρε, όπως είπα και στην επιτροπή πριν από τρεις μέρες θα ψηφίσουμε τον προϋπολογισμό. 
ΒΑΣΙΛΗΣ ΚΕΔΙΚΟΓΛΟΥ: Επειδή είναι επαναστατικό κόμμα ψηφίζει τον προϋπολογισμό.
ΠΡΟΕΔΡΟΣ (Απόστολος Κακλαμάνης): Κύριε Κεδίκογλου, σας παρακαλώ θερμά. 
ΒΑΣΙΛΗΣ ΚΕΔΙΚΟΓΛΟΥ: Είναι απαραίτητο αυτά τα πράγματα να λεχθούν.
ΠΡΟΕΔΡΟΣ (Απόστολος Κακλαμάνης): Μα, σας παρακαλώ πολύ. 
ΒΑΣΙΛΗΣ ΚΕΔΙΚΟΓΛΟΥ: Είναι επαναστατικό κόμμα και ψηφίζει τον προϋπολογισμό.
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται οι διακοπές. 
ΒΑΣΙΛΗΣ ΚΕΔΙΚΟΓΛΟΥ: ...
(Γέλωτες στην Αίθουσα)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν είναι για ευθυμία αυτή η συζήτηση. Και σας παρακαλώ κύριε Κεδίκογλου, τουλάχιστον να ανταποκριθείτε σ' αυτά που είπαν οι εισηγητές. Ας δώσουμε μια εικόνα αυτή που ανταποκρίνεται στην πραγματικότητα του Κοινοβουλίου, όχι αυτή που οποιοσδήποτε από μας εδώ πέρα δίνει, πιστεύω, ακουσίως. Σας παρακαλώ πολύ.
Ορίστε κύριε Κοσιώνη.
ΠΑΝΑΓΙΩΤΗΣ ΚΟΣΙΩΝΗΣ (Ε'Αντιπρόεδρος της Βουλής):¨Κύριε Πρόεδρε, θα ψηφίσουμε και τον απολογισμό και τον προϋπολογισμό γιατί σαν κείμενο είναι καθαρός, προσεκτικός, αναλυτικός έτσι που να καταλαβαίνει κανείς τι έγινε και τι προβλέπεται από δω και πέρα.
Βέβαια και στην επιτροπή θα θυμόσαστε κύριε Πρόεδρε, έγινε μια εκτενέστατη συζήτηση για πράγματα που δεν έχουν σχέση με εθνικά δεδομένα μόνο, όπως παραδείγματος χάρη το θέμα της βουλευτικής αποζημίωσης. Εμείς σε μια περίπτωση θυμάμαι, είχαμε καταψηφίσει τον προϋπολογισμό, όταν η βουλευτική αποζημίωση υπερέβαινε τις αυξήσεις που θα δινόντουσαν στους μισθωτούς και τους συνταξιούχους. 
Κατανοώ αυτό που ακούστηκε μέσα στην επιτροπή και αυτά που θα ακουστούν κατά πάσα πιθανότητα για αύξηση βουλευτικής αποζημίωσης και ορισμένες άλλες διευκολύνσεις, το κατανοούμε αυτό σαν κόμμα παρά το ότι πιστεύουμε ότι είναι ένα θέμα γενικότερης πολιτικής, λειτουργίας του συστήματος και λειτουργίας των κομμάτων, εννοώ την άνεση την οικονομική με την οποία κινείται ο Βουλευτής, όχι μόνο για να κάνει την καθημερινή του δουλειά, αλλά και σε μια προεκλογική αναμέτρηση. Είναι κάτι που έχει σχέση με την αξιοπιστία του Βουλευτή έξω, το κλίμα που έχει δημιουργηθεί στην κοινή γνώμη και το συζητήσαμε αυτό στην επιτροπή, αλλά και σε άλλες ευκαιρίες, δεν είναι κάτι που μπορεί να λυθεί με ορισμένες αποφάσεις που μπορεί να πάρει κανείς μέσα στη Βουλή, όταν κυρίως συζητάμε τον προϋπολογισμό της Βουλής. Είναι θέμα γενικότερου προβληματισμού, που πρέπει να μας προβληματίσει. 
Πάντως πρέπει να πω ότι εμείς και είναι γνωστό πώς λειτουργούμε σαν κόμμα νιώθουμε μια ξεχωριστή άνεση στην καθημερινή δουλειά που κάνουμε και στον τρόπο της εκλογικής αναμέτρησης κάθε φορά. Το λέω γιατί έχει σχέση και με τον τρόπο λειτουργίας των κομμάτων. Δεν θέλω να το αναλύσω αυτό το πράγμα για να μη δημιουργήσω παρεξηγήσεις με τους συναδέλφους που πιθανώς πρεσβεύουν κάτι άλλο.
Ο προϋπολογισμός έχει τρια βασικά χαρακτηριστικά. Το ένα είναι αυτό που έχει σχέση με τις βουλευτικές αποζημιώσεις που επειδή η αύξηση της βουλευτικής αποζημίωσης δεν είναι πάνω απ' αυτό που προβλέπεται για τους εργαζόμενους εμείς θα συμφωνήσουμε απόλυτα. 
Το δεύτερο έχει σχέση με τη μισθοδοσία του προσωπικού. Πιστεύουμε ότι είναι κατώτερο των απαιτήσεων, αλλά καθορίζεται από τη γενικότερη εισοδηματική πολιτική της κυβέρνησης που θα έχουμε την ευκαιρία όταν συζητήσουμε τον κρατικό προϋπολογισμό να το δούμε και αυτό.
Και το τρίτο έχει σχέση με τον τεχνολογικό και άλλο εξοπλισμό και άλλες αποφάσεις, όπως είναι το γκαράζ στο υπόγειο της Βουλής και των Βουλευτών. Αυτό έχει μια ιδιαίτερη σημασία να το πει κανείς, γιατί δεν τελείωσαν όλα εδώ. 'Εχουν γίνει πάρα πολλά πράγματα, αλλά έχουν γίνει με προσεκτικά βήματα και μπορούν να συνεχιστούν και να βοηθήσουν ακόμα περισσότερο και τον Βουλευτή και το προσωπικό.
ΖΕ
Ήθελα να πω κάτι κύριε Πρόεδρε, το οποίο με έχει εντυπωσιάσει. Μου έκανε εντύπωση γιατί έχουμε συμφωνήσει όλοι στην αντίληψη που υπάρχει στην κοινή γνώμη για το ρόλο των Βουλευτών αλλά για τη Βουλή ειδικότερα πως είναι γνωστό -εγώ δεν κατάλαβα πως βγήκε και το έχω ακούσει από πάρα πολλές πηγές- για την εκδοτική δραστηριότητα της Βουλής και για την βιβλιοθήκη της. Μάλιστα κατά τύχη χθες επειδή συζητούσαμε στο χωριό μου αυτό το θέμα ακριβώς της βιβλιοθήκης και της εκδοτικής δραστηριότητας φαίνεται ότι ο κόσμος ξέρει πολύ περισσότερα πράγματα απ' ότι νομίζουμε εμείς. Ίσως και περισσότερα και από μας. Νομίζω ότι αυτό έχει και μια σχέση με την δραστηριότητα του Βουλευτή για να αποκτήσουμε ένα άλλο προφίλ στην κοινωνία. 
Ήθελα να πω τώρα και πόσο βοηθάει και εμάς αυτή η εκδοτική δραστηριότητα. Θα το πω τώρα βέβαια και φαίνεται σαν μια παρένθεση, σαν να μην έχει ιδιαίτερη σημασία. Όταν πήρα αυτούς τους δυο τελευταίους τόμους που έχουν σχέση με την κυβέρνηση του Τρικούπη τότε ψάχνοντας τυχαία είδα ότι την απόφαση για τον οδοντωτό η κυβέρνηση του Τρικούπη την πήρε στις αρχές του 1886 και το 1892 αυτό το πάρα πολύ δύσκολο έργο για εκείνη την εποχή παραλήφθηκε και λειτούργησε από τη Σπάρτη. Και το λέω αυτό γιατί η "εγκυμοσύνη" της παράκαμψης της Πάτρας κρατάει 22 χρόνια! Αυτά για να δούμε πως λειτουργούσε τότε βέβαια και το Κοινοβούλιο και οι κυβερνήσεις και πως λειτουργούν τώρα. 
Παρά το ότι θα μπορούσε να πει κανείς πολύ περισσότερα πράγματα και ιδίως για την αξιοπιστία του Βουλευτή προς τα έξω -δεν ξέρω σε ποια επιτροπή θα μπορούσε να τα συζητήσει κανείς γιατί είναι και θέμα γενικότερης συμπεριφοράς αυτά τα πράγματα- περιορίζομαι μόνο να πω για να μη σπαταλάω και το χρόνο ότι εμείς θα ψηφίσουμε και τον απολογισμό και τον προϋπολογισμό της Βουλής.
ΠΡΟΕΔΡΟΣ (Απόστολος Κακλαμάνης): Ο κ. Φοίβος Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, και ο φετινός προϋπολογισμός χαρακτηρίζεται από την καθαρότητα, τη διαφάνεια και την αξιοπιστία των προηγούμενων και συνεπώς σε ό,τι αφορά το συγκεκριμένο του περιεχόμενο δεν πρόκειται να σας απασχολήσω να αναφερθώ λεπτομερέστερα.
Θα κάνω όμως μια παρατήρηση. Το πότε θα συζητηθεί ο προϋπολογισμός μας έγινε γνωστό την Παρασκευή το απόγευμα δια τηλεφωνήματος για σήμερα το βράδυ, Δευτέρα. Και το λέω αυτό γιατί θα πρέπει ενόψει και της αναθεωρήσεως του Κανονισμού της Βουλής να δούμε γενικότερα το θέμα του πως καθορίζεται η ημερήσια διάταξη των συζητήσεων της Βουλής και γιατί θα πρέπει να αιφνιδιαζόμαστε αργά την Παρασκευή το απόγευμα όταν οι περισσότεροι μάλιστα εξ επαρχιών Βουλευτές έχουν ήδη φύγει για τις επαρχίες μας, για τα θέματα που πρόκειται να συζητηθούν τις επόμενες μέρες.
Βεβαίως έχουν υπάρξει πολύ θετικά αποτελέσματα από τις προσπάθειες που έχουν γίνει και από τον Πρόεδρο τα τελευταία χρόνια. Και αναφέρομαι στα κτιριακά, στο υπόγειο πάρκινγκ πρώτα απ' όλα, στα τεχνικά γενικώς θέματα, στην κοινοβουλευτική διπλωματία, στην εκδοτική δραστηριότητα και γενικότερα στη νοικοκυρεμένη διαχείριση και των οικονομικών της Βουλής. Αλλά όπως έλεγε ο Μάνος Χατζηδάκης σε μια παράστασή του, "Η παράσταση δεν είναι φώτα, δεν είναι σκηνικό. Είναι οι άνθρωποι, εσείς και εγώ". Και η Βουλή πέρα και πάνω απ' όλα τα άλλα είμαστε εμείς οι Βουλευτές και ο τρόπος λειτουργίας μας, η αποτελεσματικότητα της λειτουργίας μας και οι εν γένει συμπεριφορά μας.
Κύριε Πρόεδρε, υπάρχουν προβλήματα σε σχέση με τη δυνατότητα λειτουργίας των Βουλευτών, τα γραφεία των Βουλευτών. Πρέπει να επισπευσθεί αυτή η ιστορία και πρέπει επιτέλους όταν και ο τελευταίος υπάλληλος έχει ένα γραφείο να μπορεί να έχει και ο Βουλευτής ένα γραφείο και οι συνεργάτες των Βουλευτών. Δεν είναι δυνατόν με ένα μόνο συνεργάτη να αποδώσει το μάξιμουμ των δυνατοτήτων του όπως πρέπει ένας Βουλευτής. 
Αλλά μπαίνει και ένα ερώτημα: ξέρετε καμιά Βουλή του κόσμου, αγαπητοί συνάδελφοι, που να ψηφίζει έναν νόμο κάθε εβδομάδα; 
(TL)
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε.
Υπάρχουν τρία σκέλη στην επίκαιρη ερώτηση του κυρίου Βουλευτή. Θα απαντήσω και στα τρία, αλλά είναι προφανές ότι η απάντησή μου αφορά το σκέλος της ερώτησης και των διαπιστώσεων ή των θέσεων πάνω στις οποίες στηρίζεται η επίκαιρη ερώτηση, γιατί εκεί μπορεί κανείς να έχει και πολλές άλλες αντιρρήσεις. Ο ρόλος μου όμως είναι να απαντήσω στις ερωτήσεις οι οποίες τέθηκαν.
Κατ' αρχήν να πω τα εξής: Διαφωνώ στην αξιολόγηση ότι το Υπουργείο έχει υποβαθμισμένη, καθυστερημένη ηλεκτρονική και επικοινωνιακή γραμμή και θα εξηγήσω βεβαίως τους λόγους πάνω στους οποίους στηρίζω αυτή τη διαφωνία. Πάνω σε αυτό θα ήθελα να αναφέρω τα εξής:
Κατ' αρχήν όλες οι αρχές εξωτερικού του Υπουργείου είναι μηχανογραφημένες, διαθέτουν ηλεκτρονικό ταχυδρομείο και έχουν και πρόσβαση στο διαδίκτυο. Και μόνο η εφαρμογή του συστήματος Σέγκεν, το οποίο φυσικά, όπως γνωρίζετε, είναι υποχρεωτική και είναι ένα μεγάλο σύστημα, επιβάλλει την πλήρη μηχανογράφηση. Άρα και μόνο εξ αυτού του λόγου, η τοποθέτηση του κυρίου Βουλευτή για την κατάσταση του Υπουργείου Εξωτερικών και των αρχών, ιδίως του εξωτερικού, δεν μπορεί να ευσταθεί.
Το σύστημα επικοινωνίας για τις θεωρήσεις του Σέγκεν λειτουργεί πλήρως. Οι ελληνικές προξενικές αρχές είναι όλες συνδεδεμένες με την κεντρική υπηρεσία του Υπουργείου και μέσω αυτού του αυτοματοποιημένου συστήματος μεταφοράς δεδομένων γίνεται και η άμεση διαβίβαση στοιχείων των ενδιαφερόμενων να λάβουν θεώρηση κλπ. Επομένως, η εξυπηρέτηση γίνεται με τρόπο ταχύ και με μέτρα ασφάλειας και βεβαίως, όπως απαιτεί το όλο σύστημα και η Συνθήκη του Σέγκεν.
Όσον την αλληλοενημέρωση μεταξύ κεντρικής υπηρεσία και διπλωματικών αρχών, θέλω να τονίσω ότι ακόμη και πριν απ' την εισαγωγή των νέων τεχνολογιών, η επικοινωνία αυτή ήταν συστηματική και συνεχής και βεβαίως τώρα έχει αναβαθμιστεί.
Πρέπει να δούμε όχι μόνο τη στατική, αλλά και τη δυναμική αυτού του συστήματος, διότι και στατικά υπάρχει η εικόνα, την οποία σύντομα περιέγραψα, αλλά και δυναμικά το Υπουργείο έχει κάνει μία σειρά κινήσεων, για να ενταχθεί στο Γ' Κοινοτικό Πλαίσιο Στήριξης στο Πρόγραμμα "Κοινωνία της Πληροφορίας" με διάφορα προγράμματα, με τεχνικά δελτία που θα στηρίξουν αυτές τις δράσεις και όχι μόνο τις τρέχουσες και τις μακροχρόνιες και τις συνεχείς ανάγκες του Υπουργείου, αλλά και την ίδια την ελληνική προεδρία που θα ξεκινήσει το 2003.
Σε ό,τι αφορά τώρα τη χρήση του διαδικτύου, η προβολή των θέσεων της χώρας μας στα μεγάλα διεθνή ζητήματα είναι βασικός στόχος του Υπουργείου και γίνεται συνεχής μάχη για τη βελτίωση αυτής της εικόνας. Δεν αμφιβάλλουμε ότι απαιτείται συνεχής ανανέωση και εκσυγχρονισμός της παρουσίας μας στο διαδίκτυο και γι' αυτό κοιτάμε με την ενεργοποίηση των πόρων και τη διάθεση εξειδικευμένου προσωπικού να καλύψουμε αυτές τις ανάγκες.
Όσον αφορά την προσωπική ιστοσελίδα του Υπουργού, αυτή είναι πολύ σημαντική μεν για την προβολή του έργου του Υπουργείου, αλλά γίνεται ένα λογικό άλμα εδώ, το οποίο δεν νομίζω ότι είναι και επιτρεπτό. Διότι το τι έχει κανείς στην ιστοσελίδα του σε προσωπικό επίπεδο, όπως και μια σειρά από άλλα ζητήματα, δεν μπορεί να συσχετίζεται με το ίδιο το Υπουργείο. Στην περίπτωση αυτή όμως συσχετίζεται κιόλας και συμβάλλει στη λειτουργία του ίδιου του Υπουργείου.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στυλιανίδης έχει το λόγο.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Υπουργέ, θα μου επιτρέψετε να διαφωνήσω όσον αφορά την αρχική σας εκτίμηση. Λιγότερες από τις μισές διπλωματικές μας υπηρεσίες είναι συνδεδεμένες μέσω του διαδικτύου με την κεντρική υπηρεσία. Ο βαθμός μηχανοργάνωσης της κεντρικής υπηρεσίες είναι πάρα πολύ χαμηλός.
Στα χίλια "one-stop shops", τα οποία εξήγγειλε ο Πρωθυπουργός, δεν περιέλαβε ούτε ένα που να αφορά τα προξενικά μας καταστήματα. Ο θεσμός αυτός θα μπορούσε να επιταχύνει την εξυπηρέτηση των ομογενών μας, πράγμα το οποίο δεν συμβαίνει στην πράξη. Όπως επίσης δεν γίνεται και συστηματικά ο έλεγχος όλων αυτών που αιτούνται βίζα ή θέλουν διάφορα έγγραφα από τα προξενεία για την ανανέωση του διαβατηρίου τους, για τη διεκπεραίωση των στρατολογικών υποχρεώσεων κλπ.
Όλα αυτά δημιουργούν αδυναμία στην άσκηση εξωτερικής πολιτικής, διότι η ταχύτητα, η ασφάλεια και η αποτελεσματικότητα της πληροφόρησης και της αλληλοενημέρωσης μεταξύ των διπλωματικών μας υπηρεσιών δεν είναι αυτή που θα έπρεπε να είναι. Δεν υπάρχει επίσης ούτε διαδίκτυο το οποίο να συνδέει το Υπουργείο Εξωτερικών με άλλα Υπουργεία, όπως γίνεται σε άλλες χώρες.
Ομολογία αυτού που σας λέω είναι άρθρο του τελευταίου νομοσχεδίου, που έγινε νόμος, για την προξενική διατίμηση. Στο συγκεκριμένο άρθρο γίνεται η παραδοχή ότι δεν υπάρχει αυτή η μηχανοργάνωση.
Όσον αφορά την παρουσία μας στο διαδίκτυο, δεν έχω τίποτε άλλο να πω, παρά μόνο να καταθέσω την ιστοσελίδα του Υπουργείου Εξωτερικών συγκρινόμενη με αντίστοιχες ιστοσελίδες, όπως και του Υπουργού Εξωτερικών. Είναι διεθνής συνήθεια η ιστοσελίδα των Υπουργών Εξωτερικών σε άλλες χώρες να είναι αναπόσπαστο κομμάτι της ιστοσελίδας των υπουργείων Εξωτερικών. Στην Ελλάδα δεν συμβαίνει το ίδιο. Υπάρχει απλώς ένα link που παραπέμπει εκεί. Και ενώ έχουμε μία πλούσια ιστοσελίδα του Υπουργού Εξωτερικών, που την καταθέτω στα Πρακτικά, έχουμε μία πολύ φτωχή ιστοσελίδα του Υπουργείου Εξωτερικών.
Ευτυχώς σας κάναμε την επίκαιρη ερώτηση και επιταχύνθηκε η ενημέρωσή της. Η απόσταση ενημέρωσης ήταν κατά μέσο όρο, το τελευταίο διάστημα που την παρακολουθούμε, πέντε ημέρες. Η αντίστοιχη της Τουρκίας -κατατίθεται στα Πρακτικά- είναι εντελώς διαφορετική, είναι σύμφωνη με αυτά που σας λέω. Και αν κάνετε συγκρίσεις και με χώρες που δεν είναι ευρωπαϊκές, όπως είναι η Ζάμπια, όπως είναι η Μογγολία, όπως είναι το Ουζμπεκιστάν, όπως είναι η Αλβανία, θα δείτε ότι η ποιότητα της εθνικής ιστοσελίδας τους είναι πολύ καλύτερη από την ελληνική.
Κύριε Πρόεδρε, θέλω μόνο μία διαπίστωση να κάνω. Είναι σημαντικό στις προτεραιότητες της Κυβέρνησης να μπει η μηχανοργάνωση και η αξιοποίηση του διαδικτύου, γιατί αυτό θα ενισχύσει την αποτελεσματικότητα στην άσκηση εξωτερικής πολιτικής και βεβαίως θα διευκολύνει σημαντικά και τους ομογενείς μας, οι οποίοι, μέσα από αυτό το σύστημα του "one-stop shop" και του διαδικτύου, θα μπορέσουν να εξυπηρετούνται καλύτερα και να μην γίνονται θύματα διαφόρων κυκλωμάτων.
(Στο σημείο αυτό ο Βουλευτής κ. Ε. Στυλιανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννίτσης έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Θα μου επιτρέψετε κατ' αρχήν και πάλι να μην συμφωνήσω. Όλες οι υπηρεσίες του εξωτερικού είναι συνδεδεμένες στο διαδίκτυο και η σύνδεση του Υπουργείο με άλλες υπηρεσίες στον ελληνικό χώρο γίνεται προσπάθεια για να επιτευχθεί. Άλλωστε τι άλλο αποδεικνύει και η αναφορά στο νόμο, παρά τη συνεχή προσπάθεια του Υπουργείου Εξωτερικών να προωθήσει αυτές τις διαδικασίες;
Η εθνική ιστοσελίδα είναι διαφορετική βεβαίως από την ιστοσελίδα του Υπουργείου και δεν μπορείτε και έχετε και την αξίωση η ιστοσελίδα του Υπουργού ως Υπουργού, ως Βουλευτή, ως οτιδήποτε, να αποτελεί μέρος της ιστοσελίδας του Υπουργείου. Ωστόσο, υπάρχει παραπομπή από το ένα στο άλλο, αλλά δεν ταυτίζονται. Και δεν θα ήταν και λογικό να ταυτίζονται, διότι ο Υπουργός ως Βουλευτής, ως πρόσωπο μπορεί να έχει τις δικές του διαφορετικές προσεγγίσεις. Και δεν εννοώ από πλευράς ουσίας, εννοώ από πλευράς τεχνικής προβολής του προφίλ του.
Όσον αφορά το "one-stop shop", θα πρέπει να σας πω ότι ορισμένα διαδικαστικά πράγματα δεν γίνεται να είναι "one-stop shop", δεν είναι επένδυση ενός που πηγαίνει. Και κάποιος που πηγαίνει σε "one-stop shop" επίσης έχει να κάνει με πολλές διαδικασίες. Υπάρχει συνεχής έλεγχος και δεν νομίζω ότι έχουμε κενά σε αυτό το μέγεθος.
Επίσης, θέλω, για την απαίτηση το κάθε προξενείο, οπουδήποτε και να είναι, να έχει δική του ιστοσελίδα, να σας παρακαλέσω να μας πείτε αν τα προξενεία των άλλων χωρών στην Ελλάδα έχουν δική τους ιστοσελίδα παντού. Προφανώς, αυτό που ενδιαφέρει είναι οι μεγάλες μονάδες στο εξωτερικό και όλες οι μεγάλες μονάδες κινούνται σε αυτή την κατεύθυνση.
Και, όπως είπα, για να κλείσω, η δυναμική είναι αυτό το πράγμα να βελτιωθεί, να τελειοποιηθεί και να ενισχυθεί σημαντικά. Και μάλιστα εν όψει της προεδρίας το 2003, μπορείτε να θεωρήσετε αυτονόητο ότι θα γίνει.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 86/21.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Δημόσιας Τάξης, σχετικώς με το πρόσφατο ατύχημα τσιγγάνου στο Ζεφύρι, τη λήψη μέτρων σε ό,τι αφορά την εκπαίδευση των αστυνομικών κλπ.
(ΖΕ)
Δεύτερον, αν οι Έλληνες ήταν έντεκα εκατομμύρια, η συνολική επιβάρυνση για κάθε Έλληνα ετησίως για τη λειτουργία της Βουλής θα ήταν της τάξεως του ενός χιλιάρικου το έτος για τα λεγόμενα συνταγματικά βάρη, δηλαδή τη βουλευτική αποζημίωση. Συνεπώς, το δημοκρατικό πολίτευμα δεν είναι μόνο το καλύτερο από όσα εφεύρει ο νους του ανθρώπου, αλλά και το φθηνότερο.
Και για να τελειώσω θα σας διαβάσω τι λέει ο Πλούταρχος στους "Παράλληλους βίους" Αριστείδη και Μάρκου Κάτωνα για το θέμα το οικονομικό γενικότερα: Γιατί δεν μπορεί κανείς να κατορθώνει μεγάλα πράγματα όταν φροντίζει για μικρά ούτε και να βοηθά πολλούς που έχουν ανάγκη όταν ο ίδιος έχει ανάγκη από πολλά. Στην πολιτική ζωή μεγάλο εφόδιο είναι όχι ο πλούτος, αλλά η αυτάρκεια και εξαιτίας αυτής δεν απομακρύνεται από τα δημόσια πράγματα κυρίως εκείνος που δεν έχει ανάγκη από περιττά πράγματα. Μόνο ο Θεός δεν έχει ανάγκες και από τις ανθρώπινες αρετές η τελειότερη είναι αυτή που έχει τις λιγότερες ανάγκες. Η απλότητα και η αυτάρκεια στη ζωή είναι μεγάλο πράγμα γιατί διώχνει από τον άνθρωπο την επιθυμία και τη φροντίδα μαζί για περιττά πράγματα.
Και βεβαίως, αυτά αν ισχύουν γενικότερα στη ζωή, ισχύουν για τους πολιτικούς που και σε αυτόν τον τομέα, πρέπει πρώτα από όλα να δίνουμε το παράδειγμα. 
Ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ο κ. Κρητικός έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε ...
ΠΑΝΑΓΙΩΤΗΣ Ν. ΚΡΗΤΙΚΟΣ: Παρακαλώ. Σπεύσατε στρατηγέ. Αφήστε τους στρατιώτες να προπορευθούν! 
ΚΥΡΙΑΚΟΣ ΣΠΥΡΙΟΥΝΗΣ: Συγγνώμη, νόμιζα ότι δόθηκε ο λόγος σε μένα.
ΠΡΟΕΔΡΟΣ (Απόστολος Καλαμάνης): Στρατηγός είστε, πρέπει να σπεύδετε!
ΠΑΝΑΓΙΩΤΗΣ Ν. ΚΡΗΤΙΚΟΣ: Γνωρίζετε το παράτολμο και το γενναίο να ρίπτεσθε πρώτος στη μάχη, αλλά υπάρχει και ο στρατός!
Κύριε Πρόεδρε και ο Προϋπολογισμός του 2002 εντάσσεται στην κατηγορία όλων των προϋπολογισμών της μεταπολίτευσης με τα χαρακτηριστικά της εντιμότητας, της διαφάνειας, της νοικοκυροσύνης και της πληρότητας. Επιπλέον, εντάσσεται και στην κατηγορία της δικής σας θητείας ως προς το σκέλος το αναπτυξιακό, το επενδυτικό και το σκέλος των συνταγματικών βαρών, ασχέτως αν αυτά δεν καλύπτουν τις συνεχώς αυξανόμενες ανάγκες του Βουλευτή. Ψηφίζω, λοιπόν, αυτόν τον προϋπολογισμό ως τον άρτιο, το διαφανή, το νοικοκυρεμένο, όπως και τους άλλους.
Πρέπει να πω όμως ότι προεκτείνοντας τη σκέψη του κ. Ιωαννίδη, θα πρέπει με κάποια άλλη διαδικασία περισσότερο άνετη να τον συζητούμε και θα υπενθύμιζα στη Βουλή ότι το Σύνταγμα στην τελευταία του αναθεώρηση, εξυπηρετώντας ανάγκες της Βουλής, αξιώσεις της Βουλής προέβλεψε για τον προϋπολογισμό του κράτους προσυζήτηση ενώπιον της Βουλής με τις γνωστές διαδικασίες, που όλοι γνωρίζουμε, των προηγουμένων ημερών. Ας το σκεφθούμε και αυτό. Ίσως να χρειάζεται και ο προϋπολογισμός της Βουλής μία προδικασία στα πλαίσια της αναλογικής εφαρμογής της σχετικής συνταγματικής διατάξεως.
Περιοριζόμενος, διότι καλύφθηκα από όλους τους εκλεκτούς συναδέλφους, εισηγητές, ειδικούς αγορητές και ομιλητές και κινδυνεύω να γίνω επαναληπτικός, θα αναφερθώ στο status του Βουλευτή, το οποίο πράγματι δεν είναι εκείνο που απαιτούν οι σύγχρονες ανάγκες. Και δεν αναφέρομαι μόνο στο οικονομικό θέμα. Μπορεί να ενισχυθεί ο Βουλευτής και με άλλους τρόπους, με ειδικά μέσα στην αντιμετώπιση των προβλημάτων του και στην άσκηση των καθηκόντων του. 
Μπορεί να ενισχυθεί μέσα από τις επιτροπές, τις οποίες πρέπει να αναβαθμίσουμε. Οι επιτροπές πρέπει να ενισχυθούν η καθεμία με ειδικούς συνεργάτες, ούτως ώστε να εξυπηρετούνται συλλογικά οι Βουλευτές στην άσκηση των καθηκόντων τους διότι, ας μη γελιόμαστε, έχουμε και μία συρρίκνωση των "πελατειακών" σχέσεων που δεν μας χρειάζονται και πάρα πολύ στην προσωπική μας εξυπηρέτηση.
(PX)
Παραδείγματος χάριν, η Eπιτροπή Oικονομικών πρέπει να ενισχυθεί με οικονομολόγους ειδικούς, η Επιτροπή Εξωτερικών Υποθέσεων με ειδικούς επί εξωτερικών και εθνικών θεμάτων και θεμάτων αμύνης, η Επιτροπή Κοινωνικών Υποθέσεων με κοινωνιολόγους, εργατολόγους και όλους τους άλλους, οι οποίοι στα πλαίσια των λειτουργιών των Επιτροπών θα εξυπηρετούν και θα διευκολύνουν τους Βουλευτές μέσα από την ανάπτυξη και της τεχνολογίας και του αρχείου των Επιτροπών, που θα είναι στη διάθεση και στην εξυπηρέτηση του Βουλευτή. 
Μπορούμε επίσης να δούμε και να αντιμετωπίσουμε το ζήτημα της στεγάσεως των Βουλευτών και ιδίως των επαρχιωτών, των Βουλευτών εξ' επαρχίας, της περιφέρειας και ως προς τα γραφεία τους και ως προς τη στελέχωσή τους, αλλά και βεβαίως θα πρέπει να δούμε και τις αίθουσες των κομμάτων. Συνωστιζόμαστε όλοι. Δεν υπάρχουν οι αναγκαίοι χώροι στις αίθουσες των κομμάτων για να ανταποκριθούμε στα καθήκοντά μας με την εξωτερική μας επικοινωνία με τους πολίτες. 
Πρέπει να πω ότι το προσωπικό της Βουλής εργάζεται σκληρά, εργάζεται άοκνα και αξίζει δημοσίου επαίνου. Η αντοχή έχει και τα όριά της. Οι Επιτροπές είναι πάρα πολλές, μόνο οι τακτικές είναι δεκαπέντε ή δεκαέξι. Είναι και οι Ειδικές, οι Διαρκείς και των Εσωτερικών Υποθέσεων της Βουλής και η Επιτροπή των Ευρωπαϊκών Υποθέσεων και προστίθεται και πολύ σωστά και αυτή της Ισότητας και Τεχνολογίας. 'Ετσι δημιουργείται ένας πρόσθετος φόρτος εργασίας τον οποίο πρέπει να αντιμετωπίσει η Βουλή. 
Δεν αναφέρομαι στις Διακομματικές Επιτροπές που συστήνετε κύριε Πρόεδρε, με αποφάσεις σας και αποφάσεις της Βουλής συχνότατα, εκείνες που γνωρίσαμε στο παρελθόν και οι οποίες είναι απαραίτητες για την αντιμετώπιση και εξέταση θεμάτων εθνικού και κοινωνικού ενδιαφέροντος, ούτε στις Προανακριτικές, ούτε στις Εξεταστικές Επιτροπές, οι οποίες όταν και αυτές λειτουργούν παράλληλα με τις άλλες, τότε το έργο είναι αβάσταχτο. Η κούραση είναι αβάσταχτη. 
Το ίδιο συμβαίνει και με τη φρουρά της Βουλής, στην οποία θα πρέπει να αναγνωρίσουμε ότι προσφέρει έργο σημαντικότατα και στους καιρούς που ζούμε, το γνωρίζετε, έχει αναλάβει την περαιτέρω ασφάλεια της Βουλής και ως προς το γκαράζ και ως προς την είσοδο των αυτοκινήτων και ως προς την ενίσχυση της φρουράς. 
Θα αναφερθώ μόνο, περιοριζόμενος, στους προσωπικούς μας φρουρούς, κύριε Πρόεδρε. Δεν ξέρω εάν πρέπει να τους ονομάσουμε προσωπικούς φρουρούς. Εγώ τον ονομάζω προσωπικό φρουρό, γιατί οδηγώ εγώ το αυτοκίνητό μου. Νομίζω ότι οι άλλοι συνάδελφοι, οι περισσότεροι συνάδελφοι, τους χρησιμοποιούν, αλλά και εγώ πολλές φορές, ως οδηγούς. Δεν ξέρω κατά πόσο προσφέρει ασφάλεια στο Βουλευτή ένας που οδηγεί το αυτοκίνητο. 
Θέλω να αναφερθώ και στις πενιχρές αποδοχές τους, οι οποίες πράγματι είναι πενιχρότατες και σκέπτονται πάρα πολλοί εάν πρέπει να μας εξυπηρετούν ή να μας υπηρετούν με αυτά τα πενιχρά χρήματα και ίσως να προτιμούσαν να μείνουν στην υπηρεσία τους, που θα έχουν βεβαίως κάποιο περισσότερο ελεύθερο χρόνο, γιατί τους κρατούμε είκοσι τέσσερις ώρες το εικοσιτετράωρο, τους κρατούμε Σαββατοκύριακα, τους παίρνουμε, όταν πάμε εκτός της περιφέρειας, τους παίρνουμε μαζί μας και είναι τότε ένας και μοναδικός, απομονωμένος από την οικογένεια, απομονωμένος από τα παιδιά, ταγμένος στην υπηρεσία του Βουλευτή. Αυτό ας το δούμε και επαναλαμβάνω ότι δεν είναι πάντοτε φρουρός, είναι και οδηγός. 
Ψηφίζω, όπως είπα και στην αρχή, τον προϋπολογισμό και καταλήγοντας πρέπει να πω ότι έχει επιτελεσθεί επί της προεδρίας σας σημαντικότατο έργο. Η κοινοβουλευτική διπλωματία, είναι γεγονός, το άνοιγμα της Βουλής στο λαό είναι γεγονός με τις επισκέψεις των πολιτών και των μαθητών, η Βουλή των Εφήβων η οποία έχει αγκαλιάσει την νεολαία, είναι γεγονός, οι εκθέσεις, οι εκδόσεις, όπως αναφέρθηκε, είναι γεγονός. 
Είναι σημαντικότατες καινοτομίες οι οποίες οδηγούν στην αναβάθμιση του Κοινοβουλίου, αλλά χρειάζεται να υπάρξει και η αναβάθμιση του Βουλευτή. Και η αναβάθμιση του Βουλευτή θέλει πάρα πολλά άλλα μέτρα, πέρα από εκείνα τα οποία πράγματι έχετε λάβει, κύριε Πρόεδρε και τα οποία στα πλαίσια του Κανονισμού και του Προϋπολογισμού, πρέπει να συνεχιστούν. 
Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητούμε τον Προϋπολογισμό της Βουλής, ένα σημαντικότατο νομοθετικό κείμενο. Και είναι σημαντικότατο, διότι απεικονίζονται, θεμελιώνονται οι υλικές προϋποθέσεις με τις οποίες θα εξασφαλιστεί η καθολική λειτουργία του Κοινοβουλίου.
(MB)

Εξασφαλίζονται οι δαπάνες για τις πληρωμές των πάσης φύσεως υπηρεσιών, δαπάνες αγαθών και κεφαλαίου, εξοπλισμού, μεταβιβαστικές δαπάνες, δαπάνες λοιπές, όπως αναφέρονται, αποθεματικό κλπ. μέσα, απαλλοτριώσεις, ανεγέρσεις, αγορές κλπ. Απεικονίζεται στο σύνολό της η λιτή εικόνα που υπαγορεύει η συνολική οικονομία της πατρίδας μας και είναι κι ένα μήνυμα, μια απάντηση, ότι το Κοινοβούλιο συμμερίζεται απόλυτα τα προβλήματα του λαού μας, τη συνολική προσπάθεια που καταβάλλεται για την εξασφάλιση των μακροοικονομικών δεικτών, για τη συντήρηση της σταθερότητας της οικονομίας, για την εξασφάλιση των προϋποθέσεων ανάπτυξης και προόδου στο λαό μας στην οικονομία. 
Νομίζω ότι εκπέμπει, λοιπόν, ένα σαφές μήνυμα: η Βουλή συμμετέχει στη συνολική προσπάθεια λιτότητος, σταθεροποίησης και ανάπτυξης της οικονομίας. Η κατά 2,56 αύξηση σε σχέση με τον προϋπολογισμό του 2001 πιστεύω ότι αποτελεί μια συμπόρευση προς τη γενική κίνηση σταθερότητας της οικονομίας μας. Η συνολική από τριάντα επτά δισεκατομμύρια, εκατόν ενενήντα εννιά εκατομμύρια (37.199.000.000) δαπάνη καλύπτει και τις πέντε λειτουργίες μέσα στα πλαίσια που αναφέρθηκαν και ανέφερα.
Κύριε Πρόεδρε είναι γνωστή -και αποτελεί συνείδηση όλων μας- η προσπάθεια που καταβάλλεται για τη γενική βελτίωση λειτουργίας του Κοινοβουλίου. Δεν θα εξειδικεύσω, είναι γνωστά όλα. Κατ' αρχήν η εξασφάλιση και για τους Βουλευτές των επαρχιών της διαμονής τους σε διάφορα ξενοδοχεία. 'Ήταν αυτό μια πρόσθετη προσφορά προς τους Βουλευτές.
Η συνολική βελτίωση των αποδοχών μας: Αναμφισβητήτως υπάρχουν προβλήματα και θα συμφωνήσω με συναδέλφους. Όμως, κύριε Πρόεδρε, αν αναλογισθεί κανείς ότι υπάρχουν και 600.000 άνεργοι στην πατρίδα μας, αν αναλογισθεί κανείς ότι υπάρχει μια γενική λιτότητα στα εισοδήματα του Δημοσίου, των δημοσίων υπαλλήλων και των λοιπών εργαζομένων, τότε πιστεύω ότι αναδύεται μια ανακούφιση και ένα χρέος κι εμείς να συμπάσχουμε, να συμπορευθούμε μέσα στη γενική προσπάθεια.
Δεν ξέρω, κύριε Πρόεδρε, αν έχει συγκροτηθεί ποτέ στο Κοινοβούλιο καμία επιτροπή από όλα τα κόμματα του Κοινοβουλίου, για να σας εισηγηθούν αυτά που κουβεντιάζουμε στους διαδρόμους οι Βουλευτές, να τα δείτε σε μια σελίδα γραμμένα. Πιστεύω ότι θα σας προσέφερε σημαντική υπηρεσία. Αν κρίνετε λοιπόν την πρότασή μου γόνιμη, θα μπορούσε να συγκροτηθεί μια επιτροπή από 5-10 Βουλευτές όλων των κομμάτων και αυτά τα πεζά, τα καθημερινά προβλήματα που όμως θα βελτιώσουν σημαντικά την απόδοση του συντελουμένου έργου μας να τα απεικονίσουν σε μια σελίδα και να σας τα προσφέρουν σαν πρόταση, σαν γενικό κλίμα που επικρατεί στο Κοινοβούλιο.
Παραδείγματος χάρη, τα ξενοδοχεία ήταν μια ουσιαστική λύση. Δεν μπορούμε να έχουμε ένα βιβλίο κύριε Πρόεδρε; Παίρνουμε το νομοσχέδιο -το πρωί ερχόμενοι από την επαρχία- και το απόγευμα ερχόμαστε να το συζητήσουμε . Δεν έχουμε ένα βιβλίο να διαβάσουμε, ώστε να αντικρίσουμε την νομοθετική μας ευθύνη με περισσότερα δεδομένα. Λέω ένα απλό παράδειγμα.
Ένα δεύτερο παράδειγμα. Στις μία, στις δύο η ώρα τη νύχτα που τελειώνουμε και είναι 5, 10, 20 Βουλευτές, δεν είναι δύσκολο για τη Βουλή να έχει δύο αυτοκίνητα να μπούμε μέσα να πάμε στα ξενοδοχεία μας.
DP
Και βεβαίως δεν είναι κόπος να περιμένεις έξω. Πάει ο αστυφύλακας στις δύο η ώρα τη νύκτα με το κρύο, προσπαθεί να σταματήσει ένα ταξί, σφυρίζει κλπ. Πιστεύω ότι δεν είναι ούτε δαπάνη, ούτε δύσκολο να διαθέσει η Βουλή δύο αυτοκίνητα να πάει τους πέντε, δέκα Βουλευτές στο ξενοδοχείο.
Μία άλλη πρόταση καθημερινότητας είναι η εξής. Όταν πηγαίνουμε στα αεροδρόμια, μερικοί έχουμε τη δυνατότητα να έρθουν οι συνεργάτες να μας πάρουν κλπ. Δεν θα ήταν δύσκολο να έχει ένα λεωφορειάκι -έχουν και οι τελευταίες υπηρεσίες- η Βουλή. Είναι συγκεκριμένες οι ώρες των αφίξεων και αναχωρήσεων των Βουλευτών της επαρχίας και αυτοί είναι δέκα, δεκαπέντε, είκοσι Βουλευτές, φέρ' ειπείν από τη Θεσσαλονίκη. Ένα λεωφορειάκι από τη Βουλή δεν στοιχίζει τίποτα και εξυπηρετεί άμεσα τους Βουλευτές. Το ίδιο να γίνεται και για να πάνε στο αεροδρόμιο τις ημέρες που φεύγουν.
Τέτοια προβλήματα απλά, κύριε Πρόεδρε, που δεν συνεπάγονται ειδικές δαπάνες -γιατί δεν θα το πρότεινα ποτέ- που δεν προσθέτουν υποχρεώσεις που δεν μπορεί να καλύψει η Βουλή, πιστεύω ότι, αν σας τεθούν μέσα από ένα διάλογο μιας επιτροπής, θα φωτίσουν περισσότερο αυτά τα καθημερινά, ασήμαντα φαινομενικά, πλην ουσιώδη για την επιτέλεση του έργου μας, προβλήματα.
Θέλω να ευχαριστήσω για τον τρόπου που προσφέρονται οι υπηρεσίες από το σύνολο του προσωπικού της Βουλής προς τους Βουλευτές για την επιτέλεση του έργου μας. Να εκφράσω ότι αισθανόμαστε πως μας καλύπτετε και ότι με τη συνολική σας συμπεριφορά, το σθένος και το κύρος πιστεύω ότι κάνετε τους Βουλευτές να αισθάνονται ότι έχουν μαζί τους τη στήριξη του Προέδρου στην εκτέλεση του έργου τους. 
Τελειώνοντας θέλω να σας ευχαριστήσω και να δηλώσω ότι ψηφίζω τον Προϋπολογισμό που διακρίνεται για όλα τα χαρακτηριστικά που αναφέρθηκαν, από τη διαφάνεια μέχρι τη δημοσιονομική συνέπεια. Επίσης να ευχαριστήσω το προσωπικό της Βουλής για το πνεύμα με το οποίο συμπαρίσταται στην εργασία μας και να μου επιτρέψετε να επισημάνω ότι υπάρχουν περιθώρια ακόμα για τη βελτίωση της προσφοράς μας στον ιερό ναό της Δημοκρατίας, το Κοινοβούλιο.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επειδή όλοι γνωρίζουμε ότι η συζήτηση του Προϋπολογισμού της Βουλής έχει μία ιδιαιτερότητα σε σχέση με τις άλλες συζητήσεις μας και επειδή ορισμένοι συνάδελφοι αναφέρονται σε ζητήματα για τα οποία είμαι -όπως γνωρίζετε- στη διάθεση όλων που με επισκέπτονται και στο γραφείο μου ή που μου στέλνουν ένα σημείωμα κλπ., νομίζω ότι σε αυτά που πρέπει να σταθούμε είναι ζητήματα που προκύπτουν από τον Προϋπολογισμό και έχουν σχέση με τη λειτουργία μας και ζητήματα τα οποία μπορούν να γίνονται κατανοητά από την κοινή γνώμη. Γιατί υπάρχουν και άλλα τα οποία, ενώ εμείς τα ζούμε, εν τούτοις ο τρόπος που μεταφέρονται καμιά φορά στην κοινή γνώμη δημιουργεί την αντίθετη εντύπωση από εκείνη που δικαιούται η Βουλή και όλοι μας να έχει η κοινή γνώμη για το Κοινοβούλιο και για τους εκπροσώπους του λαού σε αυτό. 
Γι' αυτό θέλω να σας παρακαλέσω το εξής. Εάν θέλετε και συμφωνείτε, υπάρχουν ορισμένα πράγματα, αίφνης αυτά που αφορούν στον καλό σας λόγο για τον Πρόεδρο. Αυτό μας "τρώει" ένα λεπτό στην ομιλία μας και μπορούμε να το παραλείψουμε. Ή σε ό,τι αφορά το προσωπικό της Βουλής. Όλοι έχουν την καλύτερη εντύπωση για το προσωπικό, για τη φρουρά, κατά συνέπεια, θα τους ικανοποιήσει και αυτούς το να μην επαναλαμβάνουμε τα ίδια πράγματα. 
Αν θέλετε, λοιπόν, να βάλουμε ένα πεντάλεπτο για να μπορέσουν να μιλήσουν όλοι οι συνάδελφοι, αν θέλετε για να σας πω και εγώ μερικά πράγματα -υποθέτω ότι θα το θέλατε και αυτό- και ας οικονομήσουμε το λόγο μας, επειδή επαναλαμβάνω, αυτή η συζήτηση έχει αυτή την ιδιαιτερότητα. 
(RG)
Πράγματα τα οποία εμείς ζούμε και γνωρίζουμε δεν τα ξέρει η κοινή γνώμη. Ας σταθούμε στα κύρια και τα δευτερεύοντα είναι αυτά με τα οποία κατατρεχόμεθα όλοι κάθε μέρα και μπορούμε να τα συζητούμε ανά πάσα στιγμή. Συμφωνείτε σε αυτό; Όταν λέγω λιγότερο χρόνο, βάζουμε εμείς το πεντάλεπτο αίφνης και όποιος θέλει να το υπερβεί ας το υπερβεί. Γιατί μερικές φορές έχουμε την εντύπωση...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Εσείς πρέπει να προτείνετε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αγαπητέ συνάδελφε, εγώ πρέπει να ακούσω.
Εγώ βάζω ένα πεντάλεπτο και όποιος νομίζει ότι πρέπει να πει νέα πράγματα απ' αυτά που έχουν ακουστεί, ή ότι πρέπει να τονίσει κάποια πράγματα, ας το κάνει υπερβαίνοντας και αυτό το χρονικό όριο. Δεν έχω αντίρρηση. Συμφωνείτε;
ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε, να προχωρήσουμε.
ΠΡΟΕΔΡΟΣ (Απόστολος Κακλαμάνης): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Είναι κορυφαία στιγμή για την Εθνική Αντιπροσωπεία η συζήτηση και ψήφιση του Προϋπολογισμού, γιατί μας δίδεται η ευκαιρία να ασχοληθούμε μετά του οίκου μας και οφείλουμε να επισημάνουμε τα θετικά, να κάνουμε προτάσεις, να μιλήσουμε ανοιχτά και καθαρά, χωρίς το φόβο του λαϊκισμού που συχνά βάζει στο στόχαστρο την Εθνική Αντιπροσωπεία, παραγνωρίζοντας ότι είναι ο κορυφαίος θεσμός της δημοκρατίας. Απάντηση εξάλλου στις λαϊκιστικές αντικοινοβουλευτικές εξάρσεις είναι ο ίδιος ο Προϋπολογισμός και ο Απολογισμός της Βουλής που είναι κατανοητός, ρεαλιστικός, παραγωγικός με αποτελέσματα και έργο και πάντοτε με υπόλοιπο που επιστρέφεται στο λαϊκό κορβανά. Και αυτό βέβαια οφείλεται κατά κύριο λόγο στο σπουδαίο έργο που επιτελείται όλα αυτά τα χρόνια από τον Πρόεδρο της Βουλής τον κ. Κακλαμάνη, αλλά και τους εργαζόμενους της Βουλής που στηρίζουν αποτελεσματικά το έργο του Κοινοβουλίου και των Βουλευτών.
Ο Βουλευτής στη χώρα μας σήμερα δεν βρίσκεται στη θέση που του αρμόζει ως εκπροσώπου του Έθνους, μια υποβόσκουσα στην κοινωνία μας νοοτροπία τον υπονομεύει. Η νοοτροπία αυτή καλλιεργείται έμμεσα και από ορισμένα μέσα ενημέρωσης, αλλά και από διάφορους παράγοντες στους οποίους έχει περιέλθει τα τελευταία χρόνια μεγάλο μέρος της εξουσίας, ιδιαίτερα της τοπικής εξουσίας με την αποκέντρωση κλπ.
Είναι επομένως χρέος δικό μας αλλά και της πολιτείας να συμβάλουμε και να εργαστούμε προς την κατεύθυνση αυτή, ώστε στις νέες συνθήκες που διαμορφώνονται καθημερινά στην κοινωνία να αναδειχτεί ο ρόλος του Βουλευτή, ως αντιπροσώπου του Έθνους και να μπορέσει να ανταποκριθεί στην εθνική του αποστολή. 
Οφείλουμε με θάρρος να επισημάνουμε ότι οι συνθήκες εργασίας του Έλληνα Βουλευτή απέχουν πολύ από το να είναι ιδανικές. Ο Έλληνας Βουλευτής στερείται πολλά από εκείνα που απαιτούνται στις σημερινές συνθήκες για να ανταποκριθεί στο έργο του. Είναι γεγονός ότι είναι από τους πιο φτωχούς Βουλευτές της Ευρώπης. Είναι γεγονός ότι τα μέσα που έχει στη διάθεσή του για να μετακινείται, για να ταξιδεύει, για να επικοινωνεί, για να ζει ανθρώπινα δεν είναι επαρκή. Είναι φτωχός ο Έλληνας Βουλευτής και αυτό οφείλουμε να το λέμε. Είναι δεδομένο αγαπητοί συνάδελφοι, ότι ο Έλληνας Βουλευτής όταν απέρχεται από το λειτούργημα αυτό, όταν αποχωρεί από το λειτούργημα αυτό είναι φτωχότερος. Και οι περισσότεροι από τους 300 δεν προερχόμαστε από τζάκια ή από πλούσιες οικογένειες. Επομένως με δυσκολία αντιμετωπίζουμε και αντιμετωπίσαμε τις δαπάνες -συχνά δυσβάστακτες- που απαιτεί το λειτούργημά μας, αν θέλουμε να ανταποκριθούμε σ' αυτό. Αν δεν μπορούμε να δώσουμε λύσεις σ' αυτά τα προβλήματα που είναι ομολογουμένως πολλές φορές δύσκολο εξαιτίας και των συνθηκών που υπάρχουν στην κοινωνία, οφείλουμε τουλάχιστον αγαπητοί συνάδελφοι, να τα επισημαίνουμε αυτά τα προβλήματα και να υπερασπιζόμαστε το θεσμό που εκπροσωπούμε χωρίς φόβο, αλλά με πάθος.
Κύριε Πρόεδρε, το πολύπλευρο έργο που επιτελείται τα τελευταία χρόνια από το Ελληνικό Κοινοβούλιο είναι πολυσχιδές, ενδιαφέρον και σημαντικό. Έχουμε πλέον ένα Κοινοβούλιο ανοιχτό στην κοινωνία, κοντά στο λαό, κοντά στη νεολαία, κοντά στην ελληνική ομογένεια περισσότερο από κάθε άλλη φορά. Έχουμε ένα Κοινοβούλιο που επιτελεί σπουδαίο πνευματικό και πολιτιστικό έργο. Έχουμε ένα κοινοβούλιο που παρακολουθεί τη σύγχρονη τεχνολογία και πρωτοπορεί θα έλεγα στον τομέα αυτό. Η Βουλή των Ελλήνων έχει αναπτύξει στενές, ουσιαστικές, καθημερινές θα έλεγα σχέσεις με την ελληνική νεολαία με τα σχολεία. Τα αποτελέσματα των εκπαιδευτικών προγραμμάτων της Βουλής είναι εντυπωσιακά. Δεν υπάρχει σχολείο στην ελληνική επικράτεια που να μην έχει επισκεφθεί τη Βουλή, περισσότερο από μία φορά θα έλεγα. Προγράμματα επισκέψεων σχολείων, προγράμματα φιλοξενίας σχολείων απομακρυσμένων περιοχών πολύ σημαντικά, η Βουλή των Εφήβων, οι συνεχείς εκθέσεις με αναφορά σε σημαντικά θέματα της ιστορίας και της πολιτικής, οι σπουδαίες εκδόσεις της Βουλής που κάθε φορά αποτελούν ιδιαίτερο πνευματικό γεγονός.
(EB)

Η Βιβλιοθήκη της Βουλής είναι ένας επίσης σημαντικότατος τομέας των δραστηριοτήτων του Κοινοβουλίου. Θέλω να αναφερθώ λίγο αναλυτικά στον τομέα αυτό. Η Βιβλιοθήκη της Βουλής ιδρύθηκε το 1844 με κύριο σκοπό να στηρίξει το κοινοβουλευτικό έργο. Στη συνέχεια βέβαια εξελίχθηκε σε Γενική Βιβλιοθήκη. Σήμερα εκατόν πενήντα χρόνια μετά έχει μία συλλογή σε βιβλία πάνω από ένα εκατομμύριο τόνους, πέραν των εφημερίδων, των περιοδικών, των μικροταινιών, των αρχειακών συλλογών κλπ. Στόχος της Βιβλιοθήκης είναι να δημιουργήσει μία αμιγώς κοινοβουλευτική βιβλιοθήκη που να μπορεί να ανταποκρίνεται, πέραν των δραστηριοτήτων εννοώ, και στη στήριξη των αναγκών του Κοινοβουλίου. Επιτελούνται την περίοδο αυτή πολύ σημαντικά έργα. Ανακαινίζεται το κτίριο που στεγάζει την Μπενάκειο Βιβλιοθήκη που είναι παράρτημα της Βουλής, διαρρυθμίζονται τα κτίρια και ανακαινίζονται επίσης της οδού Λένορμαν. Ανασυγκροτείται η συλλογή των πολυτίμων. Πρέπει να σημειώσω εδώ ότι στην αίθουσα πολυτίμων φυλάσσονται δέκα χιλιάδες περίπου τόμοι σπανίων βιβλίων, πολύ παλαιών, εξακόσια χειρόγραφα, παλιές εφημερίδες κλπ. Ολοκληρώνεται το μεγάλο έργο της έκδοσης των αρχείων της Παλιγγενεσίας με την έκδοση που έγινε του 19ου και του 20ου τόμου. Επίσης περιλαμβάνεται ένα πολύ σπουδαίο φωτογραφικό αρχείο κλπ.
Θέλω επίσης να τονίσω ότι τα τελευταία χρόνια η Βουλή συμμετέχει ενεργά σε διεθνείς και στο εξωτερικό και στη χώρα μας δημοπρασίες έργων τέχνης και πολυτίμων εντύπων και έχει καταφέρει να εμπλουτίσει με πολύ σημαντικά έργα μεγάλων Ελλήνων ζωγράφων τον τομέα αυτό που σε κάποια στιγμή θα εκτεθούν.
Το τηλεοπτικό κανάλι της Βουλής. 'Εργο και αυτό του σημερινού Προέδρου. Είναι ένα σημαντικό βήμα στην προσπάθεια εκσυγχρονισμού της Βουλής. Και πρέπει να σημειώσουμε ότι πολύς κόσμος το παρακολουθεί και ενημερώνεται για τις εργασίες του Κοινοβουλίου. Πιστεύω ότι αυτό το κανάλι πέραν από την μετάδοση των εργασιών της Ολομέλειας μπορεί να αναπτύξει και άλλες δραστηριότητες, να προβάλει το κοινοβουλευτικό έργο και τις δραστηριότητες της Βουλής, να μεταδίδει ειδήσεις κοινοβουλευτικού περιεχομένου, να προβάλει το έργο των κοινοβουλευτικών ομάδων, των κομμάτων και των διαρκών κοινοβουλευτικών επιτροπών. Να επαναλαμβάνει τη μετάδοση των συνεδριάσεων.
Η έμφαση που δίνει ο Πρόεδρος της Βουλής στον τομέα των διπλωματικών σχέσεων και των διεθνών σχέσεων έχει επίσης πολύ μεγάλη σημασία και πολύ σημαντικά αποτελέσματα για τη χώρα μας, για τον κοινοβουλευτισμό και για τους ίδιους τους Βουλευτές. Η ειδική μόνιμη Επιτροπή Αποδήμου Ελληνισμού είναι μια επιτροπή με σπουδαιότατο έργο, στον εθνικής σημασίας τομέα της ελληνικής ομογένειας. 
'Ολα αυτά κύριε Πρόεδρε σε συνδυασμό και με την αναμενόμενη τροποποίηση του Κανονισμού συμβάλουν και θα συμβάλουν παραπέρα στην αναβάθμιση του θεσμού του Βουλευτή, στην προσαρμογή του στις σημερινές συνθήκες, στην ενίσχυση του κοινοβουλευτισμού που παραμένει ο ισχυρότερος και σημαντικότερος θεσμός της κοινοβουλευτικής δημοκρατίας.
Αισιοδοξούμε ότι με τον προϋπολογισμό της Βουλής που σήμερα συζητούμε και ψηφίζουμε θα λυθούν και άλλα προβλήματα και θα βελτιωθεί η θέση του 'Ελληνα Βουλευτή ακόμη περισσότερο στην ελληνική κοινωνία. Ευχαριστώ.
(Χειροκροτήματα από την πτέρυγα από του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κύριε Πρόεδρε, κυρίες και κύριοι συνάδελφοι, αφαιρώ τα αυτονόητα, χρηστός προϋπολογισμός, καλός Πρόεδρος, καλοί εργαζόμενοι και καλή φρουρά. Και μπαίνω επί της ουσίας λέγοντας ότι το ζήτημα της ανάλυσης σε σχέση με την αναβάθμιση του Ελληνικού Κοινοβουλίου και του ρόλου των Ελλήνων Βουλευτών δεν έχουν σχέση ούτε με διοικητικές πράξεις, ούτε με διοικητικές απόψεις αλλά έχουν σχέση με πολιτική λειτουργία. 'Ενα στοιχείο για να υπάρχει αναβάθμιση του Ελληνικού Κοινοβουλίου, σημαίνει επίπεδο πολιτικών συζητήσεων, αναβάθμιση πολιτικού ρόλου, πολιτικού λόγου, αντιπαράθεση μεταξύ των κομμάτων σε επιχειρήματα και πιστεύω ότι αν διατηρήσουμε ένα επίπεδο πολιτικής επικοινωνίας θα αναβαθμίσουμε το Ελληνικό Κοινοβούλιο και σ' αυτούς που το επικρίνουν, αλλά και στο σύνολο του ελληνικού λαού.
Σε σχέση με το κοινοβουλευτικό έργο εάν θέλουμε πραγματικά να γίνεται εδώ κοινοβουλευτικό έργο, σημαίνει ότι πρέπει να αναβαθμίσουμε τη συζήτηση επί των άρθρων των νομοσχεδίων.
Διότι η αναβάθμιση επί των άρθρων θα σημαίνει ότι ελαχιστοποιούμε τις πολιτικές κορώνες και κουβεντιάζουμε επί της ουσίας θέματα και άρθρα τα οποία αύριο θα πάνε να υλοποιηθούν σε σχέση με τον ελληνικό λαό στο επίπεδο των αποφάσεων.
(GH)
Αυτά είναι δύο στοιχεία σοβαρά στα οποία πιστεύω ότι έχουμε τη δυνατότητα να δώσουμε απαντήσεις και από αυτές τις απαντήσεις να κερδίσει το επίπεδο της πολιτικής ζωής του τόπου. 
Θα ήθελα να επισημάνω το εξής. Υπάρχουν πάρα πολλές επικρίσεις από ιδιωτικούς τηλεοπτικούς σταθμούς σε σχέση με τη λειτουργία του Ελληνικού Κοινοβουλίου. Εγώ θα πρότεινα να απευθυνθούμε με επιστολή μας και να ζητήσετε κύριε Πρόεδρε όπως και τα ιδιωτικά κανάλια αφιερώσουν ορισμένα λεπτά ή και κάποιες ώρες από συνεδριάσεις του Κοινοβουλίου πάνω σε ζητήματα επιπέδου ή τι ακριβώς συζητείται εδώ ή στο τι αποφάσεις παίρνονται όπως κάνουν και κρατικά κανάλια πράγμα το οποίο θα δημιουργήσει μια διαφορετική εικόνα από αυτή που δημιουργεί το λεπτό ή το δευτερόλεπτο μιας στιγμιαίας αντίδρασης ενός Βουλευτή στο Ελληνικό Κοινοβούλιο μια εικόνα ίσον χίλιες λέξεις εμφανίζοντας μια τελείως διαφορετική στρεβλή εικόνα προς αυτόν ο οποίος παρακολουθεί πλέον μόνο μέσα από αυτή την εικόνα τις συνεδριάσεις του Ελληνικού Κοινοβουλίου.
Σε σχέση με τη δική μας στήριξη πιστεύω ότι είναι ανάγκη να έχουμε ένα επιστημονικό προσωπικό που θα μας καλύψει αδυναμίες συζητήσεων σε νομοσχέδια για τα οποία είναι αδύνατον να γνωρίζουμε όλα τα πράγματα και αυτή η δυνατότητα θα συνδυαστεί με την κατ' άρθρον συζήτηση την οποία θα κάνουμε εδώ.
Αν αυτά τα στοιχεία υπάρξουν τότε πιστεύω και με ορισμένες άλλες υποδομές οι οποίες επιβάλλεται να υπάρξουν θα βοηθήσουν και τον δικό μας ρόλο αλλά θα βελτιώσουν και τις συνθήκες οι οποίες έχουν όντως αρκετά βελτιωθεί όλα αυτά τα χρόνια που το Κοινοβούλιο διαδραματίζει ένα σημαντικό ρόλο στην ελληνική δημοκρατία.
Επίσης θέλω να τονίσω ένα ακόμη σημαντικό γεγονός και αυτό είναι επίτευγμα όλων των προέδρων και φυσικά της δικής σας κύριε Πρόεδρε το γεγονός ότι το Ελληνικό Κοινοβούλιο πλέον έχει μπει στα σχολεία ότι το Ελληνικό Κοινοβούλιο μπαίνει στην κοινωνία. Αυτό το οποίο έχει γίνει μέχρι σήμερα οφείλουμε να το διευρύνουμε. Και εμείς νέοι κοινοβουλευτικοί θα πρέπει να δώσουμε ότι καλύτερο μπορούμε ώστε το Ελληνικό Κοινοβούλιο να είναι στο επίπεδο αυτών που μας έστειλαν να βρισκόμαστε σε αυτή την Αίθουσα.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε προσυπογράφω κι εγώ αυτά που λέχθηκαν από τους προλαλήσαντες σε ότι αφορά την εργατικότητα του Προέδρου της Βουλής, τις πρωτοβουλίες του. Και σε ό,τι έχει να κάνει με τις υποδομές πρέπει να ομολογήσουμε ότι το αντιαισθητικό φαινόμενο το προαύλιο της Βουλής, του ναού της δημοκρατίας να θυμίζει υπαίθριο γκαράζ έχει μετατραπεί και έχει αποκτήσει αυτός ο χώρος μια ιδιαίτερη αισθητική, μια αισθητική η οποία του αρμόζει. Και αυτό οφείλεται στις πρωτοβουλίες και προσπάθειες του κυρίου Προέδρου βεβαίως και των Αντιπροέδρων και των εργαζομένων στο Κοινοβούλιο.
Πολλά μπορεί να πει κανείς και για το αξιόπιστο και για τη διαφάνεια του προϋπολογισμού. 'Εχουν ειπωθεί πολλά.
Εγώ θα ήθελα σε ό,τι αφορά τις εκδόσεις οι οποίες πραγματικά είναι μια παράμετρος πολύ σημαντική και από πλευράς πνευματικού επιπέδου και πολιτιστικού να προτείνω κύριε Πρόεδρε και να υποβάλω μάλλον ένα αίτημα γενικότερο που αντιμετωπίζουν όσοι άνθρωποι ασχολούνται με την έρευνα και επισκέπτονται τις διάφορες βιβλιοθήκες της χώρας.
ΒΜ
Θα μπορούσε η Βουλή μέσα από τη σύγχρονη τεχνολογία να καταγράψει τα βιβλία που υπάρχουν στις διάφορες δημόσιες βιβλιοθήκες, ώστε ένας πολίτης μέσα από τον υπολογιστή να μπορεί να προσπελαύνει ένα τέτοιο κέντρο και να λαμβάνει την πληροφορία σε ποια βιβλιοθήκη θα μπορούσε να απευθυνθεί και να βρει το βιβλίο που τον ενδιαφέρει για την εργασία του. Θα ήταν μία πολύ σημαντική, πιστεύω, γενικότερη συνεισφορά στον τόπο και σε ό,τι αφορά στο βιβλίο και στην πνευματική ανάπτυξη αυτού του τόπου.
Κύριε Πρόεδρε, το μεγάλο πρόβλημα που πρέπει κάποτε να αποφλοιώσουμε χωρίς φοβία είναι ο ρόλος του Βουλευτή. Και νομίζω ότι θα πρέπει κανείς να ομολογήσει, εάν θέλει να είναι ειλικρινής και ευθυτενής, ότι όλες οι κυβερνήσεις γενικά, αλλά και τα κόμματα, έδειξαν -πιστεύω- μία αδιαφορία για το ρόλο και τη θέση του Βουλευτή. 
Αν και ο Βουλευτής μέσα από την εργασία του όλα αυτά τα χρόνια, τα είκοσι πέντε περίπου χρόνια της μεταπολίτευσης, μέσα από τη λειτουργία του θεσμού της Βουλής, του ναού της δημοκρατίας, συνεισέφερε σε μία σταθερότητα του πολιτικού βίου και ήταν ο φορέας που απορροφούσε τους περισσότερους κραδασμούς μέσα στην κοινωνία, δυστυχώς παρακολουθώντας κανείς τις εξελίξεις βλέπει να υποβαθμίζεται συνεχώς και οικονομικά. Γιατί να μην το πούμε, κύριε Πρόεδρε; Γιατί πρέπει να φοβόμαστε και να υποκύπτουμε στις λογικές του λαϊκισμού, αν τολμήσουμε να πούμε ότι τα οικονομικά του Βουλευτή δεν είναι εκείνα που πρέπει να είναι; Και δεν νομίζω ότι ζητάει κανείς εδώ να έχει εισοδήματα υπέρτερα απ' αυτά που πρέπει να έχει, αλλά ζητάμε να μπορεί να ασκεί ανεξάρτητα την εργασία του. Και σε τελική ανάλυση, όπως πολλές φορές τονίζεται, κάποιοι θέλουν να έχουν υιοθετημένο το Κοινοβούλιο και τους Βουλευτές.
Απέναντι λοιπόν σ' αυτές τις επιλογές όπου υπάρχουν και υπηρετούνται συγκεκριμένα συμφέροντα θα πρέπει να δοθεί η δυνατότητα στο Βουλευτή να μπορεί αξιοπρεπώς να εργάζεται, να μπορεί να προσφέρει τις υπηρεσίες του χωρίς να είναι αναγκασμένος να υποκύπτει πολλές φορές, γιατί και αυτό μπορεί να συμβαίνει -δεν είμαστε σε κοινωνία αγγέλων- σε τέτοιες λογικές. Πρέπει λοιπόν να υποστηριχθεί και σε ό,τι αφορά στη στελέχωση των γραφείων και σε ό,τι αφορά στη στέγαση. 
Εγώ δεν θα κάνω σύγκριση, κύριε Πρόεδρε, με τα ευρωπαϊκά κοινοβούλια γιατί απέχουμε παρασάγγας εκατό, αλλά ας πάει κανείς να μελετήσει τις δυνατότητες που έχει ο Τούρκος Βουλευτής, δίπλα μας, εδώ, για να δούμε σε ποια κατάσταση βρίσκεται ο Έλληνας Βουλευτής και πώς θα μπορεί πραγματικά να προσφέρει τον εαυτό του για να αναβαθμιστεί και ο πολιτικός λόγος και η πολιτική εργασία μέσα στο Κοινοβούλιο. 
Πιστεύω λοιπόν ότι εσείς, που έχετε αναπτύξει τα τελευταία χρόνια αυτές τις πρωτοβουλίες, θα πρέπει να αναδείξετε και αυτήν την πτυχή του Κοινοβουλίου που αφορά στην ποιότητα της πολιτικής μας ζωής, ώστε πραγματικά ο Βουλευτής απερίσπαστος να μπορεί να εργάζεται. Και μάλιστα με βάση τα νέα δεδομένα που θεσπίστηκαν στο νέο Σύνταγμα να προωθηθούν και οι διατάξεις που αφορούν σε ζητήματα που έχουν να κάνουν με το ρόλο του Βουλευτή. Και βεβαίως, κυρίες και κύριοι συνάδελφοι, το Σύνταγμα παρέχει όλη την ευχέρεια στο Κοινοβούλιο να πάρει τέτοιου είδους πρωτοβουλίες και πιστεύω ότι διακομματικά μπορούμε να πάρουμε τέτοιες πρωτοβουλίες και να μην τις περιμένουμε σε τελική ανάλυση από αλλού. 
Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Γιακουμάτος έχει το λόγο. 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, θα μου επιτρέψετε με την ευκαιρία σήμερα της συζήτησης του Απολογισμού και του Προϋπολογισμού Δαπανών της Βουλής να σας εκφράσω ένα μεγάλο "ευχαριστώ" από την καρδιά μου για τον αγώνα που κάνετε και για την εξάλειψη ή τον περιορισμό του καπνίσματος στη Βουλή, όπου ως γιατρός πραγματικά συμφωνώ απόλυτα ότι το κάπνισμα βλάπτει πάρα πολύ σοβαρά την υγεία. 
(TR)

Όμως κύριε Πρόεδρε, έχετε και εσείς μια ευθύνη γιατί εγώ προσωπικά για να μην πω για τους άλλους συναδέλφους καπνίζω αρειμανίως. Καπνίζω αρειμανίως κύριε Πρόεδρε, έχω ανάγκη και έχω καταφύγει σε αυτή την έξη, σ' αυτή την κακιά έξη που βλάπτει σοβαρά. Σήμερα το πρωί κύριε Πρόεδρε άνοιξα το κανάλι και είδα ένα σταθμό έγκριτο, μεγάλο, με άδεια του κράτους όπου είχε ένα μικρόφωνο και γύριζε τις φτωχογειτονιές της Αθήνας και έλεγε σε χαμηλοσυνταξιούχους των ενενήντα χιλιάδων "τι λέτε κύριε, για την αύξηση των Βουλευτών που παίρνουν ενάμισι εκατομμύριο;". Και άρχισαν τα επακόλουθα κύριε Πρόεδρε και ντράπηκα. Κάπου στεναχωρήθηκα και ξανάναψα τσιγάρο πάλι. Και γιατί το λέω αυτό κύριε Πρόεδρε; Το λέω γιατί είναι αδιανόητο να συζητάμε εδώ πέρα και να λέμε για μισθό -εγώ επαναστατώ- ενάμισι εκατομμύριο και ένα εκατομμύριο εξακόσιες χιλιάδες. Ποιος είναι ο μισθός κύριε Πρόεδρε; Οφείλετε να ξεκαθαρίσετε στα Μέσα Μαζικής Ενημέρωσης ότι δεν ζει η οικογένεια του Βουλευτή Γεράσιμου Γιακουμάτου από τη βουλευτική αποζημίωση.
Οφείλετε κύριε Πρόεδρε όπως και όλοι οι συνάδελφοι να ξεκαθαρίσετε κάτι. Εγώ κύριε Πρόεδρε προκαλώ όλους και εσάς. Πληρώνω ενοίκιο και στο σπίτι και στο γραφείο, πληρώνω φροντιστήρια και δεν μου μένουν για το σπίτι μου από τη βουλευτική αποζημίωση πάνω από τριακόσιες πενήντα χιλιάδες δραχμές το μήνα. Απευθύνομαι σε όλη την κοινωνία, σε όλους και σε δικαστικούς να το ελέγξουν.
Ερωτώ κύριε Πρόεδρε: Αυτός είναι μισθός; Ένας γιατρός που χρόνια έχει καταξιωθεί στην κοινωνία επαγγελματικά να έρχεται σήμερα και να απολογείται; Δεν ήρθα απολογούμενος κύριε Πρόεδρε. Ήρθα σήμερα για να διεκδικήσω εδώ μέσα αυτό που ο κάθε πολίτης θέλει. Αυτή η κοινωνία και αυτοί οι πολίτες που θέλουν να εκφραστούν μέσω εμού, με εξήντα χιλιάδες σταυρούς προτίμησης, θέλουν ένα Βουλευτή να ζει αξιοπρεπώς. Το χρήμα και ο πλουτισμός έξω από μένα και έξω από μας, αλλά όχι επαίτης, όχι κακομοίρης, όχι εκείνος ο Βουλευτής ο οποίος θα αναγκαστεί εκ των πραγμάτων -να μην είμαστε δήθεν και υποκριτές- να είναι στο γκισέ και στο ταμείο της πολυεθνικής ή του μεγάλου εργολάβου για να πληρωθεί κύριε Πρόεδρε, για να βγάλει ποιες; Τις απαραίτητες υποχρεώσεις του. Και ποιες είναι αυτές κύριε Πρόεδρε;
Είναι δυνατόν με δύο παιδιά να μπορείς σήμερα εδώ μέσα να ζήσεις; Είναι δυνατόν κύριε Πρόεδρε να μιλάμε για αυξήσεις και η αύξηση της Βουλής να είναι κύριε Πρόεδρε κάτω από την αύξηση των δημοσίων υπαλλήλων; Το 3,5% δεν λέει τίποτα. Αυτό όμως που λέει κύριε Πρόεδρε είναι ότι θέλει ένας Βουλευτής ένα γραφείο, ότι θέλει ένας Βουλευτής να πάει, να γυρίσει με το αυτοκίνητό του. Σήμερα το δικό μου το αυτοκίνητο το έσπασα που έπεσα μέσα στη λακκούβα με τα νερά. Όλα τα άλλα κύριε Πρόεδρε τα ξέρετε καλύτερα από όλους. 
Οφείλω λοιπόν με αυτή την αγανάκτηση να στείλω ένα μήνυμα σε αυτούς τους δημοσιογράφους των δέκα και δεκαπέντε εκατομμυρίων το μήνα, όταν τουλάχιστον μιλάνε για Βουλευτές να ντρέπονται και να κοιτάζονται στον καθρέφτη. Κάναμε τα Μέσα Μαζικής Ενημέρωσης να υπηρετήσουν το λαό και το Κοινοβούλιο και γίναμε υπηρέτες τους. 
Εγώ λοιπόν ούτε δέκα εκατομμύρια παίρνω ούτε δεκαπέντε, ούτε μαύρα ούτε άσπρα. Εγώ κύριε Πρόεδρε δουλεύω κάθε πρωί για να βγάλω το ημερομίσθιο, το μεροκάματο του γιατρού για να μπορέσω να ταϊσω τη Βαγγελίτσα και τη Ζωή, τις κόρες μου. 
Με αυτή την παρέμβαση κύριε Πρόεδρε θα ήθελα να σας πω, ναι, να κάνετε σ'εμάς εσείς καλό. Αλλά να μην "φουμάρουμε" τον ελληνικό λαό για το τσιγάρο κλπ., καπνίζει ο Γιακουμάτος ή ο άλλος. Θα καπνίζω όχι γιατί το θέλω όχι γιατί κάνει καλό στην υγεία, αλλά δυστυχώς οι ανάγκες και οι απαιτήσεις της ζωής είναι πάνω από ένα όνειρο που είχα. Μπήκα στη Βουλή με όνειρα και οράματα. 'Ηθελα Ιθάκη, δεν ήθελα να παίρνω δανεικά να ζουν τα παιδιά μου.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Ηλίας Βλαχόπουλος έχει το λόγο. 
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, θα έλεγα ότι και αυτός ο προϋπολογισμός είναι ένας προϋπολογισμός αξιόπιστος, νοικοκυρεμένος, που τον χαρακτηρίζει η διαφάνεια και είναι και αποτελεσματικός. Και δεν μπορούσε να είναι διαφορετικά γιατί η παρουσία η δική σας αυτά τα χρόνια που εμείς γνωρίζουμε είναι η εγγύηση που διασφαλίζει ένα τέτοιο προϋπολογισμό. Και αυτό φαίνεται από τα αποτελέσματα.
(TA)

Μόνο ένας τέτοιος προϋπολογισμός μπορούσε να δώσει αποτελέσματα και για τους χώρους στάθμευσης και για την αισθητική αναβάθμιση του εσωτερικού και εξωτερικού χώρου του Κοινοβουλίου και για τις διάφορες δράσεις που έχουν αναληφθεί από το ελληνικό Κοινοβούλιο, όπως είναι οι πολλές και αξιόλογες εκδώσεις, οι εκθέσεις, οι επισκέψεις των σχολείων, η Βουλή των Εφήβων, η δημιουργία νέων θεσμών, όπως είναι οι επιτροπές του απόδημου ελληνισμού και άλλες, που αναβαθμίζουν το κύρος και τη λειτουργία του Κοινοβουλίου. 
Κύριε Πρόεδρε, κύριοι συνάδελφοι, η καρδιά του κοινοβουλευτικού μας πολιτεύματος χτυπάει εδώ μέσα και θα πρέπει να την κρατήσουμε ζωντανή, σαν μια καρδιά που αφουγκράζεται, ακούει, πονάει, νοιώθει τον ελληνικό λαό. 
Όμως η ενδυνάμωση της τέταρτης εξουσίας την τελευταία δεκαετία, μέσα και από την ενίσχυση του ηλεκτρονικού Τύπου, αποδυναμώνει πολλές φορές και την ουσία της λειτουργίας του ελληνικού Κοινοβουλίου. Γι' αυτό, στόχος όλων μας θα πρέπει να είναι η ενίσχυση, η αναβάθμιση της λειτουργίας και του κύρους του Ελληνικού Κοινοβουλίου. 
Θα έλεγα ότι οι παράγοντες που συμμετέχουν και συμβάλλουν στην αναβάθμιση αυτή είναι, πρώτα και κύρια, ο ίδιος ο Βουλευτής. Είναι αυτό το ατομικό συνταγματικό όργανο του Κοινοβουλίου μας, που είναι η καρδιά της λειτουργίας του. Διότι ο Βουλευτής μεταφέρει τον προβληματισμό, την άποψη, τη γνώμη, τον πόνο, το πρόβλημα μέσα στο Κοινοβούλιο. 
Χθες το βράδυ αργά, κύριε Πρόεδρε, ήμουν με μια ομάδα κτηνοτρόφων. Σήμερα βρίσκομαι εδώ. Προχθές ήμουν με κάποια ομάδα καπνοπαραγωγών. Επομένως, πρέπει να ξέρετε ότι οι Βουλευτές, όταν φεύγουν από δω έρχονται σε επαφή με την ελληνική κοινωνία και είναι αυτοί οι οποίοι κρατούν το ελληνικό Κοινοβούλιο και το κοινοβουλευτικό μας πολίτευμα. Γι' αυτό θα πρέπει να δούμε πώς μπορούμε να στηρίξουμε τη λειτουργία του Βουλευτή και εν συντομία θα πω κάποια πράγματα στη συνέχεια. 
Ο δεύτερος παράγοντας που συμμετέχει και συμβάλει στη λειτουργία και την αναβάθμιση του Κοινοβουλίου είναι ο Κανονισμός της Βουλής που θα έχουμε την ευκαιρία να τον επεξεργαστούμε να τον βελτιώσουμε και να τον ψηφίσουμε έτσι ώστε να δίνει τη δυνατότητα της έκφρασης, τη δυνατότητα να νομοθετούμε σωστά, τη δυνατότητα να ελέγχουμε την κυβέρνηση και την εκτελεστική εξουσία.
'Ενας τρίτος παράγοντας που είναι και το εργαλείο για να υλοποιηθούν πολλά από τα προηγούμενα, είναι ο Προϋπολογισμός της Βουλής που σήμερα συζητάμε και είναι αυτός που διασφαλίζει όπως είπα και στην αρχή την αποτελεσματικότητα όλων των δράσεων και πρωτοβουλιών που παίρνει ο Πρόεδρος της Βουλής αλλά και η ίδια η Βουλή και φυσικά οι υποδομές που καλύπτονται μέσα από τον προϋπολογισμό, η επιστημονική στήριξη, οι υπηρεσίες της Βουλής, οι υπάλληλοι της Βουλής και φυσικά οι αποζημιώσεις των Βουλευτών. 
Ενας άλλος παράγοντας είναι οι σχέσεις της εκτελεστικής εξουσίας με τη νομοθετική, για το πόσο δηλαδή το κοινοβούλιο είναι αυτό που θέλουμε. Πρέπει να δούμε ποια είναι η σχέση της εκτελεστικής εξουσίας με τη νομοθετική εξουσία, με το Κοινοβούλιο και ταυτόχρονα πρέπει να δούμε ποια είναι η σχέση κόμματος, Βουλευτή και Κοινοβουλίου. Αυτό φυσικά αφορά όλα τα κόμματα και όχι μόνο το κόμμα της Κυβέρνησης. 
'Ενας άλλος παράγοντας που πιστεύω ότι μπορεί να συμβάλει στην αναβάθμιση του κύρους του Κοινοβουλίου είναι κάτι που είπα πριν από μερικά χρόνια κύριε Πρόεδρε και σας είχα κάνει μια πρόταση. Πέρα από το κανάλι που λειτουργεί που είναι πάρα πολύ θετικό -απευθύνομαι προς τους κοινοβουλευτικούς συντάκτες αλλά και τους ιδιοκτήτες των εφημερίδων- θα πρέπει η δουλειά που γίνεται εδώ μέσα και είναι πάρα πολύ σημαντική και ιδιαίτερα στις επιτροπές να προβάλλεται. 'Ολοι βλέπουμε καθημερινά πώς οι Βουλευτές μεταφέρουν τον προβληματισμό, πόσο αλλάζουν τα σχέδια νόμου μέχρι να ψηφιστούν. Θα πρέπει να έχουμε ένα δίστηλο στις εφημερίδες κύριε Πρόεδρε -το είχα προτείνει πριν από τρία ή τέσσερα χρόνια και συζητούσαμε για το κόστος αν θυμάστε- και νομίζω ότι αυτό πρέπει να το απαιτήσουμε από τους ιδιοκτήτες των εφημερίδων διότι και εσείς και το Κοινοβούλιο παρέχετε διευκολύνσεις, ηλεκτρονικά μέσα, χώρους κλπ. Να υπάρχει λοιπόν ένα δίστηλο σε κάθε εφημερίδα που να αναφέρεται στο κοινοβουλευτικό έργο, στους νόμους που ψηφίζουμε και όχι στα κουτσομπολιά γύρω από τη λειτουργία του Κοινοβουλίου.
XF
Είχα πει και τότε, το λέω και τώρα ότι δεν είναι δυνατόν ένας εισηγητής ενός νομοσχεδίου που ασχολείται για να το προετοιμάσει -και για μερικά νομοσχέδια απαιτείται και ένας μήνας μελέτης- να μην αναφέρεται έστω και το όνομά του, αλλά και των Βουλευτών που παίρνουν το λόγο. Είναι πολύ; Και ποια θα είναι τα κίνητρα των Βουλευτών να έρχονται εδώ; Γιατί όπως βλέπετε δεν υπάρχουν και πολλά κίνητρα για την εξέλιξη των Βουλευτών στο κόμμα, στην κυβέρνηση κ.ο.κ. από την παρουσία τους εδώ μέσα. 
Κύριε Πρόεδρε, όσον αφορά την στήριξη των Βουλευτών, επιγραμματικά θα έλεγα ότι το θέμα των συνεργατών είναι πολύ σημαντικό. Δεν έχουμε χρόνο όλοι να μελετούμε τα πάντα, να ενημερωνόμαστε για τα πάντα κλπ. Χρειαζόμαστε συνεργάτες που να ανταποκρίνονται στις ανάγκες του λαού, στις ανάγκες της προετοιμασίας της δικής μας για νόμους. Σας είχα προτείνει να μας δώσετε τη δυνατότητα από τους τέσσερις συνεργάτες που έχουμε να μην περιοριζόμαστε μόνο σε έναν υπάλληλο μετακλητό. Δεν μπορούμε να επιλέξουμε και ιδιαίτερα πτυχιούχους στην ελληνική επαρχία. Δεν βρίσκουμε τους κατάλληλους ανθρώπους. Νομίζω ότι το κόστος για την πολιτεία -και όχι για τη Βουλή- θα είναι μικρότερο. Αφήστε μας να επιλέξουμε και αν βρούμε τέσσερις αποσπασμένους, να είναι τέσσερις οι αποσπασμένοι, αν βρούμε δύο, να είναι δύο οι αποσπασμένοι. Δεν μπορούμε να βρούμε τους κατάλληλους ανθρώπους.
Όσον αφορά το αυτοκίνητο, θα ήθελα και εγώ να συμπληρώσω τα εξής: Ένας Βουλευτής επαρχίας κάνει διακόσιες χιλιάδες χιλιόμετρα στα τέσσερα χρόνια και συνεπώς η αξίας ενός αυτοκινήτου πηγαίνει κάτω από το μισό. Αυτή τη μείωση της αξίας πρέπει να λάβετε υπόψη σας. Έχουμε το οικογενειακό μας αυτοκίνητο, το οποίο φυσικά το στερούμε από την οικογένειά μας και από τα παιδιά μας. 
Κύριε Πρόεδρε, η τεχνολογία προχώρησε και ξέρετε ότι μπήκε και το κινητό τηλέφωνο στη ζωή μας. Εμείς όμως εδώ δεν μπορέσαμε να το παρακολουθήσουμε. Ενώ η Βουλή έδινε δωρεάν διακόσιες χιλιάδες μονάδες σταθερής τηλεφωνίας, σήμερα, που όλοι ξέρουμε ότι τη δουλειά μας την κάνουμε με τα κινητά τηλέφωνα, δεν έχουμε κάποιες μονάδες για την κινητή τηλεφωνία. Μπορείτε να μεταφέρετε κάποιες μονάδες από τις διακόσιες χιλιάδες της σταθερής τηλεφωνίας στα κινητά τηλέφωνα.
Όσον αφορά το θέμα της στέγασης, που είναι σημαντικό, φαίνεται ότι τα γραφεία θα είναι έτοιμα και αυτό θα μας εξυπηρετήσει. 
Κύριε Πρόεδρε, όπως ξέρετε πέρασα πριν από ενάμισι χρόνο έξω από το Κοινοβούλιο για κάποιο χρόνο. Έζησα κι αυτή τη δύσκολη περίοδο. Είναι πολύ δύσκολο όταν χάνει κανείς γιατί την επόμενη ημέρα κόβονται τα τηλέφωνα, κόβονται τα πάντα και φυσικά υπάρχουν όλα τα χρέη από τις εκλογές κλπ. Θα πρότεινα -εγώ το πέρασα και εύχομαι να μην το περάσει κανένας- να δημιουργηθεί ένα ταμείο με κρατήσεις από την αποζημίωσή μας που όταν κάποιος φεύγει από το Κοινοβούλιο να μπορεί να παίρνει σαν ένα εφάπαξ αυτά τα χρήματα τα δικά του, τα τέσσερα εκατομμύρια, τα οκτώ εκατομμύρια, τα δέκα εκατομμύρια. Θα του είναι πάρα πολύ χρήσιμα να είσθε σίγουροι.
Ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, δεν θα αναφερθώ ιδιαίτερα στα οικονομικά μεγέθη του προϋπολογισμού. Όπως και οι προηγούμενοι προϋπολογισμοί, είναι και αυτός εναρμονισμένος με τη λιτότητα που γενικότερα χαρακτηρίζει τους εργαζόμενους στη χώρα μας. Είναι ένας νοικοκυρεμένος και ειλικρινής προϋπολογισμός και φυσικά όπως όλοι οι άλλοι συνάδελφοι θα τον ψηφίσω και εγώ. 
Επίσης δεν θα αναφερθώ και στις επιμέρους παρατηρήσεις, τις πολύ σωστές παρατηρήσεις, που έκαναν οι συνάδελφοι σχετικά με την αποστολή και το έργο του Βουλευτή. 
Θα ήθελα όμως ιδιαιτέρως σε σας να απευθυνθώ κύριε Πρόεδρε -παρ' ότι το κάνατε αυτό και είναι αυτονόητο έργο και υποχρέωσή σας- και να πω ότι θα πρέπει να δίδεται απάντηση άμεση σε πολλούς που δυστυχώς κρίνουν -και κρίνουν με όχι σωστά επιχειρήματα- το έργο του Βουλευτή και γενικότερα τον κοινοβουλευτισμό. Διότι πικραίνομαι ειλικρινά και απογοητεύομαι όταν ακούω κριτικές από μέσα ενημέρωσης που αναφέρονται σε προνόμια Βουλευτών. Θα πρέπει να βρεθεί επιτέλους μια απάντηση, ότι όχι μόνο δεν έχουν προνόμια οι Βουλευτές στην άσκηση του λειτουργήματός τους, αλλά αντιθέτως είναι εναρμονισμένοι με τη γενικότερη σφικτή οικονομική πολιτική που υπάρχει στη χώρα μας.
(TS)
Μάλιστα, εάν θέλουμε να είμαστε ειλικρινείς, είναι οι παρείες από πλευράς αποδοχών των βουλευτών των κοινοβουλίων της Ευρώπης.
Εγώ θα αναφερθώ, κύριε Πρόεδρε, κυρίως στη λειτουργία του Κοινοβουλίου, γιατί αυτό σχετίζεται με τη σωστή λειτουργία του κοινοβουλευτικού δημοκρατικούς μας πολιτεύματος και σχετίζεται κυρίως με το έργο και την παρουσία των βουλευτών μέσα στη Βουλή. Η Βουλή είναι το κέντρο της πολιτικής ζωής στη χώρα μας.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Πρέπει να είναι.
ΙΩΑΝΝΗΣ ΚΕΦΑΛΟΓΙΑΝΝΗΣ: Πρέπει να είναι! Εδώ παράγεται η πολιτική και εδώ πρέπει να είμαστε παρόντες, ακριβώς για να διαμορφώνουμε πολιτική. Συγχρόνως, όμως, να έχουμε και τη δυνατότητα αυτή την πολιτική να την δείχνουμε προς τα έξω, να μπορεί δηλαδή να προσεγγίζει τη Βουλή ο ελληνικός λαός. Εμείς είμαστε η έκφραση της λαϊκής κυριαρχίας. Είμαστε και η ψυχή και η σκέψη του ελληνικού λαού. Ο ελληνικός λαός μας έστειλε εδώ ακριβώς για να συζητήσουμε τα προβλήματά του, τις αγωνίες του, τις ελπίδες του και θα πρέπει να είμαστε συνεπείς σε αυτή τη συνταγματική επιταγή. 
Θυμάμαι, κύριε Πρόεδρε, γιατί έζησα βουλές όπου ήταν αδιανόητο να λειτουργεί κοινοβούλιο και να λείπει βουλευτής, εθιμικά είχαμε ο καθένας μία θέση στο Κοινοβούλιο και ξέραμε ποιος καθόταν δεξιά και αριστερά. Εάν έλειπε κάποιος από τη συνεδρίαση της Βουλής, υπήρχε αμέσως ανησυχία. "Τι έχει;" Επειδή ήμουν ο νεώτερος, πολλές φορές με έστελναν να τηλεφωνήσω και να ρωτήσω γιατί δεν ήρθε και γιατί λείπει σήμερα, ενώ συνεδριάζει η Βουλή ο άλφα Βουλευτής; 
Θα σας πω επίσης και κάτι άλλο ακόμη, κύριε Πρόεδρε. Δεν υπήρχε κλεψύδρα, δεν υπήρχε χρόνος για τις ομιλίες των βουλευτών. Ο κάθε βουλευτής είχε αυτογνωσία και είχε σεβασμό στον επόμενο βουλευτή. Ο καθένας έπαιρνε το λόγο και ήξερε πότε θα τελειώσει. Ήταν μία Βουλή που, σας διαβεβαιώ, νοσταλγώ σήμερα. Νοσταλγώ την εποχή εκείνη και τον τρόπο που λειτουργούσε το Κοινοβούλιο. 
Έχετε κάνει μία προσπάθεια μεγάλη, κύριε Πρόεδρε, για να αναβαθμίσουμε το ρόλο και την αποστολή του Κοινοβουλίου. Είναι μία πολύ μεγάλη προσπάθεια. Θυμάμαι ότι το 1983 μία Διακοινοβουλευτική Επιτροπή από όλα τα κόμματα με επικεφαλής τον αείμνηστο Πρόεδρο Αλευρά, είχαμε επισκεφθεί την ΕΣΗΕΑ. Μέσα στη συζήτηση ετέθη και το πρόβλημα πώς θα μπορούσε να αναβαθμιστεί ο ρόλος του Κοινοβουλίου. Υπήρξε τότε μία πρόταση από τη δική μου την πλευρά να λειτουργεί η Βουλή και στο χρόνο λειτουργίας της να έχει τη δυνατότητα ο ελληνικός λαός να την προσεγγίσει. Πέρασαν πολλά χρόνια από το 1983. Έγιναν βήματα και προσπάθειες εκ μέρους σας αξιόλογες. Δημιουργήσατε σταθμό τηλεοπτικό για τη μετάδοση των εργασιών της Βουλής. 
Κύριε Πρόεδρε, προχωρήστε σε αυτήν την υλοποίηση και θα με θυμηθείτε. Θα δείτε πόσο θα ζωντανέψει το Κοινοβούλιο. Θα δείτε πόσο προσεκτικοί θα είμαστε όλοι, παρόντες μέσα στο Κοινοβούλιο για να παίρνουμε το λόγο. Αδυνατώ να πιστέψω ότι σήμερα μπορεί να παρακολουθήσει τις εργασίες της Βουλής ο πολίτης που έχει τη δυνατότητα να έχει ένα συνδρομητικό κανάλι.

(XP)

Δηλαδή όσοι έχουν αποκωδικοποιητή από συνδρομητικό κανάλι, μπορούν να παρακολουθούν τις συνεδριάσεις της Βουλής. Θεωρώ ότι αυτό είναι ανεπίτρεπτο. Δεν είναι δυνατόν ο Έλληνας πολίτης να πληρώνει για να παρακολουθεί τον εκπρόσωπό του στη Βουλή. Σε τελευταία ανάλυση, κύριε Πρόεδρε, θα μας κρίνει όλους. Δεν κρινόμαστε ούτε από τα τηλεοπτικά παράθυρα, ούτε από τη δυνατότητα που έχουν ορισμένοι με θεμιτό ή αθέμιτο τρόπο να εμφανίζονται στα τηλεοπτικά μέσα τα οποία κυρίως προσδιορίζουν την εκλογή των Βουλευτών. 
Γνωρίζουμε πως όσοι έχουν πολλά μέσα και χρήματα για να διαφημιστούν, αυτοί εκλέγονται Βουλευτές. Αυτό μπορεί να περιοριστεί αυτομάτως από τη στιγμή που θα μπορεί ο ελληνικός λαός πατώντας το κουμπί να παρακολουθεί τις συνεδριάσεις μας, με τι ασχολούμεθα, τι θέματα συζητάμε. Είναι ένα πολύ σημαντικό θέμα αυτό. Δεν είναι ανάγκη να μεταδίδονται οι συνεδριάσεις της Βουλής μέσω δορυφορικού καναλιού. Να πάμε σε ένα συμβατικό κανάλι, κανάλι της Βουλής.
Είμαστε πρωτογενής εξουσία. Δεν πρέπει να μπούμε στο παζάρι των αδειών που θα δοθούν, για να πλουτίσουν και να μεταδώσουν διάφορα κανάλια. Η Βουλή πρέπει να έχει το κανάλι της. Πολλά Κοινοβούλια σε όλο τον κόσμο πρέπει να έχουν το κανάλι τους. Αντί να παρακολουθούμε εκπομπές με δράματα διαφόρων πολιτών που τους προσκαλούν έναντι στοιχειώδους αμοιβής ή αντί να παρακολουθούμε το "Βig Brother", ας δώσουμε τη δυνατότητα στον ελληνικό λαό...
ΒΑΣΙΛΗΣ ΚΕΔΙΚΟΓΛΟΥ: Δεν είναι και πολύ κακή πάντως η εκπομπή.
ΙΩΑΝΝΗΣ ΚΕΦΑΛΟΓΙΑΝΝΗΣ: ... με μια απλή κίνηση να μπορεί να παρακολουθήσει τις συνεδριάσεις της Βουλής. 
Κύριε Πρόεδρε, αναγνωρίζω σε σας τη μεγάλη προσπάθεια που έχετε κάνει. Γνωρίζω ότι είναι έτοιμος να εκπέμψει ο σταθμός που έχετε δημιουργήσει εδώ στο Κοινοβούλιο. Πιστεύω ότι έχετε την πλήρη εξουσιοδότηση όλων των Βουλευτών να δώσετε στον ελληνικό λαό τη δυνατότητα να παρακολουθεί το πώς λειτουργούμε και με ποια θέματα ασχολούμεθα στο Κοινοβούλιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Αθανάσιος Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, παρά τις προσπάθειες που θα καταβάλω, δεν θα ξεπεράσω τον συνάδελφο Μάκη Γιακουμάτο, ο οποίος έκανε μια κατάθεση ψυχής. Νομίζω ότι μας εκφράζει όλους. 
Πιστεύω, κύριε Πρόεδρε, ότι πολλές φορές, όταν εξοργίζεσθε αναιτίως, αυτός ο τρόπος έκφρασής σας δεν έχει πολιτική σκοπιμότητα. Θα ήθελα να πιστεύω και όχι να υποθέτω ότι είναι για το εύρυθμο της λειτουργίας του Κοινοβουλίου. Είναι όμως γεγονός ότι τον απολογισμό - προϋπολογισμό της Βουλής τον παραλάβαμε σήμερα το πρωί. Εγώ καταθέτω την προσωπική μου ανεπάρκεια, την εγκεφαλική. Δεν μπόρεσα να γίνω κοινωνός αυτού του προϋπολογισμού και των μεγεθών του. Πιστεύοντας όμως στην παράδοση εμείς, ως Νέα Δημοκρατία, λέμε "ναι". Φτάνει αυτό; Όχι. Θα μπορούσαμε να έχουμε κάποιες οικονομίες μέσα στον προϋπολογισμό, χωρίς να φτάσουμε στην ιστορική περίπτωση του Δεληγιάννη, ο οποίος σβήνοντας από τον προϋπολογισμό, έκοψε και το κονδύλι που έγραφε "πνεμόνι για τις γάτες". 
(ΖΕ)

Τότε οι γάτες ήταν οι φρουροί των τρωκτικών. Τι έγινε; Έφυγαν οι γάτες, αφού δεν ταϊζόντουσαν πια στη Βουλή, αύξήθηκαν τα τρωκτικά -τα γνωστά τα τετράποδα τρωκτικά μην παρεξηγηθούμε- και έφαγαν τα αρχεία του ελληνικού δημοσίου και δεν μπορούσαν να φορολογήσουν τους τότε 'Ελληνες φτωχούς πολίτες. Με αυτό θέλω να πω να μην φθάσουμε σε αυτούς τους αφορισμούς και σε αυτές πραγματικά τις οικονομίες. Και το λέω αυτό γιατί ακούστηκε από τους συναδέλφους ότι γινόμαστε η χλεύη των δημοσιογράφων κάνοντας σχόλιο για παπούτσι, για χαρτί ειδικής ανάγκης κλπ.
Βεβαίως είναι γεγονός ότι σήμερα συζητώντας τον Προϋπολογισμό, είναι σαν να θρηνολογούμε τη μοίρα μας αγαπητοί συνάδελφοι. Που βρισκόμαστε! Κάποιοι κάνούν σχόλιο λέγοντας ότι αυτή ήταν η επιλογή σας άρα μη διαμαρτύρεστε. Άλλοι λένε δεν πειράζει αυτή είναι η ζωή αν θέλετε βρείτε οικονομικά δεδομένα κάπου αλλού. Και το λέω αυτό διότι δεν ξέρω κύριε Πρόεδρε, τι γνώμη έχετε εσείς πως θα είναι ο Βουλευτής αύριο. Το αύριο δεν μπορώ χρονικά να το προσδιορίσω. Πιστεύω όμως ότι εμείς οι τελευταίοι των Μοϊκανών κοινοβουλευτικών θα αποτελούμε γραφικές εικόνες σε αυτούς που θα μας διαβάζουν αύριο, διότι με το φαινόμενο της παγκοσμιοποίησης και όλα αυτά τα γεγονότα που γίνονται δίπλα μας, ο πολιτικός ο Βουλευτής θα χάσει πια την ιδιότητά του αυτήν που συνταγματικά τουλάχιστον τον κατοχυρώνει και θα είναι ένα προϊόν κάποιων άλλων εξωκοινοβουλευτικών πολυεθνικών εταιρειών που θα διαμορφώνουν την πολιτική. 
'Ε, λοιπόν πρέπει να αντισταθούμε και πως θα αντισταθούμε; Θα αντισταθούμε αγαπητοί συνάδελφοι, με αυτή την εικόνα που παρουσιάζεται προς τα έξω ότι είμαστε επαίτες όχι μιας καλής διαβίωσης, αλλά τουλάχιστον μιας στοιχειώδους ζωής. Αυτό πρέπει να μας απασχολήσει και αυτό πρέπει να το δούμε. Νομοθετούμε για ειδικούς συνεργάτες, ειδικούς συμβούλους, προέδρους ΟΣΕ, ΔΕΚΟ , ΠΕΣΥάρχες τώρα του κυρίου Παπαδόπουλου αυτό το μεγάλο εφεύρημα το οποίο βρήκε τη διοικητική αποκέντρωση η οποία στοιχίζει είκοσι πέντε δισεκατομμύρια στον ελληνικό προϋπολογισμό και δίνοντας μισθούς των δύο εκατομμυρίων με αυτοκίνητα, με γραμματείς, φαρισαίους, υποδομές, τα πάντα και ανεξέλεγκτα. 
Και δεν του λέω κύριε Πρόεδρε, ότι θα πρέπει και εμείς να έχουμε την οικονομική προνομία επειδή τυγχάνει και νομοθετούμε γι' αυτούς, αλλά τουλάχιστον θα πρέπει να μεριμνήσετε να μην έχουμε αυτή την αθλιότητα διότι περί αθλιότητας πρόκειται. 
Να πάω και λιγάκι προ μηνών στην αναθεώρηση του Συντάγματος. Και οι δύο εισηγητές των μεγάλων κομμάτων υπήρξαν θιασώτες του ασυμβιβάστου. Βεβαίως το ασυμβίβαστο αγαπητοί συνάδελφοι, και έγινε σχόλιο και κάποιοι επλανήθησαν από υποσχέσεις ενδεχομένως ότι θα είχαν υπέρογκες αποζημιώσεις. Και τι άλλο συνέβη; Και βέβαια κάποιοι οι οποίοι έχουν δυνατότητες μιας επαγγελματικής στοιχειώδους εμφάνισης για να μπορέσουν να ζήσουν αυτά τα οποία τέλος πάντων το δημοκρατικό πολίτευμα τους αποστερεί θα έλεγα μπήκαν στο στόχαστρο. Πιστεύω ότι μέχρι το 2003 που ο νόμος θα ορίσει εξαιρέσεις θα πρέπει να το δείτε εφόσον στο Σύνταγμα πλέον δεν μπορεί να ξεπεραστεί. 
Έχετε συνδέσει το όνομά σας κύριε Πρόεδρε με ένα μεγάλο έργο τις υποδομές, γκαράζ, δεν λέω για τη Βουλή των Εφήβων, για τις εκθέσεις, για τα έντυπα κλπ. Αλλά συνδέστε και το όνομά σας με ένα μικρό ναϊδριο το οποίο θα υπάρξει εδώ μέσα και πιστεύω ότι η ναοδομία θα σας δώσει άδεια. 
Να πάμε στα γραφεία των Βουλευτών; Να πάμε στους συνεργάτες; Ακούστηκαν από τους συναδέλφους. Οι επαρχιώτες Βουλευτές οι οποίοι τυγχάνει να έχουν σπίτι στην Αθήνα δεν μπορούν να έχουν κάποιο νυχτερινό κατάλυμα στις επαρχίες τους. Εκεί μένουμε εκτεθειμένοι σας το έχω πει. 
Το αυτοκίνητο πρέπει να σας απασχολήσει. Όλοι οι δημόσιοι λειτουργοί κινούνται αναιτίως ακόμα δε και οι σύζυγοί τους πηγαίνουν στα σούπερ μάρκετ και ψωνίζουν.
(PD)

Άρα τι πρέπει να γίνει; Ό,τι και να γίνει και ξυπόλητους να μας δουν έξω θα μας λιθοβολήσουν, θα λιθοβολήσουν τους Βουλευτές διότι εκεί έχει φτάσει η ιστορία του τόπου. Έντεχνα καλλιεργείται από όλους ότι οι Βουλευτές είναι αυτοί, είναι η αθλιότητα που υπάρχει. Είναι αυτό το αντιεξουσιαστικό μένος το οποίο έχει ο έλληνας πολίτης και βλέποντας τον Βουλευτή βλέπει τον εξουσιαστή του όποιος και να είναι αυτός. 
Για το κανάλι μια νύχτα σας είχα πει κάτι. Εγώ είμαι ριζικότερος στη θέση του κοινοβουλευτικού καναλιού. Θα ήθελα να έχει πολιτικό διάλογο, να έρθουν ξένοι οι οποίοι θα κάνουν αναλύσεις σε πολιτικό επίπεδο. Ακούστηκαν τα συγκριτικά δεδομένα με κάποια άλλα κανάλια. Και να πω και το άλλο. Αγαπητοί συνάδελφοι εμείς εμπλουτίζουμε παράθυρα και πόρτες των καναλιών. Γιατί λοιπόν ο καθένας από εμάς να μην έχει την τιμή του και την αξία του. Και δεν πάμε να πλουτίσουμε. Αλλά αυτά τα χρήματα τα οποία θα πρέπει να καταβάλουν για την παρουσία του καθενός να τα δώσουμε σε προνοιακά ιδρύματα. Γιατί αυτή η συμπεριφορά, έλα και βγες σε ένα παράθυρο και ο εξευτελισμός που γίνεται με την αγωνία του να παρουσιαστείς και να έχεις μια αναγνωρισιμότητα εδώ ή στην επαρχία σου είναι κάτι το τρομερό. Αναγκάζεσαι πολλές φορές και ευτελίζεσαι με ανοησίες με βλακώδεις ερωτήσεις από ποιους; Από κάποιους που πραγματικά το διανοητικό τους πηλίκον πιθανόν να μην ξεπερνάει και του βατράχου ! 
(Χειροκροτήματα )
ΠΡΟΕΔΡΟΣ (Απόστολος Κακλαμάνης): Ο κ. Καλαντζής έχει το λόγο.
ΓΕΩΡΓΙΟΣ ΚΑΛΑΝΤΖΗΣ : Κύριε Πρόεδρε δεν θα το κάνω , αν και το ζητήσατε, και δεν θα πειθαρχήσω στην προτροπή σας να μην αναφερθώ στη προσφορά τη δική σας ή στην προσφορά των αντιπροέδρων και των συνεργατών σας όπως και των υπαλλήλων της Βουλής. Και δεν το κάνω τούτο γιατί θεωρώ ότι θα εκόμιζα εκ των προτέρων γλαύκα εις Αθήνας αν δεν ήταν ειλικρινής η αναγνώριση της προσφοράς σας και του έργου που επιτελείται από εσας, τους συνεργάτες σας και τους υπαλλήλους τόσο της Βουλής όσο και τους αστυνομικούς στη Βουλή. 
Όμως θα ήθελα να σταθώ στο εξής κύριε Πρόεδρε. Συνεχίζετε επάξια το έργο του αειμνήστου Αθανασίου Τσαλδάρη ο οποίος τόσο στην προσφορά του απέναντι στους Βουλευτές και στη συνεργασία με αυτούς όσο και στους υπαλλήλους της Βουλής άνοιξε δρόμους τους οποίους εσείς προχωράτε. Θα ήταν νομίζω αδικία αν δεν γινόταν αυτή η αναφορά και στην προσφορά του προηγουμένου από εσας Προέδρου της Βουλής του αειμνήστου Αθανασίου Τσαλδάρη.
Θα σταθώ κύριε Πρόεδρε στον ρόλο και στη θέση ιδιαίτερα του Βουλευτή της επαρχίας και θα σταθώ με ιδιαίτερη ευαισθησία. Θα ξεκινήσω λέγοντας ότι και εγώ αλλά και η μεγάλη πλειοψηφία των συναδέλφων -θα έλεγα η ολότητα των συναδέλφων- δεν ήρθαμε στη Βουλή για να λύσουμε τα οικονομικά μας προβλήματα. Θεωρώ ότι και εγώ αλλά και οι υπόλοιποι από τους συναδέλφους πετύχαμε πρώτα στη ζωή μας, γίναμε αποδεκτοί από την κοινωνία η οποία μας έδωσε τελικά την ψήφο της για να μας στείλει εδώ. Βέβαια δεν μας ανάγκασε κανείς να έρθουμε εδώ. Βέβαια κανένας να μην πει -και δεν το λέει- ότι μας παρακάλεσαν για να έρθουμε εδώ. Ήρθαμε γιατί το θέλαμε. Αλλά ήρθαμε γιατί θέλαμε να προσφέρουμε στον τόπο μας, θέλαμε να προσφέρουμε στην πατρίδα μας , θέλαμε να προσφέρουμε στον ελληνικό λαό. Και αν το κάνουμε αυτό σωστά τότε αυτό είναι που εκτιμάει ο ελληνικός λαός. 
Για το λόγο αυτό επιμένω και τονίζω ότι κανένας από εμάς δεν ήρθε για να λύσει το οικονομικό του πρόβλημα. Γι΄αυτό και θα ζητήσω ονομαστική ψηφοφορία τη στιγμή που θα έρθει ο νόμος για το ασυμβίβαστο στη Βουλή όπου εκεί κάποιοι που έχουν ίσως παρασυρθεί θα συνδέσουν το ασυμβίβαστο με την αύξηση . Εμείς κύριοι Πρόεδρε αυτό που θέλουμε είναι να βελτιώσουμε και να βελτιωθεί όπως προσπαθείτε εσεις και όπως προσπαθούν και όλοι εκ των παλαιοτέρων ιδιαίτερα συναδέλφων, η αξιοπρέπειά μας και ο τρόπος ζωής μας μέσα στη κοινωνία. Θέλουμε η ισονομία και η ισοπολιτεία που ισχύει για όλον τον ελληνικό λαό να ισχύει και για εμας. Θέλουμε να μπορούμε να σταθούμε και να ζήσουμε την οικογένειά μας όπως έχει το δικαίωμα να ζεί την οικογένειά του ο κάθε έλληνας πολίτης. Έχουμε την υποχρέωση απέναντι στις οικογένειές μας στις γυναίκες μας και τα παιδιά μας που πρέπει να πούμε ότι στέκονται δίπλα μας, ενώ δεν μας έχουν ούτε κοντά ιδιαίτερα εμας τους Βουλευτές της επαρχίας. Στέκονται ακλόνητοι δίπλα μας και τουλάχιστον πρέπει να τους δώσουμε τη δυνατότητα μιας αξιοπρεπούς διαβίωσης. Και αυτό δυστυχώς -και εσείς το γνωρίζετε καλύτερα από όλους μας με τη μεγάλη σας πείρα- δεν μπορούμε να το κάνουμε. Δεν μπορούμε να σταθούμε στις οικογένειές μας. Δεν μπορούμε να τους δώσουμε τουλάχιστον αυτό που τους δίναμε όλοι εμείς πριν εκλεγούμε Βουλευτές όταν ειχαμε πετύχει και καταξιωθεί στη κοινωνία και οικονομικά και κοινωνικά. Αυτό ζητάμε κύριε Πρόεδρε.
TL
Η μεγάλη πλειοψηφία των δημοσιογράφων, ιδιαίτερα των κοινοβουλευτικών, πρέπει να αναγνωρίσω ότι στέκονται με περισσή προσοχή και περισσή προσφορά απέναντι στο έργο το οποίο επιτελούμε στο Κοινοβούλιο. Υπάρχουν όμως και κάποιοι που, λόγω της δυνατότητας που τους δίνεται να αποκομίσουν υψηλούς δείκτες τηλεθέασης και ακροαματικότητας, χρησιμοποιούν τους Βουλευτές και χρησιμοποιούν και λαϊκιστικές μεθόδους, τις οποίες κανένας από μας ούτε δέχεται, ούτε θέλει να υφίσταται.
Όχι, κύριε Πρόεδρε! Δεν έχουμε δώσει εμείς δικαιώματα να μας κρίνει κάποιος ότι δεν επιτελούμε σωστά το έργο μας. Ούτε κανένας από μας θα ήθελε, ενώ θα μπορούσε εύκολα να το κάνει, να μπει στο pay row κάποιου. Δεν θέλουμε να βρεθούμε σ' αυτή τη θέση και δεν το κάνει κανένας εκ των συναδέλφων.
Συγγνώμη για την ένταση με την οποία, ευτυχώς, ποτέ άλλοτε δεν συνηθίζω να μιλάω. Αλλά το λέω από βάθους καρδιάς και προσπαθώ να βγάλω αυτά τα οποία όλοι μαζί, με πρώτον εσάς, προσπαθούμε, μέσα από το λειτούργημα που επιτελούμε, να κάνουμε.
Ο ελληνικός λαός μας θέλει να στεκόμαστε ίσιους, μας θέλει να έχουμε ορθό το ανάστημα και το πρόσωπο. Δεν θέλει να μας βλέπει να περπατάμε με τα προβλήματα συνεχώς στο μυαλό μας στην Πανεπιστημίου οδεύοντας προς το ξενοδοχείο, εμείς οι επαρχιώτες της Βουλής, σκεφτόμενοι πώς θα αντιμετωπίσουμε τα προβλήματα της επαύριον.
Θέλω να κλείσω -για να μην κλέβω και χρόνο από τους υπόλοιπους συναδέλφους και να μπορέσετε εσείς, ολοκληρώνοντας τη συζήτηση, να κάνετε μία σύνθεση αυτών που θα ακούσετε- λέγοντας ότι υπάρχει ένα λεπτό σημείο, γι' αυτό μίλησα για ισονομία και για ισοπολιτεία.
Ισχύει, κύριε Πρόεδρε, για όλους τους Έλληνες πολίτες, όταν βρίσκονται στην εκτέλεση του καθήκοντός τους, αν τους συμβεί κάτι, να υπάρχει πρόνοια. Σκεφτείτε -και θα πω για μένα, ο μη γένοιτο, για να μην χρησιμοποιήσω κάποιον άλλον- στην ηλικία των σαράντα επτά χρόνων που είμαι να μου συμβεί κάτι, ενώ είμαι κοντά εννιά χρόνια Βουλευτής, και να μην μπορώ να εργαστώ, να μην μπορώ να ζήσω την οικογένειά μου.
Από ποιον και με ποιο τρόπο θα δοθεί λύση, που εγώ αύριο δεν μπορώ να είμαι ούτε Βουλευτής; Γιατί με την υγεία κανένας δεν ξέρει και δεν μπορεί να παίξει, ούτε κανείς ξέρει τι ξημερώνει. Πώς θα μπορέσουμε λοιπόν να σταθούμε και κοντά στο πρόβλημα της υγείας το οποίο πιθανόν να έχουμε; Καταλαβαίνετε ότι θα αρχίσουν και τα υπόλοιπα προβλήματα σε σχέση με τον τρόπο ζωής και διαβίωσης μέσα στην κοινωνία.
Θα ήταν μικρόψυχο, κύριε Πρόεδρε, να συνεχίσω για ορισμένα πολύ λεπτά θέματα. Με αυτόν το ανηφορικό δρόμο που όλοι μας ακολουθούμε και με αυτή η προσπάθεια που καταβάλλεται απ' όλους μας να προσφέρουμε στον ελληνικό λαό, ένα πράγμα απλά ζητάω -και το ζητάω με το χέρι στην καρδιά. Ας βοηθήσουμε όλοι μας. Εσείς το ξέρετε, το έχετε κάνει πράξη. Τολμήστε, κύριε Πρόεδρε. Βελτιώστε στην αξιοπρέπειά μας. Σας το ζητάμε από καρδιάς.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Γεώργιος Δασκαλάκης εξ Αρκαδίας, τη Β' περιφέρεια εκπροσωπών.
ΓΕΩΡΓΙΟΣ ΔΑΣΚΑΛΑΚΗΣ: Αυτό είναι αλήθεια, κύριε Πρόεδρε, αλλά είμαι επίσης από τους Βουλευτές που πρωτοβγήκαν τη δεκαετία του '80, όπως ξέρετε. Υπάρχουν συνάδελφοι, λίγοι βέβαια, που πρωτοβγήκαν πριν από το '80 και πάρα πολλοί μετά από το '90.
Θα μπορούσα να πω από την πείρα που έχω ότι πράγματι υπήρξε πρόοδος στη λειτουργία της Βουλής και στην εξυπηρέτηση των Βουλευτών. Επιχειρούν όμως μερικοί να συγκρίνουν ανόμοια πράγματα με το παρελθόν, με τη δεκαετία του '60, του '70, του '80 και δεν λαμβάνουν υπόψη τις καινούργιες ανάγκες, τις καινούργιες συνθήκες, τις καινούργιες απαιτήσεις, τις καινούργιες προκλήσεις.
Αυτά όλα λοιπόν, κατά την άποψή μου, έχουν δημιουργήσει μία πραγματικότητα για τους Βουλευτές, που είναι πάρα πολύ δυσχερής για να τα βγάλουν πέρα. Θα έλεγα -και το διαπιστώνετε όλοι- ότι περίπου όλοι -πιστεύω όλοι- συμφωνούμε ότι σε εποχές που και τα ιδανικά και τα οράματα έχουν υποχωρήσει, διαχειριζόμαστε τη μιζέρια μας. Μιζέρια από πλευράς απόδοσης και προσφοράς και μιζέρια από πλευράς ευπρεπούς διαβίωσης.
(ΡΧ)
Κοιτάξτε, κύριε Πρόεδρε. Άκουσα από τον εισηγητή, το Γιάννη το Γιαννακόπουλο, ότι η επιβάρυνση του Προϋπολογισμού της Βουλής είναι 0,44%. Και από αυτά το 20% έως 25% αφορά τις αμοιβές των Βουλευτών, δηλαδή το 0,12%. Και αν αυτά τα δραχμοποιήσουμε, δυο δραχμές και δέκα την ημέρα οι 300 Βουλευτές κοστίζουν στον κάθε Έλληνα. 
Γιατί τα λέω αυτά; Τα λέω αυτά, γιατί πιστεύω ότι και ο αείμνηστος Γιάννης Αλευράς και ο αείμνηστος Θανάσης Τσαλδάρης και εσείς όλα αυτά τα χρόνια πράγματι έχετε καταβάλει, κατά τη δική του ο καθένας αντίληψη και σύμφωνα με τις δικές του επιδιώξεις και τη δική του κουλτούρα, τεράστιες προσπάθειες για τη βελτίωση της λειτουργίας και του Σώματος και για την όσο γίνεται περισσότερο αξιοπρεπή εμφάνισή μας.
Όμως, θέλω να σας υπενθυμίσω το εξής, μια κουβέντα που έλεγε ο μακαρίτης ο Τσαλδάρης: Η δημοκρατία είναι πολύτιμη, γι' αυτό έχει και κόστος. Και από εσάς, το σημερινό Πρόεδρο, επειδή τον γνωρίζω πολύ καλά, τον Κακλαμάνη τον Απόστολο, επειδή ξέρω ότι πιστεύει σε μερικά ζητήματα, εγώ προσωπικά έχω την απαίτηση αυτό το κόστος να το διεκδικήσετε για λογαριασμό της Βουλής και της Δημοκρατίας από εκεί που πρέπει να το διεκδικήσετε και μπορείτε να το διεκδικήσετε. Και μη φοβάστε και να μη φοβάται κανείς το πολιτικό κόστος. Το ακούσατε προηγουμένως.
Προχθές ήμουν στο χωριό μου και ξέρετε τι μου είπε κάποιος; Μου είπε "Έλα μωρέ, έχετε ανάγκη εσείς; Θα πάρεις και ένα εφάπαξ, 30, 50 εκατομμύρια, άμα φύγεις και όλα ωραία στα γηρατειά σου". Και όταν του είπα ότι όταν έφυγα, έπαιρνα 535.000 δραχμές σύνταξη, μου λέει "αλήθεια λες;". Αυτό ήταν με δεκατρία χρόνια τότε βουλευτική θητεία. Δυστυχώς αυτή είναι η πραγματικότητα.
Και θα πρέπει να δείτε μία νοοτροπία, κύριε Πρόεδρε, σε κάποιους υπουργούς που φέρνουν νομοθετήματα. Δεν ξέρω αν ξέρετε, εγώ προχθές το έμαθα, ότι πρώτον, περιορίστηκε ο χρόνος της απόσπασης στο γραφείο στα δύο χρόνια. Δηλαδή, επάνω που γνωρίζει το γραφείο σου ένας αποσπασμένος, επάνω που το βάζει σε μια τάξη, επάνω που μπορεί κάλλιστα να σε εξυπηρετήσει, πρέπει -λέει- να ξαναγυρίσει στην υπηρεσία του, γιατί έχει γίνει -θα σας ενημερώσουν οι υπηρεσίες- κάποιος νόμος, νομίζω από το Υπουργείο Εσωτερικών ή δεν ξέρω ποιο υπουργείο. Εγώ το αντιμετώπισα προχθές που έληξε η διετία κάποιου συνεργάτη μου. Δεν ξέρω αν είναι του Υπουργείου Δημόσιας Τάξης ή Εσωτερικών. 
Δεύτερον, ο παλιός δημόσιος τομέας που μπορούσαμε να αποσπούμε, συρρικνώθηκε. Ιδιωτικοποιήσεις, τράπεζες, επιχειρήσεις κοινής ωφέλειας και μία σειρά άλλα. Και οι επιλογές περιορίζονται στο στενό δημόσιο τομέα με όλες τις δυσκολίες. Βεβαίως, δεν μπορείς να επιβάλεις σε κανένα ιδιώτη να σου δώσει υπάλληλο.
Υπάρχει όμως μία δυνατότητα, οι δανειστικές συμβάσεις, κύριε Πρόεδρε. Δεν μπορεί να μιλάμε για αναβάθμιση του Βουλευτή και τον Βουλευτή να τον περιορίζουμε να παίρνει κάποιους τρίτης κατηγορίας υπαλλήλους από υπουργεία, όταν τελικά κάποιες υπηρεσίες που μπορεί πραγματικά να δώσουν ένα κύρος στο γραφείο σου, δικαίως λόγω της ιδιωτικοποίησής τους αρνούνται. 
Οι δανειστικές συμβάσεις, λοιπόν, κύριε Πρόεδρε, ώστε έτσι πράγματι να μπορεί ο κάθε Βουλευτής να επιλέξει ό,τι καλύτερο, κατά την άποψή του, που νομίζει και θεωρεί ότι πράγματι τον εξυπηρετεί.
Σας ευχαριστώ για τον παραπάνω χρόνο που μου δώσατε. Θέλω πραγματικά να σας πω ένα πράγμα ακόμα. Εγώ είμαι καπνίζων. Και αυτή η αρνητική εξάρτηση, έχω την εντύπωση, έτσι θα πουν κάποιοι γιατροί και κάποιοι ψυχολόγοι, ότι μου δημιουργεί διέξοδο από άλλα αδιέξοδα, που μπορεί αντί να πεθάνω από καρδιά ή καρκίνο, να πεθάνω από τρέλα ή στο φρενοκομείο. 
(MB)
Γι' αυτό μην επιμένετε, κύριε Πρόεδρε. Αν θέλουν κάποιοι να μην καπνίζονται να κάνουμε ένα χώρο για μη καπνίζοντες. Αυτός ο περιορισμός της ελευθερίας μας, επιτέλους όχι άλλο. Δεν πάει άλλο. Αρκετά την έχουμε περιορίσει μπροστά στην κομματική πειθαρχία και σε άλλες εντολές που δεχόμαστε. 
Ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ, κύριε Πρόεδρε.
Κύριε Πρόεδρε και αγαπητοί συνάδελφοι, η σημερινή ημέρα είναι ημέρα συζήτησης του Προϋπολογισμού. Θητεύω στην Αίθουσα αυτή υπέρ τα είκοσι πέντε συναπτά έτη και κοντεύω τα τριάντα, ασχολούμενος με τον κοινοβουλευτικό βίο. Έπρεπε αυτή η μέρα να είναι ημέρα εορτή εορτών και πανήγυρις πανηγύρεων. Να είναι ημέρα με την οποία γιορτάζουμε την εκδήλωση της δημοκρατίας, την κεφαλή της δημοκρατίας, το Κοινοβούλιο. Παρά ταύτα είναι μία ημέρα στην οποία ο Πρόεδρος της Βουλής μόλις και μετά βίας δίδει πέντε λεπτά, για να αναπτύξουμε κάτι περί του Προϋπολογισμού, όταν σε όλα τα κοινοβουλευτικά πολιτεύματα είναι πλέον όχι συνήθεια ή έθιμο αλλά καθεστώς και παραπάνω από έθιμο, να αξιολογείται όλο το έργο και να εκδηλώνονται οι αντιρρήσεις, οι ευαισθησίες, οι προοπτικές και ακόμη και η κριτική του γενομένου έργου.
Κύριε Πρόεδρε, είχατε την καλοσύνη και την ευγενή, θα έλεγα, προσφορά και αξιοσύνη να μας στείλετε τον "Επιτάφιο" του Περικλή και οφείλω λοιπόν να σας διαβάσω από εδώ ότι για σήμερα, για μένα "χαλεπόν γαρ το μετρίως ειπείν, ενώ μόλις και η δόκησις της αληθείας βεβαιούται", δηλαδή είναι δύσκολο να ομιλήσει κανείς με το προσήκον μέτρο εις περιστάσεις κατά τις οποίες και αυτή η ακριβής παράσταση της αληθείας δυσκόλως γίνεται πιστευτή.
Αγαπητοί συνάδελφοι, μίλησαν και άλλοι συνάδελφοι. Εδώ με τον Περικλή θέλαμε να λέμε ως τώρα και να κολακευόμαστε ότι "χρώμεθα γαρ πολιτείας ου ζηλούσης τους των πέλας νόμους, παράδειγμα δε μάλλον αυτοί όντες τισίν ή μιμούμενοι ετέρους". Και ακόμη εμείς οι ίδιοι διακηρύξαμε με το λόγο του Περικλή ότι "ουκ απράγμονα αλλά αχρείον νομίζομεν και αυτοί ήτοι κρίνομεν ή ενθυμούμεθα ορθώς τα πράγματα...", οποιονδήποτε δηλαδή δεν ασχολείται με τα διεθνή τον θεωρούμε όχι απλώς άγνωστον αλλά αχρείο, όχι φιλήσυχο αλλά άχρηστο πολίτη και εφόσον δεν λαμβάνει ο ίδιος μέρος στη συζήτηση.
Τέλος, στην περίοδο που διάγουμε έχει πολύ μεγάλη σημασία η ρήση του Ισοκράτη περί των Ελλήνων, όταν διεκήρυσσε ότι η κλασσική Αθήνα με το πνεύμα της και τα επιτεύγματά της δίδαξε ότι "το των Ελλήνων όνομα πεποίηκεν μηκέτι του γένους, αλλά της διανοίας δοκείν είναι και μάλλον Έλληνας καλείσθαι τους της παιδεύσεως της ημετέρας ή τους της κοινής φύσεως μετέχοντες". Όταν η χώρα μας από μόνο εθνικό κράτος τείνει να γίνει πολυεθνικό, καταλαβαίνετε τη σημασία αυτής της ρήσεως.
Κύριε Πρόεδρε, μίλησαν προηγουμένως οι συνάδελφοι και σας έπλεξαν και το εγκώμιο. Κατ' αρχήν η τοποθέτησή μου δεν είναι προσωπική. Σας εκτιμώ και σας εκτιμώ βαθύτατα και εσάς και τους προγεγραμμένους. Αλλά σας ερωτώ: "Χρώμεθα γαρ πολιτείας -λέει- ου ζηλούσης τους των πέλας νόμους", δηλαδή έχουμε μία πολιτεία δημοκρατική που δεν ζηλεύει τους νόμους των ξένων. Σας ερωτώ, λοιπόν, κύριε Πρόεδρε: Σε ποιο Κοινοβούλιο πολιτισμένης χώρας της Δύσης και του Ισλάμ ακόμη ψηφίζεται νόμος με πλειοψηφία δύο Βουλευτών, κατά πλειοψηφία εκ συνηθείας ή εξ εθίμου; Παντού -και το Σύνταγμα το λέει- η πλειοψηφία γίνεται επί των παρόντων. Και πώς τολμάτε να λέτε κι εσείς κι εμείς ότι "ξέρετε η Βουλή είναι άδεια για θέματα που την αφορούν;"
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
ΒΑΣΙΛΗΣ ΚΕΔΙΚΟΓΛΟΥ: Αν μου δίνετε χρόνο, κύριε Πρόεδρε, συνεχίζω. Αλλιώς σταματώ αμέσως.
(DP)

Πως λοιπόν τολμάτε; Αυτό είναι ζήτημα Συντάγματος; 'Οχι, Κανονισμού της Βουλής. Ο Κανονισμός έπρεπε να επιβάλει η πλειοψηφία να λαμβάνεται επί των παρόντων. Οπότε θα ήταν εδώ παρόντες οι Βουλευτές; Θα μετείχαν στη συζήτηση; Θα ήταν ναι ή όχι παρόντες;
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Ο χρόνος επιβάλλει να κάνω και εγώ μία μικρή μείωση.
'Εχουμε εφεύρει το "διακομματικό" λεγόμενο Προεδρείο. Ποιο διακομματικό Προεδρείο, αγαπητοί συνάδελφοι και φίλοι του Κ.Κ.Ε. που είστε και επαναστατικό κόμμα; Σε ποιο Προεδρείο πέρασε η άποψή σας; 'Η σε ποιο Προεδρείο συζητήθηκε η άποψή μας;
Και εσείς κύριοι της Αξιωματικής Αντιπολίτευσης το δέχεστε, γιατί; Γιατί αύριο υπολογίζεται ότι θα είστε Κυβέρνηση και θέλετε μία Βουλή πειθήνιο όργανο του Προέδρου και της κοινοβουλευτικής πλειοψηφίας. Γιατί σήμερα είμεθα μία Βουλή πειθήνιο όργανο της κοινοβουλευτικής πλειοψηφίας. Ποια η Διάσκεψη των Προέδρων; Ποιο "διακομματικό" Προεδρείο; Πότε ήρθε επερώτηση για μη κατάθεση εγγράφων και ανακοινώθηκε; 'Οχι γιατί δεν εγκρίθηκε. Να μην το εγκρίνετε, είναι δικαίωμά σας. Πέρασε και δεν εγκρίθηκε. Πότε ήρθε επερώτηση για μη κατάθεση εγγράφων και ανακοινώθηκε στο Βουλευτή ότι δεν εγκρίνεται για τον άλφα ή βήτα ή γάμα λόγο; Ποτέ. Η έκφραση της αυταρχικότητας στον μείζονα βαθμό και στη μεγαλύτερη, δυστυχώς, θητεία της. 
Πάμε παρακάτω. Στον κοινοβουλευτικό έλεγχο, που είναι ο Βουλευτής; Μπορώ να πάρω το λόγο να μιλήσω για ένα θέμα; Υπάρχει δυνατότητα να φέρω ένα θέμα της κοινής γνώμης ή της περιφέρειάς μου; Πείτε μου. Είναι αυτές οι λεγόμενες επίκαιρες ερωτήσεις με μία σειρά που υμείς κανονίζεται ή όπως άλλως γίνεται. Αλλά μας έδωσε και ένα άλλο δικαίωμα ο αείμνηστος Τσαλδάρης. Δυστυχώς οι δημοκρατικότερες διατάξεις είναι από τις κυβερνήσεις του Κωνσταντίνου Καραμανλή, του Παπανδρέου, της Προεδρίας του Τσαλδάρη και τινι μέτρο του Ιωάννη Αλευρά. 'Εχει καθιερωθεί το άρθρο 41 α' να φέρουμε θέματα σε επιτροπές της Βουλής. Πότε διεβιβάσθη δι' υμών ή απευθείας έγγραφο στο Προεδρείο μιας επιτροπής και πήρε απάντηση και πήρε έγγραφο δικό σας που είναι απαραίτητο όπως λένε οι Πρόεδροι να μπει το θέμα σε ψηφοφορία και αν τα 2/5 αποφασίσουν το θέμα να συζητηθεί; Ποτέ.
Πού είναι αυτή η δημοκρατικότης του ναού της Δημοκρατίας, κυρία Μπακογιάννη που με παρακολουθείτε; Πού είναι η δημοκρατικότης και που υπήρξε ο τέως σύζυγός σας θύμα αυτής της δημοκρατίας;
Τέλος, πάντων, έχουμε τον κοινοβουλευτικό έλεγχο. Υπάρχει η δυνατότητα σε ένα Βουλευτή να φέρει με επερώτηση ένα θέμα; Ερωτώ: Από πού τεκμαίρεται ότι το Κοινοβούλιο αυτό είναι Κοινοβούλιο των κομμάτων και δεν είναι και των Βουλευτών; Εγώ είμαι ανεξάρτητος Βουλευτής μετά μάλιστα το περίφημο συνέδριο ενός κόμματος -συνέδριο κόμματος χωρίς οργανώσεις, συνέδριο κόμματος με αντιπροσώπους οργανώσεων μη υπαρχουσών- μετά τον Πρωθυπουργό των προσωπικών αθροισμάτων και των προσωπικών επιλογών...
(Στο σημείο αυτό ξαναχτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, σας είπα αν είναι σταματάω. Αλλά εγώ....
ΠΡΟΕΔΡΟΣ (Απόστολος Κακλαμάνης): Με συγχωρείτε κύριε Κεδίκογλου. Νομίζω ότι συζητούμε τον προϋπολογισμό, αν δεν κάνω λάθος. 
ΒΑΣΙΛΗΣ ΚΕΔΙΚΟΓΛΟΥ: Φυσικά, ναι. Παρ' όλα αυτά εγώ ερωτώ....
ΠΡΟΕΔΡΟΣ (Απόστολος Κακλαμάνης): Ωραία λοιπόν, πέστε μας κάτι και για τον προϋπολογισμό διότι 7,5 με 8 λεπτά από τα 10 λεπτά -διότι σε σας δεν αφαιρούμε χρόνο, εφόσον δεν θέλετε, δεν αφαιρούμε χρόνο....
ΒΑΣΙΛΗΣ ΚΕΔΙΚΟΓΛΟΥ: Ερωτώ λοιπόν κύριοι συνάδελφοι, κατά ποίο τρόπο εδώ πληρώνει ο ελληνικός λαός συνταγματικά βάρη, σημαντικό αριθμό δισεκατομμυρίων; Κατά ποίον τρόπο εσείς ψηφίζεται αυτά τα συνταγματικά βάρη; Με όσα σας λέω ποια από αυτά εξυπηρετούνται και τα ψηφίζεται; Αυτά που λέω εκπροσωπούν δαπάνες. Για να γίνουν αυτά που λέω χρειάζονται δαπάνες, χρειάζεται υποστήριξη. Πώς τα ψηφίζετε. Από που τεκμαίρεται ότι τα συνταγματικά βάρη απέναντι του λαού εκπροσωπούνται για να ικανοποιήσω και τον Πρόεδρο της Βουλής; Από πουθενά. Είναι ένα Κοινοβούλιο το οποίο είναι όργανο της πλειοψηφίας και μάλιστα όχι όργανο του Προέδρου της Βουλής, όχι όργανο της πλειοψηφίας της Βουλής αλλά όργανο Πρωθυπουργικοκεντρικό, ενός Πρωθυπουργού μη Πρωθυπουργού, ενός Πρωθυπουργού, ενός ανυπάρκτου συνεδρίου, ανυπάρκτων κομμάτων, ενός Πρωθυπουργού που έλεγε ότι έχει ένα κόμμα μηχανισμό κατάφερε να το κάνει ένα κόμμα προσωπικών μηχανισμών...
ΠΡΟΕΔΡΟΣ (Απόστολος Κακλαμάνης): Ευχαριστούμε κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: ...ενός Πρωθυπουργού που αρνήθηκε τη λαϊκή πλειοψηφία και προσέτρεξε στην πλειοψηφία των διορισμένων υποψηφίων.
ΠΡΟΕΔΡΟΣ (Απόστολος Κακλαμάνης): Παρακαλώ κύριε συνάδελφε.
ΒΑΣΙΛΗΣ ΚΕΔΙΚΟΓΛΟΥ: Τελειώνω κύριε Πρόεδρε, δύο λέξεις.
ΠΡΟΕΔΡΟΣ (Απόστολος Κακλαμάνης): Είναι ένα Κοινοβούλιο που πρέπει να ανήκει στους τριακόσιους....
ΒΑΣΙΛΗΣ ΚΕΔΙΚΟΓΛΟΥ: Εντάξει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): ...και όχι στον ένα να λέει ότι θέλει κάθε φορά. Σας παρακαλώ πολύ. 
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, κάνετε λάθος....
ΠΡΟΕΔΡΟΣ (Απόστολος Κακλαμάνης): Σας παρακαλώ πολύ
ΒΑΣΙΛΗΣ ΚΕΔΙΚΟΓΛΟΥ: Δεν είναι στο τι λέγω αλλά στο τι πράττω. 
(RG)

Ο καθένας εδώ γράφει την ιστορία του και γράφεται όσο και αν δεν επιτρέπεται ή δεν δημοσιεύεται. 
ΠΡΟΕΔΡΟΣ (Απόστολος Κακλαμάνης): Καλώς, καλώς.
( Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή )
ΒΑΣΙΛΗΣ ΚΕΔΙΚΟΓΛΟΥ: Γι' αυτό το λόγο, κύριε Πρόεδρε, δεν βλέπω αυτά τα βάρη τα οικονομικά να εκπροσωπούν τις υποχρεώσεις μου απέναντι του λαού, γι΄ αυτό και δεν ψηφίζω τον Προϋπολογισμό. 
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ.Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, δεν θα ήθελα να μιλήσω για τα μεγέθη του προϋπολογισμού. Εγώ νομίζω ότι σήμερα είναι η ευκαιρία να μιλήσουμε γι' αυτό το έλλειμμα που έχει το Κοινοβούλιο και ο Βουλευτής απέναντι στην κοινωνία, το έλλειμμα κύρους δηλαδή και ενδεχομένως, να προσπαθήσουμε να βρούμε ποια είναι εκείνα τα αίτια που προκαλούν αυτό που βιώνουμε όλοι μας όταν πηγαίνουμε και ερχόμαστε σε επαφή με τον κόσμο, με τους ανθρώπους που μας ψηφίζουν οι ίδιοι για να τους αντιπροσωπεύσουμε και μας στέλνουν εδώ.
Πηγαίνοντας στην περιφέρειά μου και ερχόμενος σε επαφή με τους ανθρώπους, δύο θέματα με θίγουν με άσχημο τρόπο. Το ένα θέμα είναι η μεγάλη υποτίθεται βουλευτική αποζημίωση που παίρνουμε. Πόσα παίρνετε; Γιατί έτσι έχει περάσει στην κοινή γνώμη. Το δεύτερο θέμα είναι τα άδεια έδρανα της Βουλής. Αυτά είναι κυρίως που ακούμε και εγώ θα μείνω σ' αυτά τα δύο θέματα.
Για τη μεγάλη βουλευτική αποζημίωση. Η αποζημίωσή μας είναι συνδεδεμένη με τις πάσης φύσεως αποδοχές του προέδρου του Αρείου Πάγου. 'Εγινε ποτέ καμία σύγκριση πόσες είναι οι αποδοχές του προέδρου του Αρείου Πάγου και πόσες είναι οι δικές μας; Ο πρόεδρος του Αρείου Πάγου έχει το πλήρες γραφείο που το πληρώνει το δημόσιο με όλα τα έξοδα τα συμπαραμαρτούντα του γραφείου με απόλυτη γραμματεία, με αυτοκίνητο που του παρέχει το δημόσιο, με σωφέρ και ενδεχομένως δεν ξέρω αν έχει και σε δύο βάρδιες οδηγό, αστυνομικό και όλα τα υπόλοιπα, πολύ περισσότερες δηλαδή, τις οποίες τις καλύπτει όλες το δημόσιο. Ενώ στον Βουλευτή δεν καλύπτει τίποτε απ' όλα αυτά το δημόσιο.
Θα έλεγα, λοιπόν, εγώ και θα πρότεινα -ίσως πολλά αυτιά να τα ακούσουν ευχάριστα εκτός της Αιθούσης και είμαι σίγουρος ότι θα τα ακούσουν και ευχάριστα και οι εντός της Αιθούσης- όχι αύξηση στη βουλευτική αποζημίωση, να την μειώσουμε στο μισό. Ταυτόχρονα, όμως, όλες οι υπόλοιπες δαπάνες που πραγματοποιούν οι Βουλευτές, να καλύπτονται από το κράτος. Ενδεχομένως να μην προκαλούσε η βουλευτική αποζημίωση, όπως πολλές φορές αναγράφεται χωρίς επεξήγηση σε Μέσα Μαζικής Ενημέρωσης στον Τύπο. Πρέπει πάση θυσία αυτό να εξηγηθεί. Ακόμη, μερικές φορές σκέπτομαι ότι ζούμε σ' ένα κράτος παραλόγου. Ο Βουλευτής γίνεται Υπουργός στην Κυβέρνηση και ως Υπουργός, με τη συγκατάθεση του Πρωθυπουργού, διορίζει έναν διοικητική μιας κρατικής τράπεζας -υπάρχουν ακόμη, δεν έχουν ιδιωτικοποιηθεί- ή διορίζει έναν διευθύνοντα σύμβουλο ή πρόεδρο ΔΕΚΟ, ο οποίος παίρνει πολλαπλάσια. 'Όχι διπλάσια, τριπλάσια, τετραπλάσια, πενταπλάσια, αντιμισθία από τη βουλευτική αποζημίωση του Υπουργού που τον διορίζει. Αν αυτό που συμβαίνει στο κράτος δεν είναι παράλογο, τότε τι είναι παράλογο; Και αναφερόμαστε ότι ο μισθός, οι πάσης φύσεως αποδοχές του προέδρου του Αρείου Πάγου είναι ο μεγαλύτερος μισθός που μπορεί να υπάρχει, αλλά βλέπουμε ότι υπάρχουν στον ευρύτερο δημόσιο τομέα στις ΔΕΚΟ πολλαπλάσιοι μισθοί. Και το πιο παράλογο απ' όλα, είναι αυτό που τόνισαν προηγουμένως, ότι τον διορίζει ο με τον ελάχιστη αποζημίωση εξουσία έχων αλλά έναν μη αντίστοιχο οικονομικό αντικατοπτρισμό της εξουσίας του. 
Θα έλεγα και άλλα πολλά όσον αφορά αυτό τον τομέα, αλλά δεν θέλω να κλέψω το χρόνο από τους άλλους συναδέλφους, γι' αυτό θα προχωρήσω στο δεύτερο θέμα, στα άδεια έδρανα της Βουλής.
( XP )
Θα πρέπει να εξηγηθεί σε όλο τον κόσμο ότι ταυτόχρονα η Βουλή λειτουργεί με τόσες άλλες επιτροπές. Παράλληλα οι Βουλευτές έχουν και άλλες δουλειές. Αυτό δεν το αναγνωρίζουν ακόμη και αυτοί που μας βασανίζουν με χιλιάδες αιτήματα. Παράλληλα όμως θα ήθελα να πω ότι υπάρχει επικοινωνιακό έλλειμμα. Δεν το έχει η Κυβέρνηση. Βέβαια δεν ξέρω κύριε Πρόεδρε αν μαζί με μας δέχεστε και σεις τα πυρρά, αλλά όμως υπάρχει. Η Κυβέρνηση κάνει πολύ καλές και επιτυχημένες δημόσιες σχέσεις και επικοινωνιακή πολιτική.
Όμως αυτό που θέλω να τονίσω κύριε Πρόεδρε είναι ότι έχουμε καταντήσει τη Βουλή σε βιομηχανία παραγωγής θα έλεγα κακών προϊόντων. Βγάζουμε νομοθετήματα μέσα σε πολύ σύντομο χρονικό διάστημα. Ο ίδιος ήμουν εισηγητής σε ένα νομοσχέδιο που αποφάσισε η Διάσκεψη των Προέδρων να συζητηθεί σε μια συνεδρίαση. Τελικά χρειαστήκαμε τρεις. Αλλά ακόμη θέλω να πω ότι ο χρόνος είναι πιεστικός για τον Βουλευτή που πρέπει να έχει αντίληψη για όλα. Σας διαβεβαιώ ότι δεν μπορώ να παρακολουθήσω ούτε τον τομέα που συντονίζω, της παραγωγής και εμπορίου. Τα νομοσχέδια όλα που πρέπει να τα ξέρω γιατί γίνομαι κοινοβουλευτικός εκπρόσωπος και μερικές φορές επισφαλώς μπορώ να τα μελετήσω επιστρατεύοντας όσους εθελοντές συνεργάτες έχω. Επιτέλους αυτός ο αριθμός ψήφισης νομοσχεδίων ας γίνει κάπως αραιότερος. Ας έχουμε περισσότερη ευχέρεια να συζητούμε διεξοδικότερα τα νομοσχέδια ώστε να μην ερχόμαστε μετά από ένα ή δύο μήνες για να φέρνουμε τροπολογίες για να βελτιωθούν τα νομοσχέδια αυτά που μόλις ψηφίσαμε. Δίνουμε με αυτό τον τρόπο κακή εντύπωση, αλλά και ταυτόχρονα δεν δίνουμε τη δυνατότητα στο Βουλευτή να μελετήσει το νομοσχέδιο να κάνει προτάσεις να συμβάλλει και αυτός στη βελτίωσή του ώστε να βγάζουμε εδώ σωστούς νόμους. Δεν έχουμε ανάγκη από τόσους πολλούς. Είναι αδύνατον να παρακολουθήσει κανείς ακόμη και οι δικηγόροι τα νομοσχέδια διότι ψάχνεις σε 10, 15 διαφορετικά νομοσχέδια για να βρεις αυτά που θέλεις για να έχεις μια ολοκληρωμένη άποψη για το θέμα που σε ενδιαφέρει και από εκεί και πέρα τα δικαστήρια λένε με συγχωρείτε άγνοια νόμου. Μα όταν νομοθετούμε με τέτοιο τρόπο δεν μπορεί να λειτουργήσει και στη συνέχεια η δικαιοσύνη. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε κάθε χρόνο τέτοια μέρα λέμε τα οικογενειακά μας και επί χρόνια περίπου λέμε τα ίδια οικογενειακά καθόσον μας αφορά σε ορισμένα θέματα. Φαίνεται πως αυτά τα οικογενειακά κάποια στιγμή πρέπει να τα επιλύσουμε. Δεν θα επανέλθω σε αυτά που συνάδελφοι παρουσίασαν καθόσον αφορά στην οικογένειά μας. Αλλά θα μείνω σε κάποια παρατήρηση που κατά την κρίση μου μπορεί να έχει κάποια αξία.
Διαμαρτυρόμαστε κύριοι συνάδελφοι κατά καιρούς γιατί κάποιοι εκ των εκπροσώπων των μέσων μαζικής ενημέρωσης κακοποιούν το Κοινοβούλιο διά των κοινοβουλευτικών. Γιατί να διαμαρτυρόμεθα; Κάνει διαφορετικά η Κυβέρνηση; Κοιτάξτε θέαμα.
ΠΡΟΕΔΡΟΣ (Απόστολος Κακλαμάνης): Με συγχωρείτε αυτό δεν είναι σωστό. Στον προϋπολογισμό της Βουλής είναι κανόνας -εσείς είστε παλιός Βουλευτής θα πρέπει να το ξέρετε- ότι δεν είναι εκεί η Κυβέρνηση, οι Υπουργοί μπορεί να είναι εδώ.
ΑΡΙΣΤΟΤΕΛΗΣ ΠΑΥΛΙΔΗΣ: Θα πω τη γνώμη μου κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ναι αλλά προηγουμένως είπατε να μην κακοποιείται η αλήθεια. Εσείς χωρίς να το θέλετε λέτε μια ανακρίβεια.
ΑΡΙΣΤΟΤΕΛΗΣ ΠΑΥΛΙΔΗΣ: Εάν η χειρονομία μου δείχνοντας τα κυβερνητικά έδρανα δεν ήταν ορθή, για πέστε μου εδώ στην Αίθουσα πόσοι εκ των Υπουργών παρίστανται; Ένα αυτό. Που είναι ο κύριος Πρωθυπουργός, που είναι οι αρχηγοί των κομμάτων μας; Που είναι οι συνάδελφοι αξιωματούχοι των κομμάτων έχοντες και κοινοβουλευτική ιδιότητα; Να ξεκινήσω από αυτό και μετά θα πάμε στα περαιτέρω. Και θα επιμείνω στα μέλη της Κυβερνήσεως και στον Πρωθυπουργό και μετά ας ακολουθήσουν όλα τα υπόλοιπα.
Κύριοι συνάδελφοι η κατάσταση είναι καλή. Επαναλαμβάνω ότι μου είπε σήμερα το πρωί παλαιότερο εμού συνάδελφος και μου θύμισε ότι προ αρκετών ετών, δεν λέγω πόσων, κάποιοι Βουλευτές εκάναμε μεταξύ αυτών κι εγώ κύριε Πρόεδρε -εσείς τότε ήσασταν νεαρός Βουλευτής στην Αντιπολίτευση- λευκή απεργία, αν τη θυμάστε, διότι ο τότε Υπουργός των Οικονομικών δεν μας παρείχε το επίδομα πτυχίου όπως το λέγαμε.
GH
Τότε οι Βουλευτές παίρναμε 70.000 δραχμές. Φυσικά από τότε μέχρι τώρα έγιναν πολλές πρόοδοι, ανέβηκαν γενικώς τα νούμερα, αλλά δεν φθάσαμε εκεί που θα έπρεπε να είναι οι Βουλευτές μας. 
Μου θύμισε όμως και ένα άλλο περιστατικό το οποίο σας το λέγω για να αλλάξει κάπως και η ατμόσφαιρα. Μας κάλεσε ο αείμνηστος Κωνσταντίνος Καραμανλής, σύναξη της Κοινοβουλευτικής Ομάδας της Νέας Δημοκρατίας και μας ανακοίνωσε, ότι τα κόμματα με δημοκρατική οργάνωση έχουν υψηλές δαπάνες. Και κατέληξε προτείνω και παρακαλώ να συμφωνήσετε -υποθέτω ότι σήμερα αντιλαμβάνεσθε το "και παρακαλώ να συμφωνήσετε"- εις τον διπλασιασμό της εισφοράς από την βουλευτική αποζημίωση υπέρ του κόμματος. 
Εις την πρώτην σειρά εκάθοντο κατά τον παραδοσιακόν τρόπο που ίσχυε τότε, ο ωραίος τρόπος κύριοι συνάδελφοι, οι γηραιότεροι και ακολουθούσαν κάποιοι άλλοι κατ' άτυπον ιεραρχία. Εγώ ήμουνα εις την προτελευταίαν σειράν. Και οι πρώτοι χειροκρότησαν ασμένως, εγώ επεχείρησα να χειροκροτήσω ελαφρώς δυσαρεστημένος. Και ενώ είχα τα χέρια μου ανοιχτά αισθάνθηκα δύο άλλα χέρια να με συγκρατούν και μια φωνή να λέγει: "Ε, όχι, εμ' καρπαζομένος εμ και χαρούμενος!". Ήταν ο Γεώργιος Ροδίου, αν τον ενθυμείσθε. 
Τώρα, κύριε Πρόεδρε, παρατηρήσεις επί του προϋπολογισμού. Τώρα από την βουλευτική αποζημίωση ένα μέρος, τώρα πολλαπλάσιο του παλαιότερα προσφερομένου στα κόμματα, δίδεται και πάλι και φορολογείται. Πάμε σε πρακτικά θέματα, απλά. Σούμα καθ' όλη τη διάρκεια του έτους όχι ευκαταφρόνητο ποσό. Θα επιβληθεί λοιπόν η τάξη στους κυρίους του Υπουργείου Οικονομικών από το οποίο περάσαμε αρκετοί από εδώ μέσα. 
Επόμενο θέμα. Συνάδελφος ανεμνήσθη τη μελαγχολικήν περίοδον που ο λαός αποφασίζει να σε οδηγήσει εις αγρανάπαυσιν διαρκείας μακράς ή περιορισμένης. Την έζησα και εγώ. 
Εισηγούμαι σύσταση επιτροπής η οποία θα σας παρουσιάσει, κύριε Πρόεδρε και δι' υμών στην κυβέρνηση, κάποια μελέτη. Δεν μπορεί να κωφεύει η κυβέρνηση όπως υπό το προκάτοχο σχήμα με τον προηγούμενο Υπουργός Εθνικής Οικονομίας και το γνωρίζετε άριστα, το ότι τινές υπηρετούντες το λαό επί πολλά έτη κάποια περίοδο εκτός Κοινοβουλίου αντιμετωπίζουν πρόβλημα. Εγώ δεν πήρα σύνταξη μετά από είκοσι χρόνια συνεχούς κοινοβουλευτικής θητείας. Ο λαός απεφάσισε να με οδηγήσει εις προσωρινή ευτυχώς δι' εμέ αγρανάπαυσιν. Τραγική η κατάσταση. Όλα τα Κοινοβούλια έχουν προβλέψει. Έχω μελέτη από την τι κάνει το κάθε κοινοβούλιο. Εισηγούμαι λοιπόν σύσταση ειδικής επιτροπής. Επίσημα πράγματα, φανερά. 
Επόμενο θέμα. Στον προϋπολογισμό μας έχουμε σοβαρό κονδύλιο για κατασκευές, αγορές και άλλα παρόμοια κτιρίων. Κύριοι συνάδελφοι, συγχωρέστε με που αναφέρομαι στους τέως. Είναι κάτι το οποίο κανείς από μας δεν θα το γλιτώσει είτε φυσιολογικώ τω τρόπω είτε ελαφρώς περίεργα τη βουλήσει των συμπατριωτών μας. 
Έστειλα επιστολή προ μηνών σε σας κύριε Πρόεδρε, 11-12-2000, ένα έτος από σήμερα και τι σας έλεγα τότε. Παρακαλώ γνωρίστε το και σεις κύριοι συνάδελφοι. Το Αρχοντικό Δεληγιώργη, γωνία οδών Ακαδημίας και Κανάρη πλησίον του Κοινοβουλίου, ανήκει στο Μετοχικό Ταμείο Πολιτικών Υπαλλήλων. Τότε ανεκατασκευάζετο για να γίνει το ρεστωράν που έχουμε τώρα. Παρόλα αυτά, παρά αυτή την κατά την κρίση μου βιαία προσβολή διατηρητέου κτιρίου, ιστορικού κτιρίου, η κυβέρνηση κύριοι συνάδελφοι εκώφευσε. Ο τότε Υπουργός ΠΕΧΩΔΕ με επιστολές και διαβήματα ησχολείτο με άλλα, είχε κάτι συμβάσεις μου φαίνεται τότε και δεν ακούστηκε η φωνή του Βουλευτού. Τουτ' αυτό και ο Υπουργός Πολιτισμού. Έγινε λοιπόν ρεστωράν. 
Εισηγούμαι λοιπόν τώρα κύριε Πρόεδρε να αποφασιστεί, να αποφασίσει η Βουλή μας κάποιοι να ασχοληθούν -υπάρχει ακόμη χώρος- και αυτό να μετατραπεί εις το εντευκτήριο των τέως Βουλευτών, οι οποίοι κύριοι συνάδελφοι είναι και εθνικό κεφάλαιο. 
(BM)
Κάποια στιγμή κάποιοι από μας με μακρά κοινοβουλευτική πείρα, μακρά κυβερνητική πείρα θα εξέλθουμε. Συνταξιοδοτούνται, αλλά δεν αποστρατεύονται οι πολιτικοί. "Think tank", που λένε και οι νεότεροι. Εκεί, όχι να περιφέρονται σε ένα διαμερισματάκι και μετέπειτα σε κάποιο άλλο οι επί χρόνια υπηρετήσαντες την πατρίδα. Και αυτό, κύριε Πρόεδρε, είναι δαπάνες του Κοινοβουλίου μας. Βλέπω μάλιστα ότι του χρόνου θα έχουμε τετρακόσια εκατομμύρια (400.000.000) μικρότερη δαπάνη απ' ό,τι πέρσι καθόσον αφορά σ' αυτόν τον κωδικό αριθμό. Άρα έχουμε ένα περιθώριο και για να έχουμε το αντίχρονο να γίνει αυτή η επέμβαση. 
Το τελευταίο θέμα που έχω να θίξω: Δεν θα αποφύγετε τα συγχαρητήρια, κύριε Κακλαμάνη. Από εμένα δεν θα τα αποφύγετε. Και για ποιο λόγο, Πρόεδρέ μου; Για έναν βασικό λόγο: Συνεχίσατε κάποιες προσπάθειες προκατόχων σας, αλλά μας βοηθήσατε να φανεί το Ελληνικό Κοινοβούλιο και εκτός Ελλάδας. 
Πάρα πολλοί συνάδελφοι έχουμε την τιμή να το εκπροσωπούμε μετέχοντες σε κοινοβουλευτικές αποστολές ή όντες μόνιμα μέλη ελληνικών κοινοβουλευτικών αντιπροσωπειών σε διάφορα φόρα. Ακούγεται η ελληνική φωνή κι έχω την αίσθηση ότι έχουμε την ικανότητα, τη δύναμη, τη γνώση, το σθένος να σταθούμε σ' αυτά τα διεθνή φόρα. Θέλουμε στήριξη. Δίδεται. Και μάλιστα δίδεται και μια άλλη πρωτοβουλία σας να συνδράμετε στην οργάνωση και στο εσωτερικό διεθνών συναντήσεων. Πρόσφατα είχαμε στη Ρόδο εντυπωσιακό παράδειγμα, αλλά έχουμε ένα προβληματάκι: Ανασφάλιστοι. 
Αν, ω μη γένοιτο, κύριοι συνάδελφοι, κάποιος εξ ημών ευρισκόμενος στο εξωτερικό πάθει κάτι, τι συμβαίνει; Θα προβλέψωμεν πίστωση ώστε τα μέλη του Κοινοβουλίου να απολαμβάνουν της ιδίας προστασίας που απολαμβάνουν όλοι οι άλλοι οι ταξιδεύοντες στο εξωτερικό μέλη αποστολών, όχι μόνο δικών μας, αλλά και άλλων υπηρεσιών και άλλων κρατών. 
Αυτές τις πρακτικές παρατηρήσεις ήθελα να θέσω υπόψη σας και να κλείσω με τα συμβαίνοντα εντός του κτιρίου, κύριε Πρόεδρε. Τα πράγματα άλλαξαν. Μέτρα ασφαλείας:
Κύριοι συνάδελφοι, εδώ μέσα διαβιούμε κατά μέσον όρο πλέον των χιλίων καθημερινώς. Είμαστε μια πολιτεία. Μέτρα ασφαλείας. Εκπαίδευση της φρουράς μας. Και να είναι φρουρά εν Κοινοβουλίω με παράσταση και ετοιμότητα και με έκφραση σεβασμού προς τα μέλη του Κοινοβουλίου, όπως γίνεται παντού σε παρόμοιες καταστάσεις και όχι να απολαμβάνει μόνο των προνομίων των υπηρετούντων στο Κοινοβούλιο. Και εκπαίδευση, κύριε Πρόεδρε. Σχέδιον εκκενώσεως του κτιρίου. Αν, ω μη γένοιτο, παραστεί ανάγκη και αυτό να συμβεί.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, επειδή και ο χρόνος τελειώνει, αλλά και επειδή αυτά τα θέματα υποτίθεται ότι αν συζητούνται δημοσίως, τότε δεν είναι αποτελεσματικά τα μέτρα που λαμβάνονται, ας το αφήσετε και να κλείσουμε.
ΑΡΙΣΤΟΤΕΛΗΣ ΠΑΥΛΙΔΗΣ: Δεκτή η υπόδειξή σας. Κλείνω με μίαν εκκρεμότητα, την οποία έχει το Κοινοβούλιο.
Κύριοι συνάδελφοι, οι συνεργάτες μας: Κι εγώ συμφωνώ ότι αντί πάσης άλλης παροχής πρέπει να έχουμε τη δύναμη, τη δυνατότητα και την τεχνική υποστήριξη να ασκήσουμε το έργο μας όσο γίνεται αποτελεσματικότερα. Υπάρχει όμως μία εκκρεμότης των μελών του Κοινοβουλίου: Παλαιοί συνεργάτες Βουλευτών δεν συμπλήρωσαν τη διετία που προέβλεπε ο νόμος, που τον καταργείτε, ώστε να ενταχθούν στη δύναμη των χιλιάδων δημοσίων υπαλλήλων. Κύριε Πρόεδρε, εσείς να παρέμβετε. Είναι ασήμαντος ο αριθμός. Είναι άδικο να διατηρείται αυτή η εκκρεμότητα. 
Και μετά απ' όλα αυτά εγώ θέλω να σας ευχαριστήσω για τη συμπαράσταση που δείξατε κατά καιρούς, όπου χρειάστηκε, σε δύσκολες στιγμές Βουλευτών και να ευχηθώ η διαχείριση των οικονομικών της Βουλής την προσεχή περίοδο να παρακολουθείται και υπό της Κυβερνήσεως, της οποίας τα μέλη να ευχόμεθα να είναι κοινοβουλευτικά, για να έχουν και αίσθηση της υποχρεώσεως ότι πρέπει να παρίστανται κατ' αυτήν την ημέρα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Κοτσώνης έχει το λόγο.
(ΤR)
ΘΕΟΔΩΡΟΣ ΚΟΤΣΩΝΗΣ: Κύριε Πρόεδρε, σήμερα 5 Νοεμβρίου εγώ, ο παρακαθήμενός μου ο κ. Διαμαντίδης και πολλοί άλλοι συνάδελφοι, συμπληρώνουμε 12 χρόνια στη Βουλή. 'Ολα αυτά τα χρόνια και εμείς όπως και όλοι οι Βουλευτές αντιμετωπίσαμε με ψυχραιμία, με αξιοπρέπεια επικριτικά σχόλια, κακόπιστα πολλές φορές δυστυχώς σχόλια. Δεν φθάνει όμως η αξιοπρέπεια για να καλύψει τις ανάγκες μιας αδήριτης καθημερινότητας.
Έτσι, λοιπόν, εκ των πραγμάτων υποχρεούμεθα να μιλήσουμε γι' αυτό το περίφημο θέμα των αποδοχών των Βουλευτών και βλέπω ότι σχεδόν όλοι οι συνάδελφοι αναφέρθηκαν σε αυτό. Και δεν αποτελεί συνδικαλιστικής νοοτροπίας αποτέλεσμα. Αποτελεί αποτέλεσμα μιας ανάγκης για αξιοπρεπή διαβίωση.
Κύριε Πρόεδρε, στη Βουλή ο Κορινθιακός λαός με έστειλε σε ηλικία 44 ετών, αφού είχα πίσω μου μια πορεία επιστημονική και επαγγελματική σαν γιατρός. Το προϊόν αυτής της προσπάθειας που έκανα σαν γιατρός επαγγελματικής κυρίως προσπάθειας είναι εκείνο το οποίο συμβάλει για να έχω εξασφαλίσει ένα αξιοπρεπές επίπεδο ζωής σε μένα και την οικογένειά μου. Δυστυχώς η βουλευτική αποζημίωση δεν επαρκεί για την κάλυψη των μεγάλων αναγκών τις οποίες έχει ο Βουλευτής.
Έτσι, λοιπόν, δεν είναι ντροπή να το ομολογούμε ευθαρσώς ενώπιον του ελληνικού λαού. Και μάλιστα ήμουν από εκείνους -και θα στεναχωρήσω μερικούς συναδέλφους γιατρούς- που αποφάσισα από τη στιγμή που εξελέγην να εγκαταλείψω το επάγγελμα. Θεώρησα ότι η πολιτική όπως και η ιατρική είναι δύο ζηλότυπες ερωμένες και αν προσπαθήσεις να τις ικανοποιήσεις και τις δύο μάλλον τελικά θα βγεις εκτεθειμένος. Έτσι αποφάσισα να ασχοληθώ με την πολιτική. Δεν έχω μετανιώσει γι' αυτό και δεν εκφράζω κανένα παράπονο. Θέτω το θέμα της βουλευτικής αποζημίωσης σαν ένα πραγματικό πρόβλημα.
Δεν θα αναφερθώ στα υπαρκτά προβλήματα συνεργατών κλπ. γιατί αναφέρθηκε με πολύ επιτυχία από πολλούς συνάδελφους το πρόβλημα και πιστεύω ότι θα βρείτε τη λύση και θα την δώσετε. Θα ήθελα όμως να πω ότι ο τρόπος με τον οποίο γίνεται ο έλεγχος των οικονομικών των Βουλευτών, το περίφημο "πόθεν έσχες" ούτε το στόχο του επιτυγχάνει, αντίθετα μας εκθέτει γενικότερα στα κουτσομπολιά των καφενείων σε όλη την επικράτεια. Τα αδιάκριτα βλέμματα μιας μεγάλης μερίδας Ελλήνων, τα ίδια αδιάκριτα βλέμματα τα οποία τραβά η γνωστή εκπομπή στην τηλεόραση που είναι της μόδας αυτό τον καιρό το περίφημο "Big Brother", αυτά προσελκύονται από τα περιουσιακά στοιχεία των Βουλευτών και αυτά συζητούν.
Πρέπει λοιπόν, να βρεθεί ένας ουσιαστικότερος τρόπος όπου πραγματικά θα αποδεικνύεται το "πόθεν έσχες", τι πήρες και πώς το πήρες.
Κλείνοντας, γιατί όλη η Αίθουσα έχει κουραστεί, ήθελα να πω -και βέβαια αναμένουμε τη δική σας την τοποθέτηση- ότι επί των ημερών σας κύριε Κακλαμάνη, και δεν είναι αυτό φιλοφρόνηση προσωπική, η κοινοβουλευτική διπλωματία, βοηθήθηκε και αναπτύχθηκε. Και είναι πάρα πολύ σημαντική αυτή η προσπάθεια η οποία έγινε από όλους τους συναδέλφους που εκπροσωπούν το Ελληνικό Κοινοβούλιο σε όλα τα διεθνή φόρα, σε όλους τους διεθνείς οργανισμούς. 'Όμως όπως σας είπα και στη σχετική σύσκεψη που κάναμε προ μηνός, σας παρακαλώ πάρα πολύ και εν όψει της ψηφίσεως του Κανονισμού, να δείτε το θέμα των εξόδων των Βουλευτών προς τα έξω έτσι ώστε να μη χρειαστεί στο τέλος να βάζουν και από τη τσέπη τους για να μπορέσουν να εκπροσωπήσουν την Ελλάδα στο εξωτερικό. Ευχαριστώ πολύ.
(Χειροκροτήματα στην Αίθουσα)
ΠΡΟΕΔΡΟΣ (Απόστολος Κακλαμάνης): Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, όταν μας απασχολεί ο προϋπολογισμός της Βουλής εκ των πραγμάτων θα μας απασχολήσουν και τα οικονομικά των Βουλευτών.
Εγώ προκαταβολικά θα πω πως όσοι κινούνται μέσα στο Κοινοβούλιο αισθάνονται ότι ζουν σε ένα πολιτισμένο περιβάλλον με επίπεδο υψηλότερο απ' ότι είναι ο μέσος όρος του ελληνικού περιβάλλοντος και εν πάση περιπτώσει ο μέσος όρος των δημοσίων υπηρεσιών.
(TA)
Αυτό δεν γίνεται τυχαία αλλά γιατί κάποιοι εργάζονται συστηματικά, γιατί κάποιοι προσφέρουν παραπάνω από εκείνο που τους ζητείται μερικές φορές και έχουν το ανάλογο μερίδιο σ' αυτό και οι υπάλληλοι της Βουλής και η φρουρά της Βουλής και οι συνεργάτες της Βουλής και φυσικά το Προεδρείο. 
Ακόμη θα παραδεχθώ ότι οι συνθήκες υπό τις οποίες λειτουργεί ένας Βουλευτής σήμερα, είναι πολύ καλύτερες απ' ότι ήταν πριν από 20 χρόνια. Παρά ταύτα πρέπει να δεχθούμε ότι και η πρόοδος που υπάρχει στην ελληνική κοινωνία είναι μεγάλη. Αντιθέτως διακρίνουμε κατά τη γνώμη μου ένα έλλειμμα σε ό,τι αφορά το κύρος του Βουλευτή και μερικές φορές την αξιοπρέπεια του Βουλευτή κύριε Πρόεδρε. 
Ελέχθη από συναδέλφους και πολύ σωστά ότι αν ο Βουλευτής είχε τις παροχές εκείνες που εξασφαλίζονται σε όλους τους δημόσιους λειτουργούς και θεωρείται αυτονόητο αυτό, τότε να έλειπαν και αυτά που παίρνει. Ο Βουλευτής στην ουσία κατά το πλείστον είναι διαχειριστής ενός χρηματικού ποσού για να καλύψει ανάγκες που έπρεπε να του προσφέρει η υπηρεσία. Εγώ έχω ένα γραφείο στη Θεσσαλονίκη και μου στοιχίζει 500.000-600.000 το μήνα. Είχα και ένα γραφείο εδώ αλλά δεν το έχω πλέον γιατί δεν μπορώ να καλύψω αυτές τις δαπάνες. Οι βουλευτές που είναι υποχρεωμένοι να έχουν και δεύτερο γραφείο λόγω της εκλογικής τους περιφέρειας τι θα κάνουν; 
Επιπλέον υπάρχει υπάλληλος ηλεκτρολόγος της ΔΕΗ που κινείται για τις ανάγκες της υπηρεσίας του με δικό του αυτοκίνητο; Υπάρχει κλητήρας που μεταφέρει κάποια εμπορεύματα ή κάποια αντικείμενα που κινείται με το δικό του αυτοκίνητο; Υπάρχει δημόσιος λειτουργός ας πούμε ο διοικητής ενός αστυνομικού τμήματος που κινείται ή που οδηγεί ο ίδιος το υπηρεσιακό του αυτοκίνητο; Δεν υπάρχει. Θεωρείται αυτονόητο ότι ένας δημόσιος λειτουργός από ένα επίπεδο και πάνω ή σε οποιοδήποτε επίπεδο αν οι υπηρεσιακές ανάγκες το απαιτούν -και κλητήρας ακόμη- θα έχει την εξυπηρέτηση αυτή. 
ΒΑΣΙΛΗΣ ΚΕΔΙΚΟΓΛΟΥ: Από πότε γίναμε δημόσιοι λειτουργοί; Για όνομα του Θεού! Είμαστε αιρετοί εκπρόσωποι.
ΠΡΟΕΔΡΟΣ (Απόστολος Κακλαμάνης): Να μην γράφονται οι διακοπές.
Παρακαλώ κύριοι συνάδελφοι, μη διακόπτετε.
ΣΩΤΗΡΙΟΣ ΚΟΥΒΕΛΑΣ: Θα προσθέσω κύριε Πρόεδρε, ότι ο Βουλευτής δεν έχει ωράρια, δεν έχει γιορτές, δεν έχει πενθήμερα, δεν έχει εξαήμερα. Έχει 365 μέρες το χρόνο και δεν υπερβάλω αν πω 24 ώρες το 24ωρο. Όμως κατά μέσο όρο έχει 13 με 15 ώρες το 24ωρο. Όλες αυτές οι δραστηριότητες του δημιουργούν υποχρεώσεις, του δημιουργούν δαπάνες.
Θα προσθέσω κύριε Πρόεδρε, ότι διαχειριζόμενος αυτό το ποσό το οποίο η βουλευτική αποζημίωση του εμπιστεύεται δαπανά χρήματα για τα οποία καλείται στο τέλος του έτους να πληρώσει φόρο γιατί θεωρούνται ότι αποτελούν εισοδήματά του. Αν λοιπόν ο Βουλευτής είχε τις παροχές που έχει ένας δημόσιος υπάλληλος και για να μην σκανδαλίζω τον αγαπητό συνάδελφο κ. Κεδίκογλου ας αφήσουμε τους λειτουργούς, ας αφήσουμε τους υπαλλήλους, ας πάμε στους αιρετούς.
ΒΑΣΙΛΗΣ ΚΕΔΙΚΟΓΛΟΥ:...
ΣΩΤΗΡΙΟΣ ΚΟΥΒΕΛΑΣ: Αν είχε ο Βουλευτής τις παροχές αυτές που έχει ένας από τους χίλιους πεντακόσιους αντιδημάρχους της τοπικής αυτοδιοίκησης τότε εγώ θα ήμουν ευχαριστημένος να παίρνει το ? της Βουλευτικής αποζημίωσης και να φορολογείται γι' αυτό. 
(XF)

Τέλος, κύριε Πρόεδρε, θα μου επιτρέψετε να καταθέσω μία άλλη εμπειρία. Πριν από λίγες ημέρες γιορτάσαμε στη Θεσσαλονίκη το Μακεδονικό Αγώνα, τον Παύλο Μελά και τους υπόλοιπους Μακεδονομάχους. Πέρα του ότι τιμήθηκαν ο εκπρόσωπος του Γ' Σώματος Στρατού, της Αστυνομίας, της Πυροσβεστικής πολύ καλά, ήρθε και η ώρα να κατατεθούν στεφάνια. Κατέθεσε ο εκπρόσωπος της Κυβερνήσεως, ο εκπρόσωπος του Στρατού, ο εκπρόσωπος της Μητροπόλεως, ο εκπρόσωπος των προσκόπων, ο εκπρόσωπος του Λυκείου Ελληνίδων. Ο εκπρόσωπος όμως του Ελληνικού Κοινοβουλίου δεν είχε εκεί καμία θέση. Ήταν παρόντες έξι Βουλευτές. Η παρέλαση...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, μου επιτρέπετε στο σημείο αυτό μία παρέμβαση;
ΣΩΤΗΡΙΟΣ ΚΟΥΒΕΛΑΣ: Μάλιστα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Από τους έξι Βουλευτές ποιος θα κατέθετε; Κάτι ξέρω εγώ κάθε φορά που προσπαθώ να βρω άκρη με αυτά τα πράγματα.
ΓΕΩΡΓΙΟΣ ΚΑΛΑΝΤΖΗΣ: Ο αρχαιότερος. 
ΠΡΟΕΔΡΟΣ (Απόστολος Κακλαμάνης): Σας παρακαλώ. Εσείς λέτε ο αρχαιότερος, άλλος θα πει της πλειοψηφίας. Σας ακούω με υπομονή όλους και με πολλή αγάπη και σεβασμό. Στην πράξη όμως τα πράγματα έχουν κάπως αλλιώς.
Συνεχίστε, κύριε Κούβελα.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, γι' αυτό το λόγο υπάρχουν οι κανόνες, γι' αυτό το λόγο υπάρχουν οι κανονισμοί, γι' αυτό το λόγο υπάρχει το προβάδισμα, η ιεραρχία, για να λύνουν αυτά τα προβλήματα. Διότι το δεύτερο θέμα το οποίο θα σας θέσω και είναι συναφές, είναι το εξής: Έχει καταργηθεί η τάξη η οποία προβλέπεται από κάπου και την οποία ρυθμίζει ένα πρωτόκολλο για το οποίο είναι υπεύθυνο το Υπουργείο Εσωτερικών. Δεν υπάρχει Βουλευτής στην εκλογική του περιφέρεια, όπως πουθενά αλλού. Υπάρχει στρατηγός, υπάρχει νομάρχης, υπάρχουν δήμαρχοι. Δεν υπάρχει κοινοβούλιο. Και πλέον δεν είναι προσωπικό το θέμα. Αν είναι προσωπικό, τσιμέντο να γίνει. Είναι θέμα κύρους του Κοινοβουλίου, του θεσμού αυτού ο οποίος έχει τόσο πολύ υποβαθμιστεί και ο οποίος έχει τόσο πολύ κακοποιηθεί.
Κύριε Πρόεδρε, νομίζω ότι έχουμε υποχρέωση ο καθένας από μας, οι επικεφαλείς των κοινοβουλευτικών ομάδων, οι αρχηγοί των κομμάτων, το Προεδρείο της Βουλής να τα αντιμετωπίσουμε αυτά. Γιατί εάν δεν τα αντιμετωπίσουμε, τότε τα λύνει ο νομάρχης της περιοχής δια των υπαλλήλων του. Βάζει έναν υπάλληλο ο νομάρχης και μας κάνει παρατηρήσεις και μας διαπομπεύει και φυσικά, καταλήγουμε στο τέλος να εξευτελίζονται οι θεσμοί, οι οποίοι αποτελούν τα βάθρα της δημοκρατίας, όπως όλοι πιστεύουμε και όπως όλοι τα υπηρετούμε. 
Ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Συμφωνούν οι συνάδελφοι που ακολουθούν, ο κ. Χαϊτίδης, ο κ. Ρεγκούζας, ο κ. Σιούφας, ο κ. Ανδρεουλάκος, ο κ. Γκελεστάθης, ο κ. Καρατζαφέρης και η κα Μπακογιάννη, να μιλήσω σε αυτό το σημείο; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Ευχαριστώ. Και αν συμφωνείτε, με την ανοχή σας, να επανέλθω στη θέση μου για να ακούσω και τους υπολοίπους, διότι κατά τον Κανονισμό όταν ο Πρόεδρος λαμβάνει το λόγο επί ενός θέματος δεν επανέρχεται στη θέση του.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αγαπητές και αγαπητοί συνάδελφοι, σας άκουσα όσους μιλήσατε μέχρι τώρα με πολύ προσοχή και με πολύ σεβασμό. Το ίδιο θα ακούσω και τους άλλους συναδέλφους που θα μιλήσουν.
(TS)
Πρέπει να πω πως ακούγοντας τους συναδέλφους να θέτουν ζητήματα που αφορούν γενικότερα στη λειτουργία του Κοινοβουλίου και ειδικότερα στο ρόλο και στις δυνατότητες του καθενός από εμάς να ασκήσει αυτό το ρόλο, σύμφωνα με τη συνείδησή του, ανταποκρινόμενος στη λαϊκή εντολή και στο πλαίσιο του πολιτεύματος της κοινοβουλευτικής δημοκρατίας, ότι αισθάνθηκα πολλές φορές πως και θα προσέθετα και θα επηύξηνα οπωσδήποτε αυτά τα οποία καθένας, από τη δική του σκοπιά, τόνισε. 
Δεν υπάρχει καμία αμφιβολία ότι στο σύνολο των όσων ελέγχθησαν και σε ό,τι αφορά την ουσία των θεμάτων -όχι ίσως τον τρόπο και την έκφραση που χρησιμοποιεί κανείς για να βάζει τα ζητήματα, κάτι το οποίο είναι απολύτως φυσικό σε ένα Κοινοβούλιο, που όμως δεν είναι κατανοητό, όπως γνωρίζετε, όταν μεταφέρονται οι συζητήσεις του Κοινοβουλίου- δεν μπορεί να έχει κανείς καμία απολύτως αντίρρηση.
Ζω το Κοινοβούλιο αυτό από το 1974 συνεχώς. Υπάρχουν ζητήματα για τα οποία σας ευγνωμονώ. Εάν θέλετε να σας πω τον καημό μου, εγώ, απ' αυτήν τη θέση, ένα από τα προβλήματα που αντιμετωπίζω είναι ότι σπάνια ακούω έναν καλό λόγο. Γιατί; Είναι φυσικό, όταν έρχεται κανείς στο γραφείο του Προέδρου της Βουλής δεν έρχεται να του πει έναν καλό λόγο, αλλά έρχεται να του πει ένα παράπονο, να του εκθέσει ένα πρόβλημα, να υποβάλει ένα αίτημα. 
Ο καλός λόγος που είπατε, λοιπόν, απόψε -για τον οποίο σας ευχαριστώ ειλικρινέστατα, το λέω από τα βάθη της καρδιάς μου- δεν νομίζω ότι έχει να κάνει τόσο με ό,τι θα έπρεπε -κάποιος συνάδελφος το είπε- να συμβαίνει κατ' αναλογίαν προς ό,τι συνέβαινε πριν από είκοσι πέντε χρόνια, πριν από είκοσι επτά χρόνια, όταν άνοιξε αυτό το Κοινοβούλιο. Συμβαίνει, αλλά υποθέτω ότι μάλλον επαινείτε, κατανοείτε και υποστηρίζετε την προσπάθεια την οποία κάνω. 
Εγώ θεωρώ πως ό,τι έχει μέχρι τώρα πραγματοποιηθεί, είναι μέρος εκείνου που θα έπρεπε να είχαμε κατακτήσει όσον αφορά στη λειτουργία μας, τις δυνατότητες καθενός να συμμετέχει -όπως είπα πριν- με τη συνείδησή του στο πλαίσιο της εντολής και του πολιτεύματος σ' αυτό το έργο. 
Πράγματι ήταν άθλια η εικόνα του Κοινοβουλίου. Υπήρχε ένα υπαίθριο πάρκινγκ, ακόμα και το πλακόστρωτο στο χώρο του Αγνώστου Στρατιώτη ήταν κατεστραμμένο...Όντως έγιναν αυτές οι προσπάθειες, με τη δική σας κατανόηση, με το μεράκι και τη συμβολή του προσωπικού και όλων των συνεργατών μας στη Βουλή. 
Πολύ καλά κάνατε και επαινέσατε τους υπαλλήλους του Κοινοβουλίου, γιατί στη μεγάλη, στη συντριπτική πλειονότητά τους, ανταποκρίνονται στις ευθύνες τους, όπως και όλοι οι άλλοι εργαζόμενοι εδώ, γιατί πέραν του προσωπικού, όπως ξέρετε, έχουμε και Φρουρά, έχουμε διάφορες άλλες μονάδες που στηρίζουν το Κοινοβούλιο.
Αυτά λοιπόν τα οποία έγιναν και για τα οποία πρέπει να είμαστε ικανοποιημένοι -αλλά δεν πρέπει να μας αρκούν- όντως έχουν διευκολύνει τη λειτουργία του Κοινοβουλίου περισσότερο απ' ό,τι στο παρελθόν. 
Σας θυμίζω ότι στην Αίθουσα που βρίσκονται τώρα οι Κοινοβουλευτικοί Συντάκτες, εκεί συνωθείτω το ΠΑΣΟΚ ως Αξιωματική Αντιπολίτευση, εκεί και η Νέα Δημοκρατία επίσης ως Αξιωματική Αντιπολίτευση. Ο χώρος αυτός, στον οποίο τώρα οι δημοσιογράφοι κάνουν τη δουλειά τους με την υποδομή την οποία τους έχει εξασφαλίσει το Κοινοβούλιο, είχε αυτή την αποστολή: Όρθιοι συνωθούντο πάνω από εκατό Βουλευτές που εκπροσωπούσαν την Αξιωματική Αντιπολίτευση. 
Θυμάμαι ότι το 1974 διακόσιοι είκοσι τότε Βουλευτές της Νέας Δημοκρατίας συνωθούντο στο χώρο που είναι τώρα το γραφείο του Προέδρου της Βουλής και στην αίθουσα που υποδέχεται ο Πρόεδρος ξένες αντιπροσωπείες κλπ.
(XP)
'Έχουν αλλάξει λοιπόν πολλά πράγματα, αλλά αυτό δεν πρέπει να μας αρκεί. Αυτό αφορά κυρίως το ρόλο και τις δυνατότητες του Βουλευτή. Θέλω να σας διαβεβαιώσω για την συνέχεια των όσων προσπαθειών μου έχουν γίνει μέχρι τώρα ώστε και από πλευράς κοινής γνώμης να υπάρξουν αποτελέσματα. Δεν πρέπει να ξεχνάμε ότι δεν είμαστε μία υπηρεσία, δεν είμαστε ένα δικαστήριο. Είμαστε το Σώμα που χωρίς τη δημοκρατική του νομιμοποίηση μέσα από την καθημερινή του επιβεβαίωση από το λαό δεν μπορεί να έχει καμία απόλυτος ουσιαστική δύναμη. Αυτή τη δύναμη που είναι δύναμη του λαού εάν το Σώμα την εκφράζει -ως λαϊκή κυριαρχία- τότε η δύναμη του Σώματος είναι η δύναμη του ελληνικού λαού. 
Ακριβώς αυτή τη σχέση ορισμένοι κάνουν προσπάθεια να την εξασθενίσουν και να την αποδυναμώσουν. Αυτό το κάνουν όσοι για δικό τους λόγο είτε ιδεολογικό, είτε οικονομικό, είτε για οποιοδήποτε άλλο λόγο βάλουν εναντίον του Κοινοβουλίου. Μεγιστοποιούν τις αδυναμίες του και γενικεύουν τις ευθύνες ορισμένων από εμάς. Δεν είναι παράλογο εφόσον ερχόμαστε ως εκπρόσωποι του ελληνικού λαού καθένας μας έχει τη δική του προσωπικότητα και τη δική του συμπεριφορά, τη δική του αναφορά και το δικό του τρόπο με τον οποίο επικοινωνεί με το λαό. Αυτά τα απολύτως λογικά και φυσιολογικά γνωρίζετε καλά πως αξιοποιούνται. 
Γι' αυτό θα ήθελα να εξηγήσω σε κάποιο συνάδελφο, ο οποίος μου είπε -ξέρω ότι και συναδελφικά και προσωπικά με συμπαθεί και τον συμπαθώ- "όλα καλά αλλά ο τόνος σας καμία φορά στεναχωρεί λίγο τους συναδέλφους στους οποίους απευθύνεστε., ότι ναι αυτό συμβαίνει γιατί πολλές φορές σκέπτομαι ότι και ο συγκεκριμένος συνάδελφος αδικείται- και το Κοινοβούλιο- από μία παραδρομή της γλώσσας, από μία κίνηση, από μία στάση . Γνωρίζουμε πως αξιοποιούνται αυτά. 
Πριν από το 1988-1989 δεν είχαμε τη τηλεόραση. Δεν είχαμε τη δυνατότητα όλων αυτών που βλέπουμε πως αξιοποιούνται. Λυπάμαι. Δεν έχω τίποτα το προσωπικό, εναντίον των ηλεκτρονικών μέσων, αλλά θεωρώ βαθιά αδικία για το ίδιο το πολίτευμα ΄και όχι για καθένα από εμάς κρίσιμα ζητήματα για την πορεία του τόπου, για τα συμφέροντα του ελληνικού λαού να παρασιωπώνται και να εμφανίζεται μία κίνηση στην οποία προέβη κάποιος συνάδελφος σε στιγμή κόπωσης ή έξαρσης ή και από ιδιοσυγκρασία. Αυτό μπορεί να γίνεται η σφραγίδα που χαρακτηρίζει τη λειτουργία του Κοινοβουλίου. Καταλαβαίνετε πόσο καταστροφικό είναι αυτό. 
Γι ' αυτό σας κάνω έκκληση για άλλη μία φορά να δούμε αυτά τα ζητήματα, δηλαδή της προς τα έξω εικόνας μας. Πολλοί συνάδελφοι, κάνοντας τις δικές τους επιλογές -τις σέβομαι και όταν ακόμα δεν συμφωνώ- εμφανίζονται στο ραδιόφωνο και στη τηλεόραση. Νομίζω ότι πάρα πολλά από αυτά που άκουσα απόψε θα έπρεπε να τα ακούει κανείς. Χάρηκα διότι άκουσα έναν συνάδελφο, κάποιον βράδυ να λέει στον παρουσιαστή "είμαι Βουλευτής και οφείλετε να μου συμπεριφέρεστε ανάλογα". Σπάνια μπορείς να το ακούσεις αυτό, για να μην πω ότι δεν το έχω ξανακούσει αυτό από συναδέλφους οι οποίοι ταπεινώνονται εκεί. Και δεν το δικαιούνται αυτό Δεν το δικαιούνται γι' αυτό που εκπροσωπούν και αν ακόμα το αποφασίζουν για τον εαυτό τους. 
(MN)
Διότι ο πολίτης, κυρίες και κύριοι συνάδελφοι, που παρακολουθεί αυτή την εικόνα, δεν κρίνει το συγκεκριμένο συνάδελφο. 'Ολοι και αυτή είναι η ουσία της Κοινοβουλευτικής Δημοκρατίας κρινόμαστε και ξαναερχόμαστε εδώ ή δεν ξαναερχόμαστε. 'Ομως, σε αυτές τις περιπτώσεις δεν κρίνει το συγκεκριμένο συνάδελφο. Η απαξίωση της στιγμής εκείνης αναφέρεται σε ολόκληρο το Κοινοβούλιο. Λεει, ιδού αυτός είναι ο εκπρόσωπος του ελληνικού λαού, αυτοί είναι οι Βουλευτές; 
'Εχει λοιπόν μεγάλη σημασία για την πορεία μας, για την δυνατότητά μας αυτή που σωστά το είπε ένας συνάδελφος προς το τέλος, δεν ζητάμε οικονομικές παροχές. Σωστά διαχειριζόμαστε γι' αυτές τις ανάγκες που χρειαζόμαστε κάποιο ποσόν, το οποίο αντικειμενικότατα δεν καλύπτει αυτές τις ανάγκες. 
'Εχουμε, λοιπόν, αγαπητοί συνάδελφοι, καθήκον να ενημερώσουμε το λαό στις περιφέρειές μας. Εγώ είχα ξεκινήσει κάποτε με αφορμή του έτους της Θράκης, συγκεκριμένα πέρσι, και πήγαμε και συζητήσαμε με τον κόσμο με τους συναδέλφους των τριών `Νομών της Θράκης και είδαμε πράγματι ότι ορισμένα ζητήματα δεν τα εγνώριζαν.
Είπε ο κ. Κοσιώνης για κάποια συνάντηση που είχε με συμπολίτες του στην περιφέρειά του. Ευτυχώς, αγαπητοί συνάδελφοι, 800.000 παιδιά έχουν έρθει μέχρι τώρα στο Κοινοβούλιο. Σας βεβαιώ ότι αυτά τα παιδιά επιστρέφουν σχεδόν στο σύνολό τους με αγαθή εντύπωση, διότι έχουμε την δυνατότητα και οι ξεναγοί τους εδώ και πολλές φορές εγώ ο ίδιος να τους εξηγούμε πράγματα σαν αυτά που είπε ο εκ Θεσσαλονίκης συνάδελφος, για την παρουσία μας εδώ.'Οταν μας ρωτούν γιατί είναι άδεια τα έδρανα του λέμε πόσες είναι οι Επιτροπές στη Βουλή, ποιές είναι οι αποστολές της, ποιές έιναι οι υποχρεώσεις του Βουλευτή στην περιφέρειά του ή στην Αθήνα, ή στο Κόμμα του που αν θέλει να είναι ένα σύγχρονο Κόμμα πρέπει να έχει τομείς μελέτης και παρουσίασης εδώ στη Βουλή και εκτός Βουλής των διαφόρων ζητημάτων που απασχολούν τον ελληνικό λαό.
Αυτά δεν τα γνωρίζει ο 'Ελληνας πολίτης, ούτε οι νέοι άνθρωποι και οφείλουμε να κάνουμε μία προσπάθεια. Εγώ κάποτε είχα πει στους συναδέλφους και είχα επαφή με το Υπουργείο Παιδείας για επισκέψεις των Βουλευτών στα σχολεία, όπου δεν θα μιλήσουν για τις κομματικές τους θέσεις και απόψεις, δεν θα μιλήσουν για το αν υπάρχουν ή δεν υπάρχουν πρόοδοι στην Παιδεία, αν υπάρχει υστέρηση ή όχι, αλλά θα ενημερώσουν τα παιδιά, θα επικοινωνήσουν , θα ακούσουν τα παιδιά για την πρόοδο και υστέρηση των σχολείων τους και συγχρόνως θα τους δώσουν τη δυνατότητα να προσεγγίσουν ακόμα περισσότερο το Κοινοβούλιο.
Αγαπητές και αγαπητοί συνάδελφοι, εγώ το θεωρώ ιδιαίτερα κρίσιμο, γι' αυτό και όλα αυτά τα προγράμματα που παρακολουθείτε αυτά τα χρόνια όπως η Βουλή των Εφήβων, πρέπει να σας πω ότι οι 100.000 ΄έφηβοι πηραν μέρος σ' αυτό το πρόγραμμα. Οι πλείστοι ξέρουν ότι έφθασαν οι απόψεις τους εδώ ότι κάποια παιδιά ήρθαν εδώ έστω και με υπερβολές που δυστυχώς αυτά μόνο παρουσιάζονται. 'Ομως σας βεβαιώ ότι όταν φεύγουν τα παιδιά απο εδώ και όταν γράφουν εδώ τα παιδιά, αυτό που κυρίως εκφράζουν ως παράπονο είναι ότι αυτά που ειπώθηκαν, διαφορετικά παρουσιάζονται απο τα μέσα ενημέρωσης. Και είναι μια πικρία που εκδηλώνουν τα παιδιά, γι' αυτή την κατάσταση.
Υπάρχει και η πλευρά που δεν πρέπει να αγνοήσω εγώ τουλάχιστον ως Πρόεδρος της Βουλής. Δεν μπορώ να κάνω δική μου δημοσιονομική πολιτική. Το Σύνταγμα είναι σαφές και όπως ξέρετε με συνταγματική διάταξη δεν μπορεί εκ της Βουλής να προέλθει τροπολογία ή πρόταση νόμου που συνεπάγονται δαπάνες στον κρατικό προϋπολογισμό για όφελος οποιουδήποτε προσώπου. Αυτό είναι μία αρχή, την οποία πρέπει κανείς να σεβασθεί.
(ZE)"

Το ζήτημα, λοιπόν, είναι ότι αυτά τα ζητήματα είναι υπαρκτά. Και το ζήτημα του αυτοκινήτου.
Εγώ γνωρίζω περισσότερα από όλους σας, επιτρέψτε μου κύριοι συνάδελφοι, γιατί σε μένα συγκλίνουν, συγκεντρώνονται όλα τα μηνύματα. 
Είπε ο συνάδελφος εκ Καβάλας τι θα γίνει αν του συμβεί ένα ατύχημα. Ναι, υπάρχει αυτή τη στιγμή Βουλευτής ο οποίος σε όλη την προηγούμενη βουλευτική περίοδο, όπως ξέρετε, καθηλώθηκε ως φυτό από αυτοκινητιστικό ατύχημα. Ήταν καλύτερα και γι' αυτόν και για την οικογένειά του να είχε "τελειώσει". 
Υπάρχει Βουλευτής του Νομού Ηλείας ο οποίος, διότι είχε ένα καλό αυτοκίνητο εσώθη όταν ανετράπη στον γκρεμό. Υπάρχει Υφυπουργός στην Κυβέρνηση, συνάδελφος Βουλευτής ο οποίος αν δεν είχε καλό αυτοκίνητο δεν θα ήταν στη ζωή. Έχουμε καθημερινά αυτοκινητιστικά ατυχήματα. Τα γνωρίζω, διότι εγώ τηλεφωνώ στα νοσοκομεία, διότι πρέπει να επικοινωνήσω να δω τι έγινε. Είναι οξύτατο το πρόβλημα. 
Δεν είναι το αυτοκίνητο όπως φαντάζεται κανείς για να πάει την οικογένειά του κάπου. Ο βουλευτής ο οποίος είναι σε μια περιοχή πέραν της ευρύτερης εδώ της Αττικής και της Αττικο-Βοιωτίας όπως λεγόταν παλιότερα, δεν θα πάρει το αυτοκίνητο στο αεροπλάνο για να το φέρει στην Αθήνα. Χρειάζεται το αυτοκίνητο εκεί για να γυρίζει στα χωριά, στην περιφέρειά του, χρειάζεται εδώ αυτοκίνητο για να κινηθεί.
Υπάρχει πράγματι ένα ποσό που δίνεται για έξοδα γραφείου. Το ποσό αυτό δεν καλύπτει το βουλευτή, ο οποίος είναι υποχρεωμένος, όπως ελέχθη επίσης, να έχει και δεύτερο γραφείο. Και δεν είναι για πελατειακούς σκοπούς. Πρέπει ναι ή όχι ο βουλευτής Αιτωλοακαρνανίας να είναι σε επαφή με ολόκληρο το νομό και να μην είναι ο τοπάρχης μιας περιοχής, μιας επαρχίας, σαν να μην είναι αντιπρόσωπος του Έθνους, σαν να μην είναι καν αντιπρόσωπος του νομού του, αλλά μόνο της πόλης ή της κωμόπολης και των γύρω χωριών, όπου πρέπει αποκλειστικά να συγκεντρώσει την προσπάθειά του.
Αυτά νομίζω ότι θα ήταν απολύτως κατανοητά αν, αγαπητοί συνάδελφοι, τα παρουσιάζαμε όταν επικοινωνούμε με τα μέσα ενημέρωσης. Αλλά και πέρα από τα μέσα ενημέρωσης όταν επικοινωνούμε με τους πολίτες. 
Ασφαλώς, αγαπητοί συνάδελφοι, η περιφερειακή ανάπτυξη, η αποκέντρωση εισήγαγε νέους θεσμούς στην οργάνωση, στη διοίκηση, στη λειτουργία του κράτους, αλλά αυτό το στοιχείο του εκπροσώπου του έθνους, όχι του τοπάρχη, αυτό το έχει μόνο το Εθνικό Κοινοβούλιο. Αυτό ας το κατανοήσουμε.
Τι σημαίνει αυτό; Ελέχθη πριν από τον αγαπητό συνάδελφο εκ Θεσσαλονίκης τι γίνεται με το περίφημο πρωτόκολλο. Δεν μας απασχολεί το πρωτόκολλο. Μας απασχολεί το κύρος του Κοινοβουλίου. Πήγα πράγματι εγώ σε εκδηλώσεις στην επαρχία και είδα να καλείται ο εκπρόσωπος των στρατιωτικών αρχών, ο εκπρόσωπος των πολιτικών αρχών, οι σύλλογοι και πολύ σωστά των αναπήρων πολέμου και άλλοι επαγγελματικοί σύλλογοι και απορούσα για το τι συμβαίνει με το βουλευτή. 
Κύριοι συνάδελφοι, πρέπει να δούμε όλα αυτά τα πράγματα. Διότι τα πρώτα χρόνια της προεδρίας μου προσπάθησα να βρω κάποια άκρη. Ήταν αδύνατον. Και στη Διάσκεψη των Προέδρων μας απασχόλησε το θέμα αυτό και ήταν αδύνατον να βρω άκρη.
Τι συμβαίνει, αγαπητοί συνάδελφοι; Ας το πούμε καθαρά αυτό. Όπως έχουμε την εντύπωση ότι έτσι και ένα-δύο λεπτά ή πενήντα δευτερόλεπτα βγούμε στο κανάλι πως αυτό είναι τεράστιας σημασίας ότι αν δεν πούμε εκείνη την ώρα την απάντησή μας καταστραφήκαμε, έτσι συμβαίνει πολλές φορές. Εγώ έχω πει σε συναδέλφους ορισμένων περιφερειών: Δείτε ποιες είναι οι εκδηλώσεις του νομού σας και εν πάση περιπτώσει ανάλογα με τα ενδιαφέροντά σας, με μία σειρά ανάλογα με τις υποχρεώσεις σας, διότι δεν μπορείτε να είστε πάντοτε όλοι και παντού, καθορίστε. Άλλος θεωρεί διότι είναι στο κόμμα της πλειοψηφίας ότι αυτός πρέπει να εκπροσωπήσει. Άλλος διότι είναι αρχαιότερος στο νομό, ότι αυτός πρέπει να εκπροσωπήσει. Άλλος διότι εκεί είναι η επαρχία του σε ολόκληρο το νομό, ότι αυτός πρέπει να εκπροσωπήσει.
(TL) 
Αγαπητοί συνάδελφοι, εγώ μόνο σ' αυτό το θέμα στέκομαι. Δεν θέλω να μπω σε άλλα ζητήματα, γιατί πράγματι κινδυνεύω να αδικήσω και εγώ το Κοινοβούλιο. Υπάρχουν ορισμένα ζητήματα που δεν μπορούν να μας χαρακτηρίσουν ούτε ως Σώμα ούτε ως προσωπικότητες. Συμβαίνει όμως καμιά φορά να δημιουργούν επιπλοκές, που δεν έχουν μία γενικότερη σημασία, αλλά δημιουργούν το πρόβλημα.
Πιστεύω ότι -και ήδη είχα επικοινωνία με το νέο Υπουργό Εσωτερικών- πρέπει να ρυθμιστεί αυτό το θέμα γενικότερα. Δεν αφορά μόνο το ποιος εκπροσωπεί τη Βουλή. Υπάρχει ένα γενικότερο ζήτημα: Δεν είναι δυνατόν να αναγνωρίζουμε μεν το ρόλο οποιασδήποτε αρχής, είτε κεντρικής είτε περιφερειακής, αλλά, μέσω είτε της μετριοπαθούς αποδοχής από ορισμένα μέλη μιας απαράδεκτης συμπεριφοράς και μεταχείρισης είτε με οποιονδήποτε άλλο τρόπο, να μειώνεται και εν τέλει να υπονομεύεται ο ίδιος ο ρόλος του Εθνικού Κοινοβουλίου ως του κορυφαίου θεσμού της πολιτείας.
Για μένα πρώτη είναι η νομοθετική εξουσία, έπεται η εκτελεστική εξουσία, ακολουθεί η δικαιοσύνη. Αυτό είναι το κοινοβουλευτικό μας πολίτευμα. Και αυτό πρέπει να υπερασπιστούμε, αγαπητοί συνάδελφοι, καθένας με πλήρη ευθύνη, όχι αφήνοντας σε κάποιους άλλους την ευθύνη, διότι εκείνος τη συγκεκριμένη στιγμή πρέπει να δώσει την κορώνα του ή να κάνει την όποια παρουσία.
Αυτό το οποίο σας λέγω είναι κρίσιμο. Και ξέρετε πάρα πολύ καλά ότι αυτά τα οποία αξιοποιούνται συστηματικώς σε βάρος του Κοινοβουλίου είναι αυτά που είναι οι εξαιρέσεις, όχι μόνο του Σώματος αυτού, αλλά και της συμπεριφοράς γενικότερα και της προσωπικότητας γενικότερα και των συγκεκριμένων συναδέλφων που κάθε φορά μπαίνουν στο στόχαστρο μιας κριτικής άδικης και κακόπιστης.
Υπάρχουν τα ζητήματα της φορολογικής μεταχείρισης. Όντως -και πιστεύω ότι αυτό θα αντιμετωπιστεί οπωσδήποτε- είναι απαράδεκτο για εισφορές οι οποίες γίνονται από το κόμμα στο οποίο ανήκουμε για τη λειτουργία το κόμματος να φορολογείται ο Βουλευτής. Είναι απαράδεκτο να φορολογείται ο Βουλευτής για -πολύ σωστά έχει λεχθεί ως έκφραση- τα έξοδα που κάνει. Όλοι οι Έλληνες φορολογούμενοι φορολογούνται για τα έσοδα που έχουν και μάλιστα για τα καθαρά έσοδα. Και αν δεν είναι δυνατή η κατάρτιση του πίνακα εξόδων και δαπανών, υπάρχει ένας συντελεστής επί του συνολικού ποσού. Μόνο ο Έλληνας Βουλευτής έχει αυτή τη μεταχείριση.
Έθεσα αίφνης το θέμα του αυτοκινήτου. Τι γίνεται στα άλλα Κοινοβούλια; Μα, δεν είναι το ίδιο το Κοινοβούλιο του Βελγίου με το Κοινοβούλιο της Ελλάδος. Η Ελλάδα γεωφυσικά είναι η περισσότερο ιδιόμορφη χώρα της Ευρώπης. Στο Βέλγιο, στις περισσότερες ευρωπαϊκές χώρες, δεν υπάρχει αυτό το πρόβλημα. Υπάρχουν συγκοινωνίες, υπάρχουν δίκτυα ταχύτατης μεταφοράς.
Εδώ, μίλησε ο εκ Δωδεκανήσου συνάδελφος για τη διπλωματική μας προσπάθεια ως Κοινοβουλίου και αναγνωρίζει το Υπουργείο Εξωτερικών -και το γνωρίζω πολύ καλά, διότι υπάρχει μια πολύ συνεργασία- αυτή την προσπάθεια της Βουλής, η οποία είναι συστηματική. Και πρέπει με την ευκαιρία αυτή να επαινέσω και δημόσια όλους τους συναδέλφους που μετέχουν στις αποστολές μας στο εξωτερικό. Πολλοί εξ αυτών μέχρι τώρα -εύχομαι στους παρόντες να μην τους συμβεί στις επόμενες εκλογές- έχασαν την επανεκλογή τους, ακριβώς διότι πολύς χρόνος, ερήμην δυστυχώς της ελληνικής κοινής γνώμης, αναλώθηκε από τη βουλευτική τους περίοδο στην προσπάθεια αυτή στο εξωτερικό.
(PD)
Εκεί λοιπόν αγαπητοί συνάδελφοι πρέπει να πούμε ότι έχουμε επίσης ανάγκη. Γνωρίζετε ποια μέσα παρέχονται μέχρι τώρα και τα θεωρώ και εγώ αυτά όχι πλήρη ώστε να δράσει πραγματικά αποτελεσματικά ο εκπρόσωπός μας στην κοινοβουλευτική συνέλευση του Συμβουλίου της Ευρώπης και της Δυτικοευρωπαϊκής Ένωσης για το θέμα των δαπανών. Πράγματι όπως είναι οι κανόνες τους οποίους εφαρμόζουμε είναι πολύ δύσκολα τα πράγματα για τις διάφορες αποστολές μας. Όταν εγώ λέω στις αποστολές αυτές, σας παρακαλώ να καλέσετε την αντιπροσωπεία της τάδε χώρας που το Κοινοβούλιό της παίρνει μια αρνητική θέση -για παράδειγμα το αναφέρω- στην υπόθεση της ένταξης της Κύπρου, για φαγητό, για να συζητήσετε να ανταλλάξετε απόψεις κλπ. δεν πρέπει να έχουν αυτή τη δαπάνη; Όταν φεύγουν από εδώ στο εξωτερικό έχουν όλη αυτή τη προσπάθεια που δεν είναι απλώς το ξενοδοχείο το οποίο θα τους παρέχουμε και που θα το κλείσουμε αλλά πολλές φορές χρειάζεται να δώσουν και παραπάνω χρήματα, αλλά υπάρχουν και διάφορες δαπάνες οι οποίες πρέπει να καλυφθούν . Έρχομαι σε αυτό που είπε ένας συνάδελφος, ας καλύπτονται αυτά τα οποία είναι πραγματικές δαπάνες οπότε και αυτή η περίφημη βουλευτική αποζημίωση δεν θα ήταν -διότι δεν είναι στην πραγματικότητα- αυτή η οποία εμφανίζεται. 
Σου λένε πράγματι πολλοί, μα , παίρνετε τόσα. Δεν είναι τόσα. Και εν πάση περιπτώσει δεν μπορεί να πρέπει να υποχρεώνεται το Κοινοβούλιο -δεν γίνεται για καμία αρχή, για καμία από τις εξουσίες αυτού του πολιτεύματος- σε πτωχοπροδρομική επιχειρηματολογία προκειμένου να εξασφαλισθούν οι όροι εκείνοι της καλής λειτουργίας.
Υπάρχει το θέμα του προσωπικού. Εγώ δεν θέλω να αναξέω πληγές εδώ αλλά σας θυμίζω ότι είχα πριν από πέντε χρόνια προτείνει ο συνεργάτης του Βουλευτή να είναι στέλεχος είτε του δημοσίου είτε του ευρύτερου δημόσιου τομέα με ένα επιμίσθιο από τη Βουλή αρκεί να έχει μεταπτυχιακές σπουδές και εμπειρία. Τότε, οι τότε εκπρόσωποι και των ομάδων -μιλάμε για πολλά χρόνια- και πρώτοι οι της κοινοβουλευτικής ομάδας του ΠΑΣΟΚ, είπαν , όχι ας είναι ένα παιδί που να μπορεί να μας διευκολύνει. Εκεί έμεινε αυτή η ιστορία και προσετέθη ο τρίτος απεσπασμένος. Και είναι πραγματικότητα αυτό. Ο κόσμος όμως νομίζει ότι έχουμε τέσσερις ανθρώπους. Όλοι τώρα σχεδόν οι συνάδελφοι υποστηρίζουν ότι οι απεσπασμένοι σπάνια είναι άνθρωποι οι οποίοι έχουν και δυνατότητες. Μπορεί να έχουν τη θέληση αλλά τις δυνατότητες δεν τις έχουν. Γιατί με τη λογική η οποία κυριαρχεί είναι πολύ καλύτερα για έναν προσοντούχο να μείνει όπου είναι και να εξελιχθεί ή να πάει σε έναν νομάρχη, σε ένα δήμαρχο ή κάπου αλλού, σε έναν διοικητή ενός Οργανισμού παρά στον Βουλευτή.
Και έρχομαι εδώ αγαπητοί συνάδελφοι σε ένα ιδιαίτερα κρίσιμο ζήτημα. Την αποκέντρωση που είναι ανάγκη για να υπάρξει η περιφερειακή ανάπτυξη της χώρας. Όλοι είμαστε κατά του υδροκεφαλισμού, του συγκεντρωτισμού, της Ελλάδας της Αθήνας. Αλλά δεν μπορεί να σημαίνει η μεταφορά αυτή των εξουσιών -το ίδιο υποστηρίζω και για τις ανεξάρτητες αρχές- απαλλοτρίωση, ουσιαστικά σε βάρος του κυρίαρχου ελληνικού λαού που εκφράζεται από αυτό το Κοινοβούλιο, των εξουσιών αυτού του Κοινοβουλίου. Αυτό είναι καθήκον μας. Δεν είναι δικαίωμά μας να το απαλλοτριώσουμε, διότι εμείς εδώ είμεθα, ανά τετραετία και λιγότερο, αυτοί στέλνει ο ελληνικός λαός.
ΡΧ
Γι' αυτό και όταν ακούω ότι ο πολιτικός κόσμος κάνει εκείνο, οι Βουλευτές κάνουν το άλλο, απαντώ ότι για μένα πολιτικοί είναι όλοι οι 'Ελληνες πολίτες οι οποίοι ασχολούνται με τα κοινά, είτε φθάνουν εδώ, στο ναό αυτό της Δημοκρατίας, είτε στην Τοπική Αυτοδιοίκηση, είτε στο συνδικαλισμό, ή γενικότερα συμμετέχουν στη ζωή της ελληνικής κοινωνίας με την έννοια που ο κ. Κεδίκογλου ανέφερε πριν, με τη ρήση του Περικλέους στον επικήδειο των νεκρών του Πελοποννησιακού Πολέμου.
Κυρίες και κύριοι συνάδελφοι, ετέθησαν και πολλά άλλα ζητήματα. Νομίζω ότι δεν θα ήταν από μέρους μου σωστό να κάνω μία προς μία αναφορά, από του ορθού αιτήματος, το οποίο όμως αύριο μπορούμε να το διαβάσουμε, το ότι ζητάμε ατέλειες για τα κινητά, ενώ δεν πρόκειται περί αυτού. Ετέθη ένα σωστό ζήτημα και εγώ το κατάλαβα. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν πα' να λένε!
ΠΡΟΕΔΡΟΣ (Απόστολος Κακλαμάνης): 'Όχι, δεν πα' να λένε. Και μια και το λέτε εσείς, σας λέω εγώ ότι, όπως σας έχω δει μια, δυο φορές να απαντάτε όπως πρέπει σε ανάλογη συμπεριφορά, αρκεί να σας ακούσω και σ' αυτά τα ζητήματα να επιχειρηματολογείτε. 'Ολοι μας. Δεν έτυχε σ' αυτό να σας ακούσω. 
Να επιχειρηματολογούμε, να καταλάβει ο πολίτης ότι είναι συμφέρον του, συμφέρον του τόπου αυτό το Κοινοβούλιο να έχει τη γνήσια εκπροσώπησή του. Και θα είναι γνήσια η εκπροσώπησή του, αν θα είναι γνήσια η φωνή του, αν δεν θα υπάρχουν παρεμβολές οποιασδήποτε μορφής. 
Και ξέρετε πολύ καλά -και είναι ένα χρέος μας αυτό, να το συνειδητοποιήσει ο κάθε 'Ελληνας πολίτης- ότι μεταξύ αυτού, δια του Κοινοβουλίου και διαφόρων άλλων συμφερόντων γίνεται σήμερα μία μεγάλη μάχη. Και τη μάχη αυτή -το τονίζω- δεν την γνωρίζει ο ελληνικός λαός. Την ξέρουμε εμείς συλλογικώς, τη ζει ίσως καθένας ατομικώς, αλλά δεν την γνωρίζει ο ελληνικός λαός. 
Κύριοι συνάδελφοι, επαναλαμβάνω ότι δεν αναφέρομαι σε επιμέρους άλλα ζητήματα, ίσως και σημαντικότερα από αυτά που ανέφερα. Δεν σημαίνει ότι δεν κατεγράφησαν και ότι δεν θα γίνει μία προσπάθεια και συνέχεια της μέχρι τώρα προσπάθειας, ώστε να αντιμετωπισθούν όλα αυτά τα προβλήματα.
Κλείνοντας, εγώ θέλω να ευχαριστήσω όλους σας για τους καλούς σας λόγους, για τον τρόπο με τον οποίο βάλατε τα ζητήματα, να ευχαριστήσω από αυτήν τη θέση όλους τους εργαζόμενους εδώ στη Βουλή, να ευχαριστήσω όλους σας, διότι παρά την εντύπωση η οποία υπάρχει, το Κοινοβούλιο αυτό εργάζεται, αποδίδει έργο, είναι σαφές αυτό και θα πρέπει να είναι κακής πίστεως κανείς ώστε -επαναλαμβάνω- μένοντας και εξατομικεύοντας λάθη ή συμπεριφορές να γενικεύει εφαρμόζοντας τη γνωστή φασιστική αρχή της συλλογικής ευθύνης. 
ΙΩΑΝΝΗΣ ΚΕΦΑΛΟΓΙΑΝΝΗΣ: Για τη μετάδοση των εργασιών;
ΠΡΟΕΔΡΟΣ (Απόστολος Κακλαμάνης): Κύριε συνάδελφε, είπα ότι αν συνεχίσω και χρόνο πολύ θα πάρω και δεν είναι σωστό και επίσης φοβούμαι ότι θα αδικήσω άλλα ζητήματα. Αυτό το οποίο πολύ σωστά βάλατε, είναι κάτι το οποίο μελετώ πράγματι. 
ΙΩΑΝΝΗΣ ΚΕΦΑΛΟΓΙΑΝΝΗΣ: Χαιρόμαστε.
ΠΡΟΕΔΡΟΣ (Απόστολος Κακλαμάνης): Αλλά θα είναι λάθος, επαναλαμβάνω, να αρχίσω όπως τα έχω σημειώσει. Νομίζω ότι πολλοί με βλέπατε ότι τα σημείωνα ένα προς ένα. Tα Πρακτικά υπάρχουν και θα αποδελτιωθούν.
Διότι όντως -και έτσι θα κλείσω- έχουμε φθάσει ως Κοινοβούλιο σε ένα οριακό σημείο και είναι χρέος μας, από εμένα που έχω την τιμή να είμαι ο Πρόεδρος του Σώματος μέχρι τον νεώτερο από εσάς, αγαπητές και αγαπητοί συνάδελφοι, να κάνουμε όλοι και ο καθένας το καθήκον του ώστε από εδώ και εμπρός να αρχίσει μία άλλη πορεία. 
Σας ευχαριστώ πάρα πολύ.
(Χειροκροτήματα από όλες τις πτέρυγες)
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαϊτίδης έχει το λόγο.
(MB)
ΕΥΓΕΝΙΟΣ ΧΑΙΤΙΔΗΣ: Κυρίες και κύριοι συνάδελφοι, θα ήταν άδικο να μην αναγνωρίσουμε ότι και ο Πρόεδρος και το Προεδρείο και οι υπάλληλοι και όλοι οι εργαζόμενοι στη Βουλή προσπάθησαν να βελτιώσουν τον τρόπο και τις συνθήκες λειτουργίας της Βουλής.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
Αυτό βέβαια δεν σημαίνει ότι δεν αντιμετωπίζουμε ως Βουλευτές σωρεία προβλημάτων, κύριε Πρόεδρε, τα οποία ακούσατε προηγουμένως να εκθέτουν οι αγαπητοί συνάδελφοι και τα οποία δεχθήκατε και σεις ότι δυστυχώς είναι υπαρκτά, επομένως χρήζουν της δικής σας προσοχής και χρήζουν λύσεων, τις οποίες λύσεις μακάρι κύριε Πρόεδρε να μπορούσαμε, όπως προηγουμένως μας συμβουλεύσατε, να τις δώσουμε εμείς. Αλλά είναι γνωστό ότι δεν είναι δυνατόν εμείς μεμονωμένα να αναλάβουμε προσπάθεια για να αυτοπροστατευθούμε και να προστατεύσουμε το Κοινοβούλιο. Μακάρι να απέδιδε αποτελέσματα και να ήταν εφικτή. Σας βεβαιώνω τουλάχιστον από την δική μου εμπειρία -πιστεύω ότι και οι συνάδελφοι έχουν την ίδια εμπειρία- ότι αυτή η προσπάθεια είναι αναποτελεσματική, διότι υπάρχει μια τέτοια οργάνωση δυσφήμισης, υποβιβασμού, χειραγώγησης και κατεύθυνσης του έργου των Βουλευτών ώστε μόνο μια αντίστοιχη οργανωμένη προσπάθεια του Κοινοβουλίου υπό τον δικό σας συντονισμό και την εκπροσώπησή μας από εσάς θα μπορούσε να ενημερώσει τον ελληνικό λαό.
Κύριε Πρόεδρε και αγαπητοί συνάδελφοι, τις τελευταίες μέρες γίναμε μάρτυρες ενός απαράδεκτου φαινομένου. Προσπαθούν άλλοι μεν να δικαιολογήσουν την αποτυχία τους να καλύψουν τις στοιχειώδεις ανάγκες διαβίωσης του ελληνικού λαού, ξεσηκώνοντάς τους εναντίον των Βουλευτών οι οποίοι θα πάρουν -λέει- μια τεράστια αύξηση και άλλοι προσπαθούν να τους ταπεινώσουν ακόμη περισσότερο, ώστε να είναι πιο εύκολη λεία και πιο εύκολα να καθοδηγούνται και να ποδηγετούνται από ό,τι κατάφεραν μέχρι τώρα. Γιατί; Για τριάντα πέντε χιλιάδες δραχμές τις οποίες προτείνω, κύριε Πρόεδρε και αγαπητοί συνάδελφοι, να αρνηθούμε να τις πάρουμε ώστε να μην δίνουμε το δικαίωμα για τριάντα πέντε χιλιάδες δραχμές κάποιοι να μιλούν αορίστως για αύξηση της αποζημιώσεως των Βουλευτών. Υπάρχει μια τεράστια κίνηση, -και δεν χρειάζεται να την αναλύσω περισσότερο γιατί αναλύθηκε από τους συναδέλφους- μία κίνηση να υποβαθμιστεί το Κοινοβούλιο, μια κίνηση, αγαπητοί συνάδελφοι, να υποβαθμιστούμε εμείς.
Και εκτός από αυτό που πρότεινα προηγουμένως, δηλαδή μια οργανωμένη, συστηματική από όλους μας, με συντονιστή τον κύριο Πρόεδρο, απάντηση στα όσα αναληθή, ανακριβή και δημαγωγικά διαδίδονται, θα κάνω πολύ σύντομα ορισμένες προτάσεις, διότι κι εμείς μπορούμε να βελτιώσουμε, κύριε Πρόεδρε, τους όρους και τις συνθήκες εργασίας μας χωρίς να προσφεύγουμε σε τρίτους. 
Αναφέρομαι, κύριε Πρόεδρε, κατ' αρχήν σε μας τους επαρχιώτες Βουλευτές. Σας βεβαιώνω και σας παρακαλώ να μας δώσετε τη δυνατότητα γιατί θέλουμε και μπορούμε να εργαζόμαστε περισσότερο όταν είμαστε εδώ στην Αθήνα, αλλά αυτό δεν μπορεί να συμβεί, κύριε Πρόεδρε, όταν έχουμε μια προσωρινή διαμονή η οποία μας στερεί -τουλάχιστον για μένα, δεν ξέρω πιστεύω ότι ισχύει και για τους συναδέλφους- τις πιο παραγωγικές ώρες. Ποιες; Τις νυχτερινές ώρες, όταν απαλλασσόμαστε από την ημερήσια ενασχόλησή μας με πολλά και διάφορα. Είναι οι ώρες οι παραγωγικές οι νυχτερινές, οι δυο ή τρεις ώρες. Και τότε δεν έχουμε ούτε καν τον απαραίτητο φωτισμό, κύριε Πρόεδρε, εκεί όπου διαμένουμε -και το ξέρετε- δεν έχουμε ένα fax, δεν έχουμε μια στοιχειώδη βιβλιοθήκη.
DP
Δεν έχουμε τη δυνατότητα να ζούμε αξιοπρεπώς, αλλά έχουμε καταντήσει περίγελος των υπαλλήλων των ξενοδοχείων, αλλά και των συμπολιτών μας που μας βλέπουν ως διαρκείς ταξιδιώτες με δύο βαλίτσες στα χέρια να πηγαινοερχόμαστε. 
Αυτό, κύριε Πρόεδρε, χωρίς να επιβαρύνουμε και να ζητάμε επιβάρυνση του προϋπολογισμού της Βουλής με λιγότερη δαπάνη απ΄ ό,τι σήμερα υποχρεούται η Βουλή. Σας έχουμε εξηγήσει και δεν χρειάζεται να αναλύσουμε περισσότερο με ποιο τρόπο μπορούμε να έχουμε και μείωση των εξόδων της Βουλής για τη διαμονή μας, αλλά και δυνατότητα να εργαστούμε περισσότερο.
Ένα δεύτερο -αναφερθήκατε και εσείς, κύριε Πρόεδρε, και το θεωρήσατε εύλογο, γι΄ αυτό δεν θα το αναλύσω- είναι η φορολόγησή μας. 
Κύριε Πρόεδρε, εγώ θα πρότεινα απλά και πρακτικά να έχουμε την ίδια αποζημίωση, αλλά και τις ίδιες παροχές με τους γενικούς γραμματείς των Υπουργείων. Θέλετε να κάνω και μία περαιτέρω έκπτωση; Με τους νομάρχες, κύριε Πρόεδρε. Υπό την προϋπόθεση όμως, ότι θα μας παρέχει η Πολιτεία τις ίδιες προϋποθέσεις που παρέχει στους αγαπητούς νομάρχες και στους αγαπητούς γενικούς γραμματείς και τότε ας φορολογηθούμε, όπως το είπατε και εσείς, επί των καθαρών μας εισοδημάτων. Θα πρέπει να ενημερώσουμε τον ελληνικό λαό ότι δεν μπορεί να συγκρίνονται ανόμοια πράγματα, μη συγκρίσιμα ποσά. Δεν μπορεί να συγκρίνονται και να βγαίνουν τα αντίστοιχα ψευδή, λανθασμένα και δημαγωγικά συμπεράσματα για την αποζημίωση του Βουλευτή που έχει ισόποσα ή πολλαπλάσια έξοδα με την άνευ εξόδων αμοιβή ή αποζημίωση κάποιων άλλων. Δεν αναφέρομαι βέβαια στους διοικητές των τραπεζών ή των οργανισμών, δεν αναφέρομαι καν στους Ευρωβουλευτές και γιατί τάχα αυτοί να έχουν διαφορετικά δικαιώματα και υποχρεώσεις. Δεν αναφέρομαι βεβαίως ούτε κατά διάνοια στους συναδέλφους Βουλευτές των ευρωπαϊκών κοινοβουλίων, όπου υποτίθεται ότι ανήκουμε. Αναφέρομαι όμως στον κάθε φορολογούμενο Έλληνα ο οποίος φορολογείται για τα πραγματικά του εισοδήματα και γι' αυτό προτείνω κύριε Πρόεδρε γιατί το ζήτημα είναι να καταλήξουμε σε πρακτικές προτάσεις.
Είναι στο χέρι μας αγαπητοί συνάδελφοι και βαρύνει εμάς η ευθύνη ότι δεν φέραμε μία τροπολογία βάσει της οποίας να διατηρούμε βιβλία Β' κατηγορίας εσόδων-εξόδων και τότε να υποστούμε ως ο τελευταίος Έλλην φορολογούμενος τον έλεγχο της αντίστοιχης κρατικής υπηρεσίας. Και αν μας απορρίψουν τα βιβλία να φορολογηθούμε στο σύνολο των μεικτών μας αποδοχών. Αν, όμως, αποδειχθεί ότι τα έξοδα αυτά είναι πραγματικά και αναγκαία για την άσκηση του λειτουργήματός μας, τότε κανείς δεν έχει το ηθικό δικαίωμα και θα είναι άδικος να μας φορολογεί επί ανυπάρκτων εσόδων. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε, κάνοντας μια αναφορά γιατί είναι άνθρωποι με τους οποίους ζούμε μαζί. Αναφέρομαι στους αστυνομικούς οι οποίοι μαζί με μας δουλεύουν πραγματικά απάνθρωπα, δουλεύουν όχι το οκτάωρό τους, αλλά πάνω από δύο και δυόμισι οκτάωρα και νομίζω ότι είναι άδικο οι αστυνομικοί οι δικοί μας -η ασφάλεια την οποία μας διαθέτει η πολιτεία- να μην παίρνουν ένα λογικό επίδομα γι' αυτήν την υπερωριακή και τη δυσκολότατη εργασία την οποία κάνουν. 
Δεν θα αναφερθώ σε τίποτε άλλο. Θα σας πω μόνο τούτο, κύριε Πρόεδρε και αγαπητοί συνάδελφοι. Δεν ξέρω αν έχετε κάνει την αναγωγή. Η δαπάνη αντικαταστάσεως του αυτοκινήτου το οποίο ξέρετε ότι το πολύ σε τρία-τέσσερα χρόνια πρέπει να αντικατασταθεί -και δεν αναφέρομαι σε κανένα πολυτελές- μαζί με τα καύσιμα μας επιβαρύνουν με τετρακόσιες έως πεντακόσιες χιλιάδες δραχμές το μήνα. 
(Στο σημείο αυτό ξαναχτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω. Σας ευχαριστώ πολύ για την κατανόησή σας. Σας παρακαλώ να δείξετε και σε αυτά τα θέματα το ίδιο ενδιαφέρον που δείξατε σε κάποια άλλα θέματα και νομίζω ότι είναι στο χέρι το δικό σας κυρίως, αλλά και στο χέρι το δικό μας, αγαπητοί συνάδελφοι αφ' ενός να ενημερώσουμε όλοι μαζί τον ελληνικό λαό για τις πραγματικές συνθήκες κάτω από τις οποίες εργάζονται οι Βουλευτές, για τα πλεονεκτήματα ή τις ζημίες τις οποίες υφιστάμεθα επιτελώντας το έργο μας και ας προσπαθήσουμε όλοι μαζί τουλάχιστον στα όσα συγκεκριμένα ανέφερα και πρότεινα να αποκαταστήσουμε και να βελτιώσουμε την αξιοπιστία αλλά και την αξιοπρέπεια όλων μας. 
Ευχαριστώ πολύ. 
(Χειροκροτήματα)
(RG)
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακολούθησα με προσοχή τις τοποθετήσεις όλων των συναδέλφων, όπως και τη δική σας ομιλία για τη συζήτηση του προϋπολογισμού της Βουλής. Θα μου επιτρέψετε να πω ότι είναι η πρώτη φορά που με τόλμη συζητήθηκαν και αναλύθηκαν θέματα και είναι προς τιμή σας που ακουμπήσατε υπαρκτά ζητήματα για την επαρκή από την πλευρά του Βουλευτού λειτουργία τους μέσα και έξω από τη Βουλή, ώστε κατά τρόπο πραγματικά ακηδεμόνευτο από οποιαδήποτε κατεύθυνση να είναι οι αντιπρόσωποι του έθνους.
Εκείνο το οποίο μένει, κύριε Πρόεδρε, είναι το δια ταύτα αυτών των διαπιστώσεων. Θέλω να σας πω από την πλευρά της αξιωματικής αντιπολίτευσης είναι στη διάθεσή σας αυτή η συζήτηση αν χρειαστεί και ευρύτερα να γίνει για την ενημέρωση του ελληνικού λαού για να γνωρίζει πως λειτουργεί η δημοκρατία το πραγματικό έργο το οποίο κάνουν οι Βουλευτές στη Βουλή των Ελλήνων και ποιο είναι το κόστος αυτό αυτής της λειτουργίας. Καθαρά και υπεύθυνα και οι αρχηγοί των κομμάτων όπως τοποθετήθηκαν οι Βουλευτές να πάρουν ακριβώς αυτή τη σκυτάλη και να μην αφήνονται αφορμές για να συζητούνται ζητήματα ότι η τοποθέτηση και η συζήτηση κάθε χρονιά με αφορμή τη συζήτηση του προϋπολογισμού βάζει συντεχνιακά ζητήματα από την πλευρά των Βουλευτών. 
Πιστεύω ότι στη σκέψη κανενός απ' όσους μίλησαν θα έβαζαν αυτό το θέμα γιατί από την ώρα που αποφάσισαν να εκλεγούν, είχαν υπόψη τους όλοι οι Βουλευτές τις δυσκολίες. Εκείνο που έχει σημασία είναι αν το Κοινοβούλιο και η πολιτεία εξασφαλίζει αυτές τις προϋποθέσεις πραγματικής και ουσιαστικής επιτέλεσης του να είναι αντιπρόσωποι του έθνους στην ελληνική Βουλή. 
Με αυτή την αφορμή κύριε Πρόεδρε, θα ήθελα να σας έλεγα ότι όταν κουβεντιάζαμε το 1995 όπου κάτω από την επικράτηση διαφόρων απόψεων για την κατάργηση προνομίων που δήθεν είχαν οι Βουλευτές, είχα επισημάνει σ' αυτή την Αίθουσα και εγώ ότι το Θ' ψήφισμα της Βουλής ήταν σοφό και αποδεικνύεται από τις διαπιστώσεις που κάναμε όλοι σήμερα -και εσείς- ότι δεν θα χρειάζονταν επιμέρους ρυθμίσεις για να αντιμετωπίσουν αυτά τα ζητήματα και ήταν σοφή ρύθμιση και η ψήφιση των σχετικών διατάξεων κατά την άποψη του ομιλούντος είναι αντισυνταγματική, διότι δεν μπορεί σε κάτι το οποίο έχει συνταγματική ισχύ να έρθει ο κοινός νόμος και να το λύσει όπως το έλυσε. Θα καταλήξουμε στο να επανέλθουμε σε εκείνο αφού δημιουργήθηκε στο μεταξύ όλη αυτή η προβληματική και όλα αυτά τα προβλήματα.
Εγώ κύριε Πρόεδρε, κλείνοντας θα ήθελα να θέσω τρία ζητήματα στην προσοχή σας. Θεωρώ μεγάλη κατάκτηση αυτό το οποίο έχει ο Κανονισμός της Βουλής τη λειτουργία του ιδρύματος από τη Βουλή των Ελλήνων για τη δημοκρατία και τον πολιτισμό. Νομίζω ότι η χρονιά που έρχεται το 2002 πρέπει αυτή η κατάκτηση του Κανονισμού της Βουλής να γίνει πράξη. 
Το δεύτερο είναι -και συμμερίζομαι τις απόψεις των συναδέλφων που μίλησαν- για την περαιτέρω ενίσχυση της Επιστημονικής Υπηρεσίας της Βουλής, ώστε να μπορούν να προστρέχουν εκεί οι Βουλευτές για να έχουν πληροφόρηση για συζητούμενα νομοσχέδια ή και για άλλα ζητήματα που άπτονται του κοινοβουλευτικού τους έργου. 
Το τρίτο είναι αναμφίβολα διαπιστωμένο, ότι η κοινοβουλευτική διπλωματία παίζει στους σημερινούς καιρούς και ιδιαίτερα για την πατρίδα μας σημαντικό ρόλο και θα πρέπει να την ενισχύσετε με όσα κονδύλια χρειάζονται, όχι μόνο σε χρήματα αλλά και σε ανθρώπους που θα στηρίζουν τη δραστηριότητα των συναδέλφων που μετακινούνται στο εξωτερικό. Και βεβαίως κοντά σε όλα τα άλλα τα οποία έχουν δημιουργηθεί από πλευράς υποδομών τον τελευταίο καιρό θα πρέπει να προσπαθήσετε, κύριε Πρόεδρε, να περιέλθει στη Βουλή είτε η λειτουργία, είτε και το ίδιο το κτίριο της παλαιάς Βουλής, ώστε πραγματικά αυτός ο χώρος που είναι ιστορικός και για τον κοινοβουλευτισμό και για τη δημοκρατία να βρίσκεται κάτω από την ευθύνη της λειτουργίας και των δραστηριοτήτων του Ελληνικού Κοινοβουλίου.
(EB)

Και κλείνω με το τελευταίο κύριε Πρόεδρε. Η τοποθέτηση που έκανε ο συνάδελφος κ. Κεφαλογιάννης για να μπορεί και η αναλογική τηλεόραση να έχει τις συνεδριάσεις της Βουλής, θα είναι προς το καλό και της δημοκρατίας και του κοινοβουλευτισμού. Και νομίζω αν δεν υπάρχουν άλλου είδους υποδομές να αναλάβετε εσείς πρωτοβουλία για να δημιουργηθούν οι υποδομές αυτές και όχι μόνο η ψηφιακή, αλλά και η αναλογική τηλεόραση που έχουν όλοι οι 'Ελληνες πολίτες, μια και δύο τηλεοράσεις σε κάθε σπίτι, ώστε να φθάνει και να αναδεικνύεται και από κει το έργο, οι δραστηριότητες της Βουλής είτε στο νομοθετικό έργο είτε στον κοινοβουλευτικό έλεγχο και όλα τα άλλα ζητήματα που αναδεικνύονται από δω. Και μαζί μ' αυτό βεβαίως και η παλιά ιδέα των συναδέλφων -δεν είναι δική μου την έχετε συμμεριστεί άλλωστε κατά καιρούς- και η λειτουργία ραδιοφωνικού σταθμού που να εκπέμπει και να μεταδίδει τις συνεδριάσεις της Βουλής. Είναι πάρα πολλοί οι πολίτες που δεν μπορούν να παρακολουθήσουν το τι γίνεται εδώ από την τηλεόραση, αλλά θα μπορούσαν από το ραδιόφωνο. Ευχαριστώ.
(Χειροκροτήματα από την τπέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Ανδρεουλάκος έχει το λόγο.
ΑΔΑΜ ΡΕΓΚΟΥΖΑΣ: Με ξεχάσατε κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Εχετε δίκιο. Και μάλιστα έχω σημειώσει ότι έχετε μιλήσει. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Μιας και μιλάμε για τον προϋπολογισμό θα ήθελα να κάνω μερικές παρατηρήσεις, επί των κονδυλίων. Δεν είμαι ειδικός αλλά όταν θα δευτερολογήσετε θα ήθελα να έχω τις εξηγήσεις σας επί των απόψεών μου.
ΠΡΟΕΔΡΟΣ (Απόστολος Κακλαμάνης): Δεν θέλω να με υποστείτε και δευτερολογούντα. Θα σας απαντήσω αμέσως μετά. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Εχω την εντύπωση ότι από πλευράς τεχνικής θα πρέπει να μην έχουν οι τίτλοι των κωδικών αριθμών τόση γενικότητα. Παραδείγματος χάρη, λέμε κάθε είδους δαπάνες δημοσίων σχέσεων. Είναι ο κωδικός αριθμός 0845 και βεβαίως το κονδύλιο είναι πεντακόσια εκατομμύρια. Αναζήτησα να δω ο θεσμός που καθιερώσατε της Βουλής των Εφήβων που πρέπει να έχει ένα σημαντικό κόστος κατ' έτος αν έχει κωδικό. Δηλαδή αν συμπεριλαμβάνεται σε ένα εξειδικευμένο κωδικό. Δεν τον βρήκα υπάρχει, ή είναι μέσα σε κάποιο άλλο κονδύλι.
ΠΡΟΕΔΡΟΣ (Απόστολος Κακλαμάνης): 'Όχι, να σας πω. Υπάρχουν διάφορες δαπάνες σε διάφορους κωδικούς. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Εχω την εντύπωση ότι πρέπει μέσα στον κωδικό αυτό να είναι ...
ΠΡΟΕΔΡΟΣ (Απόστολος Κακλαμάνης): Πρέπει να ξέρετε ...
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Όπως επίσης στον κωδικό αριθμό 0731 υπό τον τίτλο έξοδα μετακίνησης λοιπών προσώπων στο εσωτερικό εδώ πρέπει να είναι και ο θεσμός των Εφήβων.
ΠΡΟΕΔΡΟΣ (Απόστολος Κακλαμάνης): 'Όχι ακριβώς.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Διότι το κονδύλιο είναι μεγάλο είναι τριακόσια σαράντα εκατομμύρια.
ΠΡΟΕΔΡΟΣ (Απόστολος Κακλαμάνης): 'Όχι. Κύριε Ανδρεουλάκο, μου δίνετε την αφορμή επειδή γράφονται πολλά και στον Τύπο να σας πω ότι η δαπάνη συνολικά.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε ...
ΠΡΟΕΔΡΟΣ (Απόστολος Κακλαμάνης): Μα, δεν θέλετε να σας απαντήσω.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Εγώ βάζω ορισμένα θέματα και για να έχω μια συνοχή στο λόγο μου απαντάτε μετά κύριε Πρόεδρε.
Επίσης, έχω μια άλλη απορία για τον κωδικό αριθμό 1731 προμήθεια μεταφορικών μέσων ξηράς και βλέπω ότι το τρέχον έτος το κονδύλι ήταν διακόσια εκατομμύρια και το χρόνο που προϋπολογίζουμε είναι εκατόν πενήντα εκατομμύρια. Και λέτε ερμηνευτικά αφορά την αγορά αυτοκινήτων για κάλυψη των αναγκών της υπηρεσίας. Δηλαδή, διακόσια εκατομμύρια το διανυόμενό έτος, πολυτελή αυτοκίνητα να πάρουμε με δέκα εκατομμύρια είναι είκοσι αυτοκίνητα. Τώρα προϋπολογίζουμε για το 2002 εκατόν πενήντα εκατομμύρια άλλα δεκαπέντε αυτοκίνητα. Δεν έχω δει τα προηγούμενα έτη, αλλά θα έπρεπε όλο το γκαράζ να είναι γεμάτο από αυτοκίνητα, στόλο ολόκληρο. 
Με συγχωρείτε κύριε Πρόεδρε, οι παρατηρήσεις μου δεν έχουν επικριτικό χαρακτήρα, αλλά επειδή μιλάμε για τον προϋπολογισμό καλό είναι να αναφερόμαστε και λίγο στον προϋπολογισμό.
Ερχομαι τώρα στο γενικότερο θέμα. Κύριε Πρόεδρε, εδώ μέσα ήρθαμε όχι για να φτιαχτούμε οικονομικά. 'Αλλα ελατήρια και κίνητρα μας ώθησαν. Το ενδιαφέρον για τα κοινά και η επιθυμία μας για να υπηρετήσουμε τον τόπο μας και να συμβάλουμε στην βελτίωση των κακώς κειμένων. Αυτό μας έκανε και ήρθαμε εδώ.
GM

Και εδώ το οικονομικό είναι το δευτερεύον. Το κύριο είναι το άλλο. Είμεθα μέσα στην αποστολή μας; Λειτουργούμε; Είμεθα πράγματι μέλη μιας νομοθετικής λειτουργίας; Νομοθετούμε; Είμαστε νομοθέτες; 
Λυπάμαι που το λέγω αλλά το γεγονός ότι η Βουλή δεν γεμίζει δεν είναι ότι φταίμε εμείς όπως είπαν οι συνάδελφοι και ότι οι προδικτατορικοί Βουλευτές ήταν πιο συνεπείς και πιο έντιμοι από εμάς στην άσκηση των καθηκόντων τους. 
Κύριοι συνάδελφοι, δεν είναι αυτός ο λόγος. Τότε η Βουλή ήταν το κέντρο πραγματικά της πολιτικής ζωής. Τότε κύριε Πρόεδρε, καθημερινώς ο Ημερήσιος Τύπος διέθετε τρεις και τέσσερις σελίδες από τα Πρακτικά της Βουλής. Αυτό είναι πραγματικότης. Τότε τα θεωρεία ήταν κατάμεστα. Τότε οι δημοσιογράφοι που ασχολούνταν με τη Βουλή κάθονταν επάνω και στενογραφικά αγωνιούσαν να γράψουν θέματα. Τώρα πρέπει να τους πας το κείμενο της ομιλίας. Αν δεν είσαι προνοητικός να τους πας το κείμενο δεν θα δεις τίποτε την άλλη μέρα. 
Επίσης είπε ο προλαλήσας αγαπητός μου συνάδελφος και φίλος νέστωρας εδώ του Κοινοβουλίου ο κ. Κεφαλογιάννης, ότι εδώ ήταν κατάμεστη η Βουλή και αν έλειπε κάποιος γεννούσε αυτό την ανησυχία. Όμως πρέπει να πούμε ότι εκείνη η Βουλή σε σχέση με τη δική μας ήταν αριστοκρατικής δομής κύριε Πρόεδρε. Τότε μιλούσε το 10%. Και θέλετε να σας πω και κάτι; Διάβαζα στην εγκυκλοπαίδεια, αυτή της Ελληνικής Εκδοτικής. Όταν έγινε απόπειρα της δολοφονίας του Ελευθερίου Βενιζέλου προ της δικτατορίας του Μεταξά, ο εισηγούμενος την επερώτηση μιλούσε 6,5 ώρες και όχι 10 λεπτά που έχουμε εμείς. 
Είναι δυνατόν κύριοι συνάδελφοι να είναι η Βουλή γεμάτη και οι 300 εδώ και να μιλάνε όλοι; Προφανώς μιλούσε μόνο το 10%. Αυτή είναι η πραγματικότητα. Έχει λοιπόν και πλεονεκτήματα η Βουλή μας. Είναι δυνατόν να μην υπήρχε κλεψύδρα και να ήταν παρόντες όλοι εδώ να μιλούσαν όλοι και να περνούσαν νομοσχέδια; Όχι βεβαίως. Μη ρίχνουμε λοιπόν το λίθο του αναθέματος στην παρούσα Βουλή. Έχει και τα καλά της η παρούσα Βουλή. Σε ένα μόνο θέλω να επιστήσω την προσοχή μας και να επικεντρωθούμε κύριοι συνάδελφοι.
Κύριε Πρόεδρε, έχετε κάνει πολλά από πλευράς κτιρίων, με το γκαράζ, με τον εμπλουτισμό με έργα τέχνης και πολλά άλλα. Για μένα το σημαντικότερο που κάνατε ξέρετε ποιο είναι; Ότι καθιερώσατε ένα είδος άβατου. Όταν έγινα εγώ Βουλευτής δεν μπορούσαμε να λειτουργήσουμε διότι όλοι οι παρατρεχάμενοι εδώ απ' έξω, όλοι οι επιτήδειοι πέρνανε είσοδο και το περιστύλιο ήταν γεμάτο, εκατό, διακόσια άτομα περιεφέροντο στο περιστύλιο και δεν μπορούσαμε να βγούμε έξω να πιούμε ένα νερό. Αυτό ήταν από τα καλύτερα επιτεύγματά σας. Να σας πω όμως και κάτι. 
Εγώ διαφωνώ -προσέξτε- και με το θεσμό των εφήβων που είναι πολυδάπανος και θέλω να ακούσω το νούμερο που μας κοστίζει το χρόνο αλλά και γι' αυτά τα προγράμματα που έρχονται τα παιδιά εδώ. Έρχονται εδώ και βλέπουν τα άδεια έδρανα. Ότι και να τους πείτε κύριε Πρόεδρε και εγώ κάθομαι και τους εξηγώ τι σημαίνει ο σημερινός Βουλευτής, ποια είναι τα καθήκοντά του κλπ. αλλά δεν ακούει κανείς τίποτε. Τους λέγω ότι βρε παιδιά τόσα παίρνουμε, δηλαδή αν αφαιρέσουμε τα έξοδα δεν μπορούμε να ζήσουμε τις οικογένειές μας πέραν της εβδομάδος αν δεν κάνουμε κάτι άλλο, πλην όμως δεν ακούει κανένας. Και τούτο διότι επαληθεύεται αυτό που είπε ο Σοφοκλής σε μια αγωνία του ότι "κατ' αρχής φιλαίτιος λαός". Ο λαός δηλαδή είναι φιλοκατήγορος για την αρχή, για την εξουσία. 
Το κακό με μας ξέρετε ποιο είναι; Ότι δεν είμαστε εξουσία. Αυτό είναι το κακό μας. Ότι δεν είμαστε εξουσία.
(Χειροκροτήματα)
Διότι όλα θα μπορούσαμε να τα παραμερίσουμε και την ένδεια να την παραμερίσουμε, διότι δεν γίναμε προς πλουτισμόν Βουλευτές. Αλλά το ότι μας ρίχνονται όλοι το ότι μας πετροβολούν όλοι είναι διότι δεν είμαστε εξουσία. Και ενώ κάνατε τόσα στο υλικό επίπεδο κύριε Πρόεδρε, δεν κάνατε όμως αυτά που έπρεπε να κάνετε σε θεσμικό επίπεδο.
(TR)
Θα σας πω ένα απλό πράγμα. Αυτός ο νομοθετικός αιφνιδιασμός δεν προέρχεται μόνον από την Κυβέρνηση, κύριε Πρόεδρε, προέρχεται κι από σας. Σας γνωρίζω από έφηβος. Και ό,τι λέγω δεν λέγεται από αρνητισμό προς το πρόσωπό σας. Να εξηγούμαστε. Το λέγω από αγωνία, ότι πρέπει αυτή η Βουλή να καταξιωθεί στη συνείδηση του λαού.
Γιατί, κύριε Πρόεδρε, μας αιφνιδιάζετε με το πρόγραμμα που εκδίδετε; Το πρόγραμμα ας ισχύει για την άλλη εβδομάδα, όχι για την τρέχουσα. 
Κάποτε μας έφεραν στα σπίτια μας το πρόγραμμα, κάθε Παρασκευή. Τώρα έρχεται το πρόγραμμα στα γραφεία μας το απόγευμα και οι Βουλευτές της επαρχίας ενημερώνονται τη Δευτέρα το απόγευμα. Δεν μας έρχεται πλέον στο σπίτι μας και αιφνιδιαζόμεθα. Πρέπει να κατέβει ο συνάδελφος από την Κηφισιά, λόγου χάρη, από το Μαρούσι στο κέντρο της Αθήνας την Παρασκευή ή το Σάββατο να πάρει το πρόγραμμα. Μας αιφνιδιάζετε όσον αφορά το πρόγραμμα. 
Κύριε Πρόεδρε, πρέπει να υψώσετε το ανάστημα στην Κυβέρνηση. Όλοι μας πρέπει να υψώσουμε ανάστημα σ' αυτόν τον τόπο. Έχουμε ευθύνες. Δεν μπορεί να μας αιφνιδιάζετε και να μας λέτε να έρθουμε τη Δευτέρα, ενώ έχουμε νομοσχέδιο την Τρίτη. Πώς να ενημερωθούμε; Εάν πρόκειται για έναν νόμο-πλαίσιο, μπορούμε να τον διαβάσουμε, γιατί έχει αρχή, μέση και τέλος. Έρχονται αυτά τα συνονθυλεύματα, όπου λένε "η παράγραφος τάδε, του άρθρου τάδε, αλλάζει ως εξής, ή η υποπερίπτωση β' του τάδε...." κλπ...
(Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτού)
Τα ξέρετε, κύριε Πρόεδρε. Πρέπει να έχουμε χρόνο -το πρόγραμμα πρέπει να ισχύει όχι για την προσεχή εβδομάδα, αλλά για τη μεθεπόμενη εβδομάδα- ώστε να μπορούμε να μελετήσουμε. Διότι, αν δεν μελετήσω το νομοσχέδιο, να έλθω εδώ, να κάνω τι;
(Στο σημείο αυτό χτυπάει το επανειλημμένα το κουδούνι λήξεως του χρόνου ομιλίας του κυρίου Βουλευτού)
ΠΡΟΕΔΡΟΣ (Απόστολος Κακλαμάνης): Κύριε συνάδελφε, πρέπει να σας δώσω δύο απαντήσεις.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, προχωρώ, αν μου επιτρέπετε. Δεν ζητώ να μη μου βάλετε κλεψύδρα. Λίγη ανοχή ζητώ. 
Προσέξτε: Μπορεί να διαφωνούμε με την Κυβέρνηση, σαν Κόμματα Αντιπολιτεύσεως, επί της αρχής ενός νομοσχεδίου. Όμως όλοι μπορούμε να συμβάλουμε στη βελτίωση των διατάξεών του. Όταν λοιπόν πρώτος εσείς, κύριε Πρόεδρε, ζητάτε γρήγορα γρήγορα να τελειώσουμε και λέτε "το κεφάλαιο τάδε με τριάντα δύο άρθρα θα συζητηθεί σε μία ενότητα", κι εγώ ανεβαίνω στο Βήμα να μιλήσω πέντε λεπτά για τριάντα δύο άρθρα, ε, αυτό δεν λέγεται νομοθετική επεξεργασία, κύριε Πρόεδρε. Εδώ, λοιπόν, πρέπει να βάλουμε "τον δάκτυλον επί τον τύπον των ήλων".
Κύριε Πρόεδρε, θα ήθελα να πω και κάτι άλλο. Είστε Πρόεδρος της Βουλής οκτώ χρόνια. Νομίζω ότι έχετε κάνει ρεκόρ. Τι σας προσδίδει να είστε μέλος του Εκτελεστικού Γραφείου του Κόμματος από το οποίο προέρχεσθε; Τι σας προσδίδει; Εμένα προσωπικά, που είμαι φίλος σας από τα παιδικά μου χρόνια, με ενοχλεί. Και όχι για κομματικούς λόγους, γιατί εγώ είμαι στη Νέα Δημοκρατία. Ενοχλούμαι, όταν ο Πρόεδρος της Βουλής -που έχει κλείσει οκτώ χρόνια, και Θεού θέλοντος θα κλείσει έντεκα χρόνια και θα έχει κάνει χρόνο "ρεκόρ"- είναι και μέλος του Εκτελεστικού Γραφείου. Ενοχλούμαι. Τι θα σας προσδώσει η ιδιότητα του μέλους του Εκτελεστικού Γραφείου, να σας βλέπω με τους "εκτελεστικάριους" του ΠΑΣΟΚ; 
Είστε Πρόεδρος της Βουλής, όλων των Ελλήνων! Τι το θέλετε το έρμο αυτό το πόστο; Τι σας προσδίδει; 
ΠΡΟΕΔΡΟΣ (Απόστολος Κακλαμάνης): Μάλιστα. 
Όμως αντιλαμβάνεσθε, λόγω των ερωτημάτων που έθεσε ο κ. Ανδρεουλάκος, πρέπει να δώσω μία απάντηση.
Το κονδύλι που αφορά τη μετακίνηση λοιπού προσωπικού στο εσωτερικό, αφορά τα εισιτήρια μετακίνησης των Βουλευτών στο εσωτερικό. Πρόκειται για τον κωδικό 0731, όπως εδώ μας διαβεβαιώνει ο καθ' όλα ικανότατος -να επαινούμε εδώ και τους συνεργάτες μας- κ. Χουντάλας, προϊστάμενος της Διεύθυνσης Οικονομικών Υπηρεσιών...
(Χειροκροτήματα απ' όλες τις πτέρυγες)
Το κονδύλι των διακοσίων εκατομμυρίων για τα αυτοκίνητα δεν αναλώθηκε. Αγοράσαμε αυτοκίνητα με εξήντα έξι εκατομμύρια από το σύνολο αυτό. Αγοράσαμε δύο πουλμανάκια για να μεταφέρουμε αντιπροσωπείες που έρχονται και πολλές φορές έχουμε πρόβλημα, γιατί παίρνουμε για τους ξένους που έχουμε εδώ από το Υπουργείο Εσωτερικών. Εναι άλλο θέμα αυτό. Πρέπει η Βουλή να έχει τα δικά της αυτοκίνητα για όλους τους ξένους. Εδώ πήραμε δύο πουλμανάκια. 
(ΒΜ)

Πήραμε επίσης δύο AUDI και είναι προς παράδοση και δύο MERCEDES. Αυτή είναι όλη η σπατάλη! 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αφού δεν αναλώθηκαν τα 200.000.000 και αναλώθηκαν τα 60.000.000, εγώ πού να το δω;
ΠΡΟΕΔΡΟΣ (Απόστολος Κακλαμάνης): Ναι, αυτό λέω, τα 66.000.000. 
Δεύτερον, σε ό,τι αφορά στη Βουλή των Εφήβων: Επειδή πραγματικά διαβάζω και σε ένα φύλλο, το οποίο διαβάζουμε μαζί, έστω κι αν θεωρούμε τα γραφόμενα από εκ διαμέτρου πολλές φορές αντίθετες θέσεις. Αλλά μου αρέσει αυτή η εφημερίδα γιατί χαρακτηρίζεται από τη διαφορά σχόλιου και είδησης. Δεν βάζει ποτέ σχόλιο μέσα στην είδηση γι' αυτό και τη διαβάζω φεύγοντας από εδώ.
Εκεί όμως διάβασα μία μέρα από έναν αρθρογράφο για δισεκατομμύρια. Είναι λοιπόν περίπου διακόσια πενήντα εκατομμύρια (250.000.000) όλο αυτό το κόστος των ανά τη χώρα συμμετοχών από όλα τα σχολεία, η αποστολή εδώ, η αξιολόγηση, η παρουσίαση εδώ, τα διάφορα του προγράμματος, οι επισκέψεις τους, τα πάντα. Είναι με πολλή φειδώ σας βεβαιώ εξ ου και είχαμε κι ένα μικρό προβληματάκι, το οποίο δεν έγινε γνωστό, για να δείτε και πόσο καλά είναι τα παιδιά αυτά που έρχονται εδώ. Καλύτερα και από μας. 
Θα σας πω λοιπόν: Εδώ είχαμε ένα πρόβλημα με το φαγητό. Επειδή οι εγκαταστάσεις εδώ δεν είναι οι κατάλληλες για τόσο μεγάλο αριθμό, ένα από τα φαγητά είχε δοθεί κάπου έξω. Μερικά απ' αυτά τα παιδιά είχαν το βράδυ μία δυσκολία με την κοιλίτσα τους. Αν ήμασταν εμείς εδώ, είμαι βέβαιος ότι την άλλη ημέρα κάποιος από μας, όπως λέτε ότι πάει μέσα την ομιλία του, θα πήγαινε και αυτήν την είδηση. Τα παιδιά λοιπόν τα είδε ο γιατρός μας, τα φροντίσαμε, φύγανε, πήγανε στο καλό. 
Αυτό είναι, εν πάση περιπτώσει, το κονδύλι για το οποίο εγώ διαβάζω συχνά πόσα λεφτά κλπ. Δεν είναι αλήθεια ότι γίνονται, κύριοι συνάδελφοι, σπατάλες. Γίνεται με μεγάλη φειδώ και από εμένα, όπως γινόταν και από τους προκατόχους μου, η χρησιμοποίηση των διαφόρων αυτών κονδυλίων. Εκεί ίσως που πρέπει να με επικρίνετε είναι γιατί τα επιστρέφω, αφού έχουμε τόσες ανάγκες. Γιατί αυτό είναι το δημόσιο λογιστικό, το οποίο πρέπει να σεβαστούμε.
Κάνατε τώρα και μία προσωπική ερώτηση σε μένα: Εγώ όταν ανέλαβα εδώ τα καθήκοντά μου είπα απ' αυτήν τη θέση ότι έχω μία συγκεκριμένη τοποθέτηση. Αυτήν και διατηρώ, όταν δεν είμαι σ' αυτήν εδώ τη θέση, στην Έδρα ή μέσα στο γραφείο μου. Κάποιοι αυτό δεν το κατανοούν. Και πρέπει να σας πω ότι δεν είναι μόνο από την πλευρά της Αντιπολιτεύσεως, είναι και από την πλευρά της Συμπολιτεύσεως πολλοί που δεν το κατανοούν. Εγώ όμως μέσα μου το πιστεύω και πιστεύω ότι το τηρώ. 
Δεν είμαι της αρχής ότι ο Πρόεδρος του Κοινοβουλίου είναι ένας απόστρατος της πολιτικής. Θεωρώ ότι ο Πρόεδρος του Κοινοβουλίου είναι ενεργός πολιτικός, διότι σε όλες τις συναντήσεις που έχουμε με τους Προέδρους των Ευρωπαϊκών Κοινοβουλίων χωριζόμαστε σε δύο κατηγορίες: Είναι ο Πρόεδρος ή η Πρόεδρος μέχρι πρότινος για πολλά χρόνια του Αγγλικού Κοινοβουλίου, ο Ιρλανδός, ο Πορτογάλος, ο Δανός. Είναι μία σειρά Προέδρων που λένε: "Εμείς προεδρεύουμε, δεν μπορούμε να εκφράσουμε σε τίποτε το Κοινοβούλιό μας". Είναι ο Γερμανός, είναι ο Γάλλος, είναι ο Ιταλός, είναι ο Έλληνας, είναι και άλλοι Ευρωπαίοι, ο Αυστριακός, που δεσμεύουν και το Κοινοβούλιο και είναι μεγάλη ευθύνη αυτή, διότι πρέπει να κινούνται έτσι, ώστε όποια δέσμευση αναλαμβάνουν πραγματικά να εκφράζει από τα ένα άκρο μέχρι το άλλο το Κοινοβούλιο.
Άρα πρέπει να είναι ενεργός πολιτικός ο Πρόεδρος. Και όποιος με διαδεχθεί σ' αυτήν τη θέση πιστεύω ότι πρέπει να διατηρήσει και να προσπαθήσει να συγκεράσει αυτά τα δύο πράγματα: Την πολιτική του θέση.
(TA)
Διότι δεν αλλάζουν οι πολιτικές απόψεις. Δηλαδή εάν δεν ήμουν μέλος του εκτελεστικού γραφείου του ΠΑΣΟΚ αυτό θα σήμαινε ότι έχω απεμπολήσει όσα πίστευα και όλα για όσα αγωνίστηκα, καλώς ή κακώς κατά τη δική σας άποψη; Όχι ασφαλώς. 
Αυτό που οφείλω όμως και το γεγονός ότι έχω αυτή την ιδιότητα με καθιστά περισσότερο υπεύθυνο, είναι όταν είμαι εδώ να χτυπάω το κουδούνι το ίδιο όταν ξεπερνάτε εσείς τα δύο λεπτά χρόνου ομιλίας και το ίδιο όταν ξεπερνάει ο Πρωθυπουργός τα τρία λεπτά. Και νομίζω ότι το κάνω αυτό το ελάχιστο. Από εκεί και πέρα σας παρακαλώ να με κρίνετε σε αυτή τη βάση. 
Να δώσουμε τώρα το λόγο στους εναπομένοντες να μιλήσουν. Είναι ο κ. Ρεγκούζας, ο κ. Γκελεστάθης, ο κ. Καρατζαφέρης, ο κ. Ακριβάκης και ο κ. Καψής. 
ΠΡΟΚΟΠΗΣ ΠΑΥΛΟΠΟΥΛΟΣ: Μήπως υπάρχουν και κοινοβουλευτικοί εκπρόσωποι να μιλήσουν; Εάν δεν το θεωρείτε απαραίτητο, δεν πειράζει. 
ΠΡΟΕΔΡΟΣ (Απόστολος Κακλαμάνης): Για ποιο λόγο; Ο κ. Ρεγκούζας έχει το λόγο. 
ΑΔΑΜ ΡΕΓΚΟΥΖΑΣ: Κύριοι συνάδελφοι, είναι γεγονός ότι η παρεμβατική ομιλία του Προέδρου της Βουλής αλλά και δύο ακόμα συναδέλφων πριν από εμένα που δεν είχαν τη σειρά αποφόρτισε την κριτική μου διάθεση αλλά ωφέλιμη υποθέτω γι' αυτά που θέλω να πω. 
Πριν μπω επί της ουσίας θα ήθελα να μιλήσω μόνο για την απεικόνιση του Προϋπολογισμού. Ίσως θα ήταν σκοπιμότερο κύριε Προέδρε, να αλλάξει ελαφρώς η απεικόνιση του Προϋπολογισμού, με την έννοια ότι η λεπτομερειακή αναφορά αυτών των κονδυλίων δίνει αφορμές για κριτικές που δύσκολα ανατρέπονται στη συνείδηση των πολιτών. Για ορισμένες δαπάνες εννοώ που θα διαβάσατε κριτικές αυτές τις μέρες στον Τύπο. Εγώ θα διαφωνήσω με τον κ. Ανδρεουλάκο. Ορισμένες κατηγορίες δαπανών θα πρέπει να μην έχουν τόσο μεγάλη ανάλυση. Εμείς κατανοούμε τις δαπάνες αυτές, ο πολίτης όμως πολλές φορές δημιουργεί ολόκληρα σήριαλ και είμαστε υπεύθυνοι και υπόλογοι εμείς να απαντήσουμε σε πράγματα που ουσιαστικά είναι δευτερεύοντα αλλά γίνονται στη συνείδηση των πολιτών πρωτεύοντα. 
ΠΡΟΕΔΡΟΣ (Απόστολος Κακλαμάνης): Κύριε Ρεγκούζα επειδή έχετε πείρα από την παλιά σας υπηρεσία εγώ θα έλεγα να συνεργαστείτε σε αυτό με τη Διεύθυνση Οικονομικών Υπηρεσιών με τον κ. Ντάλα και να δώσετε τις συμβουλές σας. Και εγώ διαβάζω "κονδύλι 300.000.000 για υποδήματα". Είναι ένα μικροποσό που οφείλουμε να δίδουμε εδώ στο προσωπικό καθαριότητας για στολές. Δεν θα έλθει με ό,τι φοράει έξω για να σκουπίσει τα νερά. Αυτό συμβαίνει παντού. 
ΑΔΑΜ ΡΕΓΚΟΥΖΑΣ : Εγώ το κατανοώ απολύτως. Αλλά με ρώτησαν "σας δίνουν και παπούτσια στη Βουλή;". 
ΠΡΟΕΔΡΟΣ (Απόστολος Κακλαμάνης): Το έγραψε μία εφημερίδα δυστυχώς αυτό. 
ΑΔΑΜ ΡΕΓΚΟΥΖΑΣ: Να ξεκινήσω πρώτα από τους υπαλλήλους της Βουλής. Είναι γεγονός ότι η ποιοτική παρουσία των υπαλλήλων της Βουλής είναι υψηλή. Δεν είναι ανάλογες υποθέτω σύμφωνα με ορισμένες πληροφορίες που έχω οι αμοιβές με την απασχόληση που έχουν πολλές φορές γιατί οι δικές μας μακρηγορίες στη Βουλή λειτουργούν αντιστρόφως ανάλογα για τους υπαλλήλους της Βουλής και αυτό πρέπει να το δείτε με καλύτερο μάτι. 
Όσον αφορά τους αστυνομικούς θέλω να πω ότι για μας τους επαρχιώτες Βουλευτές εάν ο αστυνομικός έχει την έννοια της προστασίας μας δεν έχουμε αυτή τη δυνατότητα γιατί ο αστυνομικός πρέπει να είναι σε ένα σημείο. Εάν τον φέρουμε στην Αθήνα πρέπει να του πληρώνουμε ξενοδοχεία και τροφή και φυσικά αυτά δεν μπορούμε να τα αντέξουμε εμείς. 
Το δεύτερο και σημαντικότερο είναι ότι οι αστυνομικοί δεν έχουν την ίδια μεταχείριση που έχουν οι υπόλοιποι συνεργάτες των γραφείων μας. Δεν παίρνουν έξοδα κίνησης ενώ πραγματοποιούν, δεν παίρνουν υπερωρίες και επειδή ακριβώς είναι αποσπασμένοι σε μας δεν παίρνουν και νυχτερινά, ενώ πραγματοποιούν νυχτερινά γιατί μας ακολουθούν καθημερινά ό,τι ώρα και εάν τελειώσουμε. Όλοι οι άλλοι συνάδελφοί τους στα Τμήματα παίρνουν νυχτερινά. 
(XF)
Στερούνται, δηλαδή παίρνουν μικρότερες αποδοχές από τους αστυνομικούς που υπηρετούν κανονικά στις υπηρεσίες τους. Είναι άδικο αυτό. 
Θα πρέπει να επιμεληθείτε εσείς, κύριε Πρόεδρε, γιατί είπατε προηγουμένως ότι δεν κρίνονται όλα από εσάς. Εγώ θεωρώ ότι ο δικός σας ρόλος είναι πολύ σημαντικός. Όλες τις πρωτοβουλίες και προς την κυβέρνηση, ως αποδέκτης όλων των προβλημάτων των Βουλευτών, τις έχετε εσείς. Εάν δεν πάρετε εσείς πρωτοβουλίες προς την κυβέρνηση -εσείς είστε ο ενδιάμεσος των Βουλευτών και της κυβέρνησης- δεν μπορεί να γίνει ασφαλώς τίποτα και ειδικότερα σε αυτό που σας ανέφερα πριν.
Σε ό,τι αφορά τη λειτουργία του Κοινοβουλίου, θα σας πω τι ενοχλεί εμένα, κύριε Πρόεδρε. Η υπογραφή με ενοχλεί και θα σας πω γιατί. Με δύο λόγους μπορώ να δικαιολογήσω τα αναγκαστικά μέτρα: Ο ένας είναι ο παιδευτικός ρόλος που έχει στους ανήλικους ή ακόμη-ακόμη και στους εφήβους. Και ο δεύτερος είναι ο καταναγκαστικός που είναι έξω από τη δημοκρατία. Νιώθω ότι σε καμία από τις δύο κατηγορίες δεν ανήκω και καταπιέζομαι. Τι πρέπει να γίνει; Ασφαλώς και αναγνωρίζω το πρόβλημα. Πρέπει όμως να "κινητροδοτήσουμε" το ενδιαφέρον των Βουλευτών, να αναβαθμίσουμε την ποιοτική λειτουργία της Βουλής για να μπορέσουμε να κρατήσουμε τους Βουλευτές να επιτελέσουν τον ρόλο και το έργο που έχουν αναλάβει με βάση τη λαϊκή εντολή.
Επίσης πολλές φορές -και δεν είναι θέμα μόνο εικόνας προς τα έξω- οι επιτροπές επικαλύπτονται με την κανονική λειτουργία της Ολομέλειας. Αυτό είναι δύσκολο για εμάς τους Βουλευτές και αν θέλετε και όχι επιθυμητό, τουλάχιστον για εμένα. Αναγκάζομαι πολλές φορές να είμαι στις επιτροπές και να μην μπορώ να παρακολουθήσω τις εργασίες της Ολομέλειας. Πρέπει να υπάρξει ένα καλύτερος προγραμματισμός σε αυτή τη λειτουργία.
Όσον αφορά τη εικόνα, θεωρώ κύριε Πρόεδρε ότι πολλές φορές είμαι ανυπόληπτος πολίτης και σας το εξομολογούμαι. Γιατί εάν σε κάποια συγκεκριμένη κοινωνική εκδήλωση βρεθώ και αντιδράσω, κινδυνεύω να χαρακτηριστώ και συμπλεγματικό άτομο. Αυτή η απαξίωση της πολιτικής και ταυτόχρονα αυτό το αίσθημα που έχουν οι Βουλευτές με δική σας πρωτοβουλία πρέπει να θεραπευθεί. Πως μπορεί να θεραπευθεί; Εγώ δεν έχω δει και λυπάμαι που το λέω -και με καλή διάθεση το λέω- μια πρωτοβουλία από τον Πρόεδρο της Βουλής για ενημερωτικές εκπομπές προς την κοινωνία που να έχουν σχέση και με το κύρος του Βουλευτή και με τα προβλήματα που αντιμετωπίζει ο Βουλευτής που είναι όλα τα επόμενα που συζητήθηκαν, αναφέρθηκαν και αναγνωρίστηκαν ορισμένα και από εσάς όπως παραδείγματος χάρη η υποδομή λειτουργίας. Εγώ θα σας έλεγα και κάτι άλλο. Δώστε στον Βουλευτή τις αμοιβές ου παίρνει ένας γενικός διευθυντής ενός Υπουργείου, αλλά εξασφαλίστε του από την άλλη πλευρά την υποδομή λειτουργίας του, όχι τα έξοδα του σπιτιού του, αλλά τα γραφεία του, τη μεταφορά του, τους συνεργάτες του, δηλαδή τη γραμματειακή υποστήριξή του. Ερχόμαστε βέβαια σε εκείνο το τραγελαφικό που ευτυχώς είδα ότι το αναγνωρίσατε και εσείς, την αρνητική μοναδικότητα που έχουμε οι Έλληνες Βουλευτές να φορολογούμαστε και για τις δαπάνες μας. 
Εγώ ήμουν καινούργιος Βουλευτής όταν έγινε αυτή η παρέμβαση για τη Ζ΄ Συντακτική Πράξη και με αγωνία προσπαθούσα να πείσω τους παλαιότερους συναδέλφους μου -παρότι δεν ήμουν οικείος εδώ στο Κοινοβούλιο- να μην προχωρήσουν σε αυτή τη ρύθμιση. 
Νομίζω ότι δίδεται η ευκαιρία, κύριε Πρόεδρε, να επαναφέρετε και να αποκαταστήσετε τη συνταγματική αταξία, κατά την άποψή μου, να επαναφέρετε σε ισχύ τη Ζ΄ Συντακτική Πράξη για τη φορολόγηση της αποζημίωσης των Βουλευτών και να σκύψετε έτσι με ενδιαφέρον -και πιστεύω ότι θα το κάνετε ύστερα από αυτά που αναφέρατε προηγουμένως- ώστε να ενισχύσετε την υποδομή λειτουργίας των Βουλευτών βελτιώνοντας τις συνθήκες.
Ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ο κ. Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, συμφωνούμε με τον απολογισμό του 2000 που βρίσκεται υπό συζήτηση, διότι πράγματι η διαχείριση των κονδυλίων αυτών συνέβαλε στην επίτευξη των σκοπών που περιγράφονται στην έκθεσή του και ιδιαίτερα βέβαια στην αναβάθμιση και στην προβολή του μεγάρου της Βουλής των Ελλήνων και της λειτουργικότητάς του. Διότι η λειτουργικότητα αυτή βασικά υποβοηθάει το έργο των Βουλευτών.
TS
Η προσπάθεια, κύριε Πρόεδρε, η οποία περιγράφεται στην Έκθεση του προϋπολογισμού για το 2002, ασφαλώς μας βρίσκει σύμφωνους, διότι πρέπει να συντελεστούν όλα αυτά τα οποία προβλέπονται.
Κύριε Πρόεδρε, παράλληλα, όμως, με την προσπάθειά σας για αναβάθμιση των εργασιών του Σώματος -θα εστιάσω στο θέμα, διότι παράλληλα προς τα οικονομικά ζητήματα τα οποία τέθηκαν από όλους τους αγαπητούς συναδέλφους και ασφαλώς βρίσκουν και εμένα σύμφωνο- πρέπει να αναβαθμιστεί και η λειτουργία του Σώματος με δύο τρόπους: Ο ένας αφορά στις καθαρά εργασίες του Σώματος. Ασκείται βέβαια η νομοθετική πρωτοβουλία της Κυβέρνησης και όπως συνέβαινε μέχρι σήμερα, ασφαλώς δεν ήταν ο σωστός τρόπος με την προχειρότητα των νομοσχεδίων, τις διορθώσεις και τις συμπληρώσεις τους της τελευταίας στιγμής, πολλές φορές και χειρόγραφες και το θέμα των τροπολογιών της τελευταίας στιγμής κλπ.. Όλα αυτά πιστεύω ότι με την εφαρμογή της σχετικής διάταξης του Συντάγματος και την τροποποίηση των εργασιών του Σώματος θα αποφευχθούν μελλοντικά. 
Ο δεύτερος αφορά στον τομέα του κοινοβουλευτικού έργου. Όπως είχα την ευκαιρία να θέσω υπόψη σας εγγράφως, σε πολλές περιπτώσεις ο τρόπος με τον οποίο αντιμετωπίζει η Κυβέρνηση τον κοινοβουλευτικό έλεγχο υποβαθμίζει τη λειτουργία του Σώματος και βέβαια και το ρόλο του Βουλευτή. Όταν απευθύνεται μία ερώτηση σε τρεις Υπουργούς και ο ένας κατόπιν του άλλου λέει ότι δεν είναι αρμόδιος αυτός, αλλά είναι αρμόδιος ο συνάδελφός του και ο συνάδελφός του λέει ότι δεν είναι αρμόδιος αυτός, αλλά είναι ο άλλος, τελικά αντιλαμβάνεσθε πόσο η μεταχείριση αυτή του Βουλευτή και του κοινοβουλευτικού ελέγχου υποβαθμίζει το Σώμα. Επομένως, κύριε Πρόεδρε, θα έχουμε την ευκαιρία κατά τη συζήτηση του Κανονισμού του Σώματος να αναπτύξουμε τις σχετικές απόψεις. 
Όμως, παράλληλα με τα οικονομικά του Σώματος και των Βουλευτών, πρέπει οπωσδήποτε να αντιμετωπισθούν τα θέματα της αναβάθμισης του Σώματος. Γίνεται προσπάθεια από ορισμένα μέσα μαζικής ενημέρωσης και από ορισμένους εξωπολιτικούς παράγοντες να ευτελιστεί η πολιτική μας ζωή. Στο θέμα αυτό είμαστε όλοι συμπαραστάτες σας, διότι πράγματι οι προσπάθειες τις οποίες καταβάλλετε στον τομέα αυτό είναι αξιέπαινες και μας βρίσκουν όλες σύμφωνους. Όμως, πρέπει να δοθεί η δυνατότητα η λειτουργία του Σώματος να αποτελέσει τη βάση της πολιτικής ζωής του τόπου μας. Αυτό πιστεύω ότι μπορεί να επιτευχθεί από τη μία πλευρά με τη μεταχείριση της Κυβέρνησης απέναντι στο Σώμα, και από την άλλη πλευρά με τα μέσα τα οποία εσείς μπορείτε να αναπτύξετε. 
Αναφέρομαι πρόχειρα στο θέμα της προβολής των εργασιών του Σώματος. Η λειτουργία ενός ραδιοτηλεοπτικού σταθμού που αποκλειστικά θα ασχολείται με την προβολή των εργασιών του Σώματος, νομίζω ότι και στην κοινή γνώμη θα εμφανίσει την εργασία η οποία συντελείτε στην Εθνική Αντιπροσωπεία -όχι μόνο στην Ολομέλεια, αλλά και στις επιτροπές, όπως περιγράψατε με την τοποθέτησή σας προηγουμένως- αλλά θα δώσει την ευκαιρία στο λαό μας να παρακολουθήσει τη δραστηριότητα της Βουλής. Αυτό ταυτόχρονα θα αναβαθμίσει το Σώμα και θα επιτευχθεί τελικά και ο στόχος να είναι η εστία της πολιτικής δραστηριότητας της χώρας μας η Αίθουσα αυτή. 
Έτσι, κύριε Πρόεδρε, πιστεύω ότι για ορισμένα θέματα τα οποία ετέθησαν από συναδέλφους, όπως το θέμα της υπογραφής για την παρουσία μας στην Εθνική Αντιπροσωπεία, δεν είναι αυτός ο σωστότερος τρόπος. Γνωρίζω πολύ καλά ότι σας απασχόλησε το θέμα, γνωρίζω ότι αντιμετωπίσατε πολλούς τρόπους για την παρουσία μας στο Σώμα, αλλά πιστεύω ότι αυτός τελικά, όπως αποδείχθηκε, δεν είναι ο σωστότερος τρόπος. Όταν εσείς ο ίδιος και τα μέλη του Προεδρείου είστε υποχρεωμένοι να υπογράφετε, όταν πρώην πρωθυπουργοί της χώρας είναι υποχρεωμένοι να υπογράφουν, όταν είναι υποχρεωμένοι οι αρχηγοί των κομμάτων να υπογράφουν για την παρουσία τους, πιστεύω ότι ο τρόπος αυτός δεν είναι ο σωστός για να αντιμετωπιστεί το υπάρχον πρόβλημα. Θα πρέπει με άλλους τρόπους να δοθούν τα κίνητρα για την παρουσία μας στην Αίθουσα των εργασιών του Σώματος.
(XP)
ΠΡΟΕΔΡΟΣ (Απόστολος Κακλαμάνης): Αυτό πάντως γίνεται και στο Ευρωπαϊκό Κοινοβούλιο και σε άλλα Κοινοβούλια. Δεν είναι υποτιμητικό προσερχόμενοι να υπογράφουν. 'Αλλωστε, αυτό γίνεται και σε άλλα συλλογικά όργανα. Αναφέρεται ποιοι είναι παρόντες. Και το Υπουργικό Συμβούλιο όταν συνεδριάζει έχει κάποιους παρόντες και κάποιους απόντες. Αυτό σημειώνεται. 'Ισως μπορεί να υπάρξει κάποιος άλλος τρόπος, το καταλαβαίνω. Αλλά αυτή τούτη η υπογραφή για να γίνει γνωστή η παρουσία κάποιου μέλους σε κάποιο σώμα, δεν είναι υποτιμητικό. 
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δέχομαι την άποψή σας. Πάντως, έχω παρακολουθήσει συνεδριάσεις σχεδόν στα περισσότερα κοινοβούλια της Ευρώπης όπως και στις ΗΠΑ και στον Καναδά. Δεν έχω διαπιστώσει την ύπαρξη αυτού του τρόπου πιστοποίησης της παρουσίας των Βουλευτών στις εργασίες των κοινοβουλίων τους. Θέτω το θέμα και σεις με την πείρα που έχετε, μπορείτε να το αντιμετωπίσετε. 
ΠΡΟΕΔΡΟΣ (Απόστολος Κακλαμάνης): Με την άδειά σας, κύριε Γκελεστάθη και επειδή είστε παλιός συνάδελφος, θα ήθελα να σας πω ότι θα θυμάστε ότι αριστερά του Προεδρείου υπήρχαν δύο υπάλληλοι της Βουλής οι οποίοι κατέγραφαν τους προσερχομένους συναδέλφους για τα Θερινά Τμήματα. Γιατί να μην δηλώνει ο ίδιος ο Βουλευτής την παρουσία του; Υπήρχαν ζητήματα αν πράγματι προσήλθε κάποιος ή αν δεν κατεγράφη κλπ. 
Ορίστε, συνεχίστε.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν το βρίσκω σκόπιμο από κάθε πλευρά και ιδίως από την πλευρά της λειτουργίας του Σώματος απέναντι στα μάτια του λαού μας, εσείς τα μέλη του Προεδρείου, οι αρχηγοί των κομμάτων και οι πρώην Πρωθυπουργοί, να είστε ορατοί όταν υπογράφουν την παρουσία τους στις εργασίες του Σώματος. Πάντως, κύριε Πρόεδρε, νομίζω ότι μπορεί να σας απασχολήσει εκ νέου αυτό το θέμα, μήπως υπάρξει και κάποιος άλλος προσφορότερος τρόπος. 
Επιτρέψτε μου τώρα να επανέλθω στο θέμα της παρουσίας των Βουλευτών στις εθνικές εορτές και στις εθνικές τοπικές εορτές, δηλαδή στην 28η Οκτωβρίου, στην 25η Μαρτίου και σε άλλες τοπικές εορτές. Την 28η Οκτωβρίου στην πρωτεύουσα της Φωκίδας στην 'Αμφισσα, καταθέτουν στεφάνια ο γενικός γραμματέας περιφέρειας, ο οποίος βέβαια εκπροσωπεί την Κυβέρνηση, αλλά είναι ένα διορισμένο κομματικό στέλεχος, ο νομάρχης, οι εκπρόσωποι της τοπικής αυτοδιοίκησης, οι εκπρόσωποι διαφόρων φορέων και τελικά τα λύκεια, τα γυμνάσια και τα δημοτικά σχολεία. 
Εμείς οι Βουλευτές, παριστάμεθα απλώς εκεί και γίνονται τα ανάλογα σχόλια από τον κόσμο. Νομίζω ότι το γεγονός αυτό υποβαθμίζει όχι απλώς την παρουσία των Βουλευτών και το αξίωμα που τους έχει δώσει ο λαός να τον εκπροσωπούν εδώ στην Εθνική Αντιπροσωπεία, αλλά και την παρουσία της Βουλής. Θα ήθελα να σας απασχολήσει αυτό το θέμα για άλλη μια φορά. Πιστεύω ότι θα βρείτε τον κατάλληλο τρόπο. Δηλαδή, ΄ολοι μαζί οι παριστάμενοι Βουλευτές στην τελετή, να προσέρχονται και ο αρχαιότερος να καταθέτει το στεφάνι, ή να το καταθέτει ο αρχαιότερος της κυβερνητικής παράταξης ή τέλος πάντων κάποιος εκ των παρισταμένων Βουλευτών. Αισθανόμεθα μειωμένοι στις επίσημες τελετές ως Βουλευτές, διότι δεν έχουμε την δυνατότητα να εκπροσωπήσουμε μ' ένα στεφάνι όχι τα πρόσωπά μας, αλλά τις ιδιότητές μας και την Εθνική Αντιπροσωπεία.
Πιστεύω λοιπόν, κύριε Πρόεδρε, ότι με μια προσπάθεια που θα γίνει με δική σας πρωτοβουλία και με σύμφωνη γνώμη της Κυβέρνησης σ' αυτά τα θέματα, θα μπορέσουμε να αναβαθμίσουμε τη λειτουργία του Σώματος, που πρέπει να είναι ο πρωταρχικός μας σκοπός. Ασφαλώς, σ' αυτό τον τομέα μας βρίσκετε όλους σύμφωνους.
( Χειροκροτήματα από την πτέρυγα της Νέας Δημοκρατίας )
( MN )
ΠΡΟΕΔΡΟΣ (Απόστολος Κακλαμάνης): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ:Κύριε Πρόεδρε, παρακολουθώ αυτό το χώρο από τη μεταπολίτευση τα πρώτα χρόνια ως δημοσιογράφος και εν συνεχεία ως Βουλευτής. Δεν χωράει καμία αμφιβολία ότι ζωντανέψατε τη Βουλή σε πάρα πολλά επίπεδα. Υπήρξαν πάρα πολλές εξελίξεις. Θυμάμαι αίφνης ότι οι δημοσιογράφοι ήταν σε μία αίθουσα 5 επί 5 ενώ σήμερα ο καθένας εξ αυτών έχει το γραφείο του και το προσωπικό του τηλέφωνο και την τηλεόρασή του. Βέβαια οι δημοσιογράφοι αναβαθμίστηκαν, οι Βουλευτές όχι. Κανένας εκ των Βουλευτών δεν έχει γραφείο ούτε τηλέφωνο, ούτε τηλεόραση. Μακάρι να μπορούσε να έχει και ο Βουλευτής αυτά τα προνόμια που έχουν εξασφαλιστεί στους δημοσιογράφους.
Ένα θέμα που πολυακούστηκε στην Αίθουσα είναι τελικά η αποζημίωση. Την Κυριακή, το ΒΗΜΑ ΤΗΣ ΚΥΡΙΑΚΗΣ είχε μια εργασία πολύ σοβαρή για τους μισθούς στην Ευρώπη, τώρα με την είσοδο του ευρώ. Η Ελλάδα είναι η προτελευταία, ουραγός και μακριά όλων των άλλων χωρών, μαζί με την Πορτογαλία. Ένας καλός δείκτης είναι να παρακολουθήσουμε τι γίνεται στα ευρωπαϊκά κοινοβούλια και όχι στη Γερμανία ή στην Αγγλία που έχουν υψηλό δείκτη αλλά την Πορτογαλία που είμαστε στο ίδιο επίπεδο. Ο μισθός του Βουλευτή είναι ακριβώς το διπλάσιο του ΄Ελληνα.
Ένα άλλο μέτρο που θα μπορούσαμε να παρακολουθήσουμε είναι να έχει τα μισά έσοδα από τον Ευρωβουλευτή. Αυτό θα ήταν αρκούντος ικανοποιητικό. Μέχρι δηλαδή το 50% που έχει ένας Ευρωβουλευτής.
Έρχομαι σε ένα άλλο θέμα που αφορά τους αστυνομικούς. Δεν μας τους έδωσαν βέβαια για οδηγούς ούτε για να πηγαίνουν να αγοράζουν φασολάκια από τη λαϊκή. Μας τους έδωσαν για την ασφάλειά μας, αφού κινδυνεύουν για μας. Είμαστε στόχος και γ' αυτό αποφασίστηκε το μέτρο. Όμως δεν τους έχουμε εξασφαλίσει από τα κονδύλια της Βουλής και όχι από το Υπουργείο Δημόσιας Τάξης ένα επίδομα επικινδυνότητας. Το ελάχιστο. Αυτό που είναι για μας 5% στα χρήματα που εισπράττουμε σ' αυτούς είναι 50%, δηλαδή 100.000 δραχμές. Για μας είναι το 5% ενώ για εκείνους που παίρνουν 200.000 δραχμές αυτό είναι 100.000 δραχμές. Επιτέλους πρέπει να δείξουμε μια ευαισθησία γιατί ο χώρος που τους φιλοξενεί το Κοινοβούλιο είναι λίγο καλύτερος από το ΕΑΤ_ΕΣΑ. Τα κελιά τότε ήταν ισόγεια ενώ αυτά εδώ είναι υπόγεια. Είναι 350 άνδρες. Τριακόσιοι των Βουλευτών και δύο ή τρεις των Υπουργών. Όταν συνεδριάζει η Ολομέλεια και οι 350 βρίσκονται στα 50 τετραγωνικά του υπογείου. Κάτι πρέπει να κάνουμε. Παραπονούνται. Δεν έχουν πού να πάνε και πάνε στα υπόγεια και κάθονται 5 και 6 και 7 ώρες χωρίς νερό. Να δώσουμε και σ' αυτούς ένα χώρο που να εστιάζονται ανθρώπινα.
Έρχομαι τώρα σε ένα άλλο κεφάλαιο. Όλοι οι Βουλευτές μέσα στην Αίθουσα έχουμε τα ίδια δικαιώματα και τις ίδιες υποχρεώσεις; Μπορεί να υπάρχει Κοινοβούλιο που οι Βουλευτές να μην έχουν τα ίδια δικαιώματα; Και όμως συμβαίνει στη Βουλή των Ελλήνων. Οι 4 Ανεξάρτητοι Βουλευτές, μεταξύ αυτών και εγώ, δεν έχουμε δικαίωμα σε ένα θεσμικό λειτούργημα, δεν μπορούμε να κάνουμε επερώτηση. Περνάει η τετραετία και δεν μπορούμε να κάνουμε μία επερώτηση. Γιατί μας έχετε αποκλείσει απ' αυτό το προνόμιο των υπολοίπων; Γιατί να είμαστε εμείς οι πληβείοι και όχι οι πατρίκιοι όπως είναι οι άλλοι; Πρέπει να βρεθεί μία λύση, ώστε να έχουμε τα ίδια δικαιώματα και τις ίδιες υποχρεώσεις με τους άλλους.
Ένα άλλο θέμα είναι η Διάσκεψη των Προέδρων. Τι αντιπροσωπεύει; Δεν έπρεπε να αντιπροσωπεύει το σύνολο των Βουλευτών; Εμείς οι 4 δεν έχουμε καμία προσπέλαση. Αύριο το πρωί η Διάσκεψη των Προέδρων θα διορίσει και τα μέλη του ραδιοτηλεοπτικού συμβουλίου, τις ανεξάρτητες αρχές. Θα διοριστούν από ποιους; Από εκείνους που αντιπροσωπεύουν το 90% του λαού και όχι από το μεγαλύτερο δυνατό ποσοστό, από τη στιγμή δηλαδή που δεν αντιπροσωπεύεται το 100%. 
Είναι ένα στοιχείο που πρέπει να το δείτε για να έχουμε και εμείς τα ίδια δικαιώματα και τις ίδιες προσβάσεις σε όλα τα κέντρα λήψης αποφάσεων μέσα στο Κοινοβούλιο.
'Ερχομαι σε ένα θέμα που σας έκανα μια επιστολή πριν από μία εβδομάδα. 'Ενα ναϊσκο κύριε Πρόεδρε! 'Εχουμε ένα πιθάρι έξω, ας τραβήξουμε το πιθάρι πιο εκεί να κάνουμε ένα ναϊσκο που είναι και στο εξωτερικό προαύλιο να ανάψουμε ένα κερί! Νομοθετούμε θέλουμε κάποια στιγμή και εμείς να απομονωθούμε να προσευχηθούμε! Γιατί αυτό να μην μπορούμε να το κάνουμε; Είπατε όχι εικόνα του Χριστού εδώ επειδή είναι και οι συνάδελφοι οι μουσουλμάνοι. Εν πάση περιπτώσει, έξω από το χώρο. 
Και κύριε Πρόεδρε, απαντήστε μου σε κάτι. 'Ημουν πριν μερικές μέρες στο Λονδίνο με μερικούς φίλους εκ των οποίων και οι δύο συνάδελφοι από το τοπικό Κοινοβούλιο και έβλεπαν μέσω της Νονα τη Βουλή και τους έλεγα "η Βουλή μας". 'Οχι μου λέει. Της Νέας Ζηλανδίας είναι, όχι η δικιά μας είναι, όχι λέει της Χιλής είναι και μου έκαναν λογοπαίγνια. Γιατί να μην έχουμε τη σημαία μας; Ποιος μας απαγορεύει να έχουμε τη σημαία μας μέσα στο Κοινοβούλιο να διακρίνεται ότι είναι το Κοινοβούλιο της Ελλάδος; Γιατί να μην έχουμε τη σημαία μας; Βλάπτεται κανένας; Εξάλλου η σημαία μας καλύπτει όλους τους 'Ελληνες ανεξαρτήτως θρησκεύματος. Δεν μπορείτε σ' αυτό να πείτε όχι. Να βάλουμε τη σημαία μέσα στην ολομέλεια. Δείχνουμε την τηλεόρασή μας στα πέρατα του κόσμου. Να βλέπουν λοιπόν το Ελληνικό Κοινοβούλιο και σας παρακαλώ πάρα πολύ σ' αυτό να είστε θετικός. 
'Ερχομαι στο "πόθεν έσχες". Κάνω "πόθεν έσχες" και υπό την ιδιότητα του δημοσιογράφου και υπό τ ην ιδιότητα μετόχου μέσων ενημέρωσης και του Βουλευτή. Γιατί αυτή του Βουλευτή πρέπει να δημοσιοποιείται κύριε Πρόεδρε;. Δηλαδή, κάποιος εξ ημών που έχει ξέρω εγώ καταθέσεις που είδα κάποια νούμερα στην προηγούμενη να είναι θύμα των εγκληματιών; Να του απαγάγουν το παιδί αύριο το πρωϊ επειδή εδώ υπάρχει χρήμα; Για ποιο λόγο; Εάν γίνει έλεγχος να γίνει έλεγχος από τα όργανα. Εάν χρειαστεί να κληθεί να μιλήσει να απολογηθεί αλλά γιατί να το βγάζουμε προς τα έξω; Για ποιο λόγο; Γιατί ξαφνικά εμείς οι μόνοι από όσους υποβάλουν "πόθεν έσχες" να είμαστε στην ημερησία διάταξη του οποιουδήποτε και στην όρεξη του οποιουδήποτε;
Βέβαια, πιστεύω ότι η σημερινή βραδιά είναι μια τιμητική βραδιά. Η Κυβέρνηση έπρεπε να είναι παρούσα όπως εμείς σαν Βουλή είμαστε παρόντες όταν συζητάμε το δικό της προϋπολογισμό. Αυτή λοιπόν η ανισομέρεια δεν νομίζω ότι τιμά την Κυβέρνηση που δεν είναι εδώ.
'Ερχομαι στα άδεια έδρανα. Υπάρχει μια απλή λύση κύριε Πρόεδρε, πάρα πολύ απλή λύση. 'Οπως υπάρχει ο κατάλογος των ομιλητών να γίνεται μία κλήρωση κάθε φορά πέντε Βουλευτών να μιλήσουν. Θα είναι όλοι εδώ. Γιατί αν τρεις, τέσσερις φορές κληρωθούν και είναι έξω ή τρεις τέσσερις φορές κληρωθούν και δεν έχουν διαβάσει το νομοθέτημα την άλλη μέρα θα απολογούνται στο εκλογικό Σώμα. Είναι πάρα πολύ απλό. Υπάρχουν οι ομιλητές του καταλόγου και πέντε με την κλήρωση. Θα είναι εδώ μέσα όλοι γιατί βλέπει ο κόσμος από την τηλεόραση και δεν θα έχουμε τα άδεια έδρανα. 
'Ερχομαι σε ένα άλλο θέμα. Δεν μπορεί κύριε Πρόεδρε! Εδώ την πρώτη μέρα ορκιζόμαστε. Δεν μπορεί λοιπόν σ' αυτή την Αίθουσα να υπάρχουν άνθρωποι που έχουν ορκιστεί αλλού σε τελείως διαφορετικές καταστάσεις και πρόσωπα και ιδέες. Πρέπει λοιπόν να βρούμε ένα τρόπο να αποκλείσουμε εκείνους που έχουν ορκιστεί να υπηρετούν άλλες διαδικασίες. Και αυτό το οποίο λέω επειδή συνηθίζω να λέω τα πράγματα με το όνομά τους δεν μπορεί στην Αίθουσα αυτή να υπάρχουν μασόνοι. Δεν είναι δυνατόν μέσα εδώ στη Βουλή να άρχει ο αρχηγός του κόμματος ενός Βουλευτή και την Πέμπτη όταν πηγαίνουν στην εθνική στοά να είναι ο Βουλευτής που είναι μέγας σεβάσμιος πάνω από τον αρχηγό που είναι δόκιμος. Πιστεύω λοιπόν ότι αυτό είναι ένα θέμα που πρέπει να το δούμε. 'Οταν θεσπίσαμε το ασυμβίβαστο και δεν μπορεί ο άλλος να είναι οδοντίατρος, δεν μπορεί να είναι γιατρός, μπορεί όμως να είναι μασόνος και Βουλευτής! 
'Ερχομαι σε ένα άλλο θέμα τη μη εκλογή. Είναι ο άλλος τέσσερις περιόδους Βουλευτής στα 27, 28 μπαίνει, στα 45 φεύγει και μετά δεν έχει σύνταξη, δεν έχει δουλειά. Υπάρχει συνάδελφος ο οποίος είναι ταξιτζής. Μας τιμά να έχουμε έναν πρώην Βουλευτή ταξιτζή;
Προχθές στη Θεσσαλονίκη ήταν τα εγκαίνια ενός καταστήματος που έχει μέσα μηχανάκια ηλεκτρονικά. Του λέω λοιπόν του καταστηματάρχη πάρε ένα δικό μου άνθρωπο εδώ να με εξυπηρετήσεις και μου λέει όχι θα έρθει ο τάδε. Ο τάδε; Ναι. Τι έχει τον Υφυπουργό; Ο ίδιος είναι μου λέει και θα κάνει face control! Ο πρώην Υφυπουργός ο οποίος δεν έχει συμπληρώσει συντάξιμα χρόνια ή μάλλον την ηλικία για να πάρει τη σύνταξη! Μας τιμά εμάς; Γιατί λοιπόν δεν μπορούμε να βάλουμε ένα νόμο, μια τροπολογία ότι ο Βουλευτής ο οποίος δεν έχει φθάσει στα συντάξιμα χρόνια να διορίζεται στο δημόσιο με ένα βαθμό και πάνω από τμηματάρχης και πάνω; Να σώσουμε τουλάχιστον το κύρος του και το κύρος των υπολοίπων που είμαστε μέσα εδώ. Ουδείς είναι ισόβιος.
Κύριε Πρόεδρε, είπατε πριν από λίγο και σας άκουσα με προσοχή ότι μπορείτε κάλλιστα και εξισορροπείτε με την ιδιότητα του Προέδρου και το μέλος του εκτελεστικού γραφείου που είναι ότι βαθύτερο μέσα σε ένα κόμμα. Και πράγματι έτσι είναι. Εγώ όμως λέω ότι αυτό πρέπει να το βοηθήσουμε και τη γυναίκα του Καίσαρα όχι μόνο να είναι τίμια, αλλά και να φαίνεται.
(PD)

Να νομοθετήσουμε και ο Πρόεδρος της Βουλής να μην χρειάζεται να εκλεγεί μετά, να είναι εξ oficio και να αφαιρούνται οι έδρες, η μία, η δύο -ποτέ πάνω από τρεις δεν είχαμε ποτέ τόσους πολλούς προέδρους ανενεργούς, δεν είχαμε πολλούς προέδρους οι οποίοι να έχουν χάσει τη θέση τους- από το ψηφοδέλτιο επικρατείας χωρίς να επηρεάζονται οι εκλογικές περιφέρειες.
ΠΡΟΕΔΡΟΣ (Απόστολος Κακλαμάνης): Αυτό το κάνουν οι Άγγλοι ακριβώς γιατί δεν είναι ενεργός ο πρόεδρός τους.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε νομίζω ότι εξασφαλίζουμε τουλάχιστον μερικές φορές ορισμένα πράγματα...
ΠΡΟΕΔΡΟΣ (Απόστολος Κακλαμάνης): Καλύτερα να συναντιόμαστε Γιώργο στη Β' περιφέρεια. Είναι πολύ πιο όμορφα από τις λίστες, τις σίγουρες εκλογές κλπ.!
ΓΕΩΡΓΙΟΣ ΚΑΡΑΤΖΑΦΕΡΗΣ: Κλείνω κύριε Πρόεδρε για να μην κάνω κατάχρηση του χρόνου και θα σας πω τούτο: Κακά τα ψέμματα η Βουλή είναι ο ΟΗΕ. Τον σέβεται πολύ ο κόσμος, τον υπολήπτεται αλλά εκτελεστική εξουσία δεν έχει. Η Αμερική που κάνει ότι θέλει τον ΟΗΕ είναι η Κυβέρνηση. Τα ίδια πράγματα βλέπουμε να γίνονται κι εδώ σε αυτό το χώρο. Ό,τι θέλει επιβάλλει η Κυβέρνηση.
Κλείνοντας, γιατί να έχουμε αυτή την υπογραφή που νομίζω ότι δεν είναι και το πιο κομψό; Μπορεί να γίνει ηλεκτρονικώς. Με μια μικρή παραλλαγή στο πρόγραμμα μπορούμε να βάζουμε την κάρτα μας μέσα και να αποδεικνύεται η παρουσία μας έτσι και αυτό να είναι και πιο κομψό και πιο θεμιτό αν θέλετε. Σας ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Είναι κάποιος από τους κοινοβουλευτικούς εκπροσώπους που θέλει να μιλήσει για να κλείσουμε τη συζήτηση;
ΠΡΟΚΟΠΗΣ ΠΑΥΛΟΠΟΥΛΟΣ: Εγώ κύριε Πρόεδρε.
ΑΛΕΞΑΝΔΡΟΣ ΑΚΡΙΒΑΚΗΣ: Κι εγώ.
ΙΩΑΝΝΗΣ ΚΑΨΗΣ: Θέλω κι εγώ κύριε Πρόεδρε να μιλήσω.
ΠΡΟΕΔΡΟΣ (Απόστολος Κακλαμάνης): Σεις κύριε Καψή τίνος είστε εκπρόσωπος;
ΙΩΑΝΝΗΣ ΚΑΨΗΣ: Του εαυτού μου κύριε Πρόεδρε!
ΠΡΟΕΔΡΟΣ (Απόστολος Κακλαμάνης): Κατά σειρά λοιπόν δυνάμεως θα δοθεί ο λόγος. Τώρα είναι περισσότεροι στην Αίθουσα οι συνάδελφοι της Νέας Δημοκρατίας, λιγότεροι είναι του ΠΑΣΟΚ και είναι και μόνος του ο κ. Καψής που θέλει να πάρει το λόγο!
Ορίστε κύριε Παυλόπουλε έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε κύριοι συνάδελφοι είθισται κατά τη συζήτηση του προϋπολογισμού της Βουλής περισσότερο να γίνεται λόγος για τη θέση του Βουλευτή, το καθεστώς του Βουλευτή στο πλαίσιο του κοινοβουλευτικού πολιτεύματος και λιγότερο για τα οικονομικά μεγέθη της Βουλής. Και αυτό είναι ορθό. Τα οικονομικά μεγέθη προσαρμόζονται ή πρέπει να προσαρμόζονται στο ρόλο και τη σημασία του Βουλευτή και όχι βεβαίως στο αντίστροφο.
Θα μου επιτρέψετε λοιπόν στην πολύ σύντομη παρέμβαση αυτή -γιατί τα περισσότερα έχουν λεχθεί- να μείνω κι εγώ ακριβώς σε αυτό το ζήτημα, το πόσο μεγάλη είναι η αναντιστοιχία ανάμεσα στο ρόλο που καλείται να διαδραματίσει ο Βουλευτής στο πλαίσιο του κοινοβουλευτικού πολιτεύματος και στα μέσα τα οποία του διατίθενται για να ασκήσει το ρόλο τους καθώς και στην αντιμετώπιση την οποία έχει γενικότερα όταν καλείται να ασκήσει τα καθήκοντα αυτά.
Νομίζω πως δεν θα διαφωνήσουμε ότι δύο είναι τα βασικά χαρακτηριστικά που διακρίνουν το λειτούργημα του Βουλευτή σήμερα στο πλαίσιο του κοινοβουλευτικού πολιτεύματος. Το πρώτο χαρακτηριστικό ανάγεται στον τρόπο με τον οποίο ο Βουλευτής εκλέγεται και το δεύτερο ανάγεται στα καθήκοντά του. Το αμάλγαμα αυτό των δύο στοιχείων, ο τρόπος ανάδειξής του και η φύση των καθηκόντων του προσδιορίζουν και το καθεστώς αλλά και την ανάγκη η οποία υπάρχει να έχει ανάλογη αντιμετώπιση ο Βουλευτής.
Ξεκινάω από το πρώτο. Η ανάδειξη του Βουλευτή είναι μια πηγαία και άμεση έκφραση της ίδιας της δημοκρατικής αρχής. Προέρχεται από το λαό, εκλέγεται από το λαό, είναι εκπρόσωπος του λαού και πρέπει να έχει την ίδια αντιμετώπιση. Και όμως στη σημερινή εποχή τα πάντα οδηγούνται προς την κατεύθυνση της υποβάθμισης και του Βουλευτή και του ρόλου του ιδίως εξαιτίας του τρόπου από τον οποίο προέρχεται και εκλέγεται.
Όταν ήμουν φοιτητής στη Γαλλία είχα ακούσει ένα Γάλλο δικαστή να λέει ότι ο 19ος αιώνας ήταν ο αιώνας του Κοινοβουλίου. Ο 20ος αιώνας είναι ο αιώνας της εκτελεστικής εξουσίας. Ο 21ος αιώνας έλεγε -στα μέσα της δεκαετίας του 70 αυτά- θα είναι ο αιώνας των ανεξέλεγκτων εξουσιών. Κύριοι συνάδελφοι το βλέπετε καθημερινά στη ζωή μας. Αρέσκονται σήμερα οι κάθε μορφής ποικιλόμορφες εξουσίες στο να επιθυμούν δοτούς ανθρώπους. Δεν αρέσκονται σε εκείνους οι οποίοι έλκουν την καταγωγή τους και τη φύση του λειτουργήματός τους από μη ελέγξιμες εξουσίες όπως είναι ο ίδιος ο λαός γιατί είναι πολύ ευκολότερο να ποδηγετήσεις κάποιον από το να μπορέσεις να επηρεάσεις τη συνείδησή του όταν αυτός έχει ένα έρεισμα. Και δεν είναι τυχαίο ότι σιγά σιγά μαθαίνουμε πως η τεχνοκρατική αντίληψη των πραγμάτων επιβάλλει να επιλέγονται άνθρωποι μόνο με βάση τις τεχνοκρατικές ικανότητες. Τα υπόλοιπα δεν έχουν καμία σημασία.
TL:

Γι' αυτό και ακούτε από κει και πέρα "τι είδους πρόσωπα είναι αυτά που εκλέγει ο ελληνικός λαός;". Από τη στιγμή που τα εξέλεξε, αν θέλουμε να σεβαστούμε τη δημοκρατία και το κοινοβουλευτικό πολίτευμα, πρέπει να σεβαστούμε και τη βούληση του ελληνικού λαού.
Αλλά, βλέπετε, εκείνο το οποίο θέλουν οι περισσότεροι είναι ακριβώς να μπορούν να αμφισβητήσουν αυτή την προέλευση του Βουλευτή. Γι' αυτό ακριβώς ο Βουλευτής αντιμετωπίζει αυτού του είδους τη συμπεριφορά και από τα οικονομικά μέσα και από τα μέσα μαζικής ενημέρωσης.
Και εκεί είναι δική μας η άμυνα. Μην την περιμένετε από πουθενά αλλού, από κανέναν άλλο. Να υπερασπιστούμε εκείνους που μας έστειλαν εδώ. Εμείς οι ίδιοι πρέπει να το κάνουμε και είναι μέρος των δικών μας καθηκόντων. Γιατί αν δεν το κάνουμε, τότε από κει και πέρα οι ίδιοι έχουμε υπονομεύσει και το ρόλο μας και την αποστολή μας. 
Σας διαβεβαιώ όμως ότι για να το επιτύχουμε αυτό μην περιμένετε να ψηφιστούν νόμοι. Μην περιμένετε καν τον Κανονισμό της Βουλής ούτε καν το ίδιο το Σύνταγμα. Είναι θέμα δικής μας συμπεριφοράς. Απορρέει αυτό από την εκλογή μας. Απορρέει από τη δημοκρατική αρχή. Και αυτή η αρχή είναι που καθορίζει τη φύση και του πολιτεύματος και του ίδιου του Συντάγματος.
Άρα, πρέπει να υπερασπιστούμε τον εαυτό μας όχι γι' αυτό που είμαστε, αλλά έναντι εκείνων που μας έστειλαν εδώ και γι' αυτό το οποίο εκπροσωπούμε. 
Έρχομαι στο δεύτερο σημείο το οποίο σχετίζεται με τα καθήκοντά μας. Είναι δύο τα καθήκοντα που καλείται να επιτελέσει ο Βουλευτής: Το νομοθετικό του έργο και το ελεγκτικό του έργο στο πλαίσιο του νομοθετικού ελέγχου. Και τα δύο προϋποθέτουν τεράστιες ικανότητες. Για σκεφθείτε το. Ο Βουλευτής καλείται να ελέγξει παντοδύναμες εξουσίες όχι μόνο εκλεγμένες, αλλά και μη εκλεγμένες, προερχόμενες από κέντρα αποφάσεων τα οποία είναι μη ελέγξιμα πολλές φορές.
Πέραν δε τούτου καλείται να συμμετέχει σε ένα νομοθετικό έργο που απαιτεί εξειδικευμένες γνώσεις. Και τι έχει απέναντι σε αυτό; Ποια είναι η βοήθεια την οποία έχει; Ποια η υλικοτεχνική υποδομή; Πολύ δε περισσότερο -και, κύριε Πρόεδρε, αυτό αφορά τον Κανονισμό της Βουλής που θα έρθει με τις τροποποιήσεις του- ποια η συμμετοχή του Βουλευτή μέσα σ' αυτό το Κοινοβούλιο;
Κύριε Πρόεδρε, έχουμε θυσιάσει, από το 1974 και επέκεινα ιδίως, την ουσία του ρόλου του Βουλευτή στην άσκηση νομοθετικού έργου στο βωμό της ταχύτητας της ψήφισης των νομοσχεδίων. Όλες οι τροποποιήσεις του Κανονισμού ήταν για το πώς θα διευκολυνθεί η εκάστοτε εκτελεστική εξουσία να ψηφίσει τους νόμους.
Γιατί δυστυχώς στην Ελλάδα έχουμε την τάση να πιστεύουμε ότι κάθε Υπουργός πρέπει να ψηφίζει τους νόμους του για να κυβερνήσει και ότι η κυβέρνηση του τόπου είναι μόνο θέμα νόμων. Γνωρίζουμε όμως ότι η πολυνομία είναι το μεγαλύτερο άλλοθι της ανικανότητας να κυβερνάει κανείς. Γιατί ο νόμος πολλές φορές είναι ένα εμπόριο ελπίδων γι' αυτό που θες να κάνεις, αλλά δεν μπορείς. Σας διαβεβαιώ -και το λέω και εξ ιδίας αντιλήψεως με βάση μια άλλη μου ιδιότητα- είναι πολύ απλό να κυβερνήσεις, ακόμα και με νομοθετήματα που ψήφισαν οι πολιτικοί σου αντίπαλοι, αρκεί να ξέρεις να εφαρμόζεις το νόμο. Και ο Βουλευτής καλείται απλώς και μόνο να νομιμοποιεί με την ψήφο του εκείνα που παρουσιάζονται. Σπάνια του δίνεται η δυνατότητα να συμμετέχει.
Άρα, πρέπει στο πλαίσιο της όποιας μεταβολής γίνει, να αναβαθμίσουμε τον Βουλευτή όχι τόσο μισθολογικά, όσο για να μπορεί να ασκήσει τα καθήκοντά του αυτά και να παίξει το ρόλο του, να έχει την υλικοτεχνική υποδομή, του συνεργάτες και τη δυνατότητα συμμετοχής.
Αλλά ταυτοχρόνως -και εδώ πλέον αυτό δεν αφορά μόνο τη Βουλή, αλλά και τα ίδια τα κόμματα- να αναδεικνύεται ο Βουλευτής από τη συμμετοχή του στο νομοθετικό κοινοβουλευτικό έργο από εδώ. Και πρέπει να κόμματα να μάθουν δημοκρατικά να αναδεικνύουν τους Βουλευτές εκείνους που εδώ, μέσα σε αυτό το χώρο, καταξιώνουν και την εντολή που πήραν και την ίδια τους την αποστολή. Και αυτό είναι θέμα των ιδίων των κομμάτων, να μάθουν να ανταμείβουν τους Βουλευτές τους ηθικά και πολιτικά με βάση την προσφορά τους και την παρουσία τους.
Αλλιώς, θα παρουσιάζονται προς τα έξω, όπως θέλουν τα μέσα μαζικής ενημέρωσης πολλές φορές, μόνο εκείνοι οι οποίοι προσφέρουν γραφικότητες. Και θα εξωθούνται οι νέοι Βουλευτές προς αυτή την κατεύθυνση. Το καλοκαίρι έζησα ως κοινοβουλευτικός εκπρόσωπος εδώ μια συγκλονιστική εμπειρία: Νέους συναδέλφους σε ήσσονος σημασίας νομοσχέδια, που απέδειξαν γνώσεις, ήθος, δυνατότητα προσφοράς. Ποιος μίλησε γι' αυτούς; Έψαχνα τις επόμενες μέρες να δω μια λέξη. Ποιο κίνητρο να τους δώσουμε; Ποιος μπορεί να τους δώσει τα κίνητρα;
Το μόνο κίνητρο το οποίο υπάρχει -είχε δίκιο ο κ. Κεφαλογιάννης και άλλοι συνάδελφοι και το προβλέπει το άρθρο 15 του Συντάγματος, όπως το αναθεωρήσαμε, κύριε Πρόεδρε- είναι να υπάρξει η δυνατότητα να έχει ο ελληνικός λαός πρόσβαση στις εργασίες του Κοινοβουλίου. Και αν δεν θέλουν να δείξουν τους Βουλευτές, όποιοι θέλουν να δουν πώς δουλεύουν οι Βουλευτές τους, να μπορούν να παρακολουθούν τις εργασίες του Κοινοβουλίου, όχι μόνο μέσω ενός συνδρομητικού καναλιού, ή άλλων συνδρομητικών καναλιών. Και δεν μπορεί να υποχρεωθεί κανένας, ιδίως στις χαλεπές εποχές που ζούμε, να πληρώνει συνδρομή για να μπορέσει να συμμετάσχει σε μία εκπομπή και να την παρακολουθήσει.
(PX)
Άρα λοιπόν όλα αυτά τα πράγματα νομίζω πως δείχνουν ότι είναι ζήτημα όχι μόνο της εκάστοτε κυβέρνησης, αλλά και δικό μας και ιδίως της νομοθεσίας που θα έρθει.
Και τονίζω κάτι άλλο και τελειώνω με αυτό. Κύριε Πρόεδρε, πρέπει όλοι να βοηθήσουμε ώστε να έρθει το συντομότερο δυνατόν ο νόμος εκείνος ο οποίος ρυθμίζει τα θέματα των εξόδων των Βουλευτών στη διάρκεια των προεκλογικών περιόδων. Είναι αδιανόητο και αποτελεί όνειδος και για την ίδια τη δημοκρατία, αλλά ταυτοχρόνως αποτελεί έναν ιδιότυπο ρατσισμό εις βάρος συγκεκριμένων Βουλευτών αυτό που συμβαίνει, αυτή η πασαρέλα των εξόδων, αυτή η ανειλικρίνεια που υπάρχει, να θεωρούμε ότι είμαστε μέσα στο χώρο των εξόδων, ενώ γνωρίζουμε όλοι τι συμβαίνει.
Και είναι σωστό αυτό που η κυβέρνηση σκέφτεται να κάνει και χαίρομαι γιατί η Νέα Δημοκρατία κατά τη διάρκεια της αναθεώρησης του Συντάγματος το είχε προτείνει. Έρχεται η κυβέρνηση έστω εκ των υστέρων καλοδεχούμενη με κοινές εκδηλώσεις κατά τη διάρκεια των εκλογών, αδυναμία προσωπικής προβολής, αδυναμία συμμετοχής σε εκπομπές πέραν εκείνων που δωρεάν παραχωρούν στα κόμματα και με επιλογή των ίδιων των κομμάτων να καθορίζουν ποιους εκείνα θα στείλουν και ας αναλάβουν τις ευθύνες τους γι' αυτό το οποίο πράττουν, αλλά αποκλείεται πραγματικά να δούμε αυτόν τον ιδιότυπο ρατσισμό ο οποίος υπήρξε, άλλοι να είναι εκείνοι οι οποίοι είναι εκλεκτοί και άλλοι όχι. 
Σας διαβεβαιώ ότι αυτό το πράγμα σας το λέω εγώ προσωπικά, ο οποίος δεν μπορώ να θεωρήσω τον εαυτό μου ως προς αυτή την κατεύθυνση ότι ανήκω σ' εκείνους που θα μπορούσαν να παραπονεθούν γι' αυτό, αλλά είναι αλήθεια. 
Και πρέπει το συντομότερο δυνατόν να το ψηφίσουμε και εσείς ως Πρόεδρος της Βουλής και εμείς όλοι να εξωθήσουμε τα πράγματα προς την ψήφιση ενός νόμου, που καλό θα ήταν να ψηφιστεί ομόφωνα μέσα σε αυτή τη Βουλή. Και θα έπρεπε αυτές οι αρχές να έχουν μπει στην αναθεώρηση του Συντάγματος. Κακώς δεν τις βάλαμε. Αλλά ας αποδείξουμε ότι ο νομοθέτης μπορεί να πάει πέρα και από το ίδιο το Σύνταγμα. Είναι δουλειά του άλλωστε. Το Σύνταγμα κατ' ανάγκην είναι σε μερικές περιπτώσεις συντηρητικό. Ο νομοθέτης μπορεί να πάει και παραπέρα ακόμη.
Ευχαριστώ τέλος -και θα ήταν παράλειψη να μην το έκανα- τους υπαλλήλους της Βουλής και νομίζω ότι εκφράζω τα συναισθήματα όχι μόνο της Νέας Δημοκρατίας αλλά όλων, ιδίως τους πρακτικογράφους, γι' αυτές τις ατέλειωτες ώρες που είναι συμπαραστάτες και ταυτόχρονα συμμετέχουν με τον ιδιότυπο αυτό τρόπο στο νομοθετικό έργο. Όλους τους υπαλλήλους της Βουλής και ιδίως τους αστυνομικούς. Θα προσθέσω σ' αυτό που ελέχθη το εξής.
Κύριε Πρόεδρε, θα μπορούσε η πολιτεία να πει ότι οι Βουλευτές δεν έχουν ανάγκη από προστασία ιδιαίτερη. Ανήκω σ' αυτούς που μπορεί να το έλεγαν. Από τη στιγμή που επέλεξε να υπάρχει αυτή η ειδική προστασία, δεν μπορεί να γίνεται διάκριση μεταξύ των αστυνομικών που είναι μέσα στη Βουλή, που είναι έξω. Αυτό το πράγμα δημιουργεί προβλήματα σε ό,τι αφορά την ίδια την απόδοση των αστυνομικών. 
Από τη στιγμή που επιλέγει η πολιτεία οι Βουλευτές να έχουν τους αστυνομικούς μαζί τους, πρέπει να υπάρχει ίση μεταχείριση γιατί τα καθήκοντα είναι ίδια. Αλλιώς στο ίδιο το σώμα των αστυνομικών, το τόσο ευαίσθητο σώμα, ένα σώμα το οποίο αντιμετωπίζει πολλές δυσκολίες, εισάγουμε μια διάκριση η οποία δεν νομίζω ότι σε καμία περίπτωση έχει δικαιολογία. 
Ξέρω ότι υπερέβαλα το χρόνο τον οποίο μου είχατε αναθέσει και ο οποίος μου είχε κατανεμηθεί. Ευχαριστώ για την ανοχή, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Είπατε χρήσιμα πράγματα.
Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, εκ των πραγμάτων είμαι ο τελευταίος ομιλητής και ως εκ τούτου θα πρέπει να είμαι και συντομότατος, γιατί πιστεύω ότι υπάρχει κόπωση, αλλά θα έλεγα και συμπερασματικός.
Κύριε Πρόεδρε, έχω μετάσχει σε αρκετές συζητήσεις επί του προϋπολογισμού και του απολογισμού της Βουλής. Έχω την αίσθηση ότι αυτές οι συνεδριάσεις και αυτές οι συζητήσεις έχουν προσλάβει ένα χαρακτήρα επετειακό. Και το εννοώ. Διότι σε όλες τις συνεδριάσεις υπάρχει η ίδια εικόνα και θα έλεγα ομοιόμορφη εικόνα όλα τα χρόνια.
Απ' όλες τις πτέρυγες της Βουλής απ' όλους τους συναδέλφους εκφράζονται οι ίδιες ανησυχίες, μπαίνουν τα ίδια αιτήματα και ομιλούν όλοι για το στάτους του Βουλευτή, για την υποβάθμιση και για τους τρόπους αναβάθμισης του ρόλου του Βουλευτή και του Κοινοβουλίου.
Βεβαίως, αρχίζουμε όλοι μας με κάποια εγκωμιαστικά λόγια για σας, κύριε Πρόεδρε, που τα αξίζετε. Ακολουθούν τα εγκώμια στους υπαλλήλους της Βουλής, στη φρουρά της Βουλής. Μιλάμε για τις εύστοχες ενέργειές σας να ανοίξετε τη Βουλή στα σχολεία, στη Βουλή των Εφήβων κλπ., όπου εκεί θα μου επιτρέψετε να εκφράσω κάποιες επιφυλάξεις μου για τη Βουλή των Εφήβων και για κάποιες ακρότητες που συμβαίνουν, που νομίζω ότι θίγουν το γόητρο του Κοινοβουλίου. Δεν είναι του παρόντος. Αυτά μπορώ να σας τα πω και κατ' ιδίαν, κάποιες απόψεις μου. 
(MB)
Επίσης, ασχολούμαστε όλοι μας και με κάποια θα έλεγα -ας το πω έτσι, ίσως δεν είναι η κατάλληλη έκφραση- συντεχνιακά θέματα που μάς αφορούν, είτε οικονομικά, αφού διεκτραγωδήσουμε κάποιοι από μας την οικονομική μας κατάσταση ή για κάποια οφειλόμενα μέτρα που θα βοηθήσουν το έργο του Βουλευτού. 
'Όμως, κύριε Πρόεδρε -για να είμαι σύντομος- νομίζω ότι την καρδιά του θέματος αφ' ης στιγμής -θα πρέπει να το ομολογήσουμε- με το κεντρικό σημείο της συζήτησης, δηλαδή τον απολογισμό και τον προϋπολογισμό, με τα οικονομικά μεγέθη δεν ασχολούμαστε, είναι βέβαιο, κανείς δεν ασχολήθηκε εδώ μέσα μ' αυτά τα θέματα, αλλά μιλήσαμε για συναφή θέματα- και το καίριο θέμα, αυτό που έβαλαν όλοι οι συνάδελφοι και μπαίνει κάθε χρόνο, δηλαδή το θέμα της αναβάθμισης του ρόλου του Βουλευτού και του Κοινοβουλίου, ακροθιγώς μόνο κάποιοι συνάδελφοι, με σας κύριε Πρόεδρε επικεφαλής το θίξατε.
Η άποψή μου είναι ότι ο ρόλος του Βουλευτού, αλλά και ο ρόλος του Κοινοβουλίου δεν αναβαθμίζονται ούτε επειδή θα μας χαιρετίσει ο αστυνομικός ιστάμενος εις θέση προσοχής, είτε διότι θα καταθέσουμε στεφάνι την 28η Οκτωβρίου κάποιοι Βουλευτές, ή θα κτυπήσει η μπάντα του δήμου όταν θα περνάμε. Νομίζω ότι τα προβλήματα είναι δύο: Το πρώτο το θέσατε ακροθιγώς κύριε Πρόεδρε εσείς, όταν μιλήσατε για την ιεράρχηση των εξουσιών. Είπατε -και αυτό είναι κατοχυρωμένο από το Σύνταγμα- ότι η νομοθετική εξουσία είναι πρώτη, έπεται η εκτελεστική και τρίτη η δικαστική. Αυτό λέει το Σύνταγμα. Αυτό είπατε και εσείς πολύ σωστά, κύριε Πρόεδρε. Θα μου επιτρέψετε όμως να έχω ζωηρές επιφυλάξεις για το αν εν τοις πράγμασι ισχύει αυτή η ιεράρχηση. 
Η προσωπική μου άποψη είναι ότι σήμερα και μετά τη Μεταπολίτευση η νομοθετική εξουσία βρίσκεται μακράν στην τρίτη θέση, για να μην πω κάτι κοινότοπο, ότι παρενεβλήθη ήδη και μια άλλη εξουσία, η εξουσία των μέσων μαζικής ενημέρωσης. 'Έλεγα λοιπόν, κύριε Πρόεδρε, ότι το κύρος του Βουλευτού είναι άμεσα συνδεδεμένο, πρώτον με το κύρος της νομοθετικής εξουσίας και από κάποιους συναδέλφους ελέχθη κάπως ακροθιγώς ότι δεν υπάρχει σήμερα εξουσία νομοθετική. Θα μου επιτρέψετε να πω ότι σε μεγάλο βαθμό η νομοθετική εξουσία έχει καθυποταγεί από την εκτελεστική εξουσία. Αυτή είναι μια πραγματικότητα και αν θέλουμε εμείς με εσάς πρώτο, κύριε Πρόεδρε, να κάνουμε κάτι για την αναβάθμιση του ρόλου του Βουλευτού και του Κοινοβουλίου, πρέπει να πράξουμε κάτι προς αυτή την κατεύθυνση.
Η εκτελεστική εξουσία θεωρεί δεδομένο, εκ των ων ουκ άνευ, ότι η άποψή της είναι η κυρίαρχη στη Βουλή και αυτό είναι μεγάλο ζήτημα για την υποβάθμιση της νομοθετικής εξουσίας.
Το δεύτερο θέμα το οποίο θα ήθελα να θίξω και το οποίο θα έλεγα ότι είναι σημαντικότερο και από το πρώτο που έθιξα, που επηρεάζει άμεσα, κυρίαρχα, το γόητρο και το ρόλο του Βουλευτού είναι η σχέση του Βουλευτού με το κόμμα του. Κατά την άποψή μου, μετά την Μεταπολίτευση έχουμε μια υπερτροφική αύξηση της δύναμης του κόμματος έναντι του Βουλευτή. Θα πω ότι υπάρχει ένα σχήμα εδώ πέρα αντιπαλότητας. 'Όσο αυξάνεται η δύναμη του κόμματος, τόσο μειώνεται το κύρος, το γόητρο και η δύναμη του Βουλευτού. Και αυτή την υπερτροφική αύξηση της δυνάμεως των κομμάτων την έχουμε μετά την Μεταπολίτευση. Δεν ήταν έτσι, πιστεύω, -δεν ήμουν Βουλευτής βέβαια, σ' αυτά που παρακολουθούσα τότε- πριν από την Μεταπολίτευση. 'Όσο ο Βουλευτής, κύριε Πρόεδρε, δεν έχει ελευθερία έκφρασης γνώμης -καταλαβαίνετε τι εννοώ- τόσο θα είναι υποβαθμισμένος.
DP
Είναι εκ των ων ουκ άνευ αυτό. Όταν δεν μπορεί ατιμωρητί να εκφράσει μία αντίθετη άποψη με αυτό που επιτάσσει η κομματική πειθαρχία, μην περιμένετε αναβάθμιση του Βουλευτού και του ρόλου του Βουλευτού. Είναι απλά τα πράγματα. Αν κινδυνεύει ανά πάσα στιγμή να θεωρηθεί προδότης της παρατάξεώς του, διότι θα διαφοροποιηθεί σε κάποιο θέμα, τότε δεν υπάρχει ρόλος αναβαθμισμένος του Βουλευτή.
Νομίζω ότι έγινα κατανοητός και δεν χρειάζεται να πω περισσότερα πράγματα. 
Κλείνοντας, κύριε Πρόεδρε, θα πω ότι και εγώ δεν σας έκανα κανένα εγκώμιο. Ακολούθησα την παρέμβασή σας και τη σύστασή σας να μην κάνω εγκώμια για σας και να μην κάνω εγκώμια και για το προσωπικό. Αυτά εννοούνται. Όμως θα πρέπει να πω ότι το πρώτο που αξίζετε εσείς σ' αυτό που κάνετε είναι ότι βάλατε τα στήθη σας μπροστά -αυτό είναι πολύ σημαντικό στη σημερινή περίοδο που κατακυρίευσαν τα πάντα τα Μέσα Μαζικής Ενημέρωσης- απέναντι σε αυτά για να προασπίσετε και το κύρος του Κοινοβουλίου και όλων των Βουλευτών, αλλά, αν θέλετε, ακόμη και κάποιους μεμονωμένους Βουλευτές. Αυτό για μένα είναι το κυρίαρχο θέμα. 
Και επειδή οι προσπάθειές σας για την αναβάθμιση του Κοινοβουλίου, κύριε Πρόεδρε, και του ρόλου του Βουλευτού είναι μεγάλες, εγώ θα έκανε έκκληση προς εσάς να αναλάβετε μια σταυροφορία προς τους Αρχηγούς των κομμάτων, προς όλες τις κομματικές ηγεσίες να καμφθεί κάπως -κάπως λέω- αυτή η περίφημη κομματική πειθαρχία. Τότε θα επιτύχετε την αναβάθμιση του ρόλου του Βουλευτού. Δηλαδή, θα πρέπει να κατανοήσουμε όλοι ότι, αν εγώ αυτή τη στιγμή επαινέσω μια προσπάθεια της Νέας Δημοκρατίας, δεν θα είμαι προδότης του ΠΑΣΟΚ, ή αν κάποιος της Νέας Δημοκρατίας επαινέσει έναν Υπουργό για κάποια ενέργεια ή πράξη που θα κάνει, δεν σημαίνει ότι προδίδει τις τάξεις της Νέας Δημοκρατίας. Ή αν εγώ διαφοροποιηθώ σε κάποιο νομοσχέδιο και πω "όχι, δεν είναι σωστό αυτό, είναι κάτι άλλο", δεν αμφισβητώ την κυβέρνηση, δεν κάνω μομφή κατά της κυβέρνησης. Αυτή η σκληρή κομματική πειθαρχία, αυτή, κύριε Πρόεδρε, έφερε και το Κοινοβούλιο και εμάς σ' αυτή τη θέση. 
Εσείς, λοιπόν, νομίζω πρέπει να αναλάβετε αυτή την πρωτοβουλία και αυτή τη σταυροφορία, ούτως ώστε και η νομοθετική εξουσία να πάρει τη θέση που της ανήκει κατά το Σύνταγμα και ο Βουλευτής να μην είναι απόλυτα καθυποταγμένος στο κόμμα.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ορίστε, κύριε Καψή, το σώσμα για σας ως μερακλή!
ΙΩΑΝΝΗΣ ΚΑΨΗΣ: Κύριε Πρόεδρε, ευχαριστώ. Ζητώ συγγνώμη, δεν είχα σκοπό να μιλήσω διότι ένας προϋπολογισμός -και δεν συνηθίζω να κάνω κομπλιμέντα, επομένως δεν θα αμφισβητήσει κανείς την ειλικρίνειά μου- που έχει την υπογραφή σας, πρέπει να ψηφίζετε ασυζητητί. Το έργο σας το αναγνωρίζουμε όλοι, το σεβόμαστε και όταν γκρινιάζουμε. 
Είχα και δυο άλλους λόγους να μην μιλήσω. Μετά απ' όσα είπε ο κ. Παυλόπουλος και ο κ. Ακριβάκης, ένα μεγάλο μέρος αυτών που ήθελα να πω, καλύφθηκε. 
Αλλά δεν θέλω να κάνω προτάσεις, θέλω να πω ότι ορισμένες από τις προτάσεις δεν με αφορούν. Μιλάμε για αναβάθμιση του Βουλευτή, αλλά δεν μπορούμε ταυτόχρονα να καταθέτουμε συντεχνιακές προτάσεις.
Πριν απ' όλα και για να μην διανοηθεί κανείς να γράψει ότι οι Βουλευτές δεν θέλουν να δημοσιεύεται το "πόθεν έσχες", εγώ εκλιπαρώ να έχουμε εναργέστερο "πόθεν έσχες" και να δημοσιεύεται και επί πληρωμή ολόκληρο. 

(RG)
Να έχουμε απαρίθμηση, πόσα όσα είχαμε όταν μπήκαμε στην πολιτική και πόσα έχουμε σήμερα. Να το δημοσιεύει επαναλαμβάνω, επί πληρωμή η Βουλή. Δεν θέλω ούτε τηλεφωνικές μονάδες, ούτε αυτοκίνητο. Θέλω και προτείνω ένα νόμο που κανείς άλλος αιρετός ή μετακλητός να μην έχει παραπάνω διευκολύνσεις από τους Βουλευτές. Τότε θα δείτε, νομάρχες, περιφερειάρχες, δήμαρχοι και μια στρατιά ατόμων να αφήνουν τα αυτοκίνητα και τα κινητά. Ακόμη και οι σύμβουλοι δημάρχων έχουν τριακόσιες μονάδες στα κινητά τους τηλέφωνα. Δεν θέλω ούτε εγώ ούτε αυτοί. 
Κύριε Πρόεδρε, προς Θεού, γκρινιάζουμε για την υπογραφή. Υπογράφουμε τρεις σε κάθε συνεδρίαση. Πολλές φορές υποκύπτουμε στον πειρασμό να υπογράψουμε και να φύγουμε σαν μαθητούδια που το σκάνε από το σχολείο. Να υπάρχει δελτίο τύπου και να δίδονται οι παρόντες σε κάθε νομοσχέδιο. Ναι, αλλά, κύριε Πρόεδρε, τίποτε δεν θα γίνει. Κανένας ρόλος του Βουλευτή δεν μπορεί να αναβαθμιστεί.
Αφήστε, κύριε συνάδελφε, τις εκκλήσεις προς τα κόμματα. Τα έχω ζήσει πολύ πιο πριν από σας και για να πω και κάτι άλλο, ξεκίνησα από εκείνο το θεωρείο. 
Κύριε Πρόεδρε της Βουλής, σας εκλιπαρώ πριν από όλα να βελτιώσετε την πρόταση που έχετε στον Κανονισμό, να προέρχονται οι προτάσεις νόμων και από τη Βουλή, από τους Βουλευτές. Ήταν τόση η μιζέρια όλων των κομμάτων, που δεν δέχθηκαν ποτέ να ενεργοποιήσουν αυτό το άρθρο. Όλων των κομμάτων ανεξαρτήτως. Κύριε Πρόεδρε της Βουλής, σας κάνω έκκληση: Πρέπει να κάνετε μία επιτροπή. Δεν είναι θέμα νομοθετικό, είναι θέμα συνταγματικό. Έχει στερηθεί ο Βουλευτής τεραστίου τμήματος της διοίκησης που το Σύνταγμα επιτάσσει ότι έχει τον κοινοβουλευτικό έλεγχο. Κύριε Παυλόπουλε, παρακαλώ διακόψτε με αν κάνω λάθος νομικό ή συνταγματικό. Δεν κρύβομαι πίσω από το δάκτυλό μου. Μεταφέραμε στην τοπική αυτοδιοίκηση και τους παρατρεχαμένους περί αυτήν, ένα μεγάλο τμήμα της εξουσίας. Αυτό δεν ελέγχεται. Έστειλε σε δήμο, όχι της περιοχής μου, μία επιστολή ζητώντας απλές πληροφορίες. Με αγνόησε, αγνόησε και τον Υπουργό, λέει, και είχε δίκιο. Καταπάτησε ένα ολόκληρο βουνό και το έκανε οικόπεδα. Δεν μπορούμε να επέμβουμε. Υπήρξε τέτοιο το θράσος άλλου μετακλητού υπαλλήλου που ενώπιον τεσσάρων Βουλευτών προσέφερε σε ένα σωματείο σαράντα εκατομμύρια δραχμές που πήρε από τους φίλους τους.
Κύριε Πρόεδρε, εάν ένας μετακλητός μπορεί να διαθέτει σαράντα εκατομμύρια από φίλους του για ένα μικρό ποδοσφαιρικό σωματείο, τι σημαίνει αυτό; Ότι η διαφθορά έχει φτάσει μέχρι το μεδούλι μας. Τότε θα αναβαθμιστεί ο ρόλος του Βουλευτή αν ενισχυθεί και αποκατασταθεί ο κοινοβουλευτικός έλεγχος. Λέω μία απλή σκέψη ακόμη και για τα νομοσχέδια. Ναι, τα κόμματά μας θεωρούν δεδομένη την ψήφο μας και αν δεν τη δώσουμε καταγγελόμεθα, ορθώς είπε ο κ. Ακριβάκης, ως προδότες. 
Εφαρμόστε μία φορά την εβδομάδα να κάνουμε μυστικές ψηφοφορίες για μερικά νομοσχέδια. Θα σας πω εγώ πώς θα σέβονται το Βουλευτή. Γιατί όσοι αποτολμούν να κάνουν το καθήκον τους υποφέρουν. Για ιδιαίτερες πληροφορίες, πάρτε με τηλέφωνο.
(EB)
Κύριε Πρόεδρε, τελειώνω, θα ήθελα ακόμα στο θέμα της ενίσχυσης του ρόλου των Βουλευτών να πω μην μας ακούτε, φταίμε για πολλά.
Κύριοι συνάδελφοι, λέω ένα παράδειγμα. Όταν φέραμε τον Κανονισμό του Υπουργείου Εξωτερικών, έκανα αγώνα και κανείς δεν με στήριξε. Σήμερα διπλωματικά διαβατήρια παίρνει ο εισηγητής ενός Υπουργείου, που πάει έξω αλλά δεν παίρνει ο Βουλευτής. 
ΔΗΜΗΤΡΙΟΣ ΣΙΟΥΦΑΣ: Όχι διορθώθηκε αυτό. 
ΙΩΑΝΝΗΣ ΚΑΨΗΣ: Διορθώθηκε. Αλλά όταν έκανα τον αγώνα κύριε Σιούφα κανείς δεν σηκώθηκε να πει έχεις δίκιο. 
ΔΗΜΗΤΡΙΟΣ ΣΙΟΥΦΑΣ: Μαζί τον κάναμε κύριε Καψή. 
ΙΩΑΝΝΗΣ ΚΑΨΗΣ: Και υπάρχει και κάτι άλλο. Υπάρχει μία αμαρτωλή επιτροπή στο Υπουργείο Εσωτερικών που λέγεται επιτροπή εθιμοτυπίας. Παρότι σέβομαι αγαπώ και εκτιμώ τον Πρόεδρο της Δημοκρατίας δεν πήγα να του υποβάλω πρόπερσι τα σέβη μου την πρωτοχρονιά γιατί υπολόγισα ότι θα έμπαινα πίσω από τον Πρόεδρο του Σώματος Ελλήνων Προσκόπων. Αλλά οι άλλοι συνάδελφοι πήγαν. Ο Υπουργός Εσωτερικών δεν μας προστάτευσε. Ούτε εμείς προστατεύσαμε τον εαυτό μας. Ας μην παραπονιόμαστε κύριοι συνάδελφοι. Ευχαριστώ. 
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η συζήτηση επί του Απολογισμού δαπανών της Βουλής για το οικονομικό έτος 2000 και επί του σχεδίου Προϋπολογισμού δαπανών της Βουλής για το οικονομικό έτος 2002 και ερωτάται το Σώμα: 
Γίνεται δεκτός ο Απολογισμός δαπανών της Βουλής για το οικονομικό έτος 2000 κατ' έξοδα, αποτελέσματα από τη χρήση του και στο σύνολο;
ΟΛΟΙ ΟΙ ΒΟΥΛΕΥΤΕΣ: Δεκτός, δεκτός. 
ΠΡΟΕΔΡΟΣ (Απόστολος Κακλαμάνης): Συνεπώς ο Απολογισμός δαπανών της Βουλής για το οικονομικό έτος 2000 κατ' έξοδα, αποτελέσματα από τη χρήση του και στο σύνολο έγινε δεκτός σε μια μόνη συζήτηση ομοφώνως και έχει ως εξής:
(Να καταχωρισθεί το κείμενο του Απολογισμού)
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: 
Γίνεται δεκτός ο Προϋπολογισμός δαπανών της Βουλής για το οικονομικό έτος 2002, κατ' αρχήν, κατά κατηγορίες εξόδων και στο σύνολο;
ΟΛΟΙ ΟΙ ΒΟΥΛΕΥΤΕΣ: Δεκτός, δεκτός. 
(GH)
ΠΡΟΕΔΡΟΣ (Απόστολος Κακλαμάνης): Συνεπώς ο προϋπολογισμός δαπανών της Βουλής για το οικονομικό έτος 2002 έγινε δεκτό κατ΄αρχήν , κατά κατηγορίες εξόδων και στο σύνολο, σε μια και μόνο συζήτηση ομοφώνως και έχει ως εξής : 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι παρακαλώ να εξουσιοδοτήσετε το Προεδρείο για την υπ΄ευθύνη του επικύρωση των Πρακτικών της σημερινής συνεδρίασης.
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Το Σώμα παρέσχε την ζητηθείσα εξουσιοδότηση.
Κύριοι συνάδελφοι έχουν διανεμηθεί τα Πρακτικά της Τρίτης 23 Οκτωβρίου 2001 και Τετάρτης 24 Οκτωβρίου 2001 και ερωτάται το Σώμα εάν επικυρούνται.
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Τρίτης 23 Οκτωβρίου 2001 και Τετάρτης 24 Οκτωβρίου 2001 επικυρώθηκαν.
Κύριοι συνάδελφοι δέχεσθε σε αυτό το σημείο να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 00.13΄, λύεται η συνεδρίαση για αύριο σήμερα Τρίτη 6 Νοεμβρίου 2001 και ώρα 10.30΄, με αντικείμενο εργασιών του Σώματος Κοινοβουλευτικό Έλεγχο: Συζήτηση επερώτησης προς τους Υπουργούς Εθνικής Οικονομίας και Οικονομικών και Γεωργίας Βουλευτών της Νέας Δημοκρατίας σχετικά με τη ρύθμιση των οφειλών προς τις Τράπεζες από παλαιά δάνεια (πανωτόκια).
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 

