      ΣΥΝΕΔΡΙΑΣΗ ΞΓ΄
      Πέμπτη 18 Νοεμβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1.  Επικύρωση Πρακτικών, σελ.
      2. Άδεια απουσίας του Βουλευτή κ. Α. Σταθάκη, σελ.
      3. Ανακοινώνεται ότι τη συνεδρίαση παρακολουθούν μαθητές από το Γ΄ Δημοτικό Σχολείο Νίκαιας και φοιτητές από το Πάντειο Πανεπιστήμιο, σελ.
      4. Ανακοινώνεται ότι ο Υπουργός Οικονομίας και Οικονομικών καταθέτει:
      α) τον Απολογισμό και τον Ισολογισμό του Κράτους οικονομικού έτους 2003, σελ.
      β) τον Κρατικό Προϋπολογισμό οικονομικού έτους 2005, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 22 Νοεμβρίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων :
      i) σχετικά με την προώθηση και εφαρμογή Εθνικού Σχεδίου Δράσης για τις υποχρεώσεις της χώρας μας που απορρέουν από το πρωτόκολλο του Κίοτο κ.λπ., σελ.
      ii) σχετικά με την αποκατάσταση των σεισμοπλήκτων των ‘Ανω Λιοσίων κ.λπ., σελ.
      iii) σχετικά με την αντιμετώπιση του προβλήματος αντιπλημμυρικής προστασίας του Λεκανοπεδίου, σελ.
      β) Προς τον Υπουργό Εξωτερικών σχετικά με δημοσιεύματα του τύπου αναφερόμενα σε επίσκεψη του Πρωθυπουργού στην Αίγυπτο και τις προθέσεις να τεθεί το θέμα του Έλληνα ναυτικού Κώστα Καστανιά που εκτίει ποινή ισόβιας κάθειρξης κ.λπ., σελ.
      γ) Προς τον Υπουργό Οικονομίας και Οικονομικών σχετικά με την εξαίρεση από την πρόσφατη ρύθμιση ληξιπρόθεσμων αγροτικών χρεών, αγροτών που είχαν ενταχθεί σε προηγούμενες ρυθμίσεις κ.λπ., σελ.
      δ) Προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων αντιμετώπισης πιθανής εκδήλωσης επιδημίας «γρίπης πουλερικών» στη χώρα μας, σελ.
      ε) Προς τον Υπουργό Μεταφορών και Επικοινωνιών:
      i) σχετικά με την κατασκευή του Δυτικού Σιδηροδρομικού Άξονα κ.λπ., σελ.
      ii) σχετικά με την προώθηση της φορητότητας από τις εταιρείες κινητής τηλεφωνίας, σελ.
      iii) σχετικά με την υπογραφή ή όχι συμφωνιών μεταξύ του Υπουργείου και της FYROM  με το όνομα «Δημοκρατία της Μακεδονίας» κ.λπ., σελ.
      στ) Προς την Υπουργό Εθνικής Παιδείας και Θρησκευμάτων σχετικά με την καθυστέρηση πληρωμής των νεοδιόριστων εκπαιδευτικών κ.λπ., σελ.
      ζ) Προς τον Υπουργό Εθνικής Άμυνας σχετικά με τη διατήρηση των υπάρχουσων θέσεων απασχόλησης στα εργαστήρια του «Φάρου Τυφλών» και την προμήθεια ειδών καθαριότητας για τις Ένοπλες Δυνάμεις από τα ανωτέρω εργαστήρια, σελ.
      η) Προς τον Υπουργό Ανάπτυξης σχετικά με την κατασκευή του αγωγού Μπουργκάς-Αλεξανδρούπολης κ.λπ., σελ.
      θ) Προς τον Υπουργό Απασχόλησης και Κοινωνικής Προστασίας σχετικά με την αποπεράτωση του περιφερειακού δρόμου του Βόλου, την καταβολή των δεδουλευμένων στους εργαζομένους κ.λπ., σελ.
      ι) Προς τον Υπουργό Υγείας και Κοινωνικής Αλληλεγγύης σχετικά με την ανανέωση των συμβάσεων των απασχολούμενων στον Οργανισμό Περίθαλψης Ασφαλισμένων του Δημοσίου, σελ.
      5. Συζήτηση Επερώτησης Βουλευτών του ΠΑΣΟΚ προς τον Υπουργό Απασχόλησης και  Κοινωνικής Προστασίας σχετικά με την κοινωνική ασφάλιση, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      
      1. Κατάθεση σχεδίου νόμου: 
      Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δικαιοσύνης κατέθεσαν σχέδιο νόμου:  «Συνήγορος του Καταναλωτή-Ρύθμιση Θεμάτων του Υπουργείου Ανάπτυξης», σελ.
      2. Κατάθεση Εκθέσεων Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δημόσιας Τάξης:
      α) «Κύρωση του Πρωτοκόλλου που καταρτίστηκε βάση του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση», σελ.
      β) «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) και το Πρωτόκολλο σχετικά με τα προνόμια και τις ασυλίες της ΕΥΡΩΠΟΛ, των μελών των οργάνων της των αναπληρωτών διευθυντών και των υπαλλήλων της», σελ.
      
      ΟΜΙΛΗΤΕΣ
      
      Α. Επί του προϋπολογισμού:
      ΑΛΟΓΟΣΚΟΥΦΗΣ Γ., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΠΑΠΑΝΔΡΕΟΥ Γ., σελ.
       Β. Επί του Κανονισμού:
      ΓΚΑΤΖΗΣ Ν., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΤΣΟΥΡΑΣ Α., σελ.
      ΧΑΤΖΗΓΑΚΗΣ Σ., σελ.
      Γ. Επί των επικαίρων ερωτήσεων:
      ΑΛΑΒΑΝΟΣ Α., σελ.
      ΑΝΔΡΙΑΝΟΠΟΥΛΟΣ Α., σελ.
      ΒΕΡΕΛΗΣ Χ., σελ.
      ΓΑΛΑΜΑΤΗΣ Δ., σελ.
      ΓΚΑΤΖΗΣ Ν., σελ.
      ΓΙΑΚΟΥΜΑΤΟΣ Γ., σελ.
      ΓΙΑΝΝΟΠΟΥΛΟΣ Α., σελ.
      ΔΗΜΑΡΑΣ Ι., σελ.
      ΔΟΥΚΑΣ Π., σελ.
      ΚΑΛΟΓΙΑΝΝΗΣ Σ., σελ.
      ΚΟΝΤΟΣ Α., σελ.
      ΚΟΥΒΕΛΗΣ Φ., σελ.
      ΛΑΜΠΡΟΠΟΥΛΟΣ Ι., σελ.
      ΛΕΒΕΝΤΗΣ Α., σελ.
      ΜΑΓΚΡΙΩΤΗΣ Ι., σελ.
      ΜΟΛΥΒΙΑΤΗΣ Π., σελ.
      ΜΠΕΡΝΙΔΑΚΗ-ΑΛΝΤΟΥΣ Ε., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΝΤΕΛΑΚΗ Ε., σελ.
      Δ. Επί της Επερώτησης:
      ΑΓΓΕΛΟΠΟΥΛΟΣ Ν., σελ.
      ΓΚΑΤΖΗΣ Ν., σελ.
      ΚΟΥΤΣΟΥΚΟΣ Ι., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΙΩΑΝΝΟΥ Μ., σελ.
      ΠΡΩΤΟΠΑΠΑΣ Χ., σελ.
      ΤΖΟΥΜΑΚΑΣ Σ., σελ.
      ΤΣΟΥΡΑΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΓ΄
      Πέμπτη 18 Νοεμβρίου 2004
      Αθήνα, σήμερα στις 18 Νοεμβρίου 2004, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16.11.2004 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΒ΄ συνεδριάσεως του, της Τρίτης 16.11.2004 σε ό,τι αφορά στην ψήφιση στο σύνολό των σχεδίων νόμων: 1. «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις»
      2. «Έγκριση του Απολογισμού Δαπανών της Βουλής οικονομικού έτους 2003 και ψήφιση του Σχεδίου Προϋπολογισμού Δαπανών της Βουλής οικονομικού έτους 2005».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Δημήτριο Γαλαμάτη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Σπάρτης Λακωνίας ζητεί την ανέγερση κτιρίου για τη στέγαση του Μουσείου Σπάρτης.
      2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση του αστυνομικού σταθμού Τσαγκαράδας, σε αστυνομικό τμήμα.
      3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Δημοτική Επιχείρηση Ύδρευσης Αποχέτευσης Ηρακλείου ζητεί την άμεση ολοκλήρωση της μελέτης ελέγχου και περιορισμού διαρροών του εσωτερικού δικτύου ύδρευσης της πόλης του Ηρακλείου.
      4) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Ιδιωτικός Ραδιοφωνικός Σταθμός «ΕΙΡΗΝΗ» ζητεί την έγκριση της επαναλειτουργίας του.
      5) Η Βουλευτής Αθηνών κ. ΣΥΛΒΑΝΑ – ΑΝΑΣΤΑΣΙΑ  ΡΑΠΤΗ κατέθεσε αναφορά με την οποία το Τμήμα Εκπαίδευσης και Αγωγής στην προσχολική ηλικία του Εθνικού και Καποδιστριακού Πανεπιστημίου Αθηνών ζητεί τη στελέχωση του τμήματος με το απαραίτητο προσωπικό, ώστε να διασφαλισθεί η ομαλή συνέχιση της λειτουργίας του.
      6) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας στο οποίο προτείνονται τρόποι προσέλκυσης τούρκων τουριστών στα ελληνικά νησιά.
      7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση του αστυνομικού σταθμού Τσαγκαράδας, σε αστυνομικό τμήμα.
      8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη σταθερή επιχορήγηση των δαπανών λειτουργίας της πιο πάνω Συνομοσπονδίας.
      9) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο ΤΟΕΒ Προβατά Σερρών ζητεί την αύξηση της καλλιεργήσιμης έκτασης ρυζιού στο Νομό Σερρών.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πρόεδρος Γονέων και Κηδεμόνων του 1ου ΤΕΕ Ν. Σμύρνης  ζητεί την άμεση πρόσληψη καθηγητών στο 1ο ΤΕΕ Ν. Σμύρνης.
      11) Οι Βουλευτές κύριοι ΚΩΝ/ΝΟΣ ΤΣΙΠΛΑΚΗΣ και ΕΥΑΓΓΕΛΟΣ ΠΟΛΥΖΟΣ κατέθεσαν αναφορά με την οποία οι Εκπρόσωποι των Π.ΣΕΠ. ζητούν τον συμψηφισμό των αμοιβαίων απαιτήσεων και υποχρεώσεων μεταξύ ΣΕΠ και ΟΑΣΑ κ.λπ.
      12) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την εξασφάλιση σταθερού ποσού για την επιχορήγηση των δαπανών λειτουργίας της.
      13) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύλλογος Γουμεριωτών Ηλείας «Η ΑΓΙΑ ΠΑΡΑΣΚΕΥΗ» ζητεί ενίσχυση για τη δημιουργία βιβλιοθήκης στο Γυμνάσιο Γούμερου Ηλείας.
      14) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Νότιας Ρόδου ζητεί να χρηματοδοτηθεί η ολοκλήρωση της μελέτης για την επεξεργασία και διάθεση των λυμάτων του Δήμου Νότιας Ρόδου.
      15) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Λάζαρος Γαντζόπουλος, συνταξιούχος ΙΚΑ, ζητεί την επίλυση συνταξιοδοτικού του προβλήματος.
      16) Οι Βουλευτές κύριος ΦΩΤΗΣ ΚΟΥΒΕΛΗΣ και ΑΣΗΜΙΝΑ κύρια ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Τοπικό Συμβούλιο του Δημοτικού Διαμερίσματος Μεσοχώρας Δήμου Πινδέων Τρικάλων και ο Σύλλογος Κατακλυζομένων αναφέρεται στα προβλήματα  που προκύπτουν για τη Μεσοχώρα από τα έργα εκτροπής του Άνω Ρου του Αχελώου – Υ/Η έργου τη ΔΕΗ.
      17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Ασωπού Λακωνίας ζητεί να αλλάξει ο τρόπος ένταξης των περιοχών στα προγράμματα της ΠΣΕΑ.
      18) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Κων/νος Λεκάκης, κάτοικος Αμπελώνα Λακωνίας, ζητεί να του καταβληθούν από τον ΟΓΑ τα νοσήλεια της συζύγου του.
      19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ζητεί να καταβληθούν οι προσαυξημένες αποζημιώσεις για τα βιολογικά προϊόντα στους δικαιούχους παραγωγούς του Νομού Λακωνίας.
      20) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Ομοσπονδία Αγροτικών Συλλόγων Ν. Αχαΐας ζητεί να πάρουν οι ενδιαφερόμενοι αγρότες τις οριστικές τους εγκρίσεις και να απορροφηθούν τα Κοινοτικά Προγράμματα εγκαίρως.
      21) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Αγροτικών Συλλόγων Νομού Άρτας καταγγέλλει τη νέα προσπάθεια ξεπουλήματος της εταιρείας ΔΩΔΩΝΗ και την αλλαγή του ιδιοκτησιακού καθεστώτος της.
      22) Οι Βουλευτές κύριος ΙΩΑΝΝΗΣ ΠΑΤΣΙΛΙΝΑΚΟΣ και κύρια ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Επιτροπή Εργαζομένων στην υπό ειδική εκκαθάριση εταιρεία με την επωνυμία «ΝΑΥΠΗΓΕΙΑ ΕΛΕΥΣΙΝΟΣ ΑΕ» ζητεί να αποκατασταθεί η ισότητα των εργαζομένων στα Ναυπηγεία Ελευσίνας όσον αφορά στην καταβολή των αποζημιώσεών τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 822/18-5-04 και 1013/25-5-04 ερωτήσεις των Βουλευτών κυρίων Νίκου Κορτσάρη και Αθανασίου Παπαγεωργίου δόθηκε με το υπ’ αριθμ. 46503/ΙΗ έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 822/19-5-2004 και 1013/25-5-2004 τις οποίες κατέθεσαν οι Βουλευτές κ.κ. Ν. Κορτσάρης και Θ. Παπαγεωργίου και αφορούν στους νηπιαγωγούς διετούς φοίτησης, σας γνωρίζουμε τα ακόλουθα:
      Σύμφωνα με τις διατάξεις του άρθρου 6 παρ. 1 και 2 του ν. 2525/1997 (ΦΕΚ 188/23-9-1997 τ.Α΄) οι πίνακες διοριστέων (επετηρίδα) κλείνουν την 31/12/1997 και κατά τα έτη 1998 έως και 2002 οι διορισμοί γίνονται «….. κατά ένα ποσοστό των πληρουμένων οργανικών θέσεων από τους εγγεγραμμένους στους πίνακες διοριστέων (επετηρίδα) και κατά σειρά εγγραφής σ’ αυτούς και το υπόλοιπο από τους μετέχοντες επιτυχώς σε διαγωνισμό (ΑΣΕΠ), που διεξάγεται κατά τις επόμενες παραγράφους του παρόντος άρθρου και κατά την αξιολογική κατάταξη αυτών σε πίνακες επιτυχίας. Τα ποσοστά διορισμού από κάθε κατηγορία ορίζονται για το έτος 1998 σε 80% από την επετηρίδα και 20% από το διαγωνισμό του ΑΣΕΠ, για το  1999 σε 60% και 40%, για το 2000 σε 40% και 60%, για το 2001 σε 20% και 80% και το 2002 σε 10% και 90% αντίστοιχα…».
      Η προέλευση του πτυχίου (2/ετούς ή 4/ετους φοιτήσεως) δεν αποτελούσε κριτήριο κατάταξης στον πίνακα διοριστέων (επετηρίδα) μέχρι την κατάργηση εγγραφής σ’ αυτήν (1997).
      Με τα οριζόμενα από τις διατάξεις του άρθρου 2 παρ. 6 του Ν. 2233/94, το ποσοστό διορισμού από την επετηρίδα των αποφοίτων Σχολών Νηπιαγωγών 2/ετούς φοιτήσεως ορίστηκε σε 62%, ενώ το αντίστοιχο ποσοστό διορισμού αποφοίτων Παιδαγωγικών Τμημάτων ΑΕΙ 4/ετούς φοίτησης ορίστηκε σε 38%. Από το έτος 1998, ύστερα από την διεξαγωγή του πρώτου διαγωνισμού του ΑΣΕΠ, σύμφωνα με τις διατάξεις του άρθρου 6 του ν. 2525/1997, τους προβλεπόμενους διορισμούς από την επετηρίδα εξακολουθούσε να ισχύει η παραπάνω ποσόστωση.
      Το ποσοστό αυτό αντιστοιχεί στα ακόλουθα πραγματικά αριθμητικά δεδομένα:
            1996-97      1997-98      1998-99      1999-00      2000-01      2001-02      2002-03      2/ετούς      16      118      289      186      192      79      39      4/ετούς       9      75      177      114      118      47      24      Απόφοιτοι1885      125      35                              2ετούς                               2001-02            2002-03
                                                 79                    39
4/ετούς                                     47                     24
      Εκ των ανωτέρω συνάγεται ότι οι διατάξεις προέβλεπαν πάντοτε μεγαλύτερο αριθμό διοριστέων αποφοίτων Σχολών νηπιαγωγών 2/ετούς φοιτήσεως.
      Σε ό,τι αφορά την παρακολούθηση του προγράμματος εξομοίωσης, σας γνωρίζουμε ότι σύμφωνα με τις διατάξεις των άρθρων 12 παρ. 2 του Ν. 1566/85, 2 παρ. 6 του Ν. 2233/94 και 6 του Ν. 2525/97, η επιτυχής παρακολούθηση του προγράμματος δεν αποτελεί απαραίτητο προσόν διορισμού στην Α/θμια Εκπαίδευση.
      Περαιτέρω σύμφωνα με το άρθρο 7 του Π.Δ. 130/30-:-3-1990 (ΦΕΚ 52/6-4-1990 τ.Α΄), η επιτυχής παρακολούθηση του προγράμματος επανεκπαίδευσης απολήγει στη χορήγηση πτυχίου Παιδαγωγικού Τμήματος Δημοτικής Εκπαίδευσης ή Νηπιαγωγών κατά περίπτωση. Το πτυχίο αυτό έδινε. (δυνάμει) τη δυνατότητα εγγραφής στους πίνακες διοριστέων (επετηρίδα) βάσει της ημερομηνίας κτήσης που αναγραφόταν σε αυτό. (Ημερομηνία κτήσης του πτυχίου θεωρήθηκε η ημερομηνία λήξης του προγράμματος εξομοίωσης). Το πρόγραμμα της εξομοίωσης, το οποίο προέβλεπε φοίτηση τεσσάρων (4) εξαμήνων σπουδών για' τους αδιόριστους πτυχιούχους Παιδαγωγικής Ακαδημίας και Σχολών Νηπιαγωγών (άρθρο 5 παρ. 3 του ιδίου Π.Δ.) λειτούργησε για πρώτη φορά μετά τη δημοσίευση του εν λόγω Π.Δ.
      Ως εκ τούτου δεν υπήρχε πραγματική δυνατότητα μόνιμου διορισμού καθώς οι απόφοιτοι των Παιδαγωγικών Τμημάτων Προσχολικής Εκπαίδευσης (ΑΕΙ), οι οποίοι .διορίστηκαν κατά το σχολικό έτος 2002-03, τελευταίο έτος διορισμού μέσω της επετηρίδας, είχαν ημερομηνία κτήσης πτυχίου 13/11/1989 και βαθμό πτυχίου 9. Η άσκηση του επαγγέλματός τους στην ιδιωτική εκπαίδευση μοριοδοτείται κατά τη συμμετοχή τους στο διαγωνισμό του ΑΣΕΠ.
      Σύμφωνα με τις διατάξεις του όρθρου 7 παρ. 1-2 του Ν. 3027/2002 (ΦΕΚ 152/28-6-2002 τ.Α΄.) ορίζεται ότι: από το έτος 2003 και εφεξής οι διορισμοί εκπαιδευτικών σε κενές οργανικές θέσεις πραγματοποιούνται σε ποσοστό 75% από τους επιτυχόντες στο, διαγωνισμό του ΑΣΕΠ κατά σειρά βαθμολογίας και σε ποσοστό 25% από τους εγγεγραμμένους στον πίνακα αναπληρωτών του άρθρου 138 του Ν. 2725/99 (16/μηνο).
      Μετά δε την εξάντληση του αριθμού αυτών, το ποσοστό καλύπτεται από τους εγγεγραμμένους στον ενιαίο πίνακα αναπληρωτών εκπαιδευτικών, ο οποίος συντάσσεται κάθε έτος με βάση το σύνολο των μορίων, που αποκτά κάποιος: α) από την προϋπηρεσία σε δημόσια σχολεία Α/θμιας ή Β/θμιας Εκπαίδευσης αρμοδιότητας ΥΠΕΠΘ και β) από όσους πέτυχαν τη βαθμολογική βάση στον τελευταίο διαγωνισμό του ΑΣΕΠ υπολογίζοντας ένα μόριο για κάθε μήνα προϋπηρεσίας, ανεξάρτητα από τη συμμετοχή τους ή όχι στον τελευταίο διαγωνισμό του ΑΣΕΠ και ένα μόριο για κάθε βαθμολογική μονάδα πάνω από τη βαθμολογική βάση. Όσοι υπάγονται και στις δύο παραπάνω περιπτώσεις λαμβάνουν τα μόρια αθροιστικά.
      Κατά συνέπεια και δεδομένου ότι έχει νομοθετηθεί πλέον ο τρόπος διορισμού στη δημόσια εκπαίδευση, όπως προαναφέρθηκε, δεν αντιμετωπίζεται προς το παρόν αλλαγή του νομικού πλαισίου για την κατηγορία των αποφοίτων των Σχολών 2/ετούς φοιτήσεως.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      2. Στην με αριθμό 2380/23-7-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 4367/17-8-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Δ. Πιπεργιάς, σας πληροφορούμε τα εξής:
      Είναι γνωστό ότι ο κλάδος παραγωγής συρματουργικών προϊόντων αντιμετωπίζει έντονο ανταγωνισμό από χώρες χαμηλού κόστους παραγωγής όπως η Κίνα και οι χώρες της Ανατολικής Ευρώπης.
      Το Υπουργείο Ανάπτυξης, μέσω του αναπτυξιακού Νόμου, υποστηρίζει τον τεχνολογικό εκσυγχρονισμό των επιχειρήσεων. Συγκεκριμένα, με τη δράση 2.5.1, ενισχύονται οι ΜΜΕ με υψηλό δυναμικό ανάπτυξης, ώστε να βελτιώσουν τα επιχειρηματικά τους αποτελέσματα και να βελτιώσουν την πρόσβασή τους σε αγορές υψηλών προδιαγραφών, μέσω της βελτίωσης της ποιότητας των προϊόντων και των παραγωγικών διαδικασιών, της εισαγωγής καινοτομικών μεθόδων παραγωγής ή παραγωγής καινοτομικών προ ιόντων, της εισαγωγής οικολογικά φιλικών μεθόδων παραγωγής, της υιοθέτησης νέων μεθόδων και τεχνικών διοίκησης της εφοδιαστικής αλυσίδας και της αναβάθμισης του ανθρώπινου δυναμικού τους.
      Στα πλαίσια αυτά, η εταιρεία «Ο. ΔΑΡΙΓΚ & ΣΙΑ» είχε υπαχθεί στις διατάξεις του άρθρου 23β του Ν. 1892/90 με την υπ’ αριθ. 14553/994/1995 απόφαση, η οποία όμως ανακλήθηκε με την υπ’ αριθ. 36629/99/2000 απόφαση, λόγω μη ολοκλήρωσης της επένδυσης και τήρησης των όρων της υπαγωγής. Κατά τα λοιπά εργοστάσιο, λειτουργεί νόμιμα εντός του σχεδίου πόλεως, ως προϋφιστάμενο του Γ.Π.Σ. Χαλκίδας, αφού σε συνδυασμό με τις διατάξεις του άρθρου 13 παρ. 7 του Ν. 2516/97, δεν υπάρχει πρόβλημα για τη συνέχιση της λειτουργίας του.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Απασχόλησης.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      3. Στην με αριθμό 1928/1-7-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 27947/21-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ’ αριθμ. 1928/1-7-2004 εγγράφου σας, με το οποίο κοινοποιείται ερώτηση του Βουλευτή κ. Ιωαν. Παρασκευά, σας γνωρίζουμε τα εξής:
      Το άρθρο 18 του Ν. 1892/90, όπως κωδικοποιήθηκε με το Προεδρικό Διάταγμα 456/1995 ( Φ.Ε.Κ. 269/Α/1995 ), ορίζει τις κυρώσεις για τις περιπτώσεις μη συμμόρφωσης με τους όρους του νόμου και των εγκριτικών αποφάσεων, επενδύσεων στις οποίες χορηγήθηκαν κρατικές ενισχύσεις σύμφωνα με τις διατάξεις των αναπτυξιακών νόμων 1262/82 και 1892/90.
      Ειδικότερα με την παρ. 1 του άρθρου αυτού Επιχειρήσεις των οποίων επενδύσεις έχουν υπαχθεί στο παρόν ή στο Ν. 1262/82, εφόσον από την ημερομηνία δημοσίευσης της απόφασης υπαγωγής και πριν παρέλθει δεκαετία από την ημερομηνία δημοσίευσης της απόφασης ολοκλήρωσης της επένδυσης ….. μεταβιβάσουν αναγκαστικά πάγια περιουσιακά στοιχεία που είχαν συμπεριληφθεί στην επένδυση ή μεταβιβαστούν αναγκαστικά (π.χ. ως συνέπεια της διενέργειας πλειστηριασμού)…. η απόφαση υπαγωγής της επένδυσής τους θεωρείται αυτοδικαίως ως μηδέποτε εκδοθείσα και η καταβληθείσα επιχορήγηση και επιδότηση επιτοκίου καθίσταται ολικά ή μερικά απαιτητή, η δε επιχείρηση υποχρεούται σε άμεση επιστροφή των ως άνω ποσών εισπραττομένων κατά τις διατάξεις περί εισπράξεως δημοσίων εσόδων).
      Επισημαίνεται πάντως ότι βάσει της διοικητικής πρακτικής που έχει διαμορφωθεί μέχρι σήμερα στην περίπτωση που η ανωτέρω παράβαση συντελεσθεί εντός μικρού χρονικού διαστήματος από την ημερομηνία δημοσίευσης της απόφασης ολοκλήρωσης προτείνεται η επιστροφή ολόκληρου του ποσού της καταβληθείσας επιχορήγησης και επιδότησης των τόκων (ή του ποσού που αναλογεί σε συγκεκριμένο πάγιο εφόσον π.χ. μεταβιβαστεί μόνο αυτό).
      Διαφορετικά αν η παράβαση συντελεσθεί μετά την παρέλευση μεγάλου σχετικά διαστήματος από την ημερομηνία δημοσίευσης της απόφασης ολοκλήρωσης προτείνεται συνήθως η επιστροφή τμήματος της καταβληθείσας ενίσχυσης που αντιστοιχεί στα υπόλοιπα, μέχρι τη συμπλήρωση της δεκαετούς, λειτουργίας έτη.
      Όσον αφορά την αντιμετώπιση παρόμοιων θεμάτων με νομοθετική πρωτοβουλία, σημειώνεται ότι η επιλογή αυτή θεωρείται ιδιαίτερα δύσκολη δεδομένου ότι θα πρέπει να αποσαφηνισθούν προηγουμένως κρίσιμα ζητήματα που σχετίζονται με την έκταση της ρύθμισης (θα αφορά τις επενδύσεις του ν. 1262/82 ή και του 1892/90), το περιεχόμενο της προτεινόμενης διάταξης (θα αναφέρεται μόνο στην παράβαση της αναγκαστικής μεταβίβασης των παγίων ή και σε άλλες του άρθρου 18), την προσθήκη και άλλων παραμέτρων, όπως τη χρονική στιγμή της μη συμμόρφωσης της επιχείρησης στις προβλεπόμενες υποχρεώσεις της (θα καλύπτει όλη την διάρκεια της δεκαετίας ή από ένα συγκεκριμένο έτος και μετά), την κατάσταση στην οποία βρίσκεται η επένδυση (λειτουργεί με άλλον φορέα ή έχει παύσει οριστικά η λειτουργία της), τις εξωτερικές συνθήκες που την οδήγησαν στην εξέλιξη αυτή κλπ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      4. Στην με αριθμό 1901/1-7-04 ερώτηση του Βουλευτή κ. Κωνσταντίνου Τσίμα δόθηκε με το υπ’ αριθμ. 7017/4/4404/22-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσίμας, σας γνωρίζουμε ότι, στα πλαίσια της νέας πολιτικής δημόσιας τάξης που προωθούμε, το θέμα της καλύτερης πυροπροστασίας όλης της χώρας και ασφαλώς και των δασών και των δασικών εκτάσεων, όπως και αυτό της αποτελεσματικότερης αντιμετώπισης των συνεπειών από φυσικές καταστροφές, ατυχήματα ή άλλες έκτακτες ανάγκες, αποτελούν για το Υπουργείο μας θέματα πρώτης προτεραιότητας.
      Σε ό,τι αφορά την νήσο Θάσο, σας πληροφορούμε ότι, από πλευράς πυροπροστασίας, σήμερα καλύπτεται από το Πυροσβεστικό Κλιμάκιο Θάσου, που διαθέτει τον αναγκαίο εξοπλισμό και το απαραίτητο προσωπικό, το οποίο κατά την αντιπυρική περίοδο ενισχύεται και με ικανό αριθμό εποχικών πυροσβεστών, ώστε η Υπηρεσία αυτή να ανταποκρίνεται με επιτυχία στην αποστολή της.
      Σύμφωνα με τον επιχειρησιακό σχεδιασμό του Πυροσβεστικού Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, από το ανωτέρω Πυροσβεστικό Κλιμάκιο, για την αποτελεσματικότερη πυροπροστασία της νήσου, διενεργούνται περιπολίες καθ’ όλο το 24ωρο, όλες τις ημέρες της εβδομάδας και φυσικά και την Κυριακή. Συγκεκριμένα, κατά τη χρονική περίοδο από 1 έως 30-6-2004 στην εν λόγω νήσο περιπολούσαν 3 πυροσβεστικά οχήματα κατά το πρώτο και δεύτερο 8ωρο (κατά τις ώρες 07.30΄ - 22.00΄), στελεχωμένα με εποχικούς πυροσβέστες, καθώς και ένα (1) πυροσβεστικό όχημα σε 24ωρη βάση, στελεχωμένο με μόνιμο πυροσβεστικό προσωπικό, ενώ, από 1-7-2004, αυξήθηκαν οι περιπολίες και διατίθεται επιπλέον ένα πυροσβεστικό όχημα σε 24ωρη βάση, καθώς και ένα επιπλέον πυροσβεστικό όχημα στο πρώτο και δεύτερο 8ωρο.
      Επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη νήσο.
      Τέλος πρέπει να τονίσουμε ότι στην Ελλάδα τους νόμους τους ψηφίζει η Βουλή των Ελλήνων και όχι οι κυβερνήσεις.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      5. Στην με αριθμό 1933/2-7-04 ερώτηση των Βουλευτών κυρίων Κων/νου Τσίμα και Άγγελου Μανωλάκη δόθηκε με το υπ’ αριθμ. 7017/4/4406/22-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Κ. Τσίμας και Α. Μανωλάκης, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου, ενώ, για την επίτευξη των στόχων αυτών, θα εξετασθεί από το Υπουργείο μας και η ανάγκη αναμόρφωσης και βελτίωσης του θεσμικού πλαισίου των κρίσεων και προαγωγών του πυροσβεστικού προσωπικού.
      Σε ό,τι αφορά τις φετινές κρίσεις των αξιωματικών του Πυροσβεστικού Σώματος, σας πληροφορούμε ότι αυτές διενεργήθηκαν σύμφωνα με τις ισχύουσες διατάξεις, με αντικειμενικότητα και υπευθυνότητα από τα αρμόδια υπηρεσιακά συμβούλια, τα οποία λειτούργησαν ως ανεξάρτητα συλλογικά όργανα. Τα δε μέλη τους, ως αξιωματικοί του Σώματος, ενήργησαν με γνώμονα τη συνείδησή τους και το υπηρεσιακό συμφέρον, ανεξάρτητα από κάθε παρέμβαση, αφού έλαβαν υπόψη τους τα τηρούμενα στους ατομικούς φακέλους και τα λοιπά ατομικά έγγραφα των κρινομένων στοιχεία, που αφορούν τα τυπικά και ουσιαστικά τους προσόντα, καθώς και την υπηρεσιακή τους απόδοση.
      Σχετικά με τις τακτικές μεταθέσεις των αξιωματικών του Πυροσβεστικού Σώματος κατά το τρέχον έτος, πρέπει να επισημάνουμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ. 170/1996) και με γνώμονα την εξυπηρέτηση των υπηρεσιακών αναγκών και ιδιαιτεροτήτων, όπως αυτές προκύπτουν από την οργανική και υπηρετούσα δύναμη του Σώματος, σε συνδυασμό με τις επιχειρησιακές κατά τόπο απαιτήσεις, αλλά και τις κοινωνικές, οικονομικές και οικογενειακές ανάγκες του προσωπικού.
      Πάντως σε καμία περίπτωση δεν μειώθηκε ο βαθμός πυρασφάλειας των Ολυμπιακών εγκαταστάσεων με τυχόν μεταθέσεις αξιωματικών από διάφορες θέσεις, αφού μέρος των μεταθέσεων αυτών θα πραγματοποιηθεί μετά τη λήξη των αγώνων, ενώ στις περιπτώσεις πραγματοποίησης αυτών πριν από τους αγώνες λήφθηκε μέριμνα ώστε να γίνει αντικατάσταση των μετατιθέμενων με ικανά και εκπαιδευμένα στελέχη, προκειμένου να εξασφαλισθεί η εύρυθμη λειτουργία της Υπηρεσίας.
      Σε ό,τι αφορά την παραμονή πέραν του έτους αξιωματικών σε Υπηρεσίες της νησιωτικής Ελλάδας, σας πληροφορούμε ότι αυτή οφείλεται στη μη ύπαρξη κενών οργανικών θέσεων στην Υπηρεσία που επιθυμούσαν να μετατεθούν, αλλά και στις αυξημένες υπηρεσιακές ανάγκες των Υπηρεσιών, στις οποίες υπηρετούν κατά την τρέχουσα χρονική περίοδο, λόγω της διεξαγωγής των Ολυμπιακών Αγώνων κατά την αντιπυρική περίοδο.
      Κατόπιν των ανωτέρω τα αναφερόμενα περί κομματικών παρεμβάσεων κατά τις φετινές κρίσεις - προαγωγές και μεταθέσεις των αξιωματικών του Πυροσβεστικού Σώματος δεν ανταποκρίνονται στην πραγματικότητα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 1932/2-7-04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 7017/4/4405/20-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κουσελάς, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου, ενώ, για την επίτευξη των στόχων αυτών, θα εξετασθεί από το Υπουργείο μας και η ανάγκη αναμόρφωσης και βελτίωσης του θεσμικού πλαισίου των κρίσεων και προαγωγών του πυροσβεστικού προσωπικού.
      Σε ό,τι αφορά τις φετινές κρίσεις των αξιωματικών του Πυροσβεστικού Σώματος, σας πληροφορούμε ότι αυτές διενεργήθηκαν σύμφωνα με τις ισχύουσες διατάξεις, με αντικειμενικότητα και υπευθυνότητα από τα αρμόδια υπηρεσιακά συμβούλια, τα οποία λειτούργησαν ως ανεξάρτητα συλλογικά όργανα. Τα δε μέλη τους, ως αξιωματικοί του Σώματος, ενήργησαν με γνώμονα τη συνείδησή τους και το υπηρεσιακό συμφέρον, ανεξάρτητα από κάθε παρέμβαση, αφού έλαβαν υπόψη τους τα τηρούμενα στους ατομικούς φακέλους και τα λοιπά ατομικά έγγραφα των κρινομένων στοιχεία, που αφορούν τα τυπικά και ουσιαστικά τους προσόντα, καθώς και την υπηρεσιακή τους απόδοση.
      Σχετικά με τις τακτικές μεταθέσεις των αξιωματικών του Πυροσβεστικού Σώματος κατά το τρέχον έτος, πρέπει να επισημάνουμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ. 170/1996) και με γνώμονα την εξυπηρέτηση των υπηρεσιακών αναγκών και ιδιαιτεροτήτων, όπως αυτές προκύπτουν από την οργανική και υπηρετούσα δύναμη του Σώματος, σε συνδυασμό με τις επιχειρησιακές κατά τόπο απαιτήσεις, αλλά και τις κοινωνικές, οικονομικές και οικογενειακές ανάγκες του προσωπικού.
      Σε ό,τι αφορά τον αναφερόμενο στην ερώτηση αξιωματικό, σας πληροφορούμε ότι αυτός μετατέθηκε στην Πυροσβεστική Υπηρεσία Α/Δ Αγχιάλου, για την κάλυψη υπηρεσιακών αναγκών, σε κενή οργανική θέση του βαθμού του, ενώ απορρίφθηκε, από το αρμόδιο συμβούλιο, αίτημά του για μετάθεση στην Πυροσβεστική Διεύθυνση Πυροσβεστικών Υπηρεσιών Αττικής λόγω σπουδών μέλους της οικογένειάς του σε στρατιωτική σχολή, επειδή κρίθηκε, μετά από σχετική ερμηνεία, ότι η σχολή αυτή δεν εμπίπτει στο πεδίο εφαρμογής του άρθρου 13 του π.δ. 170/1996. Επίσης, από το συμβούλιο, κρίθηκε ότι οι ειδικές εκπαιδευτικές ανάγκες των δύο ανήλικων παιδιών του είναι δυνατό να καλυφθούν στην πόλη του Βόλου, όπου υφίσταται η σχετική ειδική υποδομή.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 1966/5-7-04 ερώτηση του Βουλευτή κ. Δημητρίου Λιντζέρη δόθηκε με το υπ’ αριθμ. 206/23-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1966/05-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Δ. Λιντζέρη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με το ν. 2932/2001 για. την ελεύθερη παροχή υπηρεσιών στις θαλάσσιες ενδομεταφορές, οι πλοιοκτήτες δρομολογούν τα πλοία τους σε γραμμές της επιλογής τους, ενώ το ΥΕΝ αποδέχεται τις δηλώσεις με γνώμονα την καλύτερη δυνατή εξυπηρέτηση του επιβατικού κοινού. Επίσης, το Κράτος παρεμβαίνει τόσο για λόγους δημοσίου συμφέροντος όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης.
      2. Λόγω της επικείμενης ολοκλήρωσης της γέφυρας Ρίου - Αντιρρίου υπάρχει ενδιαφέρον από πλοία της γραμμής αυτής να δρομολογηθούν στη γραμμή Πέραμα -Σαλαμίνα. Σύμφωνα με το άρθρο τέταρτο του ν. 2932/2001, το ΥΕΝ μπορεί να τροποποιήσει στο αναγκαίο μέτρο τη δήλωση δρομολόγησης του πλοιοκτήτη ως προς τα στοιχεία των δρομολογίων αν αιτιολογημένα κρίνεται:
      α) ότι οι συνθήκες σε λιμένα ή λιμένες δεν επιτρέπουν για λόγους ασφαλείας του πλοίου και τάξης στο λιμένα, την εκτέλεση των δρομολογίων που ζητήθηκαν,
      β) ότι το πλοίο δεν μπορεί απρόσκοπτα να καταπλεύσει και να εκτελέσει τη μεταφορά σε συγκεκριμένο χώρο του λιμένα και στο χρόνο που δηλώνει και
      γ) ότι η συχνότητα των δρομολογίων ή ο προγραμματισμένος χρόνος διακοπής των δρομολογίων δεν ανταποκρίνεται στις πάγιες ανάγκες τακτικής παροχής υπηρεσιών.
      Στο πλαίσιο της εν λόγω διάταξης, το ΥΕΝ θα λάβει όλα τα αναγκαία μέτρα προκειμένου να διασφαλίσει την ποιότητα, την αξιοπιστία και την ασφάλεια των θαλασσίων υπηρεσιών μεταφοράς επιβατών και οχημάτων στην εν λόγω γραμμή.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      8. Στην με αριθμό 1908/1-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 203/23-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1908/01-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Φ. Κουβέλη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το Λιμενικό Σώμα εξειδικεύοντας τα στελέχη του και βαθμιαία προσαρμοζόμενο στην νέα εποχή αποτελεί το σκελετό του Υπουργείου Εμπορικής Ναυτιλίας, φέροντας σε πέρας την αποστολή του.
      2. Τα τελευταία χρόνια οι Λιμενικές Αρχές της Χώρας έχουν ενισχυθεί σε προσωπικό, αλλά και σε επιχειρησιακά μέσα και τεχνολογικό εξοπλισμό, ώστε να ανταποκριθούν στις αυξημένες υποχρεώσεις τους. Για το τρέχον έτος, έχει ήδη υποβληθεί αίτημα προς τα συναρμόδια Υπουργεία για πρόσληψη 730 ατόμων στο Λ. Σ.
      3. Κύρια επιδίωξη του ΥΕΝ είναι ο συνεχής εκσυγχρονισμός και η βελτίωση της αποδοτικότητας του Λιμενικού Σώματος, με την αξιοποίηση των νέων τεχνολογιών και την αναθεώρηση όλων των σχεδίων δράσης. Στο σχεδιασμό προβλέπεται και η συνεχής αναβάθμιση των επιχειρησιακών εφαρμογών, ούτως ώστε να αντιμετωπίζονται άμεσα και αποτελεσματικά οι νέες προκλήσεις και σε κάθε περίπτωση η βελτίωση της ποιότητας εκπαίδευσης και επιμόρφωσης του προσωπικού.
      4. Η πολιτική ηγεσία του Υπουργείου, έχει σαν γνώμονα την πρόοδο του Λιμενικού Σώματος και του προσωπικού του, την περαιτέρω ανάπτυξη της εμπορικής μας ναυτιλίας και την καλύτερη εξυπηρέτηση του κοινωνικού συνόλου.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      9. Στην με αριθμό 3235/17-9-04 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 112574/ΙΗ/4.11.04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3235/17-9-04, την οποία κατέθεσε ο Βουλευτής κ. Γεώργιος Ντόλιος και μας διαβίβασε το ΥΠΕΣΔΔΑ με το αριθμ. 51367/8-10-04 έγγραφό του και στα θέματα της αρμοδιότητάς μας, σας γνωρίζουμε τα ακόλουθα:
      Η μεταφορά των μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. IΒ/6071/98 Κ.Υ.Α (ΦΕΚ 932/98 τ.Β΄).
      Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παρ. 24 του άρθρο 2 του Ν. 2621/98 οι πιστώσεις για τη. μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Ν.Α για την αντιμετώπιση των δαπανών μεταφοράς μαθητών.
      Στον προϋπολογισμό του ΥΠΕΠΘ δεν εγγράφονται πιστώσεις για μεταφορά μαθητών.
      Για το οικονομικό έτος 2004 εγράφησαν στην εν λόγω περιφέρεια πιστώσεις ύψους 4.310.000 ευρώ για την αντιμετώπιση παλαιών και τρεχουσών υποχρεώσεων για μεταφορά μαθητών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      10. Στην με αριθμό 3175/16.9.04 ερώτηση του Βουλευτή κ. Ανδρέα Φούσα δόθηκε με το υπ’ αριθμ. 55755/3.11.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικό έγγραφο της Περιφέρειας Ηπείρου, σας πληροφορούμε τα εξής:
      1. Για την βελτίωση της βατότητας της 36ης Επαρχιακής Οδού (Κόνιτσα - Δίστρατο) η Ν.Α. Ιωαννίνων στο ασφαλτοστρωμένο τμήμα αυτής με εργολαβία που βρίσκεται σε εξέλιξη επισκεύασε όλες τις βλάβες από Κόνιτσα έως Άρματα, κατασκευάζοντας τοίχους αντιστήριξης, άρσεις καταπτώσεων καθώς και λοιπές εργασίες και μικροσυντηρήσεις.
      2. Ολοκληρώθηκε πρόσφατα η ασφαλτόστρωση από διασταύρωση Σαμαρίνας έως Δίστρατο προϋπολογισμού 1.085.840 €.
      3. Ολοκληρώθηκε η ασφαλτόστρωση μέσα στην Κοινότητα Διστράτου προϋπολογισμού 78.603 €
      4. Τέλος έχει δημοπρατηθεί και επίκειται η ολοκλήρωση των διαδικασιών και η εγκατάσταση αναδόχου για την ασφαλτόστρωση του τμήματος Άρματα διασταύρωση Σαμαρίνας προϋπολογισμού 2.289.000 €.
      Όσον αφορά την συγκοινωνιακή εξυπηρέτηση της περιοχής της 36ης Ε.Ο. το θέμα είναι αρμοδιότητας του σενερωτώμενου Υπουργείου Μεταφορών και Επικοινωνιών.
      Ο Υφυπουργός
      ΑΘ. ΝΑΚΟΣ»
      11. Στην με αριθμό 3137/15.9.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 55783/3.11.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των αριθμ. 3137/15-9-2004 ερώτησης και 2010/17-9-2004 & 2123/28-9-2004 ΠΑΒ, που κατέθεσαν οι Βουλευτές κ. κ. Αθ. Λεβέντης, Α Αλαβάνος, Λ. Κανέλλη και Ε. Παντελάκη αντίστοιχα, οι οποίες μας διαβιβάσθηκαν από το Υπουργείο Εθνικής Παιδείας και Θρησκευμάτων, αναφορικά με την μεταφορά μαθητών Α/βάθμιας και Β/βάθμιας Εκπαίδευσης, καθώς και τη σίτιση των μαθητών των μουσικών σχολείων, σας γνωρίζουμε, κατά λόγο αρμοδιότητάς μας, ότι το Υπουργείο Εσωτερικών, Δημόσιας Διοίκησης και Αποκέντρωσης κατανέμει τους Κεντρικούς Αυτοτελείς Πόρους στις Νομαρχιακές Αυτοδιοικήσεις και Διαμερίσματα της Χώρας αποκλειστικά και μόνο για τους σκοπούς που προσδιορίζονται επακριβώς από την κείμενη νομοθεσία (παρ. 2, άρθρο 2 του Ν. 2672/1998 και παρ. 5, άρθρο 30 του Ν. 2678/1999).
      Ειδικότερα, για την μεταφορά των μαθητών δημοσίων σχολείων πρωτοβάθμιας και δευτεροβάθμιας εκπαίδευσης, σας γνωρίζουμε ότι αυτή πραγματοποιείται σύμφωνα με τα οριζόμενα στην αριθμ. ΙΒ/6071/1998 Κοινή Υπουργική Απόφαση.
      Επισημαίνεται ότι σύμφωνα με τα οριζόμενα στο άρθρο 4 του Ν. 2672/1998, οι δαπάνες για τη μεταφορά των μαθητών καλύπτονται με σχετική επιχορήγηση των Νομαρχιακών Αυτοδιοικήσεων από τον Κρατικό Προϋπολογισμό. Η εν λόγω επιχορήγηση είναι ανεξάρτητη από τα έσοδα που διατίθενται από το Υπουργείο μας στις Νομαρχιακές Αυτοδιοικήσεις από τους Κεντρικούς Αυτοτελείς Πόρους.
      Για την αντιμετώπιση των δαπανών μεταφοράς των μαθητών, εγγράφονται, σύμφωνα με το άρθρο 2 παρ. 24 του Ν.2621/1998, σχετικές πιστώσεις στους προϋπολογισμούς εξόδων κάθε Περιφέρειας του Κράτους και διατίθενται στις Ν.Α με απόφαση του οικείου Γενικού Γραμματέα.
      Σημειώνεται ότι, βάσει του Προεδρικού Διατάγματος 161/2001, οι Νομαρχιακές Αυτοδιοικήσεις είναι αρμόδιες εκτός των άλλων θεμάτων που αφορούν την πρωτοβάθμια και δευτερoβάθμια εκπαίδευση και για τη μεταφορά μαθητών από τον τόπο διαμονής στο σχολείο φοίτησής τους.
      Επισημαίνεται ιδιαιτέρως ότι το Υπουργείο Εσωτερικών, Δημόσιας Διοίκησης και Αποκέντρωσης δεν εμπλέκεται στην διαδικασία χρηματοδότησης των Νομαρχιακών Αυτοδιοικήσεων για τη μεταφορά των μαθητών.
      Τέλος αναφορικά με την σίτιση των μαθητών των μουσικών σχολείων, σας γνωρίζουμε ότι ισχύουν τα οριζόμενα στην αριθμ. Γ2/3732/88 Κοινή Υπουργική Απόφαση, σύμφωνα με την οποία η σχετική δαπάνη βαρύνει τις πιστώσεις του Π/Υ της οικείας Νομαρχίας.
      Ο Υφυπουργός
      ΑΘ. ΝΑΚΟΣ»
      12. Στην με αριθμό 3114/14.9.04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 16451/3.11.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Τ.  Σιδηρόπουλο και αφορά στο αντικείμενο του θέματος σας γνωρίζουμε, κατά λόγο αρμόδιο τα εξής:
      Σύμφωνα με το άρθρο 19 παρ. 6β ν. 2910/01 για μετάκληση αλλοδαπών για εξαρτημένη εργασία απαιτείται εγγυητική επιστολή τράπεζας ποσού ίσου τουλάχιστον με τις τριμηνιαίες αποδοχές ανειδίκευτου εργάτη για την κάλυψη των δαπανών τρίμηνης διαβίωσης του αλλοδαπού στην Ελλάδα και ποσού που καλύπτει τις δαπάνες επαναπροώθησής του ή απέλασής του στη χώρα προέλευσης
      Η ύπαρξη της σχετικής διάταξης αποτελεί τη δικλείδα με την οποία διασφαλίζεται η είσοδος και η διαμονή κάποιου αλλοδαπού για το λόγο που έχει γίνει η μετάκληση του στην Ελλάδα και αφορά όλα το είδη εξαρτημένης εργασίας, συμπεριλαμβανομένης και της εποχιακής.
      Ωστόσο, με πρωτοβουλία του Υπουργείου μας, η ανωτέρω ρύθμιση συμπληρώθηκε με τις διατάξεις του άρθρου 19 παρ. 2 του Ν. 3013/02, και προβλέπεται πλέον ότι « εφόσον πρόκειται για την πρόσληψη αλιεργατών και απασχολούμενων στην αγροτική οικονομία η εγγυητική επιστολή αντιστοιχεί στις μηνιαίες αποδοχές του ανειδίκευτου εργάτη».
      Όπως γίνεται αντιληπτό, το θέμα έχει ήδη ρυθμιστεί επί το ευνοϊκότερο ειδικά για τους αλλοδαπούς που απασχολούνται σε αγροτικές εργασίες.
      Απαραίτητη προϋπόθεση για την επιστροφή της εγγυητικής επιστολής είναι να πάρει ο αλλοδαπός την άδεια διαμονής του.
      Οι αρμόδιες υπηρεσίες της Περιφέρειας και της Νομαρχιακής Αυτοδιοίκησης του Ν. Ημαθίας μας πληροφόρησαν ότι
      α) για τις περιπτώσεις που έχουν εκδοθεί άδειες διαμονής το πρόβλημα δεν υφίσταται και οι εργοδότες μπορούν να πάρουν τις εγγυητικές επιστολές και να εισπράξουν τα χρήματά τους ενώ 
      β) για τις περιπτώσεις που εκκρεμούν οι σχετικές αιτήσεις, χορηγούνται ειδικές βεβαιώσεις με τις οποίες μπορούν οι εργοδότες να πάρουν τις εγγυητικές επιστολές τους με εξαίρεση περιορισμένο αριθμό περιπτώσεων, για τις οποίες έχουν ζητηθεί συμπληρωματικά στοιχεία.
      Όσον αφορά το ζήτημα της στελέχωσης του αρμόδιου Τμήματος Αστικής Κατάστασης και Αλλοδαπών και Μετανάστευσης της Περιφέρειας, η Περιφέρεια Κεντρικής Μακεδονίας μας ενημέρωσε ότι η υπηρεσία στελεχώθηκε πρόσφατα με τέσσερις υπαλλήλους με σύμβαση έργου μετά την πρόσληψη των οποίων η διαδικασία σχετικά με την έκδοση εποχιακών αδειών διαμονής έχει σχεδόν ολοκληρωθεί.
      Τέλος σας γνωρίζουμε ότι το Yπoυργείο μας εξετάζει την αναμόρφωση του νομοθετικού πλαισίου για την είσοδο και διαμονή αλλοδαπών στην ελληνική επικράτεια στην κατεύθυνση της απλούστευσης των σχετικών διαδικασιών και συντόμευσης του απαιτούμενου χρόνου για την έκδοση των αδειών διαμονής.
      Ο Υφυπουργός
      Α. ΝΑΚΟΣ»
      13. Στην με αριθμό 1028/25-5-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 48757/ΙΗ/8-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1028/25-5-04, την οποία κατέθεσε η Βουλευτής κ. Ασημίνα Ξηροτύρη - Αικατερινάρη και αφορά στο πρόγραμμα Πρόσθετης Διδακτικής Στήριξης, σας γνωρίζουμε τα ακόλουθα:
      Στο πλαίσιο του ΕΠΕΑΕΚ ΙΙ το πρόγραμμα χρηματοδοτήθηκε για την χρονική περίοδο από 1-1-00 έως 30-6-2003 οπότε και ολοκληρώθηκε σύμφωνα με τα εγκεκριμένα Τεχνικά Δελτία Έργου και Υποέργων.
      Με βάση την πρόταση της Επιτροπής Παρακολούθησης και την σύμφωνη γνώμη της Ε.Ε. προβλέπεται η συνέχιση της χρηματοδότησης από το ΕΠΕΑΕΚ ΙΙ με 40 εκ. ευρώ από το αποθεματικό επίδοσης και προγραμματισμού με σταδιακή αποκλιμάκωση της κοινοτικής χρηματοδότησης και εξασφάλιση της συνέχισης της χρηματοδότησης από Εθνικούς Πόρους.
      Συγκεκριμένα προτάθηκε η συμμετοχή στην χρηματοδότηση του προγράμματος του ΕΠΕΑΕΚ κατά 56% για το σχολικό έτος 2003-04 και κατά 23% για το σχολικό έτος 2004-05.
      Η χρηματοδότηση του προγράμματος τα επόμενα σχολικά έτη προγραμματίζεται να ενταχθεί στον Τακτικό Προϋπολογισμό.
      Ήδη προωθείται νομοθετική ρύθμιση σε σχέδιο νόμου που θα κατατεθεί στη Βουλή. Οι λεπτομέρειες του προγράμματος θα καθορισθούν με Υπουργική Απόφαση, όπως προβλέπεται στο προαναφερόμενο σχέδιο νόμου.
      Η αποζημίωση των εμπλεκομένων στο πρόγραμμα ΠΔΣ θα γίνεται από τα εντελλόμενα των Νομαρχιών, εφόσον το πρόγραμμα θα έχει ενταχθεί στον Τακτικό Προϋπολογισμό.
      Τέλος σας ενημερώνουμε ότι το πρόγραμμα της ΠΔΣ θα σχεδιαστεί έγκαιρα ώστε να υπάρξει η σωστή προετοιμασία για τη νέα σχολική χρονιά.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 916/20-5-04 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 30676/8-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τις ανάγκες αποκατάστασης του επαρχιακού οδικού δικτύου Ηρακλείου, και στα πλαίσια των αρμοδιοτήτων. μας, σας πληροφορούμε τα εξής:
      Στο νομό Ηρακλείου έχουν διατεθεί για το έτος 2003 από το ΥΠΕΣΔΔΑ πιστώσεις για αποκατάσταση ζημιών και καταστροφών από θεομηνίες συνολικού ύψους 6.018.000 ευρώ.
      Για το έτος 2004 έχουν διατεθεί έως τώρα πιστώσεις συνολικού ύψους 760.000 ευρώ.
      Επίσης, από ΤΟ Υπουργείο Οικονομίας και Οικονομικών διατέθηκαν πιστώσεις μέσω της Περιφέρειας προς τη Νομαρχιακή Αυτοδιοίκηση Ηρακλείου για το έργο «Αποκατάσταση ζημιών εθνικού-επαρχιακού οδικού δικτύου, λιμενικών έργων Περιφέρειας Κρήτης από θεομηνίες Ιανουαρίου-Φεβρουαρίου-Μαρτίου 2003», όπως αναλυτικά φαίνεται στις συνημμένες αποφάσεις.
      Ο Υφυπουργός
      Α. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 914/20-5-2004 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 30678/8-6-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το δρόμο Ηρακλείου-Πύργου, σας πληροφορούμε τα εξής
      Στο ΠΕΠ Κρήτης έχει ενταχθεί έργο με τίτλο «Οδικός άξονας Χουδέτσι-Παρθένι- Τεφέλι-Πύργος» με προϋπολογισμό 14.249.287,16 ευρώ.
      Από την Περιφέρεια Κρήτης έχει εγκριθεί διάθεση πίστωσης 9.361.702 ευρώ για το 7ο υποέργο «Κόμβος Χουδετσίου-Γέφυρα Προτορίων (κατασκευή αντιολισθηρού τάπητα από κόμβο Χουδετσίου-Παρθένι- Τεφέλι-Πύργος», για το οποίο έχει υπογραφεί σύμβαση ύψους 7.253.934 ευρώ, με ημερομηνία 03.03.2003 και ημερομηνία περαίωσης 30.09.2005.
      Το θέμα της εφαρμογής της μελέτης που αφορά την ανάγκη εξυγίανσης του υπεδάφους, λόγω σοβαρών φαινομένων καθίζησης, είναι δυνατόν να αντιμετωπισθεί με τη διάθεση πρόσθετου ποσού 500.000 ευρώ (και όχι 500 εκατ. ευρώ που προφανώς εκ παραδρομής αναφέρεται στη συγκεκριμένη ερώτηση) στα πλαίσια της κατανομής του αποθεματικού επίδοσης του ΠΕΠ Κρήτης 2000-2006, προκειμένου να δημοπρατηθεί νέο αυτοτελές τεχνικό αντικείμενο.
      Ο Υφυπουργός
      Α. ΝΑΚΟΣ»
      16. Στην με αριθμό 732/13-5-04 ερώτηση των Βουλευτών κυρίων Μιχάλη Καρχιμάκη, Νόρας Κατσέλη, Βασιλείου Γερανίδη, Νίκου Σαλαγιάννη και Βασιλείου Οικονόμου δόθηκε με το υπ’ αριθμ. Φ.900α/4054/7209/1-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμ. 732/13-05-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Νόρα Κατσέλη, Βασίλης Γερανίδης, Νίκος Σαλαγιάννης και Βασίλης Οικονόμου, με θέμα τα δημοσιεύματα για διαρροή απορρήτων αεροφωτογραφιών, σας γνωρίζουμε τα ακόλουθα:
      Στα πλαίσια της συνδρομής των ΗΠΑ στην ασφάλεια των Ολυμπιακών Αγώνων του 2004, κατόπιν πρόσκλησης της Ελληνικής Κυβέρνησης, η γεωγραφική υπηρεσία των ΗΠΑ, ανέλαβε την κατασκευή ψηφιακής βάσεως δεδομένων (μαζί με το αναγκαίο χαρτογραφικό υλικό) που θα παραδοθεί στην Διεύθυνση Ασφάλειας Ολυμπιακών Αγώνων (ΔΑΟΑ).
      Η συλλογή της απαραίτητης για την κατασκευή της ψηφιακής βάσης δεδομένων υψομετρικής πληροφορίας έγινε κατόπιν αδείας του ΓΕΕΘΑ, η οποία παραχωρήθηκε τον Οκτώβριο του 2003. Από τα δεδομένα υψομετρικής πληροφορίας, τα οποία ελέγχθηκαν από το ΓΕΕΘΑ, αποσβέσθηκαν ηλεκτρονικά οι απόρρητες εγκαταστάσεις και ένα αντίγραφο χορηγήθηκε στην αμερικανική πλευρά, ενώ ένα αντίγραφο τηρείται αποκλειστικά από το ΓΕΕΘΑ, καθώς και το μοναδικό αντίγραφο των πρωτογενών δεδομένων.
      Παρόμοιας τεχνολογίας αεροφωτογράφηση έγινε τον Οκτώβριο του 2001 από την Ελληνική ιδιωτική εταιρεία ΝΑΜΑ GEOINFORMATICS, με άδεια που χορηγήθηκε από το ΓΕΕΘΑ (09-10-2001) και τα δεδομένα που ελήφθησαν χρησιμοποιήθηκαν για ανάγκες της εταιρείας τηλεφωνίας «GUEST WIRELESS».
      	Οι πρώτοι έντυποι χάρτες της NGA, που φέρουν την ένδειξη «ΑΔΙΑΒΑΘΜΗΤΟΙ - ΠΕΡΙΟΡΙΣΜΕΝΗΣ ΔΙΑΝΟΜΗΣ» και απεικονίζουν τις ολυμπιακές εγκαταστάσεις, χορηγήθηκαν από την NGA και μια σειρά των χαρτών τηρείται από το ΓΕΕΘΑ, ενώ άλλες δύο σειρές υπάρχουν στην Πρεσβεία των ΗΠΑ στην Αθήνα. Η αποδέσμευσή τους από το ΓΕΕΘΑ για χρήση από τις ελληνικές αρμόδιες για την ασφάλεια των αγώνων υπηρεσίες, δεν έχει γίνει ακόμα για ευνόητους λόγους.
      Σημειώνεται ότι, από τον τηρούμενο στο Γραφείο Γεωγραφικού του ΓΕΕΘΑ φάκελο, είναι γνωστό το αεροφωτογραφικό - χαρτογραφικό υλικό της ΓΥΣ που έχει, κατά καιρούς και σύμφωνα με τις προβλεπόμενες διαδικασίες, διατεθεί σε αρμόδιες για την ασφάλεια των Ολυμπιακών Αγώνων Υπηρεσίες, με την υποχρέωση από τις τελευταίες να μην αναπαραχθεί καθ' οιονδήποτε τρόπο, να μην χορηγηθεί σε αναρμόδιους τρίτους και να χρησιμοποιηθεί από τους νόμιμους κατόχους αποκλειστικά για το σκοπό που ζητήθηκε. Επιπλέον, σας γνωστοποιείται ότι η διακίνηση των δορυφορικών εικόνων, με βάση τη συμφωνία «Outer Space Treaty» του 1967, που έχει υπογράψει και η Ελλάδα, είναι παντελώς ελεύθερη και χωρίς περιορισμούς, συνεπώς ο καθένας δύναται να διαθέτει δορυφορική εικόνα, αρκεί να καταβάλει το αντίτιμο για την απόκτησή της.
      Τέλος, υπογραμμίζεται ότι είναι απαράδεκτο το γεγονός ότι δεν βρισκόταν εκπρόσωπος της ΓΥΣ η άλλου Κλάδου των Ενόπλων Δυνάμεων στην πτήση που εκτελέστηκε από το αμερικανικό αεροσκάφος (παρότι από την Αμερικανική πλευρά προτάθηκε στο Υπουργείο Εθνικής Άμυνας να συνοδεύσει Έλληνας πολίτης την πτήση του εν λόγω αεροσκάφους), δεδομένου ότι η αεροφωτογράφηση περιλαμβάνει την πιστή καταγραφή δεδομένων εδάφους (τοποθεσία ακινήτων, μορφολογία εδάφους, βιομηχανικές μονάδες ακόμα και θέσεις αντιαεροπορικών εγκαταστάσεων). Οι ευθύνες της προηγούμενης Κυβέρνησης είναι μεγάλες, διότι δεν διασφάλισε εθνικά ευαίσθητα συμφέροντα όπως εξάλλου αποδείχθηκε και σε πάμπολλες άλλες περιπτώσεις.
      Σε κάθε περίπτωση, για το ζήτημα αυτό, όπως και για το θέμα συνολικά, έχει ήδη αρχίσει η διαδικασία διερεύνησης από τη Στρατιωτική Δικαιοσύνη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      17. Στην με αριθμό 1187/28-5-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 7017/4/4336/16-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΑΛΑΒΑΝΟΣ ό,τι μας αφορά, σας γνωρίζουμε ότι, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ’ έτος σημαντικός αριθμός πυροσβεστών εποχικής απασχόλησης. Οι εν λόγω προσλήψεις διενεργούνται σύμφωνα με τις ισχύουσες διατάξεις του άρθρου 6 του ν.3103/2003 και του π.δ. 124/2003,ώστε, αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
      Στο πλαίσιο αυτό, το εποχικό προσωπικό προσλαμβάνεται σήμερα με σχέση ιδιωτικού δικαίου ορισμένου χρόνου και με προοπτική επέκτασης αυτής για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, αλλά και της εκάστοτε σχετικής προκήρυξης πρόσληψης αυτού. Επίσης, σύμφωνα με τα κριτήρια που θέτουν οι διατάξεις αυτές, η διάρκεια εργασίας του εποχικού προσωπικού καθορίζεται ότι δεν μπορεί να υπερβεί τους πέντε μήνες ετησίως. Πάντως, σχετικά με την εθελοντική εργασία, σας πληροφορούμε ότι αυτή ορίζεται στην εκτέλεση τεσσάρων υπηρεσιών μηνιαίως, ανεξάρτητα με την ημέρα που εκτελούνται και ρυθμίζονται σύμφωνα με τις ανάγκες της κάθε Υπηρεσίας, σε συνδυασμό με τη δυνατότητα του χρόνου παροχής της εργασίας από τον κάθε εργαζόμενο, βάσει των εργασιακών του υποχρεώσεων. Η αναφερόμενη υποχρέωση παροχής εθελοντικής εργασίας στις Πυροσβεστικές Υπηρεσίες αφορά όσους έχουν αποκτήσει την ιδιότητα του εθελοντή πυροσβέστη, η οποία είναι ανεξάρτητη από την ιδιότητα του εποχικού πυροσβεστικού υπαλλήλου.
      Επισημαίνεται ότι, για την πρόσληψη των εποχικών υπαλλήλων ως μονίμων πυροσβεστών, στο π.δ. 167/2003 περιλαμβάνονται ειδικές διατάξεις ευεργετικού χαρακτήρα και προβλέπεται ειδική μοριοδότηση, για όσους έχουν υπηρετήσει ευδόκιμα ως εποχικοί υπάλληλοι για τη δασοπυρόσβεση, σύμφωνα με την οποία, για κάθε αντιπυρική περίοδο, προστίθεται μία (1) μονάδα για τους εργάτες πυρόσβεσης-διάσωσης, αερομεταφερόμενων πεζοπόρων τμημάτων και τους πυροφύλακες και τρεις (3) μονάδες για τους οδηγούς. Συνεπώς, καθίσταται σαφές ότι οι εποχικοί πυροσβέστες ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα που καθιερώθηκε με τη θέσπιση συγκεκριμένων ρυθμίσεων.
      Τέλος, σχετικά με το αίτημα του ανωτέρω εποχικού προσωπικού, που προσλαμβάνεται με συμβάσεις ιδιωτικού δικαίου ορισμένου χρόνου, για μετατροπή των εν λόγω συμβάσεων σε αορίστου χρόνου, σας πληροφορούμε ότι το προσωπικό αυτό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί την προϋπόθεση του άρθρου 17 του ν.2839/2000, που απαιτεί να μην έχει μεσολαβήσει, προκειμένου για προσωπικό που ασχολήθηκε με περισσότερες της μιας συμβάσεις εργασίας ιδιωτικού δικαίου ορισμένου χρόνου, χρονικό διάστημα διακοπής μεταξύ των συμβάσεων μεγαλύτερο των δύο (2) μηνών. Επιπροσθέτως, στο Πυροσβεστικό Σώμα οι οργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. 1 του άρθρου 9 του π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 1117/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 22873/ΔΕ/4707/15-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του βουλευτή κ. Βασιλείου Κεγκέρογλου, σχετικά με την ολοκλήρωση και ανάθεση των μελετών που αφορούν τον Νότιο οδικό άξονα Κρήτης, και με βάση στοιχεία της Περιφέρειας Κρήτης, η οποία είναι αρμόδια για την ανάθεση και ολοκλήρωση των μελετών αυτών, σας γνωρίζουμε τα ακόλουθα:
      1. Με τις αριθ. 312/12.2.2004 και 877/22.4.2004 αποφάσεις της Περιφέρειας ανατέθηκαν οι παρακάτω μελέτες με τις οποίες ολοκληρώνονται οι μελέτες οδικών τμημάτων του ΝΟΑΚ στους Νομούς Ηρακλείου και Χανίων.
      α) «Ολοκλήρωση μελέτης Νότιου Οδικού ΄Αξονα Ν. Κρήτης» (Οδικά τμήματα Ν. Ηρακλείου - Οδικά τμήματα Μοίρες - Βιάννος - Ιεράπετρα), η οποία έχει ενταχθεί στην ΣΑΜΠ Κρήτης 0023 με κωδικό 2003ΜΠ00230002 και προϋπολογισμό 290.000 Ευρώ .
      β) «Ολοκλήρωση μελέτης Νότιου Οδικού ΄Αξονα Ν. Κρήτης» (Οδικά τμήματα Ν.Χανίων - Οδικά τμήματα Ελαφόνησος - Κουντούρα και Παράκαμψη Παλαιόχωρας) η οποία έχει ενταχθεί στην ΣΑΜΠ Κρήτης 0023 με κωδικό 2003ΜΠ00230000 και προϋπολογισμό 290.000 Ευρώ.
      2. α) Στο Νομό Ρεθύμνου ανατέθηκε με την αριθ. 3615/29.12.2003 απόφαση της Περιφέρειας η εκπόνηση της μελέτης «Συμπληρωματικές μελέτες Νότιου Οδικού ΄Αξονα Ν.Κρήτης» (Οδικά τμήματα Ν. Ρεθύμνου - Οδικά τμήματα Ροδάκινο-Σελιά-Λευκόγεια-Ακούμα-Αγ.Γαλήνη), η οποία έχει ενταχθεί στην ΣΑΜΠ Κρήτης 002/3 με κωδικό 2003ΜΠ00230001 και προϋπολογισμό 1.170.000 Ευρώ. Για την μελέτη αυτή εκκρεμεί η υπογραφή σύμβασης επειδή από Γραφείο Μελετών που συμμετείχε στο διαγωνισμό ασκήθηκε αίτηση ασφαλιστικών μέτρων του Ν.2522/97 κατά της ανωτέρω απόφασης.
      β) Στις 3.6.2004 υπεγράφη η σύμβαση εκπόνησης νέας μελέτης που αφορά συμπληρωματικές μελέτες Νότιου οδικού Άξονα Κρήτης για οδικά τμήματα Ν. Ρεθύμνης .
      3. Στο Νομό Λασιθίου ανατέθηκε με την αριθ. 494/2.3.2004 απόφαση της Περιφέρειας η μελέτη «Συμπληρωματικές μελέτες Νότιου Οδικού Άξονα» (Οδικά τμήματα Ν. Λασιθίου-Οδικά τμήματα Φέρμα-Κουτσουράς και Λιθένες-Πισκοκέφαλο-Σητεία). Την 26.4.04 υπογράφηκε η σύμβαση εκπόνησης των σχετικών συμπληρωματικών μελετών για τα οδικά τμήματα στα οποία οι αρχικές μελέτες εκπονήθηκαν με την επίβλεψη της Νομαρχιακής Αυτοδιοίκησης Λασιθίου.
      Συμπερασματικά οι μελέτες του Νότιου Οδικού ΄Αξονα Ν. Κρήτης συνεχίζονται κανονικά με πρόσφατες αναθέσεις και υπογραφή συμβάσεων ώστε τα οδικά τμήματα να καταστούν απολύτως ώριμα από άποψη μελετών και να ενταχθούν στη συνέχεια σε προγράμματα χρηματοδότησης της κατασκευής τους.
      Ο Υφυπουργός
      ΧΡΗΣΤΟΣ ΦΩΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Παρακαλώ το Σώμα να συμφωνήσει να προηγηθεί η τρίτη ερώτηση δεύτερου κύκλου του δελτίου επικαίρων ερωτήσεων της Παρασκευής 19 Νοεμβρίου, της συναδέλφου κ. Ξηροτύρη προς τον Υφυπουργό του ΥΠΕΧΩΔΕ.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε.
      Τρίτη, λοιπόν, είναι η με αριθμό 427/16.11.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τους Υπουργούς Περιβάλλοντος, Χωροταξίας και Δημοσίων ‘Έργων και Ανάπτυξης, σχετικά με την προώθηση και εφαρμογή Εθνικού Σχεδίου Δράσης για τις υποχρεώσεις της χώρας μας που απορρέουν από το πρωτόκολλο του Κιότο κλπ.
      Η επίκαιρη ερώτηση της κυρίας συναδέλφου έχει ως εξής:
      «Στις 22.10.2004 και η Ρωσική Βουλή επικύρωσε το πρωτόκολλο του Κιότο ενεργοποιώντας τη μοναδική διεθνή νομοθεσία που έχει στόχο να αποτρέψει την αλλαγή του κλίματος στον πλανήτη. Μια συνθήκη για την ανάδειξη της οποίας πρωτοστάτησε η ΕΕ και η χώρα μας την υπέγραψε στις 30.5.2002. Όμως, στις απορρέουσες υποχρεώσεις της η χώρα μας υπολείπεται κατά πολύ και προβλέπεται ότι το 2010 θα έχουμε μια αύξηση των εκπομπών αερίου του θερμοκηπίου της τάξης του 36% αντί του επιζητούμενου 25%. Επίσης η Ελλάδα ακόμη δεν έχει καταθέσει σχέδιο εμπορίας εκπομπών αερίων ρύπων, ενώ θα έπρεπε να έχει ήδη κατατεθεί και εγκριθεί, ώστε να τεθεί σε ισχύ από 1.1.2005 όπως και όλων των άλλων κρατών-μελών της ΕΕ σύμφωνα με την οδηγία 2003/87/Ε.Ε. Επιπλέον, υστερεί απελπιστικά στη χώρα μας η διείσδυση των Ανανεώσιμων Πηγών Ενέργειας, που σήμερα φθάνει μόλις το 12,10% επί της συνολικής παραγωγής ενώ σε μία εξαετία θα πρέπει να επιτευχθεί το 20,1%. Δυστυχώς στα προτεινόμενα φορολογικά μέτρα όχι μόνο δεν συμπεριλαμβάνεται ούτε ένα μέτρο υπέρ των καθαρών μορφών ενέργειας, αλλά αντιθέτως παρέχονται και νέα κίνητρα υπέρ των ρυπογόνων ορυκτών καυσίμων παρά τις προεκλογικές εξαγγελίες της ΝΔ για «επιθετική προώθηση των Ανανεώσιμων Πηγών Ενέργειας».
      Ερωτώνται οι κύριοι Υπουργοί:
      1. Ποια μέτρα και πολιτικές θα ακολουθήσει η Κυβέρνηση για την προώθηση και εφαρμογή του Εθνικού Σχεδίου Δράσης της χώρας ως προς τις υποχρεώσεις που απορρέουν από το Πρωτόκολλο του Κιότο;
      2.Σε ποια φάση βρίσκεται η διαδικασία εκπόνησης του Εθνικού Σχεδίου Κατανομής;»
      Ο Υφυπουργός Περιβάλλοντος, Χωροταξίας και Δημοσίων Έργων, κ. Καλογιάννης, έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σχετικά με το θέμα που αφορά στο Πρωτόκολλο του Κιότο θα ήθελα να ενημερώσω την κυρία συνάδελφο και το Σώμα για τα εξής:
      Προκειμένου η χώρα μας να ανταποκριθεί στις υποχρεώσεις που απορρέουν από την κύρωση του Πρωτοκόλλου του Κιότο και την αντίστοιχη κοινοτική συμφωνία για κοινή ανταπόκριση στις δεσμεύσεις του Πρωτοκόλλου, το ΥΠΕΧΩΔΕ είχε προχωρήσει στην εκπόνηση ενός εθνικού προγράμματος για τη μείωση των εκπομπών αερίων του θερμοκηπίου για την περίοδο 2000-2010. 
      Το πρόγραμμα αυτό συντονίζει ουσιαστικά τις δραστηριότητες τόσο του ιδιωτικού όσο και του δημόσιου τομέα, με στόχο τον περιορισμό των αερίων του θερμοκηπίου και περιλαμβάνει επεμβάσεις, μείωση των εκπομπών στους παρακάτω τομείς: οικιακό και τριτογενή τομέα, μεταφορές, βιομηχανία, ηλεκτροπαραγωγή, διαχείριση απορριμμάτων, γεωργία. 
      Το εθνικό πρόγραμμα περιλαμβάνει μια σειρά μέτρων, με στόχο τη συγκράτηση των εκπομπών αερίων του θερμοκηπίου στο όριο του +25% σε σχέση με τα επίπεδα του 1990. Εκτιμάται ότι για να αποφύγει ο πλανήτης μας μία ανεπανόρθωτη κλιματική αλλαγή θα πρέπει έως τα μέσα του 21ου αιώνα να έχουν παγκοσμίως μειωθεί οι εκπομπές τουλάχιστον κατά 50%.
      Η επικύρωση του Πρωτοκόλλου του Κιότο από τη Ρωσία αποτελεί ένα πολύ σημαντικό βήμα στην κατεύθυνση της αντιμετώπισης των κλιματικών αλλαγών σε παγκόσμιο επίπεδο και τη χαιρετίζουμε. Δεδομένου ότι η Ευρωπαϊκή Ένωση έχει κυρώσει και ουσιαστικά εφαρμόζει τις δεσμεύσεις του Πρωτοκόλλου του Κιότο, αναμένουμε πλέον και από τις Ηνωμένες Πολιτείες της Αμερικής την αντίστοιχη κίνηση.
      Η υλοποίηση του εθνικού προγράμματος μείωσης των εκπομπών εξαρτάται, βεβαίως, από τις επιμέρους δράσεις των εμπλεκομένων Υπουργείων. Το ΥΠΕΧΩΔΕ, ως αρμόδιο επισπεύδον Υπουργείο για την παρακολούθηση της εφαρμογής του Πρωτοκόλλου, έχει αναθέσει στο πλαίσιο του Γ΄ Κοινοτικού Πλαισίου Στήριξης στο Εθνικό Αστεροσκοπείο Αθηνών το εθνικό πρόγραμμα. Είναι ένα έργο σχετικό με τις υποχρεώσεις της χώρας μας οι οποίες απορρέουν από το Πρωτόκολλο. Το έργο αυτό αναμένεται να ολοκληρωθεί στο πρώτο εξάμηνο του 2007. Περιλαμβάνει συγκεκριμένες δραστηριότητες, για τις οποίες θα μπορούσα να δώσω, αν θέλει η κυρία συνάδελφος, περισσότερα στοιχεία. 
      Μια πρώτη εκτίμηση της πορείας υλοποίησης των μέτρων του εθνικού προγράμματος αναμένεται στα μέσα του ερχόμενου μηνός, δηλαδή του Δεκεμβρίου. Η εκτίμηση που θα υπάρχει ουσιαστικά θα κατευθύνει το ΥΠΕΧΩΔΕ στις περαιτέρω ενέργειες που θα πρέπει να αναλάβουμε, όπως επίσης και των άλλων αρμοδίων Υπουργείων, με στόχο την εφαρμογή του προγράμματος. 
      Σε ό,τι αφορά την ενσωμάτωση της Οδηγίας 2003/87 στο εθνικό μας δίκαιο, που είναι και το δεύτερο ερώτημα στο κείμενο της κυρίας συναδέλφου, λυπάμαι να πω ότι από την προηγούμενη κυβέρνηση δεν είχε γίνει προεργασία στο συγκεκριμένο θέμα, με αποτέλεσμα να παρουσιάζεται καθυστέρηση.
      Συγκεκριμένα αναφέρω ότι μέχρι την 31η Δεκεμβρίου 2003 θα έπρεπε να έχει ολοκληρωθεί η ενσωμάτωση της οδηγίας και μέχρι την 30η Μαρτίου 2004 θα έπρεπε να έχουμε υποβάλει προς έγκριση στην Ευρωπαϊκή Ένωση το εθνικό σχέδιο κατανομής δικαιωμάτων εκπομπών, κάτι το οποίο όπως είπα δεν έχει γίνει, γιατί δεν υπήρξε η προεργασία.
      Στη δευτερολογία μου, κύριε Πρόεδρε, θα δώσω περισσότερα στοιχεία για τις ενέργειες που έχουμε κάνει στο ΥΠΕΧΩΔΕ για τα συγκεκριμένα θέματα.
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Απ’ όσα έχετε εκθέσει, κύριε Υπουργέ, προκύπτει ότι χρειάζεται να τρέξουμε με υπερβολική ταχύτητα, προκειμένου να εκπληρώσουμε έστω και κάποιες στοιχειώδεις υποχρεώσεις, όχι μόνο απέναντι στη συμφωνία που έχουμε κάνει για το Πρωτόκολλο του Κιότο αλλά απέναντι στην επιβίωση του πλανήτη μας, που πράγματι από το φαινόμενο του θερμοκηπίου απειλείται και όλοι το ξέρουμε αυτό.
      Γίνονται συζητήσεις και για το θετικό της οριστικής αποδοχής από τη Ρωσία του Πρωτοκόλλου του Κιότο και για την επιμονή να αρνείται η Αμερική τη συνθήκη αυτή. Μάλιστα προχθές σε μια σχετική συνάντηση των κοινοβουλευτικών του ΝΑΤΟ ζητήθηκε απ’ όλα τα κράτη-μέλη της Ευρώπης να εμφανίσει η Αμερική την εναλλακτική λύση πάνω σ΄ αυτό το μεγάλο πρόβλημα.
      Επομένως εμείς, όταν ζητάμε αυτό και ως Ευρώπη και ως κράτος-μέλος της Ευρωπαϊκής Ένωσης, θα πρέπει εμείς τουλάχιστον να είμαστε συνεπείς στις υποχρεώσεις μας. Και εδώ τα πράγματα δεν είναι καθόλου καλά.
      Η υλοποίηση του σχεδίου δράσης, το οποίο εκπονήθηκε και το οποίο δεν κάλυπτε ενδεχομένως πλήρως όλα αυτά τα πράγματα, δεν έχει προχωρήσει. Το ξέρετε πάρα πολύ καλά.
      Ο προωθούμενος εκσυγχρονισμός στην Ελλάδα δεν περιλαμβάνει όρους, κύριε Υπουργέ, εξοικονόμησης της ενέργειας. Αυτό φαίνεται και με το τελευταίο φορολογικό νομοσχέδιο. Έχουμε πει πάρα πολλές φορές και έχουμε καταθέσει πάρα πολλές ερωτήσεις ότι στον τομέα των υπηρεσιών και στα κτήρια γίνεται το 30% της κατανάλωσης ενέργειας και παράγεται το 40% των αερίων ρύπων που αφορούν το φαινόμενο του θερμοκηπίου. Τι κάνουμε εκεί; Τι κίνητρα έχουμε δώσει; Τελικά δεν έχουμε μειώσει το ΦΠΑ. Καταργήθηκαν αυτές οι ευνοϊκές ρυθμίσεις για τα βιοκλιματικά, για τους ηλιακούς θερμοσίφωνες κλπ.
      Στο φορολογικό νομοσχέδιο τώρα δυστυχώς δεν προβλέπονται καθόλου μέτρα για την προώθηση των ανανεώσιμων πηγών ενέργειας. Το τονίσαμε αυτό και κατά τη συζήτηση και δεν μπορούμε να καταλάβουμε, πώς τελικά θα αξιοποιήσετε και το Γ΄ Κοινοτικό Πλαίσιο Στήριξης, ό,τι απομένει, και το Δ΄ Κοινοτικό Πλαίσιο Στήριξης που προωθεί τις ανανεώσιμες πηγές ενέργειας. Πώς θα τις προωθήσετε, όταν ούτε το σχεδιασμό το χωροταξικό έχετε προωθήσει, ούτε βέβαια δίνετε κίνητρα για να προωθηθούν οι ανανεώσιμες πηγές ενέργειας;
      Από την άλλη πλευρά, η οριστικοποίηση του κανονισμού θερμομόνωσης για τα κτήρια καθυστερεί και όπως σας είπα για το θέμα του περιβαλλοντικού φόρου που θα προκύψει για τις μικρομεσαίες επιχειρήσεις -γιατί τελικά η Ελλάδα είναι υποχρεωμένη από τη συμφωνία να πληρώνει για ρύπους που θα παράγει- δεν έχετε προβλέψει τίποτα στο πρόγραμμά σας ούτε για το εκσυγχρονισμό των μικρομεσαίων επιχειρήσεων ούτως ώστε να μπορέσουν να αντέξουν αυτό τον περιβαλλοντικό φόρο.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Συμφωνώ με αρκετά απ’ αυτά τα οποία είπε η κυρία συνάδελφος. Επιτρέψετε μου να πω ότι σε θέματα φορολογίας θα πρέπει να απευθυνθείτε στο Υπουργείο Οικονομίας και Οικονομικών.
      Επιτρέψτε μου να μείνω στο αντικείμενο της επίκαιρης ερώτησης και να σας ενημερώσω για τις ενέργειές μας στο ΥΠΕΧΩΔΕ στα θέματα που προκύπτουν από το Πρωτόκολλο του Κιότο. 
      Κατ’ αρχήν, αμέσως μόλις αναλάβαμε στο ΥΠΕΧΩΔΕ, συστήσαμε μια διυπουργική επιτροπή με το Υπουργείο Ανάπτυξης για την μεταφορά της Οδηγίας 2003/87 στο εθνικό μας δίκαιο. Ήδη η συγκεκριμένη εργασία έχει ολοκληρωθεί και προωθείται προς υπογραφή από τους συναρμόδιους Υπουργούς η σχετική κοινή υπουργική απόφαση.
      Σε ό,τι αφορά το εθνικό σχέδιο κατανομής δικαιωμάτων εκπομπών αερίων του θερμοκηπίου, είναι ένα έργο το οποίο το χειρίζεται το Υπουργείο Ανάπτυξης. Έχει ενταχθεί στο μέτρο 7.3 του προγράμματος «Ανταγωνιστικότητα» του Γ΄ Κοινοτικού Πλαισίου  Στήριξης. Υπήρξε μια περιπέτεια σε ό,τι αφορά την ανάθεση της συγκεκριμένης μελέτης. Έχει υπογραφεί η σύμβαση και σας γνωρίζω ότι στις 10 Δεκεμβρίου 2004, σε λιγότερο από ένα μήνα δηλαδή, θα έχει κατατεθεί το εθνικό σχέδιο κατανομής δικαιωμάτων. Θα ακολουθήσει η διαβούλευση με τους ενδιαφερόμενους και στη συνέχεια το ΥΠΕΧΩΔΕ θα στείλει το εθνικό σχέδιο προς έγκριση στην Ευρωπαϊκή Ένωση.
      Συμπληρωματικά σ’ αυτό το οποίο αναφέρατε, θα ήθελα να σας ενημερώσω ότι στις αρχές του 2006 πρόκειται να τεθεί σε εφαρμογή η κοινοτική οδηγία 2002/91 για την ενεργειακή απόδοση των κτηρίων. Η εφαρμογή της συγκεκριμένης οδηγίας εκτιμούμε ότι μπορεί να συμβάλει ουσιαστικά τόσο στην προώθηση των ανανεώσιμων πηγών ενέργειας στα κτίρια και κατ’ επέκταση σε εξοικονόμηση ενέργειας καθώς και στη μείωση των εκπομπών του αερίου του θερμοκηπίου, ούτως ώστε να συμβάλει και αυτό στην επίτευξη των στόχων του Πρωτοκόλλου του  Κιότο.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στις επίκαιρες ερωτήσεις της Πέμπτης 18 Νοεμβρίου 2004.
      Επίκαιρες Ερωτήσεις Πρώτου Κύκλου:
      Θα συζητηθεί η τέταρτη, με αριθμό 417/15.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικά με δημοσιεύματα του Τύπου αναφερόμενα σε επίσκεψη του Πρωθυπουργού στην Αίγυπτο και τις προθέσεις να τεθεί το θέμα του Έλληνα ναυτικού Κώστα Καστανιά που εκτίει ποινή ισόβιας κάθειρξης κλπ. 
      ΧΡΙΣΤΟΣ ΒΕΡΕΛΗΣ: Αλλάζει η σειρά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, πριν από λίγο ζήτησα την άδεια του Σώματος να προηγηθούν δυο ή τρεις ερωτήσεις του κυρίου Υπουργού και εδόθη η άδεια αυτή επειδή επίκειται Υπουργικό Συμβούλιο, αναχώρηση του Πρωθυπουργού στα Γιάννενα και το Σώμα δέχθηκε.
      Παρακαλώ να έχουμε και τη δική σας προσωπική επιείκεια.
      ΧΡΙΣΤΟΣ ΒΕΡΕΛΗΣ: Για δύο;
      ΠΡΟΕΔΡΕΥΩΝ (Γεώργιος Σούρλας): Για δύο ακόμα ερωτήσεις.
      ΧΡΙΣΤΟΣ ΒΕΡΕΛΗΣ: Για δύο ακόμη;
      ΠΡΟΕΔΡΕΥΩΝ (Γεώργιος Σούρλας): Για δύο ακόμη ερωτήσεις. Για να προηγηθεί ακόμα και του κ. Δούκα και μετά να μπούμε κανονικά στη σειρά.
      Σας ευχαριστώ πάρα πολύ.
      Η ερώτηση του συναδέλφου κ. Αλαβάνου έχει ως εξής:
      «Σύμφωνα με δημοσιεύματα ο Πρωθυπουργός κ. Κωνσταντίνος Καραμανλής θα επισκεφθεί την Αίγυπτο τέλος Νοεμβρίου προσκεκλημένος του Πρωθυπουργού της Αιγύπτου. Ενόψει του ταξιδιού αυτού του Πρωθυπουργού θα θέλαμε να υπενθυμίσουμε ότι ένας Έλληνας ναυτικός, ο Κώστας Καστανιάς, είναι κρατούμενος από το 1989 σε αιγυπτιακές φυλακές, εκτίοντας ποινή ισόβιας κάθειρξης με καταναγκαστικά έργα για την υπόθεση του motor ship «Θανάσης». 
      Λόγω των απάνθρωπων συνθηκών φυλάκισής του η υγεία του έχει κλονισθεί ανεπανόρθωτα και έχει χάσει ουσιαστικά την όρασή του. Την τελευταία ημέρα συνεδρίασης της προηγούμενης Βουλής υπήρξαν ρητές δεσμεύσεις κατά την κύρωση του Συμφώνου Συνεργασίας Ευρωπαϊκής Ένωσης – Αιγύπτου από τη Βουλή για επιστροφή του Κώστα Καστανιά στην Ελλάδα και τη συνέχιση της φυλάκισής του στις ελληνικές φυλακές.
      Ερωτάται ο κύριος Υπουργός:
      Θα τεθεί το ανωτέρω θέμα της επιστροφής του Κώστα Καστανιά στην Ελλάδα στις συζητήσεις του Πρωθυπουργού με τον Αιγύπτιο ομόλογό του;»
      Ο Υπουργός Εξωτερικών κ. Μολυβιάτης έχει το λόγο.
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Ευχαριστώ πολύ, κύριε Πρόεδρε.
      Θα ήθελα κατ’ αρχήν να ευχαριστήσω τους κυρίους Βουλευτές για τη συγκατάνευσή τους στην αλλαγή της σειράς. Και τους ζητώ συγνώμη για την αλλαγή αυτή.
      Θα ήθελα, κύριε Πρόεδρε, να εξάρω την ευαισθησία την οποία επιδεικνύει ο ερωτών Βουλευτής κ. Αλαβάνος σε τέτοιου είδους θέματα, καθώς και την υπευθυνότητα και τη λεπτότητα με την οποία χειρίζεται το θέμα αυτό, περιοριζόμενος δηλαδή ακριβώς στην ανθρώπινη πλευρά αυτού του ζητήματος.
      Όπως είναι γνωστό από το 1989, οπότε συνελήφθη στην Αίγυπτο το πλοίο «Θανάσης», κρατούνται στις αιγυπτιακές φυλακές τρεις Έλληνες ναυτικοί, τρεις Έλληνες υπήκοοι, οι οποίοι είχαν δικαστεί και καταδικαστεί εις θάνατον με την κατηγορία της λαθραίας εισαγωγής και εμπορίας επτάμισι τόνων χασίς. 
      Έκτοτε και με την παρέμβαση της ελληνικής πολιτείας, η θανατική αυτή ποινή μετετράπη εις ισόβια κάθειρξη. 
      Την ποινή αυτή εξακολουθεί να εκτίει ο κ. Καστανιάς. 
      Όσον αφορά τους άλλους δύο συγκρατούμενούς του, ο ένας εξ αυτών απεβίωσε εις τις φυλακές, ο δεύτερος απελευθερώθηκε λόγω πολύ κακής καταστάσεως της υγείας του και απεβίωσε αμέσως μετά.
      Θα ήθελα να σας διαβεβαιώσω, κύριε Αλαβάνο, ότι η ελληνική πολιτεία έκτοτε δεν έπαυσε ποτέ να συμπαρίσταται στους Έλληνες ναυτικούς και με διαβήματα προς τις αιγυπτιακές αρχές, αλλά και με ενέργειές της μέσω της Ευρωπαϊκής Ενώσεως. Ακόμα και το Ευρωπαϊκό Κοινοβούλιο είχε παρέμβει για την υπόθεση αυτή.
      Τελευταίως έχουμε εντατικοποιήσει τις προσπάθειές μας για την απελευθέρωση του κ. Καστανιά. Και νομίζω ότι μπορώ να σας διαβεβαιώσω ότι τη στιγμή αυτή επιδεικνύεται πνεύμα κατανοήσεως από τις αρμόδιες αρχές της φίλης χώρας, πράγμα το οποίο νομίζω μας επιτρέπει να έχουμε μία σχετική αισιοδοξία για την έκβαση της υποθέσεως αυτής. Δηλαδή το θέμα αυτό αντιμετωπίζεται αυτήν τη στιγμή μέσα στα πλαίσια της φιλίας που συνδέει την Ελλάδα και την Αίγυπτο, φιλία η οποία είμαι βέβαιος ότι θα επιβεβαιωθεί και κατά την επικείμενη επίσκεψη του Πρωθυπουργού, του κ. Καραμανλή, εις την Αίγυπτο.
      Βεβαίως, θα ήθελα να τονίσω τελειώνοντας ότι εάν και όταν απελευθερωθεί ο κ. Καστανιάς θα υποχρεωθεί να συνεχίσει την έκτιση της ποινής του σε ελληνικές φυλακές.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Ευαισθησία, κύριε Υπουργέ, επιδεικνύεται από εσάς που προσωπικά ο ίδιος και όχι κάποιος Υφυπουργός σας βρίσκεστε εδώ, παρά την πίεση θεμάτων σημαντικών που έχετε να αντιμετωπίσετε, για να δώσετε τις θέσεις του Υπουργείου σε αυτό το σημαντικό ανθρωπιστικό θέμα.
      Θέλω να πω ότι αξίζει να προσπαθήσουμε να μην είναι ο τρίτος νεκρός αυτής της ομάδας των συλληφθέντων του motor ship «Θανάσης». Έχουν περάσει δεκαέξι χρόνια. Έχουν γίνει ενέργειες και από την Ευρωπαϊκή Ένωση. Και κυρίως –και αυτό θέλω να το τονίσω- η τελευταία πράξη της Βουλής, πριν διαλυθεί για τις εκλογές, ήταν η έγκριση, η επικύρωση της Κοινοτικής Συμφωνίας ανάμεσα στην Ευρωπαϊκή Ένωση και στην Αίγυπτο από την πλευρά του ελληνικού Κοινοβουλίου.
      Ήταν ο κ. Γκάλι εδώ, διαπρεπής πολιτικός παράγων της Αιγύπτου και είχε αναλάβει τη δέσμευση ότι οι αιγυπτιακές αρχές παρά τα, αν θέλετε, κάποια εμπόδια που μπορεί να έχουν από τη δική τους νομοθεσία, θα δώσουν λύση σε αυτό το ζήτημα. 
      Πρέπει να στηριχθούμε, πρέπει νομίζω η Αίγυπτος να τηρήσει τις υποχρεώσεις που έχει και τις δεσμεύσεις που ανέλαβε ο κ. Γκάλι απέναντι στην ελληνική Βουλή. Και εγώ εύχομαι στο πρωθυπουργικό αεροπλάνο, όταν επιστρέφει από την Αίγυπτο, να είναι ο κ. Καστανιάς ή τουλάχιστον μετά από ένα διάστημα να τον έχουμε εδώ. Είμαι σίγουρος ότι το παρακολουθείτε και η παρουσία του Πρωθυπουργού στην Αίγυπτο θα είναι μια ευκαιρία για τις κατάλληλες κινήσεις που πρέπει να γίνουν.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Εξωτερικών κ. Μολυβιάτης για να δευτερολογήσει. 
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Ευχαριστώ, κύριε Πρόεδρε. 
      Θα είμαι πολύ σύντομος. Δεν χρειάζεται να επεκταθούμε περαιτέρω. Θα ήθελα, όμως, να επαναλάβω για μια ακόμα φορά ότι η ελληνική Κυβέρνηση εκτιμά ιδιαιτέρως το πνεύμα κατανοήσεως, με το οποίο αυτήν τη στιγμή αντιμετωπίζει το ζήτημα η αιγυπτιακή κυβέρνηση, πράγμα το οποίο –επαναλαμβάνω- δικαιολογεί αυτήν τη στιγμή αισιοδοξία για την έκβαση της υποθέσεως. Δεν θα ήθελα να προχωρήσω παραπάνω. 
      Ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι πέντε μαθητές και μαθήτριες και δύο δάσκαλοι του Γ’ Δημοτικού Σχολείου Νίκαιας.
      Η Βουλή τους καλωσορίζει και τους πληροφορούμε ότι σήμερα παρακολουθούν συνεδρίαση κοινοβουλευτικού ελέγχου, που σημαίνει ότι στην Αίθουσα βρίσκονται οι Βουλευτές που ερωτούν τους Υπουργούς και οι ερωτώμενοι Υπουργοί, για αυτό υπάρχει η ολιγάριθμη συμμετοχή.
      (Χειροκροτήματα από όλες τις πτέρυγες)
      Εισερχόμεθα τώρα στη συζήτηση της τρίτης με αριθμόν 420/15-11-2004 επίκαιρης ερώτησης δεύτερου κύκλου του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Οικονομίας και Οικονομικών, σχετικά με την εξαίρεση από την πρόσφατη ρύθμιση ληξιπρόθεσμων αγροτικών χρεών, αγροτών που είχαν ενταχθεί σε προηγούμενες ρυθμίσεις κλπ. 
      Η επίκαιρη ερώτηση του κυρίου συναδέλφου έχει ως εξής:
      «Οργή και αγανάκτηση προκαλεί σε πολλούς μικρομεσαίους αγρότες η εξαίρεσή τους από την πρόσφατη ρύθμιση των ληξιπρόθεσμων αγροτικών χρεών που έγινε με το ν. 3259/2004 με το αιτιολογικό ότι είχαν ενταχθεί σε προηγούμενες ρυθμίσεις που όμως, ήταν δυσμενέστερες από την τωρινή. 
      Η εξαίρεση αυτή που αποτελεί άνιση μεταχείριση αντιμετωπίζει με δυσμενέστερο τρόπο τους αγρότες εκείνους που έμπρακτα προσπάθησαν να εξοφλήσουν τις δανειακές τους υποχρεώσεις. 
      Ερωτάται ο κύριος Υπουργός: Τι ενέργειες θα κάνει για να ενταχθεί και αυτή η κατηγορία των μικρομεσαίων αγροτών στις διατάξεις του ν. 3259/2004;»
      Ο Υφυπουργός Οικονομίας και Οικονομικών κ. Δούκας έχει το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, όσον αφορά την ερώτηση του αγαπητού συναδέλφου, πράγματι ο ν. 3259/2004 δεν περιλαμβάνει αγρότες που είχαν ήδη ρυθμίσει τα χρέη τους και τα χρέη αυτά δεν ήταν ληξιπρόθεσμα. Ο λόγος για αυτό ήταν, πρώτον για να μην ξαναρυθμιστούν χρέη που ήδη είχαν ρυθμιστεί και δεύτερον γιατί αυτό δρα σε βάρος της νέας ρύθμισης. Δηλαδή κάθε νέα ρύθμιση έχει το άμεσο ενδεχόμενο και την προοπτική να υπάρξει για αυτήν επόμενη ρύθμιση. 
      Αντιλαμβάνεστε, κύριε συνάδελφε, ότι δεχόμαστε συνεχώς πιέσεις για νέες ρυθμίσεις και ρυθμίσεις πάνω στις ρυθμίσεις και για κάθε νέα ρύθμιση υπάρχει μια κατηγορία που είναι κοντά σε αυτήν που ρυθμίζεται και με λίγη «προσπάθεια» θα μπορούσε και αυτή να ρυθμιστεί κ.ο.κ. 
      Ο ν. 3259/2004 είχε ήδη λάβει υπόψη του όλες αυτές τις περιπτώσεις και η Κυβέρνηση δεν αντιμετωπίζει το θέμα ένταξης και άλλων ομάδων και κατηγοριών οφειλετών στο νόμο. Σας διαβάζω, όμως, και τη σχετική απάντηση της Αγροτικής Τράπεζας που αφορά ακριβώς αυτό το θέμα. 
      Μας λέει ότι «Σε απάντηση του υπ’ αριθμ. τάδε εγγράφου σας, με το οποίο μας διαβιβάσατε την ερώτηση του κυρίου Βουλευτού, σας κάνουμε γνωστό ότι κατά την εφαρμογή των διατάξεων του άρθρου 39 του ν. 3259/2004 γίνεται επαναπροσδιορισμός των απαιτήσεων της τράπεζας για όλους τους οφειλέτες με ληξιπρόθεσμες οφειλές, από την ημέρα δημοσίευσης του νόμου και μείωσής τους στο ευνοϊκότερο για τον οφειλέτη ποσό. 
      Ρύθμιση αποπληρωμής βάσει του νόμου προβλέπεται μόνο για τις οφειλές που έχουν καταστεί ληξιπρόθεσμες. Κατά συνέπεια συμβάσεις ρυθμίσεων χωρίς ληξιπρόθεσμες οφειλές που εξακολουθούν να ισχύουν υπόκεινται μεν στην αναπροσαρμογή των απαιτήσεων της τράπεζας, όμως, οι σχετικές συμφωνίες συνεχίζουν να δεσμεύουν τα μέλη».
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Υπουργέ, τη ρύθμιση την έφερε η Νέα Δημοκρατία υποσχόμενη στους αγρότες ότι θα ρυθμίσει τελικά αυτά τα μεγάλα προβλήματα που υπάρχουν από τη ληστρική και μάλιστα χειρότερη από το χειρότερο τοκογλύφο -και δεν μπορεί κανένας να το αμφισβητήσει αυτό- συμπεριφορά της Αγροτικής Τράπεζας. Εξαγγείλατε μάλιστα ότι θα πιάνει όλες τις κατηγορίες των αγροτών. Φέρατε φυσικά αυτήν τη ρύθμιση, για να ρυθμίσει τις αδικίες. Δεν συμπεριλαμβάνετε, όμως, εκατοντάδες χιλιάδες ανθρώπους, αγροτικά νοικοκυριά, οι οποίοι είχαν, δεν θα έλεγα την τιμιότητα –γιατί και οι άλλοι αγρότες είναι τίμιοι- αλλά τη δυνατότητα την οικονομική να πάνε να κάνουν ορισμένες ρυθμίσεις και περισσότερο κάτω από τον εκβιασμό της Αγροτικής Τράπεζας ότι «θα σου βγάλουμε στο σφυρί το χωράφι, το σπίτι κλπ.». Έκαναν, λοιπόν, αυτές τις ρυθμίσεις. Πηγαίνουν και πληρώνουν τις δόσεις. Έρχεται η νέα ρύθμιση για να ρυθμίσει τις αδικίες. Και τους αφήνετε έξω. Γιατί από τις διακόσιες τέσσερις χιλιάδες (204.000) οι εκατόν είκοσι χιλιάδες (120.000) μόνο υπάρχουν. Οι άλλοι βρίσκονται απέξω και αγωνιούν. 
      Κύριε Πρόεδρε, είναι και πρόσφατος ο νόμος. Εμείς είχαμε πει τότε τις προτάσεις μας, είπαμε ότι δεν λύνει οριστικά το πρόβλημα, κάναμε τις παρατηρήσεις μας, έχουν καταγραφεί αυτά, αλλά ήρθε τελικά η ζωή να μας επιβεβαιώσει. Δεν έχετε την ευαισθησία όσον αφορά αυτές τις εκατόν είκοσι χιλιάδες (120.000) των ανθρώπων που βρίσκονται απέξω με τέτοιες εκκρεμότητες, να ρυθμίσετε αυτές τις καταστάσεις, ούτως ώστε να τύχουν και αυτοί της ίδιας ευνοϊκής μεταχείρισης; Σας λέω ότι είχαν την επιθυμία να πληρώσουν, πήγαιναν και πλήρωναν και οι άλλοι που δεν πλήρωσαν –εμείς λέμε γιατί δεν είχαν, ένεκα της αντιλαϊκής αγροτικής πολιτικής που ακολουθήθηκε όλα αυτά τα χρόνια –να μην έχουν τη δυνατότητα. 
      Σας ζητάμε, λοιπόν -και ζητάνε και αυτές οι χιλιάδες των αγροτών- να κάνετε μια τροποποίηση όπου να συμπεριλαμβάνετε και αυτούς τους ανθρώπους, ούτως ώστε να απαλλαγούν από το άγχος. Αν έχουν πληρώσει, με βάση τη νέα διάταξη, αυτά που προβλέπει η νέα ρύθμιση, να απαλλαγούν, να μην πληρώσουν παραπέρα. Δεν λέμε γι’ αυτούς που έχουν πληρώσει παραπέρα να τα επιστρέψετε, αλλά δεν είναι δυνατόν άλλοι να πληρώνουν όσο είναι το κεφάλαιο που πήραν αρχικά και άλλοι να το πληρώνουν, κύριοι συνάδελφοι, έξι φορές, με τις ρυθμίσεις οι οποίες έγιναν. Αυτήν την αδικία δεν πρέπει να την αφήσουμε να περάσει έτσι απαρατήρητη. Ζητάμε, κύριε Υπουργέ, να φέρετε μια τροπολογία. Η Τράπεζα τα δικά της συμφέροντα εξυπηρετεί. Δυστυχώς από κοινωνικό εργαλείο έχει γίνει ληστρικό εργαλείο απέναντι στους αγρότες και πρέπει να έχουμε πολιτική παρέμβαση. Ζητάμε, λοιπόν, από σας να φέρετε μια ρύθμιση που να λύνει αυτά τα προβλήματα, μια τροπολογία. Δεν χρειάζονται και πολλά πράγματα. 
      ΠΡΟΕΔΡΕΥΩΝ (Γεώργιος Σούρλας):  Ο Υφυπουργός Οικονομίας και Οικονομικών κ. Δούκας έχει το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, νομίζω ότι ήμουν σαφής στην απάντησή μου ότι έχουμε ρυθμίσεις επί ρυθμίσεων και τα χρέη στα οποία αναφέρεται ο εκλεκτός συνάδελφος ...
      ΝΙΚΟΛΑΟΣ ΓΚΑΤΖΗΣ:  Μα, γι’ αυτό ήρθε η ρύθμιση. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): ... είχαν ήδη ρυθμιστεί. Κάποια απ’ αυτά είχαν ρυθμιστεί πάνω από μια φορά. Δημιουργείται δηλαδή ένα προηγούμενο όπου κάθε επόμενη ρύθμιση απλώς περιμένει και δίνει λίγο τράτο για τη μεθεπόμενη. Είναι πάνω από εκατόν είκοσι χιλιάδες (120.000) αγρότες οι οποίοι έχουν ήδη μπει σ’ αυτές τις ευνοϊκές διατάξεις του συγκεκριμένου νόμου.
      Ευχαριστώ, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Και άλλοι τόσοι είναι απέξω.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της πρώτης με αριθμό 410/15.11.2004 επίκαιρης ερώτησης του πρώτου κύκλου του Βουλευτή της Νέας Δημοκρατίας κ. Δημητρίου Γαλαμάτη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων αντιμετώπισης πιθανής εκδήλωσης επιδημίας «γρίπης των πουλερικών» στη χώρα μας, κλπ. 
      Η επίκαιρη ερώτηση του κυρίου συναδέλφου έχει ως εξής:
      «Τους τελευταίους μήνες, σύμφωνα με διεθνή και ελληνικά πρακτορεία ειδήσεων, βρίσκεται σε έξαρση σε χώρες της Ασίας ή ιογενής νόσος «γρίπη των πουλερικών».
      Πιο συγκεκριμένα: 
      Ο Παγκόσμιος Οργανισμός Υγείας (ΠΟΥ) ανακοίνωσε στις αρχές Οκτωβρίου ότι ο ιός έχει σκοτώσει εκατομμύρια κοτόπουλα στην Ινδονησία και είναι εν δυνάμει μεταδόσιμος και επικίνδυνος και για τον άνθρωπο (μόλυνε σαράντα τέσσερις ανθρώπους στην Ταϊλάνδη και το Βιετνάμ, από τους οποίους οι τριάντα δύο πέθαναν).
      Στις 18 Οκτωβρίου εντοπίστηκε στο αεροδρόμιο των Βρυξελλών Ταϊλανδός  που ταξίδεψε από την Μπανγκόκ στις Βρυξέλλες μέσω Βιέννης να μεταφέρει μέσα σε σάκο εν αγνοία του δύο μολυσμένους από τον ιό αετούς, ενώ τους εκατόν δέκα εννέα επιβάτες της συγκεκριμένης πτήσης αναζητά η αυστριακή αεροπορική εταιρεία καθώς, σύμφωνα με τις βελγικές αρχές, ενδέχεται να έχουν εκτεθεί στον ιό της γρίπης των πτηνών, καθώς ο κτηνίατρος του αεροδρομίου που θανάτωσε τους αετούς εκδήλωσε συμπτώματα που σχετίζονται με τον ιό της γρίπης των πτηνών.
      Στις 30 και 31 Οκτωβρίου εκπρόσωποι του ΠΟΥ ανακοίνωσαν σε συνέντευξη Τύπου στην Ουάσιγκτον πως είναι εξαιρετικά πιθανή η εκδήλωση πανδημίας του ιού της γρίπης των πουλερικών και για το λόγο αυτό συγκαλούν αύριο 11 Νοεμβρίου έκτακτη σύνοδο του Οργανισμού στη Γενεύη με συμμετοχή όλων των εμπλεκομένων φορέων.
      Σημειώνεται ότι σύμφωνα με επιστημονικές ανακοινώσεις στο πρόσφατο παρελθόν (1999-2000) καταστρεπτική επιζωοτία γρίπης των πουλερικών εμφανίστηκε στην Ιταλία και προκάλεσε το θάνατο περισσότερων από είκοσι εκατομμύρια ορνίθων και ινδορνίθων.
      Με βάση τα παραπάνω ερωτάται ο κύριος Υπουργός:
      1. Υπάρχει στη χώρα μας πρόγραμμα επιτήρησης της «Γρίπης των πουλερικών»; Αν ναι, βρίσκεται σε φάση εφαρμογής; Αν όχι, πρόκειται να δημιουργηθεί;
      2. Υπάρχει στη χώρα μας σχέδιο αντιμετώπισης έκτακτης ανάγκης και άμεσης παρέμβασης, σχετικό με τη «Γρίπη των πουλερικών»; Αν ναι, τι περιλαμβάνει; Αν όχι, πρόκειται να καταρτιστεί;»
      Ο Υφυπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριοι συνάδελφοι, θέλω να ευχαριστήσω το συνάδελφο Βουλευτή, ο οποίος μας δίνει τη δυνατότητα να συζητήσουμε στη Βουλή ένα τόσο σημαντικό θέμα που άπτεται και της δημόσιας υγείας αλλά και της προστασίας της ελληνικής ζωικής παραγωγής –στη συγκεκριμένη περίπτωση, της κτηνοτροφικής.
      Το θέμα έχει τρεις πτυχές. Η πρώτη πτυχή είναι οι συνεχείς έλεγχοι για τη διάγνωση της νόσου. Η δεύτερη πτυχή είναι η λήψη μέτρων, αν παρουσιαστεί η νόσος. Η τρίτη βέβαια πτυχή είναι -αν πάρει έκταση η νόσος- το σχέδιο αντιμετώπισης έκτακτης ανάγκης. Στην πρωτολογία μου θα αναφερθώ στις δύο πρώτες πτυχές και στη δευτερολογία μου στην τρίτη πτυχή.
      Όσον αφορά τη διάγνωση, πρέπει να πούμε ότι γίνονται συνεχείς έλεγχοι από τις κτηνιατρικές υπηρεσίες στους χώρους όπου εκτρέφονται πουλερικά, όπως επίσης γίνονται συνεχείς έλεγχοι και κατά την εισαγωγή πουλερικών και πτηνών από χώρες της Ευρωπαϊκής Ένωσης και από τρίτες χώρες. 
      Όταν κατά τη διάρκεια αυτών των ελέγχων διαπιστώνεται η ύπαρξη ακόμα και υπονοιών γρίπης των πτηνών, οι κτηνιατρικές υπηρεσίες προβαίνουν σε απομονώσεις των πτηνοτροφείων, δειγματοληψίες παθολογικού υλικού και αποστολή δειγμάτων στο Εθνικό Εργαστήριο Αναφοράς για τη γρίπη των πτηνών. Επίσης αν παρουσιαστεί πλέον η νόσος, θα προχωρήσουμε σε επιτόπου θανατώσεις των πουλερικών, σε υγειονομική ταφή και σε άλλα μέτρα.
      Επιπλέον πρέπει να πούμε ότι κάθε χρόνο στα πλαίσια της προετοιμασίας της εφαρμογής των σχετικών κατευθύνσεων της Γενικής Διεύθυνσης Κτηνιατρικής διενεργούνται στο Υπουργείο Αγροτικής Ανάπτυξης συσκέψεις με κτηνιάτρους από όλη τη χώρα, όπου συζητούνται οι τελευταίες εξελίξεις σχετικά με τη νόσο των πουλερικών και εκεί πλέον διαπιστώνουμε πού έχει επεκταθεί η νόσος και πού πρέπει να δείξουμε ενδιαφέρον, έτσι ώστε να την παρακολουθούμε καλύτερα για να μην έχουμε πλέον προβλήματα και στη χώρα μας.
      Πρέπει επίσης να πούμε ότι η Γενική Διεύθυνση Κτηνιατρικής συμμετέχοντας στην υλοποίηση σχετικών κοινοτικών αποφάσεων ξεκίνησε από το 2003 και συνεχίζει και το 2004 να εφαρμόζει έκτακτα προγράμματα ενεργητικής επιτήρησης των  γριπικών ιών στα εκτρεφόμενα πουλερικά και στα άγρια πτηνά της χώρας. 
      Με αυτό το πρόγραμμα επιδιώκεται να εντοπιστούν στις χώρες-μέλη της Ευρωπαϊκής Ένωσης οι πηγές των μολύνσεων και οι ορότυποι των γριπικών ιών, ώστε να δοθεί η δυνατότητα έγκαιρης αντιμετώπισης τυχόν κρουσμάτων. Σημειώνεται ότι σύμφωνα με τις εξελίξεις που διαγράφονται σε κοινοτικό επίπεδο τα προγράμματα αυτά αναμένεται να πάρουν μόνιμο πλέον χαρακτήρα. 
      Πέραν αυτών, θέλω να σας πω ότι βρισκόμαστε σε συνεχή επικοινωνία με το Υπουργείο Υγείας, έτσι ώστε από κοινού να αντιμετωπίσουμε οποιοδήποτε πρόβλημα παρουσιαστεί, όσον αφορά τη νόσο των πουλερικών.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Δημήτριος Γαλαμάτης έχει το λόγο.
      ΔΗΜΗΤΡΙΟΣ ΓΑΛΑΜΑΤΗΣ: Ευχαριστώ πολύ, κύριε Πρόεδρε.
      Το ζήτημα της διατροφής και έτσι όπως αυτό συνδέεται με τη δημόσια υγεία αλλά και με την εθνική οικονομία είναι ένα σύγχρονο ζήτημα της παγκόσμιας αλλά και της ελληνικής κοινωνίας.
      Είναι γεγονός ότι οι καταναλωτές απαιτούν τα τρόφιμα και δη τα τρόφιμα ζωικής προέλευσης να προέρχονται από υγιή ζώα, να διαθέτουν συγκεκριμένα ποιοτικά χαρακτηριστικά και να μην προκαλούν καμία βλάβη ή διαταραχή της υγείας τους άμεσα, μεσοπρόθεσμα ή μακροπρόθεσμα. Η απαίτηση αυτή είναι απόλυτα δικαιολογημένη και συνδέεται άμεσα με την ποιότητα της ζωής, που η διασφάλισή της φυσικά αποτελεί υποχρέωση της κάθε πολιτείας με τους κατάλληλους ελεγκτικούς μηχανισμούς. 
      Γενικά το πρόβλημα της ποιότητας και ειδικότερα της ασφάλειας των τροφίμων έχει φθάσει σήμερα σε κρίσιμο σημείο και τα διατροφικά σκάνδαλα έχουν πάρει τεράστιες διαστάσεις και απασχολούν την παγκόσμια κοινότητα και την ελληνική κοινωνία συχνά. Για παράδειγμα, η πιθανή συσχέτιση της σπογγώδους εγκεφαλοπάθειας των βοοειδών ή της τρομώδους νόσου των προβάτων με εγκεφαλοπάθεια του ανθρώπου, οι διοξίνες, η γρίπη των πουλερικών είναι μόνο μερικά από τα πιο χαρακτηριστικά παραδείγματα.
      Στη χώρα μας από την άλλη πλευρά οι εισαγωγές τροφίμων ζωϊκής προέλευσης ζώντων ζώων, καθώς και ζωοτροφών παρουσιάζουν συνεχώς αυξητικές τάσεις. Δαπανώνται περίπου δύο δισεκατομμύρια δολάρια για τις εισαγωγές ζωοκομικών προϊόντων. Κατά τρίτον, οι Έλληνες καταναλωτές πρέπει να ξέρουμε ότι συγκαταλέγονται μεταξύ αυτών που καταναλώνουν τις υψηλότερες ποσότητες τροφίμων ζωϊκής προέλευσης, ενώ διακρίνονται για τις προτιμήσεις τους σε τρόφιμα εγγυημένης ποιότητας και ασφάλειας, χωρίς να υπολογίζουν το κόστος.
      Όσον αφορά τον κτηνοτροφικό κλάδο, που άπτεται και το αντικείμενο της ερώτησης, στη χώρα μας, αγαπητοί συνάδελφοι, κύριε Πρόεδρε, ο κτηνοτροφικός κλάδος είναι από τους πλέον δυναμικούς. Σύμφωνα με στοιχεία της Εθνικής Στατιστικής Υπηρεσίας, υπάρχουν περίπου εξήντα χιλιάδες επιχειρήσεις στον κλάδο αυτόν, ενώ πρακτικά οι ανάγκες της χώρας μας σε ορνίθιο κρέας και αυγά καλύπτεται από την εγχώρια παραγωγή. Δεν γίνονται σχεδόν καθόλου εισαγωγές. 
      Ποιοι είναι οι κίνδυνοι και πώς συνδέονται με τη γρίπη των πουλερικών, που βρίσκεται σε έξαρση, όπως αναφέρει και το περιεχόμενο της ερώτησης: Υπάρχει στη χώρα μας, κύριε Υπουργέ, μεγάλος αριθμός αδιευκρίνιστων οικογενειακού τύπου εκτροφών, δηλαδή με μικρό αριθμό πουλερικών στην αυλή, βάσει της ελληνικής παράδοσης. Γίνεται επίσης εισαγωγή πτηνών πατρογονικών σμηνών, νεοσσών δηλαδή, από χώρες της Ευρώπης και δη από την Ιταλία, τα οποία στη συνέχεια εκτρέφονται στην Ελλάδα και διοχετεύονται στην ελληνική αγορά. Εξακολουθεί να γίνεται στη χώρα μας πώληση ζώντων πτηνών σε παζάρια και σε λαϊκές αγορές, ενώ και οι συνθήκες μεταφοράς νομίζω ότι χρήζουν περισσότερων ελέγχων. 
      Τέλος, αναφέρεται στη χώρα μας και ένας μεγάλος αριθμός ωδικών διακοσμητικών και εξωτικών πτηνών. Μόνο για το Νομό Θεσσαλονίκης θα σας αναφέρω ότι για το 2001 τα επίσημα στοιχεία μιλούν για έναν αριθμό της τάξης των τριάντα έξι χιλιάδων διακοσίων ογδόντα (36.280) πτηνών της παραπάνω κατηγορίας. 
      Όλα αυτά αποτελούν δυνάμει κινδύνους και νομίζω ότι και το πρόγραμμα επιτήρησης που αναλύσατε λίγο πριν, αλλά και το σχέδιο αντιμετώπισης έκτακτης ανάγκης που περιμένω να ακούσω από εσάς σε συνδυασμό με τη στελέχωση των αρμόδιων υπηρεσιών με ειδικούς επιστήμονες και εν προκειμένω με κτηνιάτρους –γιατί, όπως γνωρίζω και γνωρίζετε, κύριε Υπουργέ, τα κενά είναι τεράστια στο συγκεκριμένο τομέα- θα δώσει τη λύση όχι μόνο στο συγκεκριμένο ζήτημα. Σημειώνω ότι στη χώρα μας δεν έχει εμφανιστεί το συγκεκριμένο πρόβλημα –και αυτό πρέπει να γίνει γνωστό στην ελληνική κοινωνία- ποτέ, ιστορικά και βιβλιογραφικά, αλλά καλύτερα το προλαμβάνειν παρά το αντιμετωπίζειν. 
      Νομίζω, λοιπόν, ότι η στελέχωση και η σωστή οργάνωση των συγκεκριμένων ελεγκτικών μηχανισμών είναι βήματα προς τη σωστή κατεύθυνση.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Σχετικά με το σχέδιο έκτακτης ανάγκης πρέπει να πούμε ότι έχει καταρτιστεί σχέδιο επείγουσας επέμβασης από το Υπουργείο Αγροτικής Ανάπτυξης και Τροφίμων και έχει κοινοποιηθεί στις Διευθύνσεις Κτηνιατρικής στα κτηνιατρικά εργαστήρια και στα κέντρα κτηνιατρικών ιδρυμάτων. Με το σχέδιο αυτό περιγράφονται αναλυτικά τα βήματα τα οποία πρέπει να εφαρμόζουν οι υπηρεσίες αυτές προκειμένου έγκαιρα να διαγνωστεί και να αντιμετωπιστεί αποτελεσματικά ενδεχόμενο κρούσμα της ασθένειας με στόχο τον περιορισμό του κινδύνου για την υγειονομική κατάσταση του κτηνοτροφικού κεφαλαίου της χώρας.
      Στα μέτρα αυτά, όπως προανέφερα, ανήκει η υποχρέωση δήλωσης υπονοιών για την ασθένεια, η απομόνωση των ύποπτων εκτροφών πουλερικών, η διενέργεια δειγματοληψίας για την απομόνωση του παθογόνου παράγοντα, η σύσταση τοπικών κέντρων ελέγχου της νόσου και ομάδα αντιμετώπισης της κρίσης, τα μέτρα θανάτωσης των προσβεβλημένων πουλερικών και άλλα.
      Πρέπει δε να σημειωθεί ότι ορισμένα πρώτα βήματα του σχεδίου τέθηκαν σε εφαρμογή με σχετική διακριτικότητα -διότι στα θέματα αυτά πρέπει να υπάρχει διακριτικότητα και ευαισθησία- κατά το 2003 οπότε ενημερώθηκαν από τη Γενική Διεύθυνση Κτηνιατρικής οι αρχές του αεροδρομίου «Ελευθέριος Βενιζέλος» για ορισμένα μέτρα που κρίθηκε σκόπιμο να λάβουν για τα εμπορεύματα και για επιβάτες προέλευσης από Ανατολή και κατά το 2004 με περιστατικά εμφάνισης μαζικών θανάτων αγρίων πτηνών που δημιούργησαν σοβαρή υποψία γρίπης στη Λίμνη Κορώνεια Θεσσαλονίκης. Πρέπει, όμως, να πούμε –και να είμαστε κατηγορηματικοί- ότι όλες οι αναλύσεις των δειγμάτων που έγιναν ήταν αρνητικές όσον αφορά ύπαρξη της γρίπης των πουλερικών η οποία, όπως είπατε πολύ σωστά, ουδέποτε έχει εκδηλωθεί ή έχουν εμφανιστεί συμπτώματα στη χώρα μας.
      Θέλω να διαβεβαιώσω μέσω της Βουλής, τους καταναλωτές της χώρας ότι η ελληνική πτηνοτροφία η οποία διακρίνεται για την υγιεινή και την ασφάλεια των τροφίμων της δεν αντιμετωπίζει κανένα πρόβλημα της νόσου των πουλερικών. Θέλω επίσης, να διαβεβαιώσω ότι από το Υπουργείο Αγροτικής Ανάπτυξης και Τροφίμων γίνονται συνεχείς έλεγχοι στα πτηνοτροφεία της χώρας, όπως γίνονται και συνεχείς έλεγχοι στα εισαγόμενα προϊόντα της πτηνοτροφίας.
      Επίσης θέλω να πω ότι όντως –πολύ σωστά είπατε, κύριε συνάδελφε- υπάρχουν κενά στις κτηνιατρικές υπηρεσίες της χώρας. Επί σειρά ετών έβγαιναν στη σύνταξη κτηνίατροι και δεν προσλαμβάναμε κτηνιάτρους. Για το λόγο αυτό έχουμε ζητήσει από το Υπουργείο Εσωτερικών την πρόσληψη τριακοσίων κτηνιάτρων και έχουμε τη σύμφωνη γνώμη του κ. Παυλόπουλου. 
      Επίσης προχωρούμε σε προσλήψεις σαράντα κτηνιάτρων στον ΕΦΕΤ και βέβαια, θα προσληφθούν πρόσθετοι κτηνίατροι στα τοπικά Κέντρα Αγροτικής Ανάπτυξης που δημιουργούμε σε όλη τη χώρα.
      Θέλω να πω ότι κλάδος των κτηνιάτρων παίζει πολύ σοβαρό ρόλο στη διασφάλιση της υγείας των τροφίμων, παίζει πολύ σοβαρό ρόλο στον έλεγχο της ζωικής παραγωγής της χώρας και η Κυβέρνηση δείχνει ιδιαίτερο ενδιαφέρον έτσι ώστε να στελεχωθούν οι υπηρεσίες μας με κτηνίατρους.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης με αριθμό 411/15-11-2004 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Μεταφορών και Επικοινωνιών, σχετικά με την κατασκευή του Δυτικού Σιδηροδρομικού Άξονα κλπ.
      Η ερώτηση του κυρίου συναδέλφου έχει ως εξής:
      «Το 2003 υπήρξε η εξαιρετικής σημασίας ένταξη του έργου του Δυτικού Σιδηροδρομικού Άξονα, στα έργα προτεραιότητα των διευρωπαϊκών δικτύων.
      Με την ερώτησή μας (3804/5.10.2004), είκοσι τρεις Βουλευτές του ΠΑΣΟΚ, εκφράσαμε την αγωνία μας για την τύχη του εν λόγω έργου, διατυπώνοντας ταυτόχρονα ανάλογα ερωτήματα.
      Με την υπ’ αριθμόν Β-1293/26.10.2004 απάντηση του Υπουργείου Μεταφορών και Επικοινωνιών, η Κυβέρνηση αναγνωρίζει ανεπιφύλακτα την αναγκαιότητα αλλά και τη σημασία αυτού του έργου, καθώς και την ανάγκη να τηρηθούν τα προβλεπόμενα από την απόφαση 884/2004 του Ευρωπαϊκού Κοινοβουλίου χρονοδιαγράμματα, η οποία δημοσιεύθηκε στο τεύχος L201 της Εφημερίδας της Ευρωπαϊκής Ένωσης.
      Πλην, όμως, όπως προκύπτει πάλι από το περιεχόμενο της απάντησης, όχι μόνο δεν διασφαλίζεται η ικανοποίηση των χρονοδιαγραμμάτων, αλλά επί πλέον ομολογείται, στην ουσία, αδυναμία να ανταποκριθεί σ’ αυτά, καθόσον η υιοθέτηση νέων, από την αρχή, διαδικασιών θα προκαλέσει μεγάλες καθυστερήσεις, γεγονός που προκαλεί ερωτήματα για τη σκοπιμότητα αυτών των αλλαγών.
      Κατόπιν αυτών ερωτάται ο κύριος Υπουργός
      1. Ποιοι οι πραγματικοί λόγοι που οδήγησαν στην επανέναρξη, ουσιαστικά, των διαδικασιών προκήρυξης και στην απώλεια ενός έτους και ποιο το νέο χρονοδιάγραμμα κάθε τμήματος του όλου έργου;
      2. Ποιοι οι λόγοι που επιβάλλουν την ιεράρχηση των προς προκήρυξη μελετών με βέβαιο αποτέλεσμα την καθυστέρηση της σιδηροδρομικής Εγνατίας;»
      Ο Υφυπουργός κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, η στάση της Νέας Δημοκρατίας είναι συνεπής με τα όσα, έλεγε εδώ στη Βουλή, επί κυβερνήσεων ΠΑΣΟΚ. Με δεκάδες ερωτήσεων, οι Βουλευτές της Νέας Δημοκρατίας είχαν καταγγείλει το μεγάλο αριθμό των αναθέσεων και των μελετών, την προχειρότητά τους και τη δυσκολία με την οποία ήταν δυνατόν να υλοποιηθούν.
      Αρχίζουμε ένα-ένα τα σκέλη της ερωτήσεως του κυρίου συναδέλφου. Οι μελέτες ήταν πενήντα εννέα και ο αριθμός εκδηλώσεως ενδιαφέροντος ήταν περίπου τριάντα ανά προκήρυξη. Το αποτέλεσμα ήταν να σημειωθούν καθυστερήσεις στην αξιολόγηση των φακέλων, ούτε όμως oκαι με τις πενήντα εννέα μελέτες θα ολοκληρωνόταν η συνολική μελέτη του δυτικού άξονα, αλλά θα έπρεπε, στην πορεία, να προκηρυχθούν και άλλες πολλές μελέτες, ο αριθμός των οποίων υπολογίζεται ότι θα ξεπερνούσε τις εκατό.
      Η πρόταση του ΟΣΕ ήταν να ομαδοποιηθούν οι μελέτες ανά γεωγραφική ενότητα, με στόχο τη μείωση των μελετών για την καλύτερη διαχείριση και τον έλεγχο των μελετών από την υπηρεσία και τη μείωση του χρόνου της συνολικής διαδικασίας. 
      Το δεύτερο ερώτημα έχει την εξής απάντηση: Η καθυστέρηση της αξιολογήσεως των φακέλων οφείλεται στο γεγονός της υπεραπασχολήσεως των υπηρεσιών του ΟΣΕ κατά τη διάρκεια της περιόδου -και αρκετά προ αυτής- διεξαγωγής των Ολυμπιακών Αγώνων.  Παρ’ όλα αυτά, τα χρονοδιαγράμματα δεν έχουν αλλάξει. Τα τμήματα δηλαδή Καλαμπάκα-Κοζάνη-Καστοριά  και Καλαμπάκα-Ιωάννινα- Ηγουμενίτσα θα δημοπρατηθούν μέχρι το 2006 και το τμήμα Ιωάννινα-Καλαμπάκα μέχρι το 2008.
       Σχεδιάζεται άμεσα από τον ΟΣΕ η ακύρωση όλων των προκηρυχθεισών μελετών και η προκήρυξη των νέων, μέχρι το τέλος του χρόνου και, μάλιστα, ειδικότερα μέχρι 8.12 θα έχουν δημοσιευτεί στην Εφημερίδα των Ευρωπαϊκών Κοινοτήτων, σταδιακά, τα τμήματα Καλαμπάκα-Κοζάνη, Πάτρα-Πύργος-Αλφειός-Ολυμπία, Καλαμπάκα-Ιωάννινα, Ιωάννινα-Ηγουμενίτσα, Ιωάννινα-Άρτα, Άρτα-Αγρίνιο-Αντίρριο. Αλφειός-Καλαμάτα, κλπ.
      Στο τρίτο ερώτημα, όσον αφορά την ιεράρχηση των προς προκήρυξη μελετών, αυτή έγινε με κριτήριο το βαθμό ωριμότητας των ήδη υπαρχουσών μελετών στην υπηρεσία. Οι μελέτες θα εκπονούνται παράλληλα, χωρίς η εξέλιξη των μελετών του ενός τμήματος να επηρεάζει το άλλο.
      Στο παρελθόν ο ΟΣΕ είχε προχωρήσει σε μια σειρά μελετών σε πρώτη φάση για την προώθηση του έργου του δυτικού άξονα, όπως οι οικονομοτεχνικές, τεχνικές και μελέτες σκοπιμότητας.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Χρίστος Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, πραγματικά λυπάμαι που αναγκάζεται ο Υφυπουργός σήμερα να έρχεται εδώ για ένα θέμα, το οποίο δεν γνωρίζει, να αναγιγνώσκει ένα χαρτί, το οποίο του έχουν ετοιμάσει από τον ΟΣΕ και να αναγκάζεται να πει πράγματα, τα οποία είναι ανακριβή.
      Ξεκινάω κατ’ αρχήν με μία κριτική που αναφέρεται στο χαρτί που διάβασε ο κύριος Υφυπουργός για τις δήθεν αναθέσεις. Δεν υπήρξε ουδεμία ανάθεση μελετών. Υπήρξαν προκηρύξεις των μελετών και από το Δεκέμβριο του 2003 μέχρι και το Φεβρουάριο του 2004 υπήρξαν οι υποβολές των προσφορών. Έκτοτε, άκρα του τάφου σιγή. Δεν συνέβη απολύτως τίποτε. Καθηύδαν οι υπηρεσίες του ΟΣΕ, το Υπουργείο δεν ασχολήθηκε και το αίτημα ενάμισι εκατομμυρίου Ελλήνων -που αφορά στη διαδρομή που διανύει ο δυτικός σιδηροδρομικός άξονας- ήταν μετέωρο.
      Εντάξαμε το έργο αυτό σαν έργο προτεραιότητας στα διευρωπαϊκά δίκτυα με μία πολύ μεγάλη προσπάθεια που κράτησε τρία χρόνια. Υπάρχει συγκεκριμένη προθεσμία, ώστε το καλοκαίρι του 2005 να έχουν υποβληθεί για το σύνολο όλων αυτών των διαδρομών οι περιβαλλοντικές μελέτες. Προκειμένου να υπάρχουν οι περιβαλλοντικές μελέτες, πρέπει να υπάρχουν οι μελέτες χάραξης. Έρχεται λοιπόν σήμερα, μετά από εννέα μήνες και καταργεί αυτήν τη διαδικασία. Με γεια τους με χαρά τους. Τι μας λέει όμως στην απάντησή του το Υπουργείο; Και διαβάζω από την απάντηση που είχε στείλει ο κ. Λιάπης, ο οποίος δεν εμφανίζεται στη Βουλή εύκολα, κύριε Πρόεδρε. Χρησιμοποιεί τον Υφυπουργό ως «Κοινοβουλευτικό Εκπρόσωπο» του Υπουργείου Μεταφορών, προκειμένου να μην έρχεται ο ίδιος σε δύσκολη θέση.
      Λέει λοιπόν η απάντηση: «Λόγω του μεγάλου όγκου προκηρύξεων» -αυτά που μας είπε ο κύριος Υφυπουργός- «δεν ήταν δυνατόν μέχρι σήμερα και δεν προλαβαίναμε». Δεν έκαναν απολύτως τίποτα επί δέκα μήνες μέχρι σήμερα. Μας λέει στη συνέχεια ότι θα υπάρξουν συμπράξεις γραφείων μελετών με κοινό εκπρόσωπο –μας λέει το σχέδιό του δηλαδή για τις επόμενες προκηρύξεις, δεν γνωρίζουμε ποιες προκηρύξεις θα γίνουν- κι έρχεται στο τέλος να ακυρώσει ουσιαστικά την προσπάθεια δημιουργίας σιδηροδρομικής Εγνατίας, για να έχει επιτέλους η Ελλάδα ολοκληρωμένο σιδηροδρομικό δίκτυο, αφού ο δυτικός σιδηροδρομικός άξονας καλύπτει επτακόσια σαράντα χιλιόμετρα σιδηροδρομικού δικτύου και είναι ένα έργο, το οποίο μόνο του θα μπορούσε να αποτελέσει επιτέλους ολοκλήρωση σιδηροδρομικού δικτύου στη χώρα μας. Γι’ αυτό το έργο που θα αποτελέσει και ένα ουσιαστικό όπλο της χώρας μας στη διαπραγμάτευση για το Δ΄ Κοινοτικό Πλαίσιο Στήριξης, έχουμε αυτήν τη στιγμή μία απαισιοδοξία, διότι δεν υπάρχουν απαντήσεις. Άκουσα βεβαίως τον κύριο Υφυπουργό –και τον ευχαριστώ γι’ αυτό- όπου στο τέλος ανέφερε κάποιο πρόγραμμα, όπου είναι για να δημοπρατηθούν μέχρι το 2006 έργα. 
      Από τους χρόνους όμως των μελετών, κύριε Υφυπουργέ,  δεν προκύπτει αυτή η αισιοδοξία. Κι επειδή αύριο ο Πρωθυπουργός θα είναι στα Γιάννενα, καλό είναι να πει στους Ηπειρώτες τι θα γίνει με το δυτικό σιδηροδρομικό άξονα και τι θα γίνει και με το άλλο έργο –είναι εδώ και ο κύριος Υφυπουργός ΠΕΧΩΔΕ, ο κ. Ξανθόπουλος- το δυτικό οδικό άξονα, που και αυτός δυστυχώς πηγαίνει στις καλένδες. Κι ένα έργο, το οποίο αφορά τις πιο ταλαιπωρημένες περιοχές της Ελλάδας, ουσιαστικά καταργείται.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Νεράντζη.
      Θα μου επιτρέψετε, κύριε Βερελή, να πω ότι είναι ατυχής η έκφραση που είπατε ότι «χρησιμοποιεί» ο Υπουργός τον Υφυπουργό…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα απαντήσω σ’ αυτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Υφυπουργέ. Αυτή είναι η δική μας δουλειά εδώ.
      Μάλλον θα το είπατε στη ροή του λόγου σας αυτό, κύριε Βερελή, χωρίς να προσέξετε ιδιαίτερα, γιατί ο κ. Νεράντζης και αυθύπαρκτη προσωπικότητα είναι και θεσμική θέση κατέχει.
      ΧΡΙΣΤΟΣ ΒΕΡΕΛΗΣ: Ουδεμία αντίρρηση. Αναγνωρίζω το έργο του κ. Νεράντζη, ο οποίος έρχεται σ’ αυτήν την Αίθουσα να πει πράγματα, τα οποία ο ίδιος δεν γνωρίζει.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Βερελή.
      Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Τρεις παρατηρήσεις, κύριε Πρόεδρε. Στην πρώτη με προλάβατε και δεν θα επιμείνω.
      Το Υπουργείο έχει αδιαίρετη εκπροσώπηση. Αυτό αποτελεί κανόνα του πολιτεύματος. Άλλωστε, ήδη με την εκχώρηση αρμοδιοτήτων, έχω όλο το κοινοβουλευτικό έργο, για όλα τα θέματα, νομοθετικά και ελέγχου, εγώ. Η λέξη «χρησιμοποίηση», για έναν κοινοβουλευτικό που είναι παλαιότερος από σας και εδώ ήρθε με ορθοδοξότερο, τρόπο μάλλον εκθέτει εσάς που το λέτε και όχι εμένα.
      ΠΡΟΕΔΡΕΥΩΝ (Γεώργιος Σούρλας): Το ανακάλεσε, κύριε Νεράντζη.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακαλώ, μη με διακόπτετε.
      Δεύτερον, είπατε περί αγνοίας και γνώσεως. Αν εσείς που ξέρατε τα θέματα φέρατε σε τέτοιο χάλι τα προγράμματα, τότε η άγνοια είναι προτιμότερη, η οποία πάντως δεν υπάρχει.
      Και τρίτον, δεν μας είπατε για την ταμπακέρα καθόλου. Σταθήκατε στη γνώση και την άγνοια. Έγιναν ή όχι μελέτες σε αριθμό πενήντα εννέα; Υπήρξε αριθμός εκδηλώσεων ενδιαφέροντος περίπου τριάντα, ναι ή όχι;
      Εξυπηρετείτο με το σύστημα που εφαρμόζατε εσείς η καλύτερη διαχείριση και ο έλεγχος των μελετών αυτών; Εξυπηρετείτο η μείωση του χρόνου και της συνολικής διαδικασίας; Εφόσον δεν έχετε απαντήσει σ’ αυτά και εφόσον γι’ αυτά η δική σας θητεία υπήρξε ένοχη, εφόσον γι’ αυτά έχουμε φτάσει σ’ αυτό το αδιέξοδο, δεν νομιμοποιείστε -παλαιότερα ένας προκάτοχός σας έλεγε «δεν δικαιούστε για να ομιλείτε»- να αποδίδετε ευθύνες στην παρούσα διοίκηση. Απλώς, θα έπρεπε να αναλογιστείτε τις δικές σας ευθύνες, περί των οποίων δεν χρειάζεται να γίνει και νεότερη μνεία.
      Ευχαριστώ. 
      ΧΡΙΣΤΟΣ ΒΕΡΕΛΗΣ: Παρ’ ότι δεν έχω τη δυνατότητα…
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, δεν έχετε. Άλλωστε, δόθηκε και ένα λεπτό παραπάνω στην ανάπτυξη της ερώτησής σας. Σήμερα έχουμε πολλές ερωτήσεις και πρέπει να μην αδικηθούν άλλοι συνάδελφοι. 
      Εισερχόμαστε στη συζήτηση της υπ’ αριθμόν 419/15-11-2004 τρίτης επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την καθυστέρηση πληρωμής των νεοδιόριστων εκπαιδευτικών κλπ.
      Η ερώτηση του κυρίου συναδέλφου έχει ως εξής:
      «Έχουν περάσει σχεδόν τρεις μήνες από το διορισμό των εκπαιδευτικών και πολλοί παραμένουν απλήρωτοι, γεγονός που δημιουργεί πολύ μεγάλα προβλήματα στους ίδιους και στις οικογένειές τους. Είναι γεγονός ότι για το συγκεκριμένο πρόβλημα η Κυβέρνηση φέρνει την αποκλειστική ευθύνη. 
      Ερωτάται η κυρία Υπουργός:
      1) Σε ποιους περιορισμούς οφείλεται η πολύμηνη καθυστέρηση πληρωμής των νεοδιόριστων εκπαιδευτικών;
      2) Τι μέτρα πρόκειται να πάρει ώστε να πληρωθούν άμεσα αλλά και για να μην επαναληφθεί ανάλογο φαινόμενο στο μέλλον».
      Το λόγο έχει ο κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε  Πρόεδρε.
      Θα ήθελα να πληροφορήσω τον κύριο συνάδελφο και το Σώμα ότι η μισθοδοσία των εκπαιδευτικών πραγματοποιείται με βάση τους αριθμούς βεβαίωσης των εντελλομένων εξόδων οι οποίοι εγκρίνονται από την αρμόδια υπηρεσία του Υπουργείου Παιδείας και στη συνέχεια αποστέλλονται στις διευθύνσεις πρωτοβάθμιας και δευτεροβάθμιας Εκπαίδευσης μέσω των διοριστηρίων εγγράφων των εκπαιδευτικών και έτσι πραγματοποιείται η μισθοδοσία. 
      Τα διοριστήρια των μονίμων εκπαιδευτικών της πρωτοβάθμιας και δευτεροβάθμιας εκπαίδευσης δύο χιλιάδων εννιακοσίων δεκαοκτώ (2.918) ατόμων πρωτοβάθμιας και πέντε χιλιάδων διακοσίων δώδεκα (5.212) καθηγητών που προσελήφθησαν στο τρέχον έτος έχουν ήδη σταλεί στις διευθύνσεις εκπαίδευσης από 13 Οκτωβρίου 2004.
      Επομένως, η μισθοδοσία σχεδόν του συνόλου θα πρέπει ήδη να έχει πραγματοποιηθεί. Πράγματι, παρατηρήθηκαν σε ορισμένες μεμονωμένες περιοχές, όπως είναι το Ηράκλειο, η Πάρος, η Εύβοια, κάποιες καθυστερήσεις στην πληρωμή από την Υπηρεσία Εντελλομένων Εξόδων. 
      Σε ό,τι αφορά τη μισθοδοσία των προσωρινών αναπληρωτών, δασκάλων, νηπιαγωγών και καθηγητών αγγλικής γλώσσας και γενικότερα καθηγητών, που προσελήφθησαν στις 13 Σεπτεμβρίου και στις 24 Σεπτεμβρίου αντίστοιχα, έχουν ήδη σταλεί στις αρμόδιες διευθύνσεις τα διοριστήρια για να πληρωθούν από 29 Οκτωβρίου και 31 Οκτωβρίου αντίστοιχα. Θα πρέπει όλα τα διοριστήρια να έχουν φτάσει στις διευθύνσεις εκπαίδευσης. 
      Θα ήθελα να σημειώσω ότι φέτος πολύ πιο σύντομα από τις προηγούμενες χρονιές έγινε η αποστολή των διοριστηρίων και η εκκρεμότητα αυτή πρέπει να έχει τακτοποιηθεί. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Πατσιλινάκος έχει το λόγο. 
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε. 
      Κύριε Υπουργέ, πιστεύω ότι δεν απαντάτε στην ερώτηση, γιατί πράγματι ακόμα είναι απλήρωτοι πάρα πολλοί και σε πολλούς δεν έχουν φτάσει ακόμα τα διοριστήρια. Σε μερικές περιπτώσεις, δεν υπάρχουν και διαθέσιμα χρήματα. 
      Καταλαβαίνετε, λοιπόν, ότι μετά από τρεις μήνες που δουλεύουν οι άνθρωποι, το να είναι απλήρωτοι είναι μεγάλη ευθύνη της Κυβέρνησης που δημιουργεί αυτήν την κατάσταση. 
      Να σας πω ακόμα ότι πολλοί από αυτούς προέρχονται από μακροχρόνια ανεργία, ήταν πάρα πολύ καιρό άνεργοι, και γενικά σαν μισθοσυντήρητοι ακόμα και η μία μέρα καθυστέρησης είναι πολύ βαριά για το μισθοσυντήρητο που κοιτάζει να καλύψει τις τρύπες. 
      Ένα νέο πνεύμα, λοιπόν, στην εκπαίδευση δεν μπορεί να περάσει με εκπαιδευτικούς της πρωτοβάθμιας και της δευτεροβάθμιας εκπαίδευσης απλήρωτους. Πρέπει, λοιπόν, οπωσδήποτε να γίνει άμεσα η πληρωμή τους και το φαινόμενο αυτό να μην επαναληφθεί. 
      Ακόμα, όπως και εσείς παραδεχτήκατε, υπάρχουν προβλήματα και σε κάποιους ωρομίσθιους και αναπληρωτές. Πιστεύω, λοιπόν, ότι πρέπει να δείτε τη διαδικασία, να κυνηγήσετε την κατάσταση, ώστε να πληρωθούν άμεσα και το φαινόμενο αυτό να μην επαναληφθεί γιατί πραγματικά η εκπαίδευση στηρίζεται στον εκπαιδευτικό, ο εκπαιδευτικός είναι η ψυχή της εκπαίδευσης και πρέπει να είναι πληρωμένος χωρίς καθυστερήσεις και ταυτόχρονα να μπορεί να προσφέρει. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ταλιαδούρος έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όπως ανέφερα και στην πρωτολογία μου, όλοι οι μόνιμοι εκπαιδευτικοί από τη στιγμή που στις 13 Οκτωβρίου έχουν πάει τα διοριστήριά τους, έχουν πληρωθεί. Εκκρεμότητες υπάρχουν στους αναπληρωτές και ιδιαίτερα στις υπόλοιπες φάσεις αναπλήρωσης που έγιναν 21 Οκτωβρίου, 2 και 5 Νοεμβρίου. Εκεί υπάρχει κάποια καθυστέρηση. Θα σταλούν συντομότατα τα διοριστήριά τους και εκεί, ούτως ώστε να μην υπάρξει και εκεί καθυστέρηση και θα δούμε πώς μπορούμε στο μέλλον να επιταχύνουμε και αυτό το σύστημα ακόμα περισσότερο. 
      Επίσης, θα ήθελα να πω ότι σε ό,τι αφορά τους εκπαιδευτικούς της πρόσθετης διδακτικής στήριξης οι οποίοι παραμένουν απλήρωτοι από πέρυσι λόγω του ότι δεν υπήρξε πρόβλεψη πέρυσι που είχε λήξει το Κοινοτικό Πρόγραμμα μέσω του οποίου πληρώνονταν, δεν υπήρχε καμία πρόβλεψη για κονδύλι στον προϋπολογισμό. Αυτό ήταν ένα ποσό ύψους πενήντα εκατομμυρίων (50.000.000) ευρώ. Κάναμε νομοθετική ρύθμιση, το περάσαμε στον τακτικό προϋπολογισμό, έχει εγκριθεί από το Υπουργείο Οικονομικών αυτό το πρόσθετο κονδύλι για τις περσινές οφειλές των πενήντα εκατομμυρίων (50.000.000) ευρώ, έχει υπογραφεί και η κοινή υπουργική απόφαση και το επόμενο διάστημα θα γίνει εκταμίευση μεγάλου ποσοστού του 60%, του 70%, προκειμένου να μην υπάρξουν και εκεί αυτές οι οφειλές. 
      Βεβαίως, για τη νέα πρόσθετη διδακτική στήριξη υπάρχουν τα κονδύλια και ανά τρίμηνο όπως είναι το σύστημα θα πληρώνονται κανονικά οι εκπαιδευτικοί. 
      Πιστεύουμε ότι με αυτά τα μέτρα θα μπει μία σειρά και μία τάξη, διότι συμφωνούμε μαζί σας ότι οι εκπαιδευτικοί πρέπει να πληρώνονται, γιατί επιτελούν σημαντικό έργο και δεν μπορεί να προσφέρουν στην εκπαίδευση χωρίς να παίρνουν εγκαίρως τα χρήματα που δικαιούνται. 
      ΠΡΟΕΔΡΕΥΩΝ (Γεώργιος Σούρλας): Επίκαιρες Ερωτήσεις Πρώτου Κύκλου:
      Πρώτη είναι η με αριθμό 414/15-11-2004 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Εθνικής Άμυνας, σχετικά με τη διατήρηση των υπαρχουσών θέσεων απασχόλησης στα εργαστήρια του «Φάρου Τυφλών» και την προμήθεια ειδών καθαριότητας για τις Ένοπλες Δυνάμεις από τα ανωτέρω εργαστήρια.
      Η επίκαιρη ερώτηση της κυρίας συναδέλφου έχει ως εξής:
      «Το θέμα της επαγγελματικής αποκατάστασης είναι το σημαντικότερο αλλά και το δυσκολότερο πρόβλημα που αντιμετωπίζουν οι τυφλοί συμπολίτες μας.
      Στο «ΦΑΡΟ ΤΥΦΛΩΝ ΤΗΣ ΕΛΛΑΔΟΣ», σωματείο ειδικώς ανεγνωρισμένο, επιχορηγούμενο και εποπτευόμενο από το Υπουργείο Υγείας και Κοινωνικής Αλληλεγγύης, λειτουργούν τα μοναδικά εργαστήρια κατασκευής ειδών καθαριότητας, όχι μόνο στη χώρα μας αλλά και σε ολόκληρη την Ευρωπαϊκή Ένωση, τα οποία τα τελευταία πενήντα χρόνια προσφέρουν τη μοναδική ευκαιρία εργασίας σε δεκάδες τυφλούς συμπολίτες μας. Οι Ένοπλες Δυνάμεις υποστηρίζουν ενεργά με τις παραγγελίες ειδών καθαριότητας και ιδιαιτέρως σκουπών και βουρτσών τα συγκεκριμένα εργαστήρια με βάση το ν. 2765/54 «Περί διευκολύνσεων διά την πώλησιν των προϊόντων των εργαζομένων τυφλών».
      Τα τελευταία χρόνια η ανάθεση μέρους της καθαριότητας σε εταιρείες καθαρισμού έχει περιορίσει στο ελάχιστο τις παραγγελίες στα εργαστήρια αυτά. Εν όψει αυτού του γεγονότος, οι παραγγελίες της Αεροπορίας, του Ναυτικού και κυρίως του Στρατού εξακολουθούν να είναι σημαντικές και καθοριστικές για τη βιωσιμότητα των εργαστηρίων. 
      Δυστυχώς, η σχετική παραγγελία, η οποία κάθε χρόνο πραγματοποιείται την περίοδο του Σεπτεμβρίου στα εργαστήρια από τα Σώματα των Ενόπλων Δυνάμεων και ιδιαιτέρως από το Στρατό, δεν έχει ακόμα πραγματοποιηθεί με αποτέλεσμα η συνέχιση της λειτουργίας των εν λόγω εργαστηρίων να είναι ιδιαιτέρως δυσχερής. 
      Για πρώτη φορά μετά από πενήντα χρόνια λειτουργίας των συγκεκριμένων εργαστηρίων υπάρχει ο κίνδυνος να απολυθούν τυφλοί εργαζόμενοι οι οποίοι δεν έχουν άλλες διεξόδους επαγγελματικής απασχόλησης.
      Ερωτάται ο Υπουργός:
      1. Τι μέτρα θα λάβει για να διατηρηθούν οι υπάρχουσες θέσεις απασχόλησης στα εργαστήρια του «ΦΑΡΟΥ ΤΥΦΛΩΝ»;
      2. Τι μέτρα θα λάβει για να πραγματοποιηθούν παραγγελίες ειδών καθαριότητας από τις Ένοπλες Δυνάμεις προς τα εργαστήρια του «ΦΑΡΟΥ ΤΥΦΛΩΝ» μέσα στα πλαίσια του ν. 2765/54;»
      Ο Υφυπουργός Εθνικής Άμυνας κ. Λαμπρόπουλος έχει το λόγο. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Ευχαριστώ, κύριε Πρόεδρε.
      Κυρίες και κύριοι συνάδελφοι, οι Ένοπλες Δυνάμεις μας ως ένα κομμάτι του λαού μας με ευαισθησία πάντα στέκονται κοντά στα προβλήματα ομάδων της κοινωνίας μας που χρειάζονται στήριξη. Μ’ αυτήν τη λογική λοιπόν πάντα προμηθεύονται κάθε χρόνο από το «Φάρο Τυφλών» βούρτσες υποδημάτων, βαφής και γυαλίσματος και άλλα ήδη καθαριότητος, σκούπες, σφουγγαρίστρες κλπ. 
      Από το Γενικό Επιτελείο Στρατού διατέθηκε πίστωση ύψους τριάντα χιλιάδων (30.000) ευρώ τον Απρίλιο και προμηθεύτηκαν βούρτσες υποδημάτων. Για την κάλυψη του έτους 2005 έχει δρομολογηθεί προμήθεια βουρτσών βαφής και γυαλίσματος ύψους πενήντα χιλιάδων (50.000) ευρώ. Θέλω όμως να πω, ότι ύστερα από αποφάσεις της προηγούμενης πολιτικής ηγεσίας του Υπουργείου Εθνικής Άμυνας, έχει αρχίσει η παραγωγή από αρκετό καιρό από το 691 Βιομηχανικό Εργοστάσιο Βάσεως νέου τύπου βερνίκι για τη χρήση του οποίου δεν απαιτείται πλέον βούρτσα βαφής αλλά μόνο γυαλίσματος. Αυτό σημαίνει, λοιπόν, ότι θα υπάρχουν στο εξής λιγότερες προμήθειες από τον Ελληνικό Στρατό σε βούρτσες βαφής. 
      Το Γενικό Επιτελείο για το έτος 2004 προμηθεύτηκε από το «Φάρο Τυφλών» υλικά αξίας είκοσι μίας χιλιάδων (21.000) ευρώ και τώρα για το τελευταίο τρίμηνο επιπλέον δέκα χιλιάδων (10.000) ευρώ. Επίσης, η Πολεμική μας Αεροπορία προμηθεύτηκε για το 2004 υλικά αξίας δεκαέξι χιλιάδων τετρακοσίων δύο (16.402) ευρώ και το ίδιο θα πράξει για το 2005.
      Όσον αφορά τα υλικά καθαριότητας, όπως γνωρίζετε, η προηγούμενη πολιτική ηγεσία του Υπουργείου Εθνικής Άμυνας ανέθεσε τον  καθαρισμό υπηρεσιών του Υπουργείου Άμυνας όπως και του ίδιου του Υπουργείου σε εταιρείες καθαριότητας. Αυτό σημαίνει επιπλέον ότι ο «Φάρος Τυφλών» ξανά θα στερηθεί από παραγγελίες υλικών καθαριότητας, αφού οι εταιρείες πλέον που έχουν αναλάβει τον καθαρισμό, δεν δεσμεύονται και μπορούν να προμηθεύονται τα υλικά απ’ όπου θέλουν.
      Εμείς, ως καινούργια πολιτική ηγεσία του Υπουργείου Εθνικής Άμυνας, σε συνεργασία με τις ηγεσίες των Επιτελείων, έχουμε δώσει εντολές σε όλες τις μονάδες, σε όλους τους σχηματισμούς, σε όλη τη χώρα, να προμηθεύονται οτιδήποτε υλικό απαιτείται από το «Φάρο Τυφλών». Θέλω να διαβεβαιώσω ότι θα κάνουμε το παν να στηρίξουμε τους εργαζόμενους εκεί. Βεβαίως, δεν εξαρτάται μόνο από μας. Εμείς, στις Ένοπλες Δυνάμεις, επαναλαμβάνω ότι θα εξαντλήσουμε κάθε δυνατό περιθώριο.
      ΠΡΟΕΔΡΕΥΩΝ (Γεώργιος Σούρλας): H κ. Μπερνιδάκη-Άλντους έχει το λόγο.
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Κύριε Υπουργέ, χαίρομαι ιδιαιτέρως για την άμεση και θετική ανταπόκρισή σας σχετικά με την υποστήριξη της λειτουργίας των εργαστηρίων «Φάρου Τυφλών». Ελπίζω ότι και τα υπόλοιπα Υπουργεία καθώς και οι νομαρχίες και οι Οργανισμοί Τοπικής Αυτοδιοίκησης να ακολουθήσουν το παράδειγμά σας και να υποστηρίξουν ουσιαστικά τόσο τη λειτουργία των συγκεκριμένων εργαστηρίων όσο και γενικότερα τη δημιουργία ίσων ευκαιριών στην εργασία για τα άτομα με αναπηρία. 
      Κύριε Υπουργέ, κύριοι συνάδελφοι, η αναπηρία πολύ συχνά μπορεί στη χώρα μας να συνεπάγεται ανεργία και φτώχεια, όμως όχι και την απροθυμία των αναπήρων συμπολιτών μας για εργασία. Πρέπει να γνωρίζετε ότι η συμμετοχή στην απασχόληση είναι για τους ανάπηρους συμπολίτες μας αποφασιστικής σημασίας όχι μόνο για την απόκτηση κάποιου εισοδήματος, που είναι βέβαια απαραίτητο, αλλά και για την αντιμετώπιση του κοινωνικού αποκλεισμού τον οποίο βιώνουν καθημερινά. Είναι σε όλους γνωστό ότι οι ανάπηροι συμπολίτες μας δεν έχουν ίσες ευκαιρίες εργασίας στη χώρα μας και όπως είδατε και η τεχνολογία καθιστά περιττές αυτές που ήδη γνωρίζουμε, τηλεφωνητών, εργόχειρων κλπ. Γι’ αυτόν το λόγο θεωρώ ότι η σημερινή επίκαιρη ερώτηση και απάντηση του Υπουργού μας δίνει την ευκαιρία να τονίσουμε ότι η Κυβέρνηση οφείλει να συνεχίσει να εργάζεται με σκοπό τη δημιουργία ευνοϊκών συνθηκών εργασίας και απασχόλησης για τα άτομα με αναπηρία τόσο στον ιδιωτικό όσο και στο δημόσιο τομέα.
      Θέλω να τονίσω ότι ο ορίζοντας απασχόλησης ιδιαίτερα για τους τυφλούς είναι απαράδεκτα περιορισμένος στη χώρα μας. Ακόμα και το στερεότυπο σχεδόν επάγγελμα του τηλεφωνητή τείνει προς εξαφάνιση λόγω των νέων τεχνολογιών.
      Ξέρω από συνομιλίες μου με τον Υπουργό Απασχόλησης, κ. Παναγιωτόπουλο, ότι προκηρύσσονται νέες θέσεις τηλεφωνητών, όμως το επάγγελμα δεν μπορεί πια να καλύψει τους τυφλούς της Ελλάδας επαγγελματικά.
      Το θεσμικό, λοιπόν, πλαίσιο στη χώρα μας ακόμη ευνοεί αντί να καταργεί τις διακρίσεις κατά των αναπήρων. Οι κοινωνικές προκαταλήψεις καθώς και η έλλειψη προσβασιμότητας τόσο στο φυσικό περιβάλλον όσο και σε ουσιαστική παιδεία και αποτελεσματική εκπαίδευση και σωστό επαγγελματικό προσανατολισμό και επαγγελματική αποκατάσταση, όλα αυτά εμποδίζουν τους αναπήρους να εργαστούν σε τομείς για τους οποίους έχουν τις ικανότητες και για έργο και επαγγέλματα  στα οποία η αναπηρία αυτή καθ’ εαυτή δεν είναι ή δεν θα έπρεπε να είναι εμπόδιο.
      Εύχομαι και προσδοκώ μια μέρα που η ανάγκη για προστατευόμενα εργαστήρια θα είναι ελάχιστη, όταν πραγματικές ίσες ευκαιρίες και άρση των διακρίσεων θα επιτρέπουν στους αναπήρους συμπολίτες μας να εξασκήσουν πολλά επαγγέλματα σύμφωνα βέβαια με τις ικανότητες και τα ενδιαφέροντά τους.
      ΠΡΟΕΔΡΕΥΩΝ (Γεώργιος Σούρλας): O Υφυπουργός κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, θέλω κατ’ αρχήν να ευχαριστήσω την εκλεκτή μας συνάδελφο για τα καλά λόγια που είπε για το Υπουργείο Εθνικής Άμυνας και επιτρέψτε μου,  θέλω μέσα από την ψυχή μου να τη συγχαρώ, γιατί έχουμε συχνή επαφή, για τα προβλήματα που αντιμετωπίζει αυτή η ευαίσθητη κοινωνική ομάδα των τυφλών. Δίνει πράγματι έναν αγώνα, έναν καλό αγώνα προς κάθε κατεύθυνση, προς όλα τα Υπουργεία. Τώρα μόλις με πληροφόρησε ο συνάδελφος Υπουργός Απασχόλησης και Κοινωνικής Προστασίας κ. Παναγιωτόπουλος για πενήντα θέσεις τυφλών τηλεφωνητών που προκηρύχθηκαν από το Υπουργείο του. Αυτόν τον αγώνα που η εκλεκτή συνάδελφος κάνει, εμείς ως Υπουργείο Εθνικής Άμυνας θα τον στηρίξουμε, γιατί όλοι μας, πολιτική ηγεσία και κοινωνία, έχουμε χρέος ιερό να βοηθήσουμε και να κάνουμε ό,τι είναι δυνατόν καλύτερο γι’ αυτήν την κοινωνική τάξη που αντιμετωπίζει το πρόβλημα.
      Αυτό που θέλω να τονίσω πάλι είναι ότι η ισχύουσα κατάσταση μας έχει αφαιρέσει το περιθώριο στήριξης -να το πούμε έτσι- της προηγούμενης απόφασης της πολιτικής ηγεσίας να δώσει σε εταιρείες καθαριότητας, την καθαριότητα όλων των υπηρεσιών σχεδόν, του Υπουργείου Εθνικής Άμυνας. Αυτό μας έχει δημιουργήσει πρόβλημα, όπως και το καινούργιο εργοστάσιο που έχει γίνει. Εμείς παρά ταύτα θα κάνουμε το παν, θα εξαντλήσουμε και βεβαίως θα διαπραγματευτούμε ακόμα και αυτές τις εταιρείες καθαριότητας, με κάποιο τρόπο να τις εξαναγκάσουμε να μπορούν να προμηθεύονται τα υλικά από το «Φάρο Τυφλών». 
      ΠΡΟΕΔΡΕΥΩΝ (Γεώργιος Σούρλας): H με αριθμό 415/15-11-2004 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Παρασκευά προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες στα Δωδεκάνησα κλπ., διαγράφεται λόγω κωλύματος του κυρίου Υπουργού.
      Τέταρτη είναι η με αριθμό 416/15-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την αποκατάσταση των σεισμοπλήκτων των Άνω Λιοσίων κλπ.
      Η επίκαιρη ερώτηση του κυρίου συναδέλφου έχει ως εξής: 
      «O καταστροφικός σεισμός της 7/9/99 εκτός από τα ανθρώπινα θύματα προκάλεσε και τεράστιες υλικές ζημιές προπαντός στα Άνω Λιόσια και το Μενίδι. Ειδικότερα στα Άνω Λιόσια από τα εννέα χιλιάδες διακόσια πενήντα κτήρια της πόλης τα επτά κατέρρευσαν, χίλια πεντακόσια πενήντα επτά χαρακτηρίστηκαν κόκκινα και κατεδαφίστηκαν, πέντε χιλιάδες πεντακόσια πενήντα υπέστησαν εκτεταμένες ζημιές και χαρακτηρίστηκαν «κίτρινα». Ακόμα και όσα κτήρια πήραν το πράσινο φως, έχουν σοβαρές ζημιές.
      Ήδη η αποκατάσταση των σεισμοπλήκτων καθυστερεί απελπιστικά και οι κάτοικοι αντιμετωπίζουν το φάσμα να παραμείνουν για έκτο χειμώνα άστεγοι . Από τα χίλια πεντακόσια πενήντα επτά κτίρια που κατεδαφίστηκαν και ανήκουν σε δυόμισι χιλιάδες ιδιοκτήτες, έχουν ολοκληρωθεί τα ενενήντα τρία ενώ τα υπόλοιπα καρκινοβατούν. Οι δημόσιες υπηρεσίες και οι υποδομές υπολειτουργούν. Φυτοζωεί η οικονομική ζωή της πόλης που σημειωτέον φιλοξενεί για σαράντα χρόνια την τριτοκοσμική χωματερή της πρωτεύουσας και όλης της Αττικής με τους έξι χιλιάδες τόνους σκουπίδια το εικοσιτετράωρο, με τις λάσπες της Ψυτάλλειας και με τις ολέθριες επιπτώσεις που προκαλούνται στο περιβάλλον και την ποιότητα ζωής όλων των κατοίκων. Απαιτείται η άμεση ενεργοποίηση της πολιτείας και η ενίσχυση με περίπου πενήντα εκατομμύρια ευρώ από τα ειδικά ταμεία προκειμένου να αποκατασταθούν οι σεισμόπληκτοι και οι υποδομές στις κατεστραμμένες πόλεις.
      Κατόπιν των ανωτέρω ερωτώνται οι κύριοι Υπουργοί:
      Ποια μέτρα προτίθενται να λάβουν για την ταχύτερη δυνατή αποκατάσταση των σεισμοπλήκτων της Αττικής και ειδικότερα των πόλεων Α. Λιοσίων και Μενιδίου που υπέστησαν τις μεγαλύτερες καταστροφές;
      Σχεδιάζουν να διαθέσουν τα ανάλογα κονδύλια από τα ειδικά ταμεία και τα σχετικά προγράμματα της Ευρωπαϊκής Ένωσης και μάλιστα τα πενήντα εκατομμύρια ευρώ που απαιτούνται για την αποκατάσταση των άστεγων σεισμοπλήκτων των Α. Λιοσίων και των κατεστραμμένων υποδομών της πόλης;»
      Το λόγο έχει ο Υφυπουργός ΠΕΧΩΔΕ κ. Ξανθόπουλος.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ)
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υφυπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Πράγματι έχει δίκιο ο επερωτών Βουλευτής. Εκτός των άλλων δεινών που έχει το λεκανοπέδιο Αττικής -Ψυτάλλεια, χωματερές κλπ.- υπάρχουν ακόμη πάρα πολλοί άστεγοι, παρ’ ότι έχουν περάσει πέντε χρόνια από τη μέρα που έγινε ο περίφημος σεισμός.
      (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. Κωνσταντίνος Καραμανλής. Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Από πλευράς ΥΠΕΧΩΔΕ ενεργήσαμε και γρήγορα και έγκαιρα, με αποτέλεσμα το 95% των αιτήσεων των δικαιούχων για ανακατασκευή και αυτοστέγαση να έχουν ήδη εγκριθεί και όσες δεν εγκρίθηκαν είναι γιατί οι δικαιούχοι αμέλησαν για λόγους δικούς τους να υποβάλουν τις σχετικές αιτήσεις. 
      Επίσης, έγκαιρα δόθηκαν στους Δήμους Άνω Λιοσίων και Αχαρνών ποσά της τάξεως των σαράντα εκατομμυρίων ευρώ περίπου με τα οποία ανέλαβαν οι δήμοι με δική τους πρωτοβουλία να ανακατασκευάσουν τις υποδομές και να αναμορφώσουν το πολεοδομικό και αρχιτεκτονικό προφίλ των δήμων τους.
      Παρά ταύτα υπάρχουν ακόμη μεγάλα κενά για την ικανοποίηση των διαφόρων δικαιούχων και αυτό οφείλεται σε έλλειψη συντονισμού αλλά και κατά την άποψή μου στην όχι εξαιρετικά καλή διαχείριση των χρημάτων από τους Δήμους Άνω Λιοσίων και Αχαρνών.
      Το ΥΠΕΧΩΔΕ είναι πάντα στη διάθεσή τους για την όποια τεχνική στήριξη και όπως αναγνωρίζουν οι δήμοι, έχει εξαντλήσει τις δικές του νομικά επιτρεπόμενες οικονομικές δυνατότητες. Ελπίζουμε ότι με την εγρήγορση που πρέπει να υπάρχει και από το Υπουργείο Εσωτερικών που τα συντονίζει όλα αυτά, θα είναι ο τελευταίος χειμώνας που θα περάσουν άστεγοι πολλοί συμπολίτες μας σ’ αυτούς τους δύο δήμους.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κύριε Πρωθυπουργέ, κυρίες και κύριοι συνάδελφοι, θα ήταν υπερβολή να διεκτραγωδήσω από μέρους μου για άλλη μία φορά τα δεινά που πλήττουν αυτήν τη συφοριασμένη περιοχή των Άνω Λιοσίων Θριασίου, όπου έχει μαζευτεί ό,τι ρυπαρό, επικίνδυνο και ανεπιθύμητο από την πρωτεύουσα και από όλη τη χώρα. Δυστυχώς, σ’ αυτήν την περιοχή κατοικούν άνθρωποι με χαμηλές οικονομικές δυνατότητες, σε ένα σημαντικό βαθμό περιθωριοποιημένοι, όπως είναι μεγάλες ομάδες πληθυσμού, τσιγγάνοι και άλλοι. Βέβαια, κοντά στα άλλα δεινά -τις χωματερές, τη ρύπανση- ήρθαν και οι σεισμοί. 
      (Στο σημείο αυτό εισέρχεται στην Αίθουσα ο Πρόεδρος του ΠΑΣΟΚ κ. Γεώργιος Παπανδρέου χειροκροτούμενος από τους Βουλευτές του κόμματός του)
      Σχεδόν ισοπεδώθηκαν τα Άνω Λιόσια. Μεγάλες ζημιές έπαθαν και στο Μενίδι και σε άλλες πόλεις της περιοχής. Βέβαια, έγιναν προσπάθειες αποκατάστασης. Πλην όμως τα ποσά που δόθηκαν ήταν εντελώς ανεπαρκή. Έγινε μια προσπάθεια συντονισμού ιδιαίτερα στα Άνω Λιόσια να γίνει ανάπλαση από το δήμο. Δυστυχώς, δεν έχει προχωρήσει αρκετά και φτάνουμε στον έκτο χειμώνα και οι άνθρωποι αυτοί είναι ακόμη άστεγοι. Αυτό είναι απαράδεκτο! 
      Σε μία περιοχή που προσφέρει τεράστιους πόρους στην εθνική οικονομία και στο Δημόσιο Ταμείο αλλά και στις ιδιωτικές επιχειρήσεις, σε μια περιοχή που θα έπρεπε να έχει πάρει τουλάχιστον δίκην αντισταθμιστικών ωφελημάτων ένα σημαντικά μεγαλύτερο ποσοστό απ’ αυτό που της δίνεται πιστεύουμε ότι θα έπρεπε η πολιτεία να σκύψει με περισσότερη αγάπη και κατανόηση και να αντιμετωπίσει το πρόβλημα. Απαιτούνται περίπου πενήντα εκατομμύρια ευρώ για να αποκατασταθούν και οι σεισμόπληκτοι αλλά και οι υποδομές της πόλης των Άνω Λιοσίων οι οποίες έχουν ουσιαστικά καταστραφεί. 
      Πιστεύουμε πως δεν είναι κάτι ανέφικτο. Η πολιτεία θα πρέπει να αντιμετωπίσει έγκαιρα πριν φτάσουμε σε έκτο, έβδομο και όγδοο χειμώνα και οι άνθρωποι να είναι ακόμη στους δρόμους.
      Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Κύριε Υφυπουργέ, αν θέλετε κάτι να συμπληρώσετε, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Επαναλαμβάνω, κυρία Πρόεδρε, ότι συμμερίζομαι πλήρως την κακή κατάσταση στην οποία είναι ακόμη οι πολίτες των Άνω Λιοσίων και Αχαρνών. Μάλιστα, έχω επισκεφθεί την περιοχή τους. Έχουμε συνεργαστεί με τον περιφερειάρχη για εύρεση πρόσθετης πίστωσης, προκειμένου να μπορέσουμε να καλύψουμε τις ανάγκες που αναφέρετε. Βέβαια, επισημαίνω πως είναι και θέμα διαχείρισης του όλου θέματος από τους δήμους. Έχουν δοθεί πάρα πολλά χρήματα σχετικά με το παραχθέν έργο. Υπάρχει πρόβλημα εκεί. Καλή είναι η αποκέντρωση αλλά δημιουργεί προβλήματα διαχείρισης, για να είμαστε αντικειμενικοί και ειλικρινείς.
      Είμαστε σε απόγνωση, όταν βλέπουμε να στοιχίζει διπλάσια ή τριπλάσια ένα κτήριο, όταν η διαχείριση είναι εξαιρετικά χαλαρή και ελεύθερη. Παρά ταύτα, είμαστε κοντά στο Δήμο Άνω Λιοσίων ως ΥΠΕΧΩΔΕ. Σε συνεργασία με τον Υπουργό κ. Παυλόπουλο προσπαθούμε να καλύψουμε και τις τελευταίες ανάγκες που –επαναλαμβάνω- δεν είναι απόλυτα δικαιολογημένες οικονομικά, πλην όμως, είναι υπαρκτές.
      Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, στο σημείο αυτό διακόπτουμε τον κοινοβουλευτικό έλεγχο και έχω την τιμή να ανακοινώσω στο Σώμα ότι ο Υπουργός Οικονομίας και Οικονομικών θα καταθέσει τον Απολογισμό και τον Ισολογισμό του Κράτους οικονομικού έτους 2003 και τον Κρατικό Προϋπολογισμό οικονομικού έτους 2005. 
      Ο Υπουργός Οικονομίας και Οικονομικών κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρωθυπουργέ, κυρία Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα το Γενικό Προϋπολογισμό του Κράτους για το οικονομικό έτος 2005 και τον Απολογισμό και Ισολογισμό οικονομικού έτους 2003. 
      Θα σας παρακαλέσω, κυρία Πρόεδρε, να οριστούν οι ημερομηνίες για τη συζήτηση τόσο στη Διαρκή Επιτροπή Οικονομικών Υποθέσεων όσο και στην Ολομέλεια του Σώματος.
      Επίσης, καταθέτω τον τόμο που αναφέρεται στους προϋπολογισμούς των Νομαρχιακών Αυτοδιοικήσεων.
      Σας ευχαριστώ.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει το Γενικό Προϋπολογισμό του Κράτους του 2005 καθώς και τον Απολογισμό και Ισολογισμό του 2003)
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, αγαπητοί συνάδελφοι, απορώ και αναρωτιέμαι γιατί υπάρχει τόσος ενθουσιασμός για την κατάθεση αυτού του Προϋπολογισμού. Έχουμε ήδη ένα χαμένο χρόνο στην οικονομία. Προβλέπεται από τον Προϋπολογισμό ότι θα έχουμε άλλα δυο χαμένα χρόνια. Είναι ένας Προϋπολογισμός που έχει το βάρος μιας απογραφής φιάσκου, που κατά τα λεγόμενα του ίδιου του Υπουργού Οικονομίας και Οικονομικών είναι απλώς αλλαγή μεθοδολογίας στον υπολογισμό του ελλείμματος. 
      Προς τι αυτή η αλλαγή μεθοδολογίας, αγαπητοί συνάδελφοι; Για τη διαφάνεια; Υπάρχει μεγαλύτερη διαφάνεια απ’ αυτήν την οποία θέλουμε εμείς; Αντιθέτως, μεταφέρετε τεράστια βάρη στα ελληνικά νοικοκυριά, στον Έλληνα εργαζόμενο, στις ελληνικές επιχειρήσεις. Βέβαια, προεκλογικά μιλήσατε για τη ρύθμιση των πανωτοκίων. Σήμερα, όμως, μεταφέρετε τα πανωτόκια σε όλο τον ελληνικό λαό με αυτόν τον τρόπο που έχετε εσείς χειριστεί τον Προϋπολογισμό. 
      Είναι ένας Προϋπολογισμός που μαζί με τη διαδικασία της απογραφής έχει προκαλέσει τεράστια δυσφήμιση στη χώρα μας. Έχει πλήξει το κύρος της αξιοπιστίας της χώρας μας και αμφισβητείται και από διεθνείς οίκους. Ήδη η πιστοληπτική ικανότητα της χώρας μας χθες μειώθηκε από διεθνείς οίκους και φοβάμαι τα χειρότερα. Τα είχαμε πει αυτά πριν από αρκετό καιρό, τα είχαμε προείδει δυστυχώς και οι χειρότερές μας προβλέψεις γίνονται πραγματικότητα. 
      Εμπιστοσύνη στον προϋπολογισμό δεν μπορούμε να έχουμε, όπως δεν μπορούμε να έχουμε και εμπιστοσύνη στην ελληνική Κυβέρνηση για την οικονομία. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Θέλω να παρατηρήσω ότι δεν προβλέπεται από τον Κανονισμό συζήτηση ουσίας επί του Προϋπολογισμού και είχα την εντύπωση ότι ο κύριος Πρόεδρος ήθελε να παρέμβει σε διαδικαστικά θέματα.
      (Θόρυβος στην Αίθουσα)
      ΜΕΡΙΚΟΙ ΒΟΥΛΕΥΤΕΣ (από τη Νέα Δημοκρατία): Είναι πρωτόγνωρο αυτό.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός Οικονομίας και Οικονομικών έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι πρωτόγνωρη η παραβίαση του Κανονισμού που έγινε από τον Αρχηγό της Αξιωματικής Αντιπολίτευσης. Αλλά εφόσον τέθηκαν θέματα ουσίας, θα ήθελα να πω ότι θα περίμενα πολύ μεγαλύτερη σεμνότητα, πολύ μεγαλύτερη αυτοκριτική, πολύ μεγαλύτερη προσωπική ευθύνη από τον εκπρόσωπο και τον Αρχηγό του κόμματος που παρέδωσε την ελληνική οικονομία όχι μόνο σε ένα κακό δημοσιονομικό χάλι, αλλά και σε μια κατάσταση που δεν αποτυπωνόταν η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Εμείς αποκαταστήσαμε τη διαφάνεια των λογαριασμών του δημοσίου, λέμε την αλήθεια στον ελληνικό λαό, λέμε την αλήθεια στους Ευρωπαίους εταίρους μας. Διότι αν δεν πεις την αλήθεια και δεν αναγνωρίσεις τα προβλήματα δεν έχεις καμία ελπίδα να τα αντιμετωπίσεις.
      Επί χρόνια ζούσατε σε μια εικονική πραγματικότητα και είχατε παρασύρει και τον ελληνικό λαό να νομίζει ότι ζει σε μια διαφορετική πραγματικότητα απ’ αυτήν την οποία είχαμε στην ουσία.
      Η Κυβέρνηση αποκαθιστά την αξιοπιστία και με τη συγκεκριμένη πολιτική που αποτυπώνεται στον Προϋπολογισμό ήπιας προσαρμογής, χωρίς να μειώνονται τα εισοδήματα, χωρίς να μπαίνουν νέοι φόροι, με την καταπολέμηση της σπατάλης του κράτους, θα φέρει τα πράγματα σε πέρας. Θα μειώσουμε τα ελλείμματα από τα δυσθεώρητα ύψη στα οποία τα αφήσατε, σε ύψη που μας επιτρέπουν να είμαστε συνεπείς και με τις ευρωπαϊκές μας υποχρεώσεις και απέναντι στον ελληνικό λαό. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, λυπάμαι πάρα πολύ. Δεν θα έχετε το λόγο επί της ουσίας. Έγινε μια εξαίρεση η οποία δεν θα συνεχιστεί.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Φοβάται η Κυβέρνηση να απαντήσει. Φοβάται το διάλογο! Σπεύδει, φεύγει! 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, η συζήτηση του κρατικού Προϋπολογισμού στην Ολομέλεια της Βουλής θα αρχίσει στις 18 Δεκεμβρίου 2004 ημέρα Σάββατο και σύμφωνα με το άρθρο 123 παράγραφος 1 του Κανονισμού της Βουλής θα ολοκληρωθεί σε πέντε συνεχείς συνεδριάσεις δηλαδή την Τετάρτη 22 Δεκεμβρίου 2004 στις 12΄ τα μεσάνυχτα.
      Ο Πρόεδρος της Διαρκούς Επιτροπής Οικονομικών Υποθέσεων θα συγκαλέσει την επιτροπή για εξέταση του κρατικού Προϋπολογισμού σε πρώτη συνεδρίαση την Πέμπτη 25 Νοεμβρίου 2004. 
      Υπενθυμίζω ότι οι γενικοί και οι ειδικοί εισηγητές θα πρέπει να υποβάλλουν τις εισηγήσεις τους εντός οκτώ ημερών από την πρώτη συνεδρίαση της επιτροπής, όπως προβλέπει ο Κανονισμός, ώστε να διανεμηθούν μέσα στις προβλεπόμενες προθεσμίες πριν από την έναρξη της συζήτησης στην Ολομέλεια. 
      Όσον αφορά στη συζήτηση του Απολογισμού και του Ισολογισμού του κράτους η οποία πλέον διαχωρίζεται από τη συζήτηση του κρατικού Προϋπολογισμού, θα συζητήσουμε στη Διάσκεψη των Προέδρων τον προσδιορισμό των σχετικών ημερομηνιών ώστε να ενημερωθεί εγκαίρως η ειδική επιτροπή επί του Απολογισμού και του Γενικού Ισολογισμού του κράτους. 
      Επανερχόμαστε στη συζήτηση των επικαίρων ερωτήσεων. 
      Εισερχόμεθα στο δελτίο επικαίρων ερωτήσεων της Παρασκευής 19 Νοεμβρίου 2004.
      Επίκαιρες ερωτήσεις πρώτου κύκλου.
      Θα προηγηθεί όμως η με αριθμό 421/16.11.2004 τέταρτη επίκαιρη ερώτηση δευτέρου κύκλου του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Ανάπτυξης σχετικά με την κατασκευή του αγωγού Μπουργκάς-Αλεξανδρούπολης κλπ.
      Η επίκαιρη ερώτηση του κ. Ανδριανόπουλου έχει ως εξής:
      «Ο Υπουργός δίκαια πανηγύρισε πριν από λίγες ημέρες την τελική διακρατική απόφαση για την τελική κατασκευή του αγωγού Μπουργκάς-Αλεξανδρούπολης. Επειδή όμως η οικονομική βιωσιμότητα του αγωγού εξαρτάται από το διαθέσιμο πετρέλαιο που τελικά θα μεταφέρει είναι περίεργο το γεγονός πως σοβαροί ενεργειακοί παράγοντες στη Ρωσία δεν κρύβουν τις επιφυλάξεις τους για την τελική κατασκευή του αγωγού. Επειδή η Βουλή δεν έχει ενημερωθεί επίσημα για το θέμα:
      Ερωτάται ο αρμόδιος Υπουργός Ανάπτυξης να ενημερώσει την Εθνική Αντιπροσωπεία για τη δεσμευτικότητα των αποφάσεων που υπάρχουν στο σχετικό μνημόνιο καθώς και για τα καθαρά ενεργειακά δεδομένα (ποιος θα προμηθεύει το πετρέλαιο, από ποια κοιτάσματα θα προέρχεται και από ποιους αγωγούς θα μεταφέρεται) που βεβαιώνουν την προοπτική τελικής πραγματοποίησης του έργου.»
      (Θόρυβος στην Αίθουσα)
      Κύριοι συνάδελφοι, παρακαλώ όσοι δεν θέλετε να παρακολουθήσετε τη συνεδρίαση να περάσετε έξω από την Αίθουσα.
      Ο κύριος Υπουργός Ανάπτυξης έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, κύριοι συνάδελφοι, χαίρομαι ιδιαίτερα γιατί με την ευκαιρία της ερώτησης του συναδέλφου Βουλευτή και πρώην Υπουργού κ. Ανδριανόπουλου δίνεται η ευκαιρία στην Κυβέρνηση και στον Υπουργό Ανάπτυξης να τοποθετηθούν αναλυτικότερα για το μεγάλο ζήτημα υλοποίησης του πετρελαιαγωγού Μπουργκάς-Αλεξανδρούπολης.
      Ο κ. Ανδριανόπουλος με την ερώτησή του κάνει δύο καίριες επισημάνσεις: 
      Πρώτον, ορθά μνημονεύει τη μεγάλη σημασία του μνημονίου συνεργασίας Μπουργκάς-Αλεξανδρούπολης που μονογράφηκε στις 5 Νοεμβρίου και όπως σήμερα μπορώ υπεύθυνα να ενημερώσω την Εθνική Αντιπροσωπεία το μνημόνιο αυτό θα υπογραφεί επισήμως από τους τρεις Υπουργούς στις 7 Δεκεμβρίου στη Σόφια μεταξύ των Υπουργών της Ρωσίας της Βουλγαρίας και της Ελλάδος.
      (Χειροκροτήματα από την πτέρυγα της Νέας Δημοκρατίας)
      Δεύτερον, στην επίκαιρη ερώτηση γίνεται αναφορά στην οικονομική βιωσιμότητα του έργου η οποία πράγματι εξαρτάται σε μεγάλο βαθμό από την ποσότητα του πετρελαίου που θα διέρχεται ετησίως από τον πετρελαιαγωγό μέσω των εγκαταστάσεων της Αλεξανδρούπολης και από εκεί και πέρα θα διοχετεύεται στις αγορές της Ευρώπης, των Ηνωμένων Πολιτειών της Αμερικής και γενικότερα του κόσμου.
      Κατ’ αρχήν, οφείλω να επισημάνω ότι η ιδέα γι’ αυτό το έργο ξεκινά πριν από δέκα περίπου χρόνια από ιδιώτες επιχειρηματίες οραματιστές που πίστεψαν ότι ο αγωγός Μπουργκάς-Αλεξανδρούπολης παρέχει ασφαλή διέξοδο στα ρώσικα πετρέλαια και όχι μόνο. 
      Επίσης η αλήθεια είναι ότι για τη χρησιμότητα αυτού του έργου πίστεψαν όλες οι κυβερνήσεις των τελευταίων ετών και ενεπλάκησαν πολλοί Υπουργοί μέχρι να φτάσουν στην τελευταία επιτυχία μονογραφής του μνημονίου και υπογραφής του σχετικού πρωτοκόλλου.
      Ωστόσο είναι επίσης αλήθεια ότι τους τελευταίους τριάντα τρεις μήνες, λόγω διαφωνιών που υπήρχαν σχετικά μ’ αυτό το θέμα μεταξύ της βουλγαρικής και της ρωσικής πλευράς, το θέμα είχε παγώσει τελείως. Αμέσως μετά την ανάληψη της νέας διακυβέρνησης υιοθετήσαμε μια άλλη πολιτική, θεωρώντας ότι το έργο αυτό είναι ύψιστης γεωστρατηγικής σημασίας και απαιτεί συλλογικούς σύνθετους και λεπτούς χειρισμούς. 
      Συνεργαστήκαμε με το Υπουργείο των Εξωτερικών και ιδιαίτερα με τον Υπουργό, τον κ. Μολυβιάτη και τον Υφυπουργό, τον κ. Στυλιανίδη και ξεκινήσαμε μία προσπάθεια συστηματική και επίμονη και ύστερα από μακρές διαβουλεύσεις φτάσαμε στη γνωστή κατάληξη της 5ης Νοεμβρίου.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Το έργο αυτό, κυρίες και κύριοι συνάδελφοι, είναι, πράγματι, μεγάλης εθνικής σημασίας. Είναι έργο που εξυπηρετεί τα συμφέροντα και των τριών χωρών, καθώς για πολλούς και διαφορετικούς λόγους ενισχύει τη θέση τους στον παγκόσμιο ενεργειακό χάρτη.
      Και θέλω, επίσης, εδώ με την ευκαιρία να επισημάνω σε ό,τι αφορά τη λειτουργία των στενών, ο αγωγός αυτός θα λειτουργεί παράλληλα και συμπληρωματικά. 
      Δύο ακόμα σημεία και ζητώ την κατανόηση για το χρόνο, κύριε Πρόεδρε. 
      Η σπουδαιότητα υλοποίησης του έργου είναι δεδομένη καθώς πρώτον θα εξυπηρετεί σε σημαντικό βαθμό τη μεταφορά πετρελαίων από τη Ρωσία και τις άλλες χώρες της Κεντρικής Ασίας προς την Ευρώπη και τις αγορές των Ηνωμένων Πολιτειών, αλλά και άλλων χωρών. Και δεύτερον, αποτελεί εναλλακτική δίοδο μεταφοράς του πετρελαίου σε σχέση με τις ήδη υφιστάμενες διόδους. Έτσι θα περιοριστούν οι κίνδυνοι που υπάρχουν από τον πλήρη έλεγχο μεταφοράς των πετρελαίων αυτών μέσω συγκεκριμένης οδού εξόδου αυτών των πετρελαίων. 
      Είναι προφανές ότι η κατασκευή αυτού του αγωγού ενισχύει τη γεωστρατηγική σημασία όχι μόνο της χώρας μας, αλλά και της Βουλγαρίας και της Ρωσίας. Ταυτόχρονα, αναδεικνύει τη Θράκη σε εξαιρετικά μεγάλης σπουδαιότητας περιοχή στην οποία συγχρόνως θα πραγματοποιηθούν και σημαντικά έργα.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Ανδρέας Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Ευχαριστώ, κύριε Πρόεδρε.
      Κύριε Υπουργέ, ήθελα να έρθετε στη Βουλή να μας δώσετε αυτές τις εξηγήσεις, γιατί εγώ θα συμφωνήσω με εσάς πως αποτελεί ένα πολύ σημαντικό έργο για την ελληνική οικονομία, αλλά, επίσης, εξίσου σημαντικό για τη γεωστρατηγική θέση της Ελλάδος.
      Απλώς θα ήθελα να σας επισημάνω ορισμένα προβλήματα που υπάρχουν από ρωσικής πλευράς. Και δεν θέλω να σας τα επισημάνω αντιπολιτευτικά, απλώς να σας δώσω ένα έναυσμα να ψάξετε κάποια δεδομένα. Και, τουλάχιστον, από τις πληροφορίες που εγώ έχω από τους πετρελαϊκούς παράγοντες της Κεντρικής Ασίας και της Ρωσικής Ομοσπονδίας, δεν εκτιμάται από εκείνην την πλευρά, τουλάχιστον ακόμα, ότι είναι τελικές οι σχετικές αποφάσεις και ότι, πράγματι, το έργο θα υλοποιηθεί.
      Ελπίζω αυτά να διαψευστούν βέβαια και με τις κινήσεις σας να μπορέσετε να τα ξεπεράσετε.
      Θα ήθελα απλώς να σας επισημάνω δύο-τρία πράγματα.
      Κατ’ αρχήν είναι γεγονός πως στη Ρωσική Ομοσπονδία αρχίζουν και έρχονται στην επιφάνεια καινούργια κοιτάσματα. Αυτό είναι αισιόδοξο για την προοπτική του αγωγού. 
      Υπάρχουν, όμως, δύο δυσμενή θέματα. Υπάρχει μία έντονη εσωτερική αντιπαράθεση ανάμεσα σε ρωσικές πετρελαϊκές εταιρείες. Και ενώ η ROSNEFT εμφανίζεται να ενδιαφέρεται για τη βιωσιμότητα του αγωγού, υπάρχουν άλλες εταιρείες, όπως είναι παραδείγματος χάρη η LUKOIL, αλλά ακόμα και η εταιρεία μεταφορών, η TRANSNEFT, οι οποίες δεν τον βλέπουν βιώσιμο. Μάλιστα, ο Πρόεδρος της LUKOIL, ο κ. Αλεκπέροφ, πριν από δεκαπέντε ημέρες περίπου είπε ότι αυτό το project, αυτή η προοπτική, αυτό το έργο δηλαδή, δεν το βλέπει πιθανό και δεν πρόκειται να το ενισχύσει η LUKOIL. Και ξέρετε πολύ καλά πως στη Ρωσία δεν παίζει τόσο πολύ μεγάλο ρόλο στο θέμα της ενέργειας τι λέει ο Υπουργός, αλλά τι λένε αυτές οι εταιρείες.
      Επίσης, πριν από περίπου δεκαπέντε ημέρες ο Πρόεδρος Πούτιν πήγε στο Πεκίνο και υπέγραψε μία συμφωνία με τους Κινέζους για μεταφορά αυξημένων ποσοτήτων πετρελαίου στην Κίνα, ενώ η LUKOIL έχει αποφασίσει να μεταφέρει και ένα πρόσθετο ποσοστό προς την Ιαπωνία.
      Μιλάμε για κάποια εκατομμύρια. Τα έχω εδώ. Δεν χρειάζεται να σας ζαλίσω με αυτά. Μιλάμε, όμως, για περίπου δέκα εκατομμύρια τόνους το 2005 και δεκαπέντε εκατομμύρια τόνους το 2006. 
      Δεν έχω χρόνο να τα αναπτύξω όλα αυτά. Απλώς σας επισημαίνω ότι υπάρχουν ορισμένες εσωτερικές διεργασίες στη Ρωσική Ομοσπονδία αφενός μεν για τη μεταφορά πετρελαίου προς ανατολάς και αφετέρου για το ενδεχόμενο λειτουργίας ενός καινούργιου αγωγού από τα βόρεια παράλια της Τουρκίας προς τα νότια. Είναι κάτι το οποίο το ενισχύει η TRANSNEFT, που είναι η κεντρική εταιρεία κατασκευής και ελέγχου των αγωγών της Ρωσίας. Και αυτό ίσως να αποτελέσει ένα πρόβλημα αν τελικά υλοποιηθεί αυτό. 
      Μάλιστα, φαίνεται ότι οι Τούρκοι συνεργάζονται στο θέμα αυτό με την ANADOLU, που είναι η τουρκική εταιρεία κατασκευής αγωγών. Έχει συμβάλει και στον αγωγό Σεϊχάν - Μπακού η εταιρεία αυτή, ούτως ώστε ενδεχομένως το έργο να ματαιωθεί. 
      Τα επισημαίνω αυτά απλώς να τα έχετε σαν ένα δείκτη που να εντοπίσετε της έρευνές σας και να προχωρήσετε τις διαπραγματεύσεις.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας ευχαριστώ πολύ για τις παρατηρήσεις και τις επισημάνσεις που κάνατε, κύριε συνάδελφε.
      Γνωρίζω -και γνωρίζουμε όλοι- πόσο βαθύς γνώστης αυτής της περιοχής και των πολιτικοοικονομικών εξελίξεων, που διαμορφώνονται εκεί τα τελευταία χρόνια, είστε, καθώς επίσης και για τα ζητήματα που αφορούν τις ενεργειακές πηγές αυτής της περιοχής. Και κρατώ καλή σημείωση αυτών των επισημάνσεων.
      Θέλω τρία πράγματα να γίνουν καθαρά στην Εθνική Αντιπροσωπεία.
      Θεωρούμε ότι η χώρα είχε μία επιτυχία με τη μονογραφή του μνημονίου, την υπογραφή που θα ακολουθήσει και με την υπογραφή του πρωτοκόλλου. Κρατούμε τη σοβαρότητα που επιβάλει ο χειρισμός του θέματος χαμηλά, γιατί αυτό είναι το πρώτο βήμα. Όλη η υπόλοιπη διαδρομή είναι εκείνη η οποία θα έχει τις δυσκολίες για να φτάσουμε στην πραγματοποίηση, την κατασκευή και τη λειτουργία του αγωγού.
      Και θέλω να σας επισημάνω ότι τις δύο τελευταίες φορές που ήρθε η ρωσική αντιπροσωπεία στην Ελλάδα -τη μία μόνη της, με τον επικεφαλής της και προσωπικό απεσταλμένο του Προέδρου Πούτιν, τον κ. Γιουσούφοφ- ήταν όλες οι κρατικές ρωσικές εταιρείες. Τη δε δεύτερη φορά συμμετείχαν ακόμα περισσότεροι παράγοντες. Η αντιπροσωπεία αποτελείτο από περίπου είκοσι μέλη, ακριβώς, για να έχουν μία πλήρη εικόνα και πλήρη ενημέρωση από ελληνικής πλευράς. 
      Θέλω, επίσης, να ενημερώσω την Εθνική Αντιπροσωπεία, κύριε  Πρόεδρε και κύριε συνάδελφε, ότι τα οφέλη είναι προφανή και από τα έργα, που πρόκειται να γίνουν εκεί και από τη λειτουργία του λιμανιού της Αλεξανδρούπολης για την εξαγωγή του πετρελαίου, αλλά και για τα έσοδα τα οποία θα προέλθουν από τη λειτουργία του αγωγού και τα οποία θα κατευθύνονται όλα για τη Θράκη, για τον Έβρο. 
      Μεγάλο μέρος αυτού του αγωγού, σχεδόν το μισό, κατασκευάζεται στην Ελλάδα. Είναι ένα επενδυτικό πρόγραμμα της τάξης των επτακοσίων, οκτακοσίων εκατομμυρίων δολαρίων που δίνει πρόσθετα ζητήματα απασχόλησης και ανάπτυξης και στην περιοχή την ελληνική και στην περιοχή τη βουλγαρική. Και δεν υπάρχει καμία αμφιβολία ότι οι ανάγκες εξαγωγών που δημιουργούνται τα τελευταία χρόνια στη Ρωσία είναι πάρα πολύ μεγάλες και ζητούν εναλλακτικές οδούς εξόδου αυτού του πετρελαίου και η Ρωσία και οι υπόλοιπες χώρες της Κασπίας πέρα από την Τουρκία και προς άλλες κατευθύνσεις. Και ένας από τους οικονομικότερους αγωγούς είναι και ο αγωγός Μπουργκάζ-Αλεξανδρούπολη.
      Τέλος, όλες οι μελέτες οι οποίες έχουν γίνει μέχρι σήμερα και οι πρόσθετες οι οποίες θα γίνουν αυτήν την περίοδο, έχουν αποδείξει την οικονομικότητα λειτουργίας αυτού του εγχειρήματος και αυτού του έργου.
      Κλείνω και πάλι με την ημερομηνία την οποία σας ανακοίνωσα. Εκτιμώ ότι όλες οι πολιτικές δυνάμεις της χώρας στηρίζουν αυτήν την προσπάθεια, γιατί είναι, πράγματι, μία υπόθεση εξαιρετικά σοβαρή που ενισχύει ακόμα περισσότερο τη γεωστρατηγική σημασία και της χώρας, αλλά και της περιοχής της Θράκης.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επανερχόμεθα στη συζήτηση των επικαίρων ερωτήσεων πρώτου κύκλου.
      Πρώτη είναι η με αριθμό 422/16.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Δημαρά προς τους Υπουργούς Ανάπτυξης και Μεταφορών και Επικοινωνιών, σχετικά με την προώθηση της φορητότητας από τις εταιρείες κινητής τηλεφωνίας.
      Η επίκαιρη ερώτηση του κ. Δημαρά έχει ως εξής:
      «Από την 1η Μαρτίου 2004, ημέρα εφαρμογής της φορητότητας στη χώρα μας. μέχρι σήμερα, διαπιστώνεται μία αδιαφορία προώθησής της από τις εταιρείες κινητής τηλεφωνίας.
      Στην Ευρώπη οι εταιρείες κινητής τηλεφωνίας χρεώνουν από μηδέν (0) έως δέκα (10) ευρώ το πολύ σε κάθε αίτηση φορητότητας και μετακίνησης του πελάτη σε άλλη εταιρεία, παρέχοντάς του μάλιστα και κίνητρα.
      Στην Ελλάδα οι εταιρείες κινητής τηλεφωνίας χρεώνουν περί τα τριάντα (30) ευρώ και δεν εκλαμβάνουν ως νέο πελάτη με τα ανάλογα προνόμια όποιον ενδιαφέρεται.
      Με βάση τα παραπάνω ερωτώνται οι κύριοι Υπουργοί:
      Προτίθενται να ενεργήσουν και πώς για την προστασία του καταναλωτή, του υγιούς ανταγωνισμού και της εύρυθμης λειτουργίας της αγοράς;»
      Ο Υφυπουργός Μεταφορών και Επικοινωνιών κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, είναι γνωστό ότι η φορητότητα -ομολογείται άλλωστε και στην ερώτηση- καθιερώθηκε στην Ελλάδα από 1η Μαρτίου 2004. Ο αρχικός προσδιορισμός των τιμολογίων έγινε από την Εθνική Επιτροπή Τηλεπικοινωνιών και Ταχυδρομείων και ήταν, πράγματι, υψηλός.
      Όμως αυτό που αναφέρεται στην ερώτηση δεν είναι ακριβές, διότι δεν έλαβε υπόψη τις καινούριες ρυθμίσεις. Οι καινούριες ρυθμίσεις, οι οποίες έγιναν στο διάστημα από 8 έως 12 Νοεμβρίου 2004, περιλαμβάνουν πάρα πολύ μεγάλες μειώσεις τις οποίες θα σας τις αναφέρω και οι οποίες απέχουν πολύ από αυτά τα στοιχεία που φέρει ο συνάδελφός μας.
      Η Cosmote, λοιπόν, από 8 Νοεμβρίου μείωσε κατά 30% το τιμολόγιό της, η Vodafone κατά 33%, η Stet Hellas κατά 23% και η εταιρία Q Telecom εδώ και αρκετούς μήνες έχει φθάσει το ύψος αυτό σε 16,10 ευρώ. Δεν είναι, λοιπόν, ο μέσος όρος τριάντα (30) ευρώ στη φορητότητα, ο μέσος όρος είναι γύρω στα 17%. Αυτό ήταν επόμενο να γίνει, διότι στο διάστημα των οκτώ μηνών δεν μπορούμε να επιτύχουμε τιμές της τάξεως των δέκα (10) ευρώ, όσο έχει η Ευρώπη, αλλά το θέμα παρακολουθείται στενά και εκτός από τη γενναία μείωση που συνέβη μόλις προ ολίγων ημερών, θα επακολουθήσουν και άλλες στο σημείο που επιτρέπουν οι πραγματικές συνθήκες. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δημαράς.
      ΙΩΑΝΝΗΣ ΔΗΜΑΡΑΣ: Κύριε Πρόεδρε, κύριε Υφυπουργέ, λυπάμαι που θα σας διαψεύσω, αλλά έχω στα χέρια μου την ανακοίνωση της ΕΚΠΟΙΖΟ, η οποία εστάλη προς την Εθνική Επιτροπή Τηλεπικοινωνιών και Ταχυδρομείων με ημερομηνία 12 Νοεμβρίου 2004.
      Εκεί αναφέρονται τα εξής: «Το κόστος με το οποίο επιβαρύνεται ο καταναλωτής με την αίτηση για μεταφορά σε άλλη εταιρία είναι πολύ υψηλό, τριάντα (30) ευρώ, ενώ στις Ευρωπαϊκές χώρες ανέρχεται το πολύ σε δέκα (10) ευρώ, από μηδέν έως δέκα (10) ευρώ και υπάρχουν και κίνητρα. Όλες οι μεγάλες εταιρίες επιβαρύνουν τους καταναλωτές με το ίδιο ποσό. Νόθευση του ανταγωνισμού σημαίνει αυτό. Οι καταναλωτές που  αξιοποιούν τη φορητότητα δεν επωφελούνται ως νέοι συνδρομητές από την επιδότηση της συσκευής. Τέλος, υπάρχει έλλειμμα ενημέρωσης προς τους καταναλωτές για την υπηρεσία αυτή».
      Θέλω να πω πως δεν ξέρω αν θεωρείται καταναλωτικό αγαθό η χρήση της κινητής τηλεφωνίας ή απλά μια καταναλωτική συμπεριφορά, με ό,τι συνεπάγεται αυτή. Θέλω όμως να σας αναφέρω και κάποια στοιχεία, τα οποία πιστεύω ότι γνωρίζετε, ότι δηλαδή σήμερα υπάρχουν περισσότερα από δέκα εκατομμύρια (10.000.000) συνδρομητές και ότι ο συνολικός τζίρος ανέρχεται σε οκτακόσια εκατομμύρια (800.000.000) ευρώ, τουτέστιν γύρω στα διακόσια σαράντα δισεκατομμύρια (240.000.000.000) δραχμές. Αυτό σημαίνει πάρα πολλά, εάν συνυπολογίσει κανείς και την ανάγκη εκείνων που θεωρούν ότι η κινητή τηλεφωνία τους εξυπηρετεί. 
      Καταφεύγω δε μάλιστα και στην παρατήρηση του κυρίου Υπουργού Ανάπτυξης, του κ. Σιούφα, ο οποίος προ δύο ημερών ανέφερε ότι: « Η Επιτροπή Ανταγωνισμού, την οποία θέλει να βελτιώσει και με άλλες αρμοδιότητες, σκοπό έχει να λειτουργεί η αγορά με τρόπο υγιή και ομαλό και να έχει η Επιτροπή Ανταγωνισμού δυνατότητες για να αποτρέπονται οι παραβατικές συμπεριφορές από τις επιχειρήσεις και σε θέματα συγκέντρωσης και σε θέματα εναρμονισμένων πρακτικών. Έτσι θα γίνει πιο αποτελεσματικός ο έλεγχος των μονοπωλίων και των ολιγοπωλίων».
      Είναι, λοιπόν, κάτι που έχετε διαπιστώσει και εσείς και δεν μένει παρά να αποδείξετε στην πράξη το γεγονός ότι άλλο σημαίνει ελεύθερη οικονομία και άλλο σημαίνει ασυδοσία της αγοράς.
      ΠΡΟΕΔΡΕΥΩΝ (Γεώργιος Σούρλας): Ο κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ο εκλεκτός συνάδελφος ομολόγησε την ακρίβεια των δικών μου ισχυρισμών, αφού το έγγραφο της ΕΚΠΟΙΖΟ έχει ημερομηνία 12 Νοεμβρίου. Αλλά στις 12 Νοεμβρίου ανακοινώθηκαν οι μειώσεις σε τρεις από τις μεγαλύτερες εταιρίες παροχής κινητής τηλεφωνίας. Τι καλύτερη απόδειξη έχετε περί της ακριβείας των δικών μου λόγων; Δηλαδή και η vodafone στις 12 του μηνός τα μειώνει και η stet στις 12 τα μειώνει, όπως και η cosmote.
      Άρα αυτά τα οποία λέτε αναφέρονται στα προηγούμενα τιμολόγια, τα οποία πράγματι ήταν υπερβολικά υψηλά, διότι στο διάστημα του επταμήνου που μεσολάβησε από την εισαγωγή της φορητότητας δεν ήταν δυνατόν να επιτύχουμε εκείνα τα μεγέθη που έχει πετύχει η Ευρωπαϊκή Ένωση μετά την μακροχρόνια εφαρμογή του μέτρου αυτού της φορητότητας.
      Αυτήν τη στιγμή η cosmote έχει είκοσι ένα (21) ευρώ, η vodafone είκοσι (20) ευρώ, η tim είκοσι (20) ευρώ, η Q Telecom δεκαεννέα (19) ευρώ. Ο μέσος όρος αυτών δε φτάνει τριάντα (30) ευρώ βέβαια, όπως ισχυρίστηκε ο εκλεκτός συνάδελφός μου. Παρακολουθείται και πάλι το θέμα στενά. Στόχος μας είναι να προσεγγίσουμε όσο το δυνατόν γρηγορότερα την Ευρώπη, αλλά καταλαβαίνετε ότι αυτό δεν γίνεται με μηχανικούς τρόπους, δεν γίνεται με αφορισμούς ούτε με ξόρκια. Γίνεται με διαρκή παρακολούθηση της αγοράς και των μεγεθών. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης επίκαιρης ερώτησης με αριθμό 433/16-11-04 της Βουλευτού του Κομμουνιστικού Κόμματος Ελλάδος κ. Ελπίδας Παντελάκη, προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος αντιπλημμυρικής προστασίας στο  Λεκανοπέδιο, κλπ.
      Ο κ. Ξανθόπουλος δεν είναι εδώ. Θα την κρατήσουμε για λίγα λεπτά.
      Ο κ. Κουβέλης δεν είναι εδώ. Έχουμε μία αρρυθμία κοινοβουλευτική. Δεν θα ήθελε το Προεδρείο να διαγραφούν οι επίκαιρες ερωτήσεις. 
      Ο κ. Μαγκριώτης δεν είναι εδώ.
      Ο κ. Γκατζής είναι εδώ, όπως και ο κ. Γιακουμάτος.
      Επομένως, εισερχόμαστε στη συζήτηση της δεύτερης επίκαιρης ερώτησης δευτέρου κύκλου με αριθμό 432/16-11-2004 του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την αποπεράτωση του Περιφερειακού δρόμου στο Βόλου, την καταβολή των δεδουλευμένων στους εργαζόμενους κλπ. 
      Η επίκαιρη ερώτηση του κυρίου συναδέλφου έχει ως εξής:
      «Έντονη είναι η ανησυχία της κοινωνίας της Μαγνησίας για την συνέχιση και ολοκλήρωση του έργου του Περιφερειακού δρόμου του Πολεοδομικού Συγκροτήματος Βόλου καθώς και για την καταβολή των δεδουλευμένων των εργαζομένων σ’ αυτό.
      Η πλήρης αδιαφορία που επέδειξε η Κυβέρνηση και οι μέχρι τώρα μεθοδεύσεις της είχαν σαν αποτέλεσμα μέχρι σήμερα να μην πληρωθούν οι εργαζόμενοι τα δεδουλευμένα τους και να συσσωρευτούν τεράστια οικονομικά και κοινωνικά προβλήματα σε βάρος τους καθώς και σε βάρος της Μαγνησίας από την καθυστέρηση ολοκλήρωσης του έργου.
      Επιβάλλεται να παρθούν μέτρα για την άμεση καταβολή των χρημάτων στους εργαζόμενους και την ικανοποίηση των δίκαιων αιτημάτων τους καθώς και για την απρόσκοπτη συνέχιση και ολοκλήρωση του Περιφερειακού.
      Ερωτώνται οι κ.κ. Υπουργοί τι μέτρα σκοπεύει να πάρει άμεσα η Κυβέρνηση ώστε: Να συνεχιστεί και να αποπερατωθεί το έργο του Περιφερειακού του Πολεοδομικού Συγκροτήματος Βόλου; 
      Να σταματήσει ο εμπαιγμός σε βάρος των εργαζομένων να πληρωθούν άμεσα τα δεδουλευμένα τους και να ικανοποιηθούν τα δίκαια αιτήματά τους;»
      Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, χαίρομαι που ο Βουλευτής του Κομμουνιστικού Κόμματος κρούει ανοιχτές θύρες και, μάλιστα, πολλάκις εδώ στη Βουλή και ειδικά για το συγκεκριμένο θέμα του Μπαλάφα, της τεχνικής εταιρίας.
      Το λέω αυτό, κύριε Γκατζή, διότι ειλικρινά παρακολουθείτε το θέμα πάρα πολύ καλά, το ξέρετε από πρώτο χέρι και, μάλιστα, σε σύσκεψη που έγινε στο Βόλο υπό την προεδρεία του Υπουργού, του κ. Σουφλιά, παρευρέθηκαν όλοι οι Βουλευτές, και ο αξιότιμος Αντιπρόεδρος της Βουλής, ο κ. Σούρλας και ο κ. Τσιόγκας από την Αριστερά και όλοι οι άλλοι. Στις 21/10/2004, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Στην Αθήνα, όχι στο Βόλο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στις 21/10/2004, λοιπόν, έγινε η σύσκεψη και ο κ. Σουφλιάς την επόμενη ημέρα, στις 22/10, εκταμίευσε τριακόσια είκοσι χιλιάδες (320.000) ευρώ με την υπ’ αριθμ. απόφαση 22. Αυτά τα χρήματα διετέθησαν για την πληρωμή των εργαζομένων. Και ενώ αυτό γίνεται και είναι πρωτόγνωρο ότι η Κυβέρνηση η οποία σέβεται και εκτιμά και αναγνωρίζει τα δεδουλευμένα των εργαζομένων παρατύπως, με ευθύνη του ίδιου του Υπουργού -και έχω γνωμοδοτική απόφαση του Νομικού Συμβουλίου- δίνει τα χρήματα αυτά για τους εργαζόμενους. 
      Πράγματι τα χρήματα αυτά κατατέθηκαν στο Παρακαταθηκών και Δανείων. Ήδη εκατόν εξήντα έξι χιλιάδες (166.000) ευρώ έχουν εισπραχθεί και για τα υπόλοιπα ξέρετε πάλι πολύ καλά ότι δεν είχαν δηλωθεί υπερωρίες ούτε από τους εργαζόμενους ούτε από τον εργοδότη.
      Και τους βάλαμε να συμφωνήσουν, για να εισπράξουν και το υπόλοιπο ποσό. Και για να δούμε το σύνολο της δαπάνης των δεδουλευμένων των εργαζομένων, είναι εξακόσιες χιλιάδες (600.000). Επειδή ακριβώς δεν έχει  διερευνηθεί, με τις δικαστικές διαφορές μπορεί να πάει κι ένα εκατομμύριο. Τριακόσιες είκοσι χιλιάδες εκταμιεύθηκαν. Σας ενημερώνω ότι άλλες πεντακόσιες ογδόντα χιλιάδες (580.000) ευρώ θα εισπραχθούν από άλλο έργο, από τη «ΘΕΜΙΔΑ», τα οποία θα πάνε στο Βόλο. Άρα, λοιπόν, καταβάλλουμε υπεράνθρωπες προσπάθειες, κύριε Γκατζή, για να πληρωθούν οι εργαζόμενοι. Άρα, λοιπόν, ως προς τι η δεύτερη κι η δέκατη επίκαιρη ερώτηση; Σας λέω, λοιπόν, και σας το επαναλαμβάνω ότι την ευαισθησία αυτής της Κυβέρνησης για τους εργαζόμενους, για να μπορέσει, πραγματικά, να έχει θέσεις απασχόλησης, δεν μπορεί κανείς να μην την αναγνωρίσει, παρά μόνο εκείνος ο οποίος θέλει από κομματική πλευρά να εξυπηρετηθεί. Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Δεν μπορώ να καταλάβω, κύριε Πρόεδρε, αν αυτό που εκφράστηκε από τον κύριο Υπουργό είναι αναλγησία απέναντι σ’ αυτόν τον κόσμο που επί τρεις μήνες στέκεται μέσα στα κρύα, στις βροχές, με απεργίες πείνας, διεκδικώντας δεδουλευμένα ή αν τελικά θέλει να παρουσιάσει ότι είναι ευσπλαχνία ότι δίνει η Κυβέρνηση τριακόσιες είκοσι χιλιάδες (320.000) ευρώ σε μια απαίτηση δεδουλευμένων που ξεπερνά τα εξακόσια πενήντα χιλιάδες (650.000) -υπερωρίες και δεδουλευμένα- και έρχεται να μας πει ότι κακώς κάνουμε και την ερώτηση. Μα, κύριε Υπουργέ, δεν είναι η μοναδική σύσκεψη. Έγινε και στο Υπουργείο σας. Υπογράφηκε πρακτικό ότι θα δώσετε τετρακόσιες χιλιάδες (400.000) ευρώ στον «Μπαλάφα», τις δώσατε, κι ότι θα τα δώσει στους εργαζόμενους. Πλήρωσε το ΙΚΑ και από εκεί και πέρα εννιά μόνο εργαζόμενους –κύριε Πρόεδρε, το ξέρετε, από το Βόλο είστε- και τα υπόλοιπα πήγαν κάπου αλλού. Το ένα είναι αυτό.
      Δεύτερον, τα τριακόσιες είκοσι χιλιάδες (320.000) ευρώ ξέρετε ότι δεν φθάνουν. Έχουν δοθεί μονάχα μέχρι σήμερα εκατόν εξήντα έξι χιλιάδες (166.000) ευρώ. Η Κυβέρνηση -και δεν ξέρω πώς- πληρώνει με καταστάσεις χωρίς υπογραφή, κύριε Υπουργέ. Ούτε η εταιρία τις φέρνει, ούτε ο Παπαγιάννης, υπάλληλος του «Μπαλάφα», που κυκλοφορεί  μέσα στο ΥΠΕΧΩΔΕ όλη την ημέρα,  τις υπογράφει. Κανένας δεν τις υπογράφει και γι’ αυτό οι εργαζόμενοι είπαν: «τα λεφτά δεν τα παίρνουμε». Πρέπει να γίνει επαλήθευση των καταστάσεων, με ποιες καταστάσεις πληρώνονται.
      Δεύτερον, θα δώσετε τα λεφτά; Γιατί μην μου πείτε ότι «βάζετε το κεφάλι στον ντορβά», όπως έχει κατ’ επανάληψη λεχθεί ότι το έβαλε ο κ. Σουφλιάς για να δώσει τα  τριακόσιες είκοσι χιλιάδες (320.000) ευρώ. Όταν δίνατε σαν Κυβέρνηση τρισεκατομμύρια ως επιχορήγηση των εργολάβων για να τελειώσουν συντομότερα το έργο, εκεί δεν είχατε πρόβλημα να βάλετε το κεφάλι σας στον ντορβά; Εκατό εκατομμύρια είναι αυτά που ζητάνε οι εργαζόμενοι να πάρουν, τα δεδουλευμένα. Δώστε τα, λοιπόν, για να συνεχίσει και το έργο, που μπήκαμε στον χειμώνα και με μια πλημμύρα, κύριε Πρόεδρε, το ξέρετε καλύτερα -ο Κραυσίδονας είναι μπαζωμένος- θα πλημμυρίσει όλη η πόλη. Αυτό είναι το πρόβλημα για μας και λέμε ότι είναι τρία τα θέματα. Το ένα είναι να πληρωθούν βάσει των καταστάσεων που έχουν οι εργαζόμενοι και που έχουν υποβάλει και στο ΙΚΑ, όχι βάσει των ανυπόγραφων καταστάσεων. Δεύτερον, να πάρουν τα λεφτά τους. Και δεν ζητάνε τα λεφτά της επίσχεσης, κύριε Υπουργέ. Αυτά θα τα διεκδικήσουν με άλλον τρόπο. Τα δεδουλευμένα και τις υπερωρίες ζητάνε. Τρίτον, να τελειώσει το έργο, να αρχίσει το έργο να λειτουργεί. Για όλα αυτά, λοιπόν, είναι υπεύθυνη η Κυβέρνηση και πρέπει να δώσετε λύση εδώ και τώρα. Και λείπουν και  ονόματα από τις καταστάσεις.  
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με τις εκατόν εξήντα έξι χιλιάδες (166.000) ευρώ ένα μέρος των τριακοσίων εξήντα έξι χιλιάδων (366.000) έχει εισπραχθεί. Τα υπόλοιπα είναι στο Ταμείο Παρακαταθηκών και Δανείων. Κι εδώ θέλω να σας επισημάνω ότι δεν πρέπει να συνηγορούμε και τα κόμματα και οι πολιτικοί στην «μαύρη εργασία», στις υπερωρίες τις οποίες δεν τις δήλωναν ούτε οι εργαζόμενοι ούτε ο εργοδότης κι εκεί υπάρχει το πρόβλημα του μεγάλου ποσού που πρέπει να εκταμιευθεί,  –γιατί βρήκαν συμφωνία  εκ των υστέρων εργαζόμενοι και εργοδότες- το οποίο εκταμιεύεται τώρα. Αυτή είναι η κατάσταση. Αυτό είναι το πραγματικό γεγονός σήμερα που ταλανίζει και την ελληνική οικονομία, αλλά κι εμείς ποιούμε την νήσσα όταν πρόκειται περί δικών μας εργαζομένων. Άρα, λοιπόν, αυτό  είναι το θέμα της υπογραφής.
      Το δεύτερο, από τα εξακόσια πενήντα χιλιάδες (650.000) ευρώ που λέτε, τα τριακόσια εξήντα χιλιάδες (360.000) ευρώ έχουν ήδη κατατεθεί και σας λέω ότι ώσπου να πάτε στο Βόλο από εδώ, θα έχουν πληρωθεί και άλλα τριακόσιες χιλιάδες (300.000) ευρώ από άλλο έργο που το δώσαμε για τους εργαζόμενους του Βόλου. Και, εν πάση περιπτώσει, έλεος! Εγώ δεν σας είπα ότι κάνετε κακό που κάνατε την ερώτηση. Σας λέω κάτι απλό. Πείτε μου πότε άλλοτε κυβέρνηση προσπαθεί να πληρωθούν τα δεδουλευμένα από λεφτά όχι του δημόσιου τομέα, -που είναι έργο στο δημόσιο τομέα- αλλά σε επιχείρηση; Πείτε μου. Ούτε στην Κίνα ούτε στην Κούβα γίνονται αυτά. Μόνο στην Ελλάδα του Γιώργου Σουφλιά, και της κοινωνικής ευαισθησίας του ως Υπουργού….
      ΝΙΚΟΛΑΟΣ ΓΚΑΤΖΗΣ: Υπεύθυνος είναι ο κύριος του έργου. 
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, κύριε Γκατζή.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Πείτε μου, κύριε συνάδελφε.
      Εδώ, λοιπόν, για να το κατανοήσετε πλήρως, έχουν δοθεί τα τριακόσια εξήντα χιλιάδες (360.000) ευρώ και μέχρι που να πάτε στο Βόλο άλλα τριακόσια χιλιάδες (300.000) ευρώ θα εισπράξουν οι εργαζόμενοι. Και να είστε σίγουρος ότι η αγωνία η δική μας είναι μεγαλύτερη ή, τουλάχιστον, ίση με τη δική σας, για να πληρωθούν και να μην ταλαιπωρούνται αυτοί οι οποίοι είναι δικαιούχοι, εργαζόμενοι στο έργο του Βόλου.
      Ευχαριστώ.
      ΝΙΚΟΛΑΟΣ ΓΚΑΤΖΗΣ: Μακάρι…
      ΠΡΟΕΔΡΕΥΩΝ (Γεώργιος Σούρλας): Η θέση του προεδρεύοντος δεν μου επιτρέπει κι εγώ να ενώσω τη φωνή μου να ευχαριστήσω, αλλά ήθελα να πω, κύριε Υπουργέ, κάτι που πιστεύω ότι είναι σημαντικό. Μαζί με τη φορολογική και ασφαλιστική ενημερότητα, την οποία πρέπει να παίρνει ο εργολάβος για να εισπράξει τα χρήματα τα οφειλόμενα, καλό θα είναι να έχει και μια βεβαίωση αν χρωστάει στους εργαζόμενους, για να μην επαναλαμβάνονται αυτές οι περιπέτειες  των εργαζομένων. Απλά το λέω από τη θέση αυτή, να το λάβετε υπόψη σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):Αυτή η Κυβέρνηση δεν έχει δώσει δεκάρα σε κανέναν υπεύθυνα , που δεν έχει πάει στους εργαζόμενους. Μόνο αυτή η Κυβέρνηση!
      ΠΡΟΕΔΡΕΥΩΝ (Γεώργιος Σούρλας): Όντως, γιατί κι εγώ είμαι Βουλευτής Μαγνησίας και γνωρίζω καλά την επίθεση αυτή.
      ΝΙΚΟΛΑΟΣ ΓΚΑΤΖΗΣ: Αυτό που λέτε εγώ το πρότεινα όταν συζητούσαμε για τα έργα προχθές και η Κυβέρνηση το αρνήθηκε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εσείς το προτείνατε θεωρητικά κι εμείς το κάνουμε πράξη.
      ΠΡΟΕΔΡΕΥΩΝ (Γεώργιος Σούρλας): Θα το επαναφέρουμε μαζί, κύριε Γκατζή αυτό.
      Επανερχόμαστε στη συζήτηση της τρίτης επίκαιρης ερώτησης πρώτου κύκλου με αριθμό 428/16-11-2004 του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, σχετικά με την ανανέωση των συμβάσεων των απασχολουμένων στον Οργανισμό Περίθαλψης Ασφαλισμένων του Δημοσίου.
      Η επίκαιρη ερώτηση του κυρίου συναδέλφου έχει ως εξής:
      «Πρόσφατα η διοίκηση του ΟΠΑΔ έχει απολύσει  εβδομήντα πέντε εργαζόμενους με την αιτιολογία ότι έχουν λήξει οι συμβάσεις τους, ενώ επίκειται η απόλυσή τους για τον ίδιο λόγο και άλλων διακοσίων εβδομήντα τριών εργαζομένων, χωρίς να ληφθούν υπόψη οι διατάξεις του π.δ. 164/2004, παρά το γεγονός ότι οι εργαζόμενοι καλύπτουν πάγιες και διαρκείς ανάγκες, με το αιτιολογικό ότι έχουν λήξει ή λήγουν οι συμβάσεις τους και δεν έχουν συμπληρώσει τον αναγκαίο χρόνο για τη μονιμοποίησή τους.
      Αυτό όμως, αντικειμενικά, δεν ήταν δυνατόν να συμβεί καθόσον ο ΟΠΑΔ δεν έχει συμπληρώσει χρόνο πραγματικής λειτουργίας του μεγαλύτερο των είκοσι τεσσάρων μηνών και κατά συνέπεια οι εργαζόμενοι δεν ήταν δυνατόν να απασχοληθούν για χρονικό διάστημα μεγαλύτερο των δύο ετών, με αποτέλεσμα η λύση και μη ανανέωση των συμβάσεών τους να δημιουργεί ουσιαστικό πρόβλημα τόσο στους εργαζόμενους, όσο και στην ομαλή λειτουργία των υπηρεσιών του ΟΠΑΔ.
      Επειδή με την με αριθμό 16871/8-10-20004 (ΦΕΚ 1548/15-10-2004) ΚΥΑ προσλαμβάνονται τριακόσιοι εβδομήντα οκτώ νέοι εργαζόμενοι διαφόρων ειδικοτήτων με σύμβαση έργου, για να καλύψουν τις κενές θέσεις του ΟΠΑΔ σε ανθρώπινο δυναμικό, που δημιουργήθηκαν με τις απολύσεις των προαναφερόμενων εργαζόμενων, χωρίς να λαμβάνεται καμία μέριμνα για τους απολυθέντες, ούτε να γίνεται καμία αναφορά σε αυτούς των οποίων οι συμβάσεις λήγουν 
      Ερωτώνται οι κ.κ. Υπουργοί,
      Για ποιο λόγο με την ανωτέρω ΚΥΑ δεν προτάχθηκαν ή δεν μοριοδοτήθηκαν για να προσληφθούν οι ήδη απασχολούμενοι, που και εμπειρία έχουν στο συγκεκριμένο αντικείμενο και ειδική εκπαίδευση είχε παρασχεθεί σε αρκετούς από αυτούς;
      Σε ποιες ενέργειες θα προβούν και τι μέτρα προτίθενται να λάβουν για τη διασφάλιση της συνέχισης της εργασίας στην συγκεκριμένη κατηγορία εργαζομένων, στα πλαίσια που καθορίζονται από το ισχύον Ευρωπαϊκό Δίκαιο;»
      Ο Υφυπουργός Υγείας και Κοινωνικής Αλληλεγγύης κ. Αθανάσιος  Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι ο Οργανισμός Περίθαλψης ασφαλισμένων του Δημοσίου, ο ΟΠΑΔ, είναι ένας ασφαλιστικός οργανισμός, θα έλεγα, μοντέρνος και ευέλικτος, διότι δεν αναπτύσσει ο ίδιος πρωτοβάθμιες υπηρεσίες υγείας, αλλά αγοράζει υπηρεσίες υγείας από το δημόσιο και από τον ιδιωτικό τομέα. 
      Ο ΟΠΑΔ συνεστήθη με το ν.2768/1999 και λειτουργεί από 1.1.2003. Συγκροτείται από το κεντρικό όργανο ΟΠΑΔ και από τις περιφερειακές ΥΠΑΔ υπηρεσίες αναπτυσσόμενες σε κάθε νομό όπως επίσης και στα τμήματα των Νομαρχιών της Αττικής.
      Είναι γεγονός ότι όταν συνεκροτήθη ο νόμος προέβλεπε ότι το προσωπικό στις νομαρχίες που υπηρετούσε στο τμήμα περίθαλψης θα εντάσσετο στον ΟΠΑΔ με κάποιες χρονοβόρες διαδικαστικές και γραφειοκρατικές διαδικασίες. Πράγματι, αυτός ο οργανισμός έχοντας έναν προσανατολισμό ελεγκτικού και εποπτικού ρόλου θα έπρεπε να έχει και κάποια άτομα, τα οποία θα μπορούσαν να παίξουν το ρόλο αυτό για να επιτελεί, πράγματι, την υψηλή του αυτή αποστολή.
      Από τους συναρμοδίους Υπουργούς εδόθη άδεια της σύμβασης έργου και γι’ αυτό ο ΟΠΑΔ μπόρεσε και υπέγραψε συμβάσεις και είχε εκατόν δεκαπέντε γιατρούς διαφόρων ειδικοτήτων, σαράντα οδοντίατρους, δεκατέσσερις φαρμακοποιούς, εκατόν πενήντα δύο χειριστές ηλεκτρονικών υπολογιστών και κάποιους άλλους εργαζόμενους με συμβάσεις τεσσάρων μηνών, δέκα μηνών, ενός έτους.
      Συγκεκριμένα, όσον αφορά τη σύμβασή τους, στο άρθρο 6 παράγραφος 3 του ν.2527/1997 αναφέρεται ότι η ανανέωση ή η παράταση της σύμβασης μίσθωσης έργου απαγορεύεται και είναι αυτοδικαίως άκυρη. Στην παράγραφο 4 αναφέρεται συγκεκριμένα ότι οι προϊστάμενες υπηρεσίες δεν είναι δυνατόν να δώσουν ψευδή στοιχεία, διότι εκτός από την πειθαρχική ευθύνη υπάρχει και η ποινική που αυτεπαγγέλτως μπορεί -κατ’ έκκληση οποιουδήποτε πολίτη για παράβαση καθήκοντος σύμφωνα με το άρθρο 259 του  Ποινικού Κώδικα- να τους εγκαλέσει. Δηλαδή, εκτός από την πειθαρχική ποινή έχουμε και την ποινική ευθύνη.
      Σύμφωνα με το π.δ 164/2004 απαγορεύονται οι διαδοχικές συμβάσεις που καταρτίζονται και εκτελούνται μεταξύ του ιδίου εργοδότη και του ιδίου εργαζομένου με την ίδια ή παρεμφερή ειδικότητα και με τους ίδιους ή παρεμφερείς όρους εργασίας, εφόσον μεταξύ αυτών των συμβάσεων δεν έχει παρέλθει χρονικό διάστημα τριών μηνών. Γι’ αυτό, λοιπόν, η παράταση των υφισταμένων συμβάσεων μίσθωσης έργου δεν ήταν δυνατόν να συνεχισθεί.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής, κ. Κουβέλης, έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, αν κρίνω από τα λεγόμενά σας, αναγνωρίζετε ότι ο Οργανισμός Περίθαλψης Ασφαλισμένων του Δημοσίου λειτουργεί αποτελεσματικά και μπορώ ασφαλώς να συμπεράνω ότι θα διατηρήσετε τον ΟΠΑΔ. Το ερώτημά μου όμως είναι γιατί το προσωπικό που είχε ο ΟΠΑΔ το απολύετε και προσλαμβάνετε άλλους.
      Πρέπει να σας πω ότι το Υπουργείο Εσωτερικών, στο οποίο απευθύνθηκα στο πλαίσιο του Κοινοβουλευτικού Ελέγχου με ερώτησή μου, με διαβεβαίωνε ότι για όσους δεν συμπεριληφθούν στις ρυθμίσεις του π.δ. 164/2004 -και δεν είναι δυνατόν να συμπεριληφθούν διότι δεν έχουν συμπληρώσει είκοσι τέσσερις μήνες εργασία- θα υπάρξει νομοθετική ρύθμιση για ενισχυμένη μοριοδότηση της εμπειρίας τους.
      Αντί, λοιπόν, να προχωρήσετε σε νομοθετική ρύθμιση και να μοριοδοτήσετε την εμπειρία τους, για να αξιοποιήσετε αυτό το προσωπικό το οποίο είναι ειδικευμένο και έχει δαπανήσει και το ελληνικό δημόσιο για την περαιτέρω εξειδίκευσή τους, τους απολύετε και προσλαμβάνετε άλλους, ενώ θα μπορούσατε περίφημα να μην εκδώσετε αυτήν την κοινή υπουργική απόφαση, να παρακολουθήσετε αυτό που υπεσχέθη το Υπουργείο Εσωτερικών, Δημόσιας Διοίκησης και Αποκέντρωσης λίγο καιρό πριν στις 7 Οκτωβρίου και να προωθήσετε νομοθετική ρύθμιση μοριοδοτώντας τους συγκεκριμένους ανθρώπους οι οποίοι εργάζονται και μάλιστα αποτελεσματικά χρήσιμα και ωφέλιμα για τους ασφαλισμένους, όπως και εσείς ο ίδιος συνομολογήσατε με τα όσα λίγο πριν είπατε. Εδώ υπάρχει μία αντίφαση ανάμεσα σε αυτά τα οποία εσείς λέτε και σε αυτά τα οποία επισήμως το Υπουργείο Εσωτερικών μου είπε και με διαβεβαίωνε.
      Κύριε Υφυπουργέ, αντιλαμβάνομαι ότι έχουμε κυβερνητική αλλαγή, αλλά σε καμία περίπτωση αυτή η κυβερνητική αλλαγή δεν μπορεί να σημάνει και αποδόμηση ενός ιστού και μάλιστα ενός ιστού αποτελεσματικού, όπως είναι οι εργαζόμενοι στον ΟΠΑΔ τους οποίους όχι μόνο δεν μοριοδοτείτε, όχι μόνο δεν κινείτε τη διαδικασία να τους προσλάβετε με τις κατά το νόμο αναγκαίες διαδικασίες, αλλά τους απολύετε και προσλαμβάνετε άλλους. 
      Θεωρώ ότι ο τρόπος με τον οποίο ενεργείτε δεν υπηρετεί την αποτελεσματικότητα του ΟΠΑΔ και βεβαίως ζημιώνει βαρύτατα και τους εργαζομένους. Και αυτό δεν είναι ένα παρεμπίπτον ζήτημα, είναι ένα ουσιαστικό ζήτημα.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός, κ. Γιαννόπουλος, έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, όπως προανέφερα, ο ΟΠΑΔ –ο Οργανισμός Περίθαλψης Ασφαλισμένων του Δημοσίου- όχι μόνο, κύριε Κουβέλη, επειδή κάνατε έναν υπαινιγμό ότι θα αναστείλουμε τις λειτουργίες του…
      ΦΩΤΗΣ ΚΟΥΒΕΛΗΣ: Όχι δεν έκανα κανέναν υπαινιγμό.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι μόνο, λοιπόν, δεν θα αναστείλουμε τις λειτουργίες του, αλλά ίσα-ίσα θα ενδυναμώσουμε τις λειτουργίες του και θα δώσουμε, πραγματικά, αυτήν την εικόνα που απαιτείται έχει ο ΟΠΑΔ.
      Πιστεύω να αναγνωρίζετε και να ενθυμείσθε το 2003 πώς έγιναν αυτοί οι διορισμοί, αλλά τέλος πάντων το αντιπαρέρχομαι. Είπα ακριβώς «σύμφωνα με το ν. 2527» γιατί υπάρχει αυτή η αδυναμία της ανανέωσης των συμβάσεων. Με τα τριακόσια τριάντα οκτώ άτομα, για τα οποία αυτή τη στιγμή έχουν προκηρυχθεί οι θέσεις και θα ανανεώσουν αυτούς τους συμβασιούχους που δεν μπορούμε να τους ανανεώσουμε τη σύμβαση, δίνεται η δυνατότητα της πλήρωσης αυτών των κενών, αλλά παράλληλα έχουν ζητηθεί –και τελειώνει η διαδικασία- μέσω ΑΣΕΠ διακόσιες δέκα έξι θέσεις τακτικής πλήρωσης σύμφωνα με τον Οργανισμό.
      Παράλληλα, θα πρέπει να γνωρίζετε ότι στο π.δ. 164/2004 αναφέρεται σαφώς, όπως σας το έχει απαντήσει το αρμόδιο Υπουργείο, ότι θα συμπεριλαμβάνονται οι ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, και θα υπάρξει νομοθετική ρύθμιση για ενισχυμένη μοριοδότηση αυτών των ατόμων.
      Αντιλαμβάνεσθε, λοιπόν, ότι αυτοί με την πείρα που διαθέτουν, την οποία άλλωστε έχουν αποκτήσει στο διάστημα αυτό των δέκα-δεκαοκτώ μηνών, θα έχουν την ηυξημένη μοριοδότηση, οπότε με την προκήρυξη των μονίμων πλέον διακοσίων δέκα έξι θέσεων θα βρεθούν σε προνομιακή θέση συγκριτικά με αυτούς που ο νόμος μας επιτάσσει να προσλάβουμε λόγω της αδυναμίας του ν.2527 να συνεχίσουμε τη σύμβαση αυτών των ατόμων.
      Άρα, λοιπόν, πολύ πιο αντικειμενικά με κριτήρια τα οποία δεν έχουν καμία έννοια σχετική με την προτιμησιακή συγκεκριμένη στελέχωση θα δώσουμε τη δυνατότητα σε αυτά τα άτομα με την πείρα που διαθέτουν και με την ενισχυμένη μοριοδότηση να διαγωνισθούν και μέσω ΑΣΕΠ να πληρωθούν οι θέσεις.
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση της δεύτερης επίκαιρης ερώτησης της κ. Ελπίδας Παντελάκη που η περίληψη εκφωνήθηκε, προηγουμένως, αλλά λόγω απουσίας του Υπουργού δεν προχωρήσαμε στην ανάγνωση του περιεχομένου της ερώτησης, η οποία έχει ως εξής:
      «Για μια ακόμα φορά αποδείχθηκε ότι το Λεκανοπέδιο της Αττικής αλλά και πολλές ακόμη περιοχές της χώρας όπως η Θεσσαλονίκη και άλλες είναι έρμαια των όποιων καιρικών φαινομένων και ανοχύρωτες από πλευράς αντιπλημμυρικής προστασίας. Στο Λεκανοπέδιο της Αττικής αυτήν τη φορά επλήγησαν περισσότερο οι περιοχές των Αγίων Αναργύρων Πειραιά, ο Κορυδαλλός, η Νίκαια, η Σαλαμίνα, η Καστέλλα, το Περιστέρι, το Αιγάλεω, το Ίλιον, η Ελευσίνα, ο Ασπρόπυργος και το Χαϊδάρι όπου εκατοντάδες σπίτια και καταστήματα πλημμύρισαν, ενώ σοβαρά προβλήματα δημιουργήθηκαν και σε αρκετούς δρόμους (π.χ. στο ύψος της «ΧΑΛΥΒΟΥΡΓΙΚΗΣ»).
      Υπεύθυνοι για την απαράδεκτη κατάσταση είναι οι μέχρι σήμερα κυβερνήσεις που με την πολιτική τους και την ανυπαρξία ολοκληρωμένης αντιπλημμυρικής προστασίας έχουν αφήσει απροστάτευτους τους κατοίκους οι οποίοι ζουν με το φόβο για τη ζωή τους και τις περιουσίες τους.
      Ερωτώνται οι κ.κ. Υπουργοί:
      Τι μέτρα προτίθεται να πάρει η Κυβέρνηση ώστε σε συνεργασία με τα αρμόδια Υπουργεία και φορείς να υπάρχει ένας συνολικός και επικαιροποιημένος σχεδιασμός για τη συνολική και ριζική αντιμετώπιση του προβλήματος σε εύλογο δεσμευτικό χρονοδιάγραμμα, παίρνοντας υπόψη του τα νέα υδρολογικά και κατασκευαστικά δεδομένα σε κάθε περιοχή;
      Τι κονδύλια έχουν δεσμευθεί από τον κρατικό προϋπολογισμό του 2005 για άμεσα και αναγκαία έργα αντιπλημμυρικής προστασίας, με έργα-παρεμβάσεις, που περιορίζουν τις επιπτώσεις από αντίστοιχα φαινόμενα στην επόμενη νεροποντή και θα προστατεύουν τη ζωή και την περιουσία των πολιτών;»
      Ο Υφυπουργός, κ. Ξανθόπουλος, έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε, και ζητώ συγγνώμη γιατί κακώς δεν κατάλαβα την προσωρινή διακοπή και έφυγα.
      Πράγματι, όπως ορθά επισημαίνει η κυρία Βουλευτής διαχρονικά η Αττική είναι ανοχύρωτη από πλευράς αντιπλημμυρικής προστασίας. Έργα έγιναν με την ευκαιρία των Ολυμπιακών Αγώνων, αλλά δεν έγιναν όσα έπρεπε, ώστε να είμαστε σίγουροι ότι μια συγκεκριμένη βροχή δεν θα προκαλέσει τα προβλήματα που βλέπουμε όλοι μας και, μάλιστα, μερικές φορές κατά τρόπο τραγικό. 
      Τι έκανε η παρούσα Κυβέρνηση και συγκεκριμένα ο Υπουργός κ. Σουφλιάς και η ηγεσία του Υπουργείου: 
      Πρώτον,  άρχισε ήδη η υλοποίηση ενός μείζονος σχεδίου αντιπλημμυρικής προστασίας, ενός master plan το οποίο επικαιροποιεί τις πραγματικές σημερινές πλημμυρικές ανάγκες ανά συχνότητα και επιτρέπει ένα ορθολογικό πρόγραμμα έργων με προτεραιότητες. Αυτό έλειπε έως τώρα. Ξεκίνησε τώρα και πιστεύω ότι θα είναι έτοιμο μέσα στους επόμενους μήνες. 
      Δεύτερον, έγιναν άμεσες παρεμβάσεις και συνεχίζουν να γίνονται. Πρώτα-πρώτα με πέντε εργολαβίες που καθαρίζουν τα φρεάτια από πλευράς ΥΠΕΧΩΔΕ και με χορήγηση 2 εκατομμυρίων (2.000.000) ευρώ στην ΕΥΔΑΠ η οποία χορηγεί το ποσό αυτό στους δήμους για να κάνουν την ανάλογη δουλειά. 
      Εδώ παρεμβαίνω λέγοντας από το 1999 και μετά, η αφαίρεση από την ΕΥΔΑΠ του αντικειμένου των ομβρίων, το οποίο ήξερε και ξέρει καλά, ήταν κατ’ εμένα ένα μεγάλο τεχνικό, αν όχι και πολιτικό λάθος. Έπρεπε, κανονικά, να κρατήσει το αντικείμενο και να παίρνει τα χρήματα που έπρεπε να πάρει, για να μην έχει πρόβλημα στο  Χρηματιστήριο, από την εκάστοτε ελληνική κυβέρνηση. 
      Τρίτο βήμα είναι η παρέμβαση στα ρέματα από τα μπαζώματα και τις παράνομες κατασκευές. Είναι θέμα των νομαρχών, δεν είναι θέμα δικό μας. Έχουμε όμως, δώσει ένα σημαντικό ποσό στις νομαρχίες, ώστε έστω και τώρα να ξεκινήσει αυτή η παρέμβαση και να είναι σε μόνιμη βάση όλο το έτος, ώστε έγκαιρα να απομακρύνονται τα εμπόδια στη ροή των υδάτων. 
      Και τέταρτο βήμα είναι η άμεση κατασκευή έργων. Ορθώς ρωτάτε τι θα γίνει το 2005. Σας λέω, λοιπόν, ότι έχουμε ζητήσει ένα σημαντικό προϋπολογισμό. Δεν θα το πω, βέβαια, σήμερα γιατί ακόμα συζητείται ο προϋπολογισμός, όπως ξέρετε στη Βουλή. Έχουν γίνει κάποιες περικοπές και ελπίζω να μην είναι τόσες, ώστε να μην μπορεί να υλοποιηθεί ένα πρόγραμμα, τουλάχιστον, έκτακτης ανάγκης. 
      Ήδη στη «ΧΑΛΥΒΟΥΡΓΙΚΗ» δημοπρατείται σε λίγες μέρες το έργο στον Αϊ Γιάννη για να μπορέσουμε, επιτέλους, να απαλλαγούμε από τα πλημμυρικά νερά στις συνήθεις πλημμύρες και προχωρούμε τη μελέτη του Σαρανταποτάμου. Υπάρχει, δηλαδή, μια προσπάθεια να ξεκινήσουμε άμεσα έργα και ελπίζουμε ότι θα το καταφέρουμε υπό την αίρεση βέβαια ότι θα υπάρχουν και ανάλογες πιστώσεις.
      Κλείνοντας θα πω το εξής. Ας μην αυταπατόμαστε. Εκτιμήσαμε τεχνοκρατικά ότι η Αττική θέλει θωράκιση αξίας περίπου επτακοσίων εκατομμυρίων (700.000.000) ευρώ για να πούμε ότι μεσομακροπρόθεσμα θα μπορεί να αντιμετωπίσει τα πλημμυρικά φαινόμενα. Αυτά πρέπει να προγραμματιστούν έγκαιρα και να δεσμευθεί η πολιτική ηγεσία και η αντιπολίτευση ότι θα τα υλοποιήσει σ’ ένα διάστημα λογικό, πέντε με δέκα χρόνια, λέω εγώ. Αν αυτό όμως δεν γίνει, θα λέμε τα ίδια πράγματα μετά από πέντε με δέκα χρόνια και θα έχουμε τις ίδιες, δυστυχώς, καταστροφές και ταλαιπωρίες των απλών πολιτών. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, κατά κοινή ομολογία αυτό που έλειψε όλα τα προηγούμενα χρόνια δεν ήταν ακριβώς ο σχεδιασμός, αλλά ήταν ότι δεν υπήρχε πολιτική βούληση –αυτό ήταν το κύριο- να υπάρχει προτεραιότητα ώστε να εκταμιευθούν χρήματα να λυθεί το πρόβλημα της αντιπλημμυρικής θωράκισης της χώρας μας συνολικά και βεβαίως και στο λεκανοπέδιο της Αττικής.
      Χρόνια και χρόνια μουχλιάζουν στα συρτάρια οι μελέτες μέχρι που τις υπερβαίνει η ζωή και ξαναφτιάχνονται νέες μελέτες. Αυτό είναι το πρόβλημα. Άρα το κρίσιμο ζήτημα που υπάρχει αυτήν τη στιγμή είναι ζήτημα πολιτικής βούλησης, το πώς θα προχωρήσει η Κυβέρνηση.
      Επίσης θέλω να πω ότι εμείς παρακολουθούμε τις προσπάθειες που γίνονται, τις συσκέψεις, διαβουλεύσεις και αυτόν το σχεδιασμό. Το ζήτημα που θέτουμε εμείς, κατ’ αρχήν, για το συνολικότερο σχεδιασμό –αυτόν τον επικαιροποιημένο- είναι να υπάρξει συγκεκριμένο χρονοδιάγραμμα, δεσμευτικό, υλοποίησης που να αφορά όλη τη χώρα. Αν δεν μπει αυτό το πράγμα, πάλι θα μείνει στα χαρτιά.
      Το δεύτερο ζήτημα έχει σχέση με το τι μέλλει γενέσθαι με τον κρατικό προϋπολογισμό του 2005. Πριν από λίγο, κύριε Υπουργέ, έγινε και η εκδήλωση που κατατέθηκε ο προϋπολογισμός και σας ερωτώ τι κονδύλι έχει δεσμευθεί το οποίο λογικά πρέπει να γνωρίζετε. Εσείς ο ίδιος σε μια δημόσια τοποθέτησή σας στην ημερίδα που έγινε από το Τεχνικό Επιμελητήριο, πριν από δεκαπέντε ημέρες, ακριβώς, είχατε πει ότι δεν έχουν εξασφαλιστεί τα χρήματα για τα αντιπλημμυρικά έργα. Γι’ αυτό κάναμε την επίκαιρη ερώτηση για να πιέσουμε την κατάσταση και με αυτόν τον τρόπο και να μάθουμε τι έχει εξασφαλιστεί. 
      Κύριε Υπουργέ, το θέμα είναι αν είναι αποφασισμένη η Κυβέρνηση να αντιμετωπίσει αυτά τα προβλήματα και να προστατέψει τη ζωή των εργαζομένων. Θα ήθελα να σας πω ότι, παρά τις προθέσεις τις δικές σας, υπάρχει ένα πρόβλημα για μας, στο Κομμουνιστικό Κόμμα και το θέτουμε. Βεβαίως μπαίνει μπροστά στις ευθύνες της η Κυβέρνηση -την καθιστούμε υπεύθυνη- για ό,τι προκύψει το επόμενο διάστημα γιατί είναι ενδεχόμενο να κινδυνεύσει όχι μόνο η περιουσία του κόσμου, αλλά και η ίδια η ζωή του. Για το λόγο αυτό πρέπει να υπάρχουν αμέσως τώρα απαιτητά χρήματα για να αντιμετωπιστούν τα προβλήματα. Υπάρχουν ιεραρχήσεις αυτών των προβλημάτων για την Αττική και για άλλα σημεία της χώρας μας που κινδυνεύουν σε περίπτωση μεγάλης νεροποντής με ενδεχόμενο να πνιγεί κόσμος.
      Αυτό το οποίο θέλουμε να πούμε είναι ότι ο κύριος στόχος της Κυβέρνησης από άποψη προτεραιότητας και σε σχέση με την οικονομία –και έχει δείξει δείγματα γραφής όλο το, προηγούμενο, διάστημα με μπαράζ από νόμους- είναι ότι θέλει να ενισχύσει την ανταγωνιστικότητα των επιχειρήσεων. Ο προσανατολισμός και η κατεύθυνση των πόρων πηγαίνουν εκεί. Αν, λοιπόν, δεν λυθεί αυτό που είναι κύριο σε σχέση με την κατεύθυνση και τον προσανατολισμό των έργων, ώστε να υπάρχουν έργα τα οποία απαντούν στις ανάγκες των εργαζομένων, δεν θα αντιμετωπιστεί το πρόβλημα αυτό και θα είναι σαν το γιοφύρι της Άρτας που δεν τελειώνει ποτέ. Ως προς αυτό πρέπει να αναλάβουν την ευθύνη και οι εργαζόμενοι, να απαιτήσουν, να παλέψουν, να διεκδικήσουν αυτά τα έργα τα οποία είναι αμέσως απαιτητά για τη ζωή τους.
      Εμείς ως Κομμουνιστικό Κόμμα –νομίζω ότι θα το έχετε παρακολουθήσει-  καταθέσαμε στις 11 Νοεμβρίου τις προτάσεις μας συνολικότερα γι’ αυτό το πρόβλημα και θα προσπαθήσουμε και σε συνεργασία με φορείς, με την Τοπική Αυτοδιοίκηση, επιστημονικούς, συνδικαλιστικούς φορείς να πιέσουμε. Δεν γίνεται διαφορετικά, δηλαδή. Σε επίπεδο μόνο συσκέψεων ή δημοσίων σχέσεων δεν μπορεί να λυθεί το πρόβλημα. Πρέπει να υπάρξει ένα κίνημα σε όλη την Ελλάδα, τελικώς για να αντιμετωπιστεί το αυτονόητο. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για δύο λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Πράγματι δεν γίνονται έργα με δημόσιες σχέσεις τα οποία μάλιστα δεν είναι, όπως λέμε, και «πιασάρικα», δηλαδή δεν έχουν άμεσο πολιτικό όφελος, γιατί αυτή είναι η πραγματικότητα. Εξ ου και τόσες δεκαετίες το θέμα δεν έχει λυθεί.
      Το κάθε Υπουργείο διεκδικεί τη μερίδα που πρέπει να έχει στο νέο προϋπολογισμό. Με μεγάλη μαχητικότητα ο Υπουργός κ. Σουφλιάς διεκδίκησε και αυτός το δικό του μέρος και ελπίζω ότι και με την αναθεώρηση που θα γίνει στο μέλλον θα πάρει ένα σημαντικό ποσοστό έτσι ώστε να μπορούμε να υλοποιήσουμε και τα έργα αυτά. 
      Σας λέω, λοιπόν, συγκεκριμένα ότι θα ξέρουμε προ του τέλους του έτους τον προϋπολογισμό στον οποίο μπορούμε να βασιζόμαστε για το 2005 και κυρίως το χρονοδιάγραμμα υλοποίησης των έργων, τα οποία μερικά είναι ήδη στο ξεκίνημα.
      Βέβαια, επαναλαμβάνω ότι μεταξύ των διαφόρων επιλογών που έχει μια κυβέρνηση -το ξέρετε καλύτερα από εμένα- το ποια είναι η βέλτιστη το αποφασίζει η Κυβέρνηση. Εγώ προσωπικά πιστεύω ότι η βέλτιστη είναι τα έργα υποδομής. Αλλά ενδεχομένως η άποψή μου να είναι λίγο ντεμοντέ –δεν ξέρω, μπορεί- αλλά το πιστεύω και μάχομαι γι’ αυτό όσο μπορώ και προσπαθώ να κερδίσω ότι μπορώ περισσότερο από πλευράς πιστώσεων, ώστε η υποδομή στο λεκανοπέδιο και όχι μόνο -στη Θεσσαλονίκη, στην Πάτρα, στο Ηράκλειο, παντού όπου γίνονται τέτοιες ζημιές- να είναι ανάλογη του επιπέδου που έχει η χώρα στο επίπεδο ζωής και να μην πνίγονται οι εργαζόμενοι κάποια στιγμή από μια μεγάλη νεροποντή.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δικαιοσύνης κατέθεσαν σχέδιο νόμου: «Συνήγορος του Καταναλωτή- Ρύθμιση Θεμάτων του Υπουργείου Ανάπτυξης». 
      Παραπέμπεται στην αρμόδια Διαρκή Επιτροπή. 
      Επίσης η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δημόσιας Τάξης: 
      α) «Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση»
      β) «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) και το Πρωτόκολλο σχετικά με τα προνόμια και τις ασυλίες της ΕΥΡΩΠΟΛ, των μελών των οργάνων της των αναπληρωτών διευθυντών και των υπαλλήλων της».
      Κύριοι συνάδελφοι, ο Βουλευτής κ. Άρης Σταθάκης ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Επανερχόμεθα στη συζήτηση των επικαίρων ερωτήσεων.
      Επίκαιρες Ερωτήσεις δευτέρου κύκλου.
      Πρώτη είναι η με αριθμό 434/16-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Μεταφορών και Επκοινωνιών, σχετικά με την υπογραφή ή όχι συμφωνιών μεταξύ του Υπουργείου και της FYROM με το όνομα «Δημοκρατία της Μακεδονίας», κλπ.
      Η επίκαιρη ερώτηση του συναδέλφου του κ. Μαγκριώτη έχει ως εξής:
      «Στη συζήτηση γύρω από τη FYROM, τελευταία «κάποιοι», ανάμεσα στους οποίους και Βουλευτής της Νέας Δημοκρατίας, ανεύθυνα διακινούν έγγραφα τα οποία, είτε δεν κατανοούν, είτε προσπαθούν να εξαπατήσουν τον ελληνικό λαό, ισχυριζόμενοι ότι με αυτά αποδεικνύεται ότι το Υπουργείο σας στο παρελθόν έχει υπογράψει συμφωνίες έχοντας αποδεχθεί η «FYROM» να υπογράφει με το όνομα «Δημοκρατία της Μακεδονίας».
      Γι’ αυτό ερωτάσθε: 
      α) Εάν από ιδρύσεως της FYROM μέχρι σήμερα το Υπουργείο Μεταφορών έχει υπογράψει συμφωνία μαζί της για οποιοδήποτε θέμα στην οποία καθ’ οιονδήποτε τρόπο γίνεται αποδεκτή η FYROM ως «Δημοκρατία της Μακεδονίας».
      β) Τι ενέργειες έχετε κάνει για τη συνέχεια της λειτουργίας του γραφείου στη Θεσσαλονίκη, για την ίδρυση του Ενιαίου Ευρωπαϊκού Κέντρου Ελέγχου των υπερπτήσεων (πτήσεις ανωτέρου εναέριου χώρου), στην περιοχή της Νοτιοανατολικής Ευρώπης. Ως γνωστόν τα άλλα δύο είναι στο Μάαστριχτ και στη Βιέννη και τι ενέργειες έχετε κάνει, για να αποτραπεί το ενδεχόμενο ίδρυσης αντίστοιχου γραφείου σε άλλη γειτονική χώρα, με προφανή αρνητικά αποτελέσματα για τη χώρα μας».
      Ο Υφυπουργός κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Κυρίες και κύριοι συνάδελφοι, δεν αρκεί το Προεδρείο να τηρεί τον Κανονισμό -και το  πράττει μετά περισσής επιμελείας- επιβάλλεται και ο καθένας από μας να εφαρμόζει το πνεύμα του Κανονισμού και να τηρεί τη δεοντολογία.
      Ακούτε τι συμβαίνει με το συντάκτη αυτής της ερωτήσεως. Στις 9-11 υπέβαλε μαζί με το συνάδελφό του κ. Βερελή Αίτηση Καταθέσεως Εγγράφων με απλή ερώτηση. Ενώ διαρκούσε η προθεσμία απαντήσεως εκ μέρους μας και καταθέσεως των εγγράφων, επαναφέρει την ίδια ακριβώς ερώτηση-κόπια, υπογεγραμμένη, αυτή τη φορά, μόνο από τον ίδιο και την εισάγει ως επίκαιρη ερώτηση.
      Αυτό αποτελεί προφανή καταστρατήγηση των ευχεριών που παρέχει ο Κανονισμός στο Βουλευτή. Δεν μ’ ενδιαφέρει τι σκοπό εξυπηρετούσε η επανακατάθεση δηλαδή η επίσπευση συζητήσεως ή άλλο τι. Αφού όμως ούτως ή άλλως εκκρεμεί η αρχική ερώτηση με την Αίτηση Καταθέσεως Εγγράφων, αυτή η νέα αίτηση αποτελεί «περιγραφή» του Κανονισμού και πάντως πράξη μη δεοντολογική.
      Αναφέρομαι τώρα στο πρώτο ερώτημα. Το πρώτο ερώτημα του κυρίου συναδέλφου είναι εάν και κατά πόσον το Υπουργείο Μεταφορών υπό την προηγούμενη πολιτική ηγεσία και Κυβέρνηση συμμετείχε σε δημόσιες συναντήσεις διεθνείς, στις οποίες υπεγράφη έγγραφο στο οποίο φερόταν η πρώην Γιουγκοσλαβική Δημοκρατία της Μακεδονίας ως «Δημοκρατία της Μακεδονίας». «Στολίζει» μάλιστα ο συνάδελφος όλη αυτή την ερώτηση με δήθεν προσπάθειες εξαπατήσεων, τις οποίες κάποιος Βουλευτής -που δεν κατονομάζει- της Νέας Δημοκρατίας μετήλθε.
      Του απαντώ, λοιπόν, ευθέως: Στις 22 Οκτωβρίου του 1999, στα Σκόπια, συνήλθε μια συνδιάσκεψη, στην οποία μετείχε η Αλβανία, η Ελλάδα και τα Σκόπια, με σκοπό να συναφθεί ένα πρωτόκολλο συνεργασίας στον τομέα της Αεροναυτιλίας στη Βαλκανική. Στο Πρακτικό αυτής της συναντήσεως, στην επικεφαλίδα, αναφέρεται ως μετέχον κράτος και η «Μακεδονία». Στο ίδιο το περιεχόμενο του εγγράφου, στον όρο 3, και πάλι αναφέρεται το όνομα του κράτους «Μακεδονία».
      Τέλος, στο ακροτελεύτιο, όπου υπάρχουν οι υπογραφές των συμμετεχόντων, τις δύο μνείες αυτές περί δήθεν Μακεδονίας, τις προσυπογράφει ο επίσημος εκπρόσωπος της Ελλάδος ο οποίος νομίζω τότε –το 1999 πάντα- ήταν εκείνος που ήταν επικεφαλής της Υπηρεσίας Πολιτικής Αεροπορίας ή εν πάση περιπτώσει την εκπροσωπούσε νομίμως.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού )
      Κύριε Πρόεδρε, σας παρακαλώ πάρα πολύ να μου δώσετε λίγο χρόνο γιατί η ερώτηση έχει άλλα δύο ερωτήματα.
      Στο διάστημα αυτό, έχω προλάβει να συλλέξω -και λέω «έχω προλάβει» γιατί καταλαβαίνετε ότι οι οργανισμοί είναι πολλοί και το διάστημα μεγάλο- αντιστρόφως τώρα δύο έγγραφα των Σκοπίων προς το Υπουργείο, στα οποία φαρδιά-πλατιά μνημονεύεται η λέξη «REPUBLICA MACEDONIA». Δε γνωρίζω εάν το Υπουργείο επέστρεψε αυτά τα διαβιβαστικά έγγραφα ως απαράδεκτα ή απέστειλε έγγραφο απαντητικό λέγοντας «εμείς δεν γνωρίζουμε να υπάρχει κράτος με όνομα Μακεδονία. Εμείς γνωρίζουμε ότι υπάρχει κράτος με όνομα FΥROM». Αυτό όσον αφορά στο πρώτο ερώτημα. 
      Αναφορικά τώρα με το δεύτερο ερώτημα, το κοινό γραφείο συνεργασίας...
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μήπως πρέπει να τα πείτε στη δευτερολογία σας; 
      Κύριε Μαγκριώτη, δεν σας διευκολύνει αυτό;
      ΙΩΑΝΝΗΣ ΜΑΓΚΡΙΩΤΗΣ: Δεν έχω πρόβλημα, κύριε Πρόεδρε, αν του δώσετε παραπάνω χρόνο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, μου επιτρέπετε; Κανονικά η ερώτηση δεν είναι επίκαιρη και θα ήθελα να παρακαλέσω κάποιο όργανο να κρίνει την επικαιρότητα από πλευράς Κανονισμού Βουλής, αυτών των ερωτήσεων. Όταν μου κάνει τρία ερωτήματα σε μιάμιση σελίδας κείμενο, δεν μπορώ να απαντήσω σε δύο λεπτά. 
      Για να διευκολύνω, λοιπόν, θα απαντήσω στη δευτερολογία μου στα άλλα δύο ερωτήματα.
      ΙΩΑΝΝΗΣ ΜΑΓΚΡΙΩΤΗΣ: Μα, σας δίνει παραπάνω χρόνο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε  να απαντήσετε αν θέλετε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όχι, κύριε Πρόεδρε, θα απαντήσω στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Μαγκριώτη, έχετε το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είναι πρωτοφανές αυτό, ομιλητής και ειδικά Υπουργός να του δίνει χρόνο το Προεδρείο και να μην τον χρησιμοποιεί. Το κάνει για να μην ξέρω την απάντησή του, γιατί μετά δεν θα έχω εγώ άλλη δυνατότητα απάντησης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Να καταθέτατε τακτική ερώτηση και όχι επίκαιρη ερώτηση.
      ΙΩΑΝΝΗΣ ΜΑΓΚΡΙΩΤΗΣ: Κατανοώ απολύτως, κύριε Νεράντζη, τη δύσκολη θέση σας διότι ...
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και εγώ τη δική σας.
      ΙΩΑΝΝΗΣ ΜΑΓΚΡΙΩΤΗΣ: ...διότι έπρεπε να διαψεύσετε με τον πιο απόλυτο τρόπο στελέχη της παράταξής σας. 
      Η πατρίδα μας βρίσκεται σε δύσκολη θέση μετά την αναγνώριση της FYROM από τις ΗΠΑ. Πρέπει όλοι να βάλουμε πλάτες σε κλίμα συναίνεσης και συνεργασίας, αρκεί η Κυβέρνηση να πει ποια είναι η θέση την οποία συζητά, να συζητήσει με τους Αρχηγούς των Κομμάτων και να ενημερώσει τον ελληνικό λαό. Εμείς θα βάλουμε «πλάτες» και πιστεύω ότι έχουμε τη δυνατότητα παρ’ όλα τα λάθη σας, να ανατρέψουμε και αυτή την αρνητική εξέλιξη. Το πρώτο είναι αυτό. 
      Το δεύτερο, κύριε Νεράντζη, είναι το εξής: Ο Κυβερνητικός Εκπρόσωπος ξεκίνησε αυτήν την προπαγάνδα από τις Βρυξέλλες. Τα πήρε πίσω, αυτοδιαψεύστηκε. Άλλο στέλεχος, Υπουργός, της παράταξής σας, διακινούσε μια επιστολή του Παπανδρέου προς τον Κόλιν Πάουελ για άλλο θέμα και έβγαιναν δημοσιογραφικά στελέχη του συντηρητικού χώρου και έλεγαν ότι εκεί προτείνεται –χωρίς να γνωρίζουν το περιεχόμενο του κειμένου, γιατί ήταν στα Αγγλικά- από τον κ. Παπανδρέου ότι αποδέχεται η Ελλάδα να έχει η FYROM το όνομα «Δημοκρατία της Μακεδονίας».
      Υπήρχαν στελέχη της παράταξής σας, καθώς και κοινοβουλευτικά, τα οποία διακινούσαν έγγραφο -έχω, κύριε Πρόεδρε, αυτό το έγγραφο και το καταθέτω- σε τηλεοπτικά κανάλια, στο οποίο έλεγε ότι εδώ αποδεικνύεται το μέγα σκάνδαλο, ότι δηλαδή ο κ. Μαντέλης –αναφερόταν στον κ. Μαντέλη ονομαστικά- έχει αποδεχθεί υπογραφή σε διακρατική συμφωνία από την πλευρά της FYROM με το όνομα «Μακεδονία». 
      Έχω, λοιπόν, εδώ τα Πρακτικά των συσκέψεων, αυτά που κουνούσε ο συνάδελφος στα κανάλια και τα οποία λένε ακριβώς το αντίθετο. Η λέξη «Μακεδονία» που περιέχεται σ’ αυτά τα έγγραφα, τόσο του κ. Βερελή όσο και στα Πρακτικά των συσκέψεων, αναφέρεται στη Μακεδονία. Στο Χώρο Ελέγχου της Εναέριας Κυκλοφορίας των υπερπτήσεων με έδρα τη Θεσσαλονίκη και τα Σκόπια, η FYROM αναφέρεται με το όνομα Σκόπια.
      Τα καταθέτω, κύριε Πρόεδρε, για να αποκαλυφθεί η μεγάλη εξαπάτηση που επιχειρήθηκε τις προηγούμενες ημέρες από την πλευρά της κυβερνητικής παράταξης. Αντί να ζητά τη συναίνεση και τη συνεννόηση, προσπαθεί να λοιδωρήσει μάλιστα και τον Αρχηγό της Αξιωματικής Αντιπολίτευσης για την πετυχημένη εξωτερική του πολιτική.
      Θα κλείσω, κύριε Πρόεδρε, λέγοντας ότι καταντά γελοίο, κύριε Υπουργέ, το επιχείρημα εάν σταμάτησε στον αέρα το φαξ, το e-mail, το Υπουργείο Μεταφορών που ερχόταν από τη FYROM με το όνομα «Δημοκρατία της Μακεδονίας». Αναρωτιέμαι το εξής: Άραγε, όταν ο κ. Μολυβιάτης επισκέφθηκε προχθές την κυρία Μίτρεβα και μπήκε στο γραφείο της έξω από το οποίο –και είμαι βέβαιος και μέσα στο γραφείο- γράφει «Δημοκρατία της Μακεδονίας», της ζήτησε να βγάλει τις πινακίδες και μετά να μπει στο γραφείο της κ. Μίτρεβα; 
      Φτάνει πια αυτός ο κατήφορος της Κυβέρνησης. Μην αυτοεξευτελίζεστε.
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Νεράντζης έχει το λόγο. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όταν ο επί μακρόν υπεύθυνος χειριστής των εξωτερικών θεμάτων μπερδεύει τις πινακίδες των αυτοκινήτων με τα δημόσια έγγραφα που στέλνονται, τότε τα πράγματα γίνονται ακόμη πιο επικίνδυνα. Αν την ερώτηση την έκανε ο οποιοσδήποτε Υπουργός, θα έλεγα ότι απλώς αγνοεί. Τώρα που την κάνει ο υπεύθυνος επί ένα μακρό διάστημα χειριστής, δηλώνω τη βαθύτατη ανησυχία μου.
      Εδώ δε συζητάμε το Σκοπιανό για να μας κάνει όλη αυτή την ανάλυση. Εδώ συζητάμε αν υπήρξε έγγραφο του Υπουργείου Μεταφορών που να μνημονεύει τα Σκόπια ως Δημοκρατία της Μακεδονίας. 
      ΙΩΑΝΝΗΣ ΜΑΓΚΡΙΩΤΗΣ: Που είναι; Φέρτε το. Καταθέστε το έγγραφο με υπογραφή του Υπουργού. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Καταλαβαίνω τον εκνευρισμό σας, σας δικαιολογώ, αλλά θα τα ακούσετε και εσείς και ο συνήγορός σας ο κ. Πρωτόπαπας, αυτόκλητος και αυτός. Σας λέω, λοιπόν, ότι το έγγραφο που επικαλέσθηκα είναι το Πρακτικό της συναντήσεως της 22ας Οκτωβρίου 1999 στα Σκόπια. Επομένως, το ερώτημά σας απαντήθηκε, οι αιτιάσεις σας περί ανεύθυνων Βουλευτών και των λοιπών πήγαν και αυτές περίπατο και το μόνο που απέμεινε είναι η αμηχανία σας. 
      Τώρα όσον αφορά τα δυο άλλα ερωτήματα, σας λέω ότι δε πέτυχε το σκοπό του το γραφείο που προεβλέπετο -απλώς και εκείνο στη Βιέννη- διότι το Πρωτόκολλο του 1999 που τα προέβλεψε παρουσίαζε εξ αρχής ελλείψεις και δυσλειτουργίες, όπως άλλωστε αυτές επισημαίνονται σε έγγραφα του Υπουργείου Εξωτερικών, με συνέπεια να μην έχει κυρωθεί με νόμο ακόμη από τη Βουλή των Ελλήνων. 
      Και όσον αφορά τους φόβους σας, τέλος, μήπως και το ιδρύσει άλλο κράτος, πρέπει να σας ενημερώσω, γιατί φαίνεται ότι το αγνοείτε ή ηθελημένα το αποκρύπτετε, ότι η δημιουργία τέτοιων κέντρων –εννοώ τα Factional Air Space Blocks- μεταξύ των κρατών δεν εξαρτάται μόνο από τη βούλησή τους ούτε από την εξυπηρέτηση των δικών τους συμφερόντων. Εξαρτάται και από άλλους παράγοντες, όπως για παράδειγμα την οικονομική και λειτουργική διαχείριση της εναέριας κυκλοφορίας, καθώς και την κατεύθυνση της ροής της. Παρακολουθούμε άγρυπνα τα πράγματα και είμαστε εις θέση, εφόσον παραστεί ανάγκη ή εφόσον πλησιάζουν τα πράγματα να δημιουργούν αδιέξοδα, εμείς να παρέμβουμε και να λύσουμε το θέμα. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ενημερώσω το Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτιρίου της Βουλής, 32 φοιτητές του Παντείου Πανεπιστημίου και 4 συνοδοί. 
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Θα ήθελα να τους ενημερώσω ότι βρισκόμαστε σε συνεδρίαση κοινοβουλευτικού ελέγχου, όπου παρίστανται οι ερωτώντες ή επερωτώντες Βουλευτές και οι ερωτώμενοι ή επερωτώμενοι Υπουργοί.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 21/12/20.10.2004 επερώτηση των Βουλευτών του ΠΑΣΟΚ κυρίων Χρήστου Πρωτόπαπα, Αθανασίου Τσούρα, Παρασκευής Χριστοφιλοπούλου, Μιλτιάδη Παπαϊωάννου, Στέφανου Τζουμάκα, Ιωάννη Κουτσούκου, Αικατερίνης Περλεπέ-Σηφουνάκη, Γεωργίου Πασχαλίδη, Νικολάου Σαλαγιάννη, Αριστείδη Μουσιώνη, Δημητρίου Κουσελά, Χρήστου Χάϊδου, Δημητρίου Λιντζέρη και Λεωνίδα Γρηγοράκου προς τον Υπουργό Απασχόλησης και Κοινωνικής Προστασίας, σχετικά με την κοινωνική ασφάλιση. 
      Το λόγο έχει ο πρώτος των επερωτώντων Βουλευτών κ. Χρήστος Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, κύριοι συνάδελφοι, αν και με αρκετή καθυστέρηση -δυστυχώς- σήμερα και λόγω των επίκαιρων ερωτήσεων, αλλά και λόγω της κατάθεσης του Προϋπολογισμού, διαπιστώνουμε ότι χρειάστηκε  να καταθέσουμε την επερώτησή μας για να έρθει επιτέλους, θέμα που αφορά την κοινωνική ασφάλιση, προς συζήτηση στη Βουλή. 
      Πήραμε αυτή την πρωτοβουλία γιατί διαπιστώσαμε τους κινδύνους που δημιουργεί η ακινησία και η απραξία που χαρακτηρίζουν την πολιτική της Κυβέρνησης στο  πιο ευαίσθητο, στο πιο κρίσιμο για την κοινωνία μας θέμα. Γιατί όλοι γνωρίζουν ότι όταν με τις σημερινές οικονομικές και κοινωνικές συνθήκες το ασφαλιστικό σύστημα δεν εξελίσσεται, τότε τα προβλήματα διογκώνονται, τότε δημιουργούνται αδιέξοδα και κρίσεις με δυσμενείς επιπτώσεις στην κοινωνία μας. Πήραμε αυτή την πρωτοβουλία, γιατί εμείς του ΠΑΣΟΚ θεωρούμε ως πρώτιστο χρέος μας να δουλέψουμε για να εγγυηθούμε μια ισχυρή δημόσια, κοινωνική ασφάλιση και να διασφαλίσουμε αξιοπρεπή επίπεδα διαβίωσης των συνταξιούχων για το μέλλον. Δεν ξεχνάμε πως ό,τι θετικό έχει γίνει μέχρι τώρα για την κοινωνική ασφάλιση στην Ελλάδα φέρει τη σφραγίδα του ΠΑΣΟΚ και των κυβερνήσεών του.
      Τη δεκαετία του 1980 δημιουργήσαμε το κοινωνικό κράτος στην Ελλάδα, δημιουργήσαμε τις συνθήκες της διασφάλισης αξιοπρεπών και ανθρώπινων συντάξεων για το σύνολο του πληθυσμού. Τη δεκαετία του 1990 ανατρέψαμε την αποδόμηση του συστήματος που επέφεραν οι παρεμβάσεις των αντιασφαλιστικών και αντιλαϊκών μέτρων της Νέας Δημοκρατίας και προωθήσαμε ριζικές τομές, όπως το ενιαίο Ταμείο Αυτοαπασχολουμένων, τη μετατροπή του ΟΓΑ σε ταμείο κύριας ασφάλισης των αγροτών. Στις αρχές του 21ου αιώνα με τους νόμους 3029 και 3232 προωθήσαμε την ασφαλιστική μεταρρύθμιση καθιερώνοντας -έστω και αν χρειάστηκε με θάρρος να αναγνωρίσουμε το λάθος της αρχικής μας πρότασης του 2001- σταθερούς, βιώσιμους και δίκαιους κανόνες για τις συντάξεις, τα όρια ηλικίας και τις εισφορές. Καθιερώσαμε ακόμη την υποχρεωτική χρηματοδότηση του ΙΚΑ από τον κρατικό προϋπολογισμό σε ποσοστό 1% του ΑΕΠ, την πρόβλεψη για την ενοποίηση των ειδικών ταμείων στο ΙΚΑ-ΕΤΑΜ, τη διαδικασία ομαδοποίησης των επικουρικών ταμείων, κανόνες για τη σωστή και έγκαιρη εφαρμογή της διαδοχικής ασφάλισης. 
      Νόμοι, μεταρρυθμίσεις, τομές, που δεν είναι τυχαίο πως πάντα συναντούσαν την ανοικτή αντίδραση της Νέας Δημοκρατίας, που αυστηρά προσκολλημένη στο καθεστώς των νόμων 1902 και 2084 απεδείκνυε απλά ότι δεν διέθετε -και σήμερα δεν διαθέτει- όραμα και στρατηγική για την κοινωνική ασφάλιση. Και σήμερα ο κύριος Υπουργός αρκείται απλά στο να δηλώνει πως δεν ανοίγει το ασφαλιστικό ή περιορίζεται σε τεχνικές διευθετήσεις, που η καθημερινότητα επιβάλλει. Και οι μεταρρυθμίσεις, οι αλλαγές, οι τομές, απλά αναβάλλονται για το αόριστο μέλλον με αστείες δικαιολογίες -που συνηθίζει η Κυβέρνηση τελευταία- του τύπου «φταίνε οι προηγούμενοι». 
      Εδώ, όμως, τα πράγματα δεν είναι τόσο αθώα. Δεν πρόκειται για τη συνήθη ανικανότητα, αδυναμία και αναποτελεσματικότητα, που χαρακτηρίζουν τη σημερινή Κυβέρνηση. Εδώ η ακινησία και η απραξία αποτελούν δυστυχώς μια συνειδητή επιλογή. Γιατί όταν δεν εφαρμόζονται οι νόμοι 3029 και 3232, όταν δεν προχωρεί η ασφαλιστική μεταρρύθμιση, όταν τα προβλήματα διογκώνονται, γίνεται σαφές πως προετοιμάζονται οι συνθήκες ώστε η Κυβέρνηση να προχωρήσει σε κάποιο χρονικό διάστημα σε μια κοινωνική ασφαλιστική απογραφή ανάλογη εκείνης που έπραξε στην οικονομία. Μια απογραφή που θα έχει, όμως, καταστροφικές συνέπειες σε βάρος των ασφαλισμένων, μιας και θα φέρει στο προσκήνιο ως δήθεν λύσεις ανάγκης τις γνωστές καταδικασμένες λογικές ενός συστήματος μόνο εγγυημένων εισφορών που οδηγούν στην καταβαράθρωση των δικαιωμάτων των ασφαλισμένων. 
      Και ας αναφερθούμε επιγραμματικά σε ορισμένα σημεία που τεκμηριώνουν αυτή την άποψή μας. 
      Το πρώτο είναι τα έσοδα των ασφαλιστικών ταμείων. Υπάρχει στα μεγάλα ασφαλιστικά ταμεία μεγάλη απόκλιση μεταξύ των προϋπολογισθέντων εσόδων και των πραγματοποιηθέντων, τουλάχιστον μέχρι τώρα με στοιχεία μέχρι τέλους του Οκτωβρίου. Στο ΙΚΑ η αρνητική αυτή απόκλιση αγγίζει τις τρεις ποσοστιαίες μονάδες. Τα έσοδα αυξάνονται μεν, αλλά με αριθμούς σημαντικά κατώτερους εκείνων του 2002 και του 2003. Στον ΟΓΑ η απόκλιση πραγματοποιηθέντων και προϋπολογισθέντων εσόδων φθάνει τις οκτώ μονάδες. Στο Ταμείο Εμπόρων δεκαπέντε μονάδες απόκλιση από τον προϋπολογισμό. Τα έσοδα είναι 8,5% κάτω από τα περσινά. Ανάλογη είναι και η κατάσταση σε πολλά ασφαλιστικά ταμεία. Και δεν είναι τυχαίο πως απ’ ό,τι πληροφορούμαστε τα πέντε μεγαλύτερα ασφαλιστικά ταμεία -ΙΚΑ, ΟΓΑ, ΤΕΒΕ, Ταμείο Εμπόρων και ΤΣΑ- ζητούν σήμερα αθροιστικά ενίσχυση από το κράτος της τάξης των επτακοσίων εκατομμυρίων (700.000.000) ευρώ, προκειμένου να μπορούν να πληρώσουν τις συντάξεις ως το τέλος του χρόνου. 
      Ερωτώ: Αληθεύει αυτό, κύριε Υπουργέ; Και αν ναι, θα συναινέσει σε αυτό ο κ. Αλογοσκούφης; Και μη μας πείτε, όπως στις συνεντεύξεις σας, ότι κινδυνολογούμε γιατί αυτή είναι η σκληρή πραγματικότητα, αλλά και γιατί η Κυβέρνηση και η πολιτική ηγεσία του Υπουργείου φέρει με τις πράξεις και τις παραλείψεις την κύρια ευθύνη γι’ αυτή την κατάσταση. 
      Γιατί πώς να υπάρχουν καλύτερα αποτελέσματα στα έσοδα των ασφαλιστικών ταμείων όταν στα μισά δεν έχει ακόμη διοριστεί διοίκηση και όταν με την εγκύκλιό σας, κύριε Υπουργέ, από 18 Μαρτίου έχετε απαγορέψει στις διοικήσεις των ασφαλιστικών ταμείων -μέχρι να διοριστούν οι νέες- να κάνουν ουσιαστικές πράξεις, όταν πριν από δεκαπέντε ημέρες παρουσιάστηκε το τραγελαφικό φαινόμενο των γνωστών τριών ασφαλιστικών ταμείων που δεν είχαν διοικήσεις και δεν μπορούσαν να πληρώσουν το προσωπικό και να δώσουν τα εφάπαξ και άρον-άρον τρέξατε να διορίσετε διοικήσεις και να εμφανιστούν κάποιοι κύριοι πριν καν περάσει ο διορισμός τους στο ΦΕΚ;
      Πώς να δουλέψουν τα ασφαλιστικά ταμεία όταν χίλια διακόσια υπηρεσιακά στελέχη τους είναι ουσιαστικά -όχι τύποις- σε διαθεσιμότητα, περιμένοντας να εφαρμοστεί ο νόμος της επέλασης του κομματικού κράτους του κ. Παυλόπουλου, όταν δεν υπάρχει επιχειρησιακό σχέδιο για τα ασφαλιστικά ταμεία, όταν η διοίκηση του Ι.Κ.Α. είχε μήνες να συνεδριάσει, όταν επί εννέα μήνες στο ολοκληρωμένο πληροφοριακό σύστημα έχετε εντάξει μόνο έξι υποκαταστήματα, με αποτέλεσμα να καθυστερεί η απονομή της σύνταξης και μάλιστα να καθυστερεί σημαντικά, έχοντας τινάξει στον αέρα την αξιοπιστία των κατά καιρούς δηλώσεών σας για το θέμα;
      Χάρηκα που είδα σήμερα στην εφημερίδα ότι σπεύσατε -και αν η επερώτηση βοήθησε σ’ αυτό, καλώς βοήθησε- να εξαγγείλετε ότι θα βγαίνουν γρήγορα οι συντάξεις. Προφανώς, κύριε Υπουργέ, σας βοηθήσαμε να το θυμηθείτε, διότι το είχατε ξεχάσει τους τελευταίους εννέα μήνες. Ελπίζω να γίνει! Πραγματικά, ελπίζω να γίνει και να πετύχει αν και πολύ αμφιβάλλω με τους ρυθμούς που πάτε!
      Άραγε, είναι τυχαίο ότι ως σήμερα δεν έχετε καταθέσει στη Βουλή τον Κοινωνικό Προϋπολογισμό του 2004, ο οποίος συνήθως κατατίθεται το Σεπτέμβριο; Τι συμβαίνει άραγε; Αληθεύουν οι πληροφορίες για τις αυθαίρετες προσαρμογές τις οποίες λένε ορισμένοι ότι επιχειρεί το Υπουργείο σας στα ελλείμματα και τα προσδοκώμενα έσοδα; Περιμένουμε μια απάντηση.
      Έρχομαι τώρα στο θέμα της ενοποίησης των ασφαλιστικών ταμείων στο Ι.Κ.Α.- Ε.Τ.Α.Μ. Δεν θα κρίνω τον τραγέλαφο των αντιτιθέμενων δηλώσεων. Τη μία μέρα ο Υφυπουργός Κοινωνικών Ασφαλίσεων δηλώνει πως το ασφαλιστικό είναι ανοικτό και θα πρέπει να δούμε το θέμα της χρηματοδότησης και την άλλη μέρα ο Αναπληρωτής Κυβερνητικός Εκπρόσωπος κ. Αντώναρος δηλώνει πως το ασφαλιστικό δεν ανοίγει και πως δεν έχουμε ανάγκη από τα χρήματα και θα τα βρούμε από την περιστολή των εσόδων. Ποιος λέει αλήθεια και ποιος λέει ψέματα; 
      Ο Υπουργός Κοινωνικών Ασφαλίσεων δηλώνει πως είναι αντίθετος στα προγράμματα εθελουσίας εξόδου εάν δεν πληρωθεί το ασφαλιστικό. Όμως, ο κ. Αλογοσκούφης δίνει εντολή -ή κάλυψη, αν όχι εντολή- στον κ. Βουρλούμη και στον κ. Αράπογλου να προωθήσουν τέτοια προγράμματα. Ποιος λέει αλήθεια και ποιος λέει ψέματα;
      Κρίμα, γιατί έχει γίνει μια ουσιαστική προετοιμασία από τις κυβερνήσεις του ΠΑΣΟΚ με διάλογο και με το ΤΑΠ-ΟΤΕ και με την Εθνική Τράπεζα και είχε δημιουργηθεί μια αισιοδοξία ότι μπορεί να προχωρήσει ο στόχος της ενοποίησης των ασφαλιστικών ταμείων σε οκτώ μόνο σε όλη την Ελλάδα, πολύ συντομότερα από τις ημερομηνίες που προβλέπει ο νόμος. Σήμερα αυτό σταμάτησε. Υπάρχει ένας πρωτοφανής εμπαιγμός σε βάρος των εργαζομένων.
      Η ομαδοποίηση των επικουρικών ταμείων δεν προχωρά και διογκώνονται τα προβλήματα. Τι λέει η Κυβέρνηση; Η Κυβέρνηση λέει «ναι», αλλά μέχρι 31.12.2003 δεν είχατε αποδώσει ως προβλέπει ο νόμος την περιουσία από το ΙΚΑ προς το ΕΤΕΑΜ. Είχε προχωρήσει όμως η διεργασία αυτή. Και ωραία, δεν είχε ολοκληρωθεί. Τι έγινε, όμως, επί εννέα μήνες; Προχώρησε, ολοκληρώθηκε κύριε Υπουργέ; Εδώ είχατε ξεχάσει να διορίσετε πρόεδρο στο ΕΤΕΑΜ. Παραιτήθηκε η κ. Τσουμάνη για να πάει κάπου αλλού και δεν είχατε διορίσει πρόεδρο στο ΕΤΕΑΜ. Μόλις πριν δύο εβδομάδες διορίσατε έναν κύριο ο οποίος τώρα αγωνίζεται ο άνθρωπος να ενημερωθεί για να δει τι έχει γίνει. Μήνες ολόκληρους αυτή η θέση έμεινε κενή, μήνες ολόκληρους δεν προχώρησαν οι διαδικασίες των ομαδοποίησης των επικουρικών ταμείων!
      Με την ευκαιρία αυτή επιτρέψτε μου να κάνω μία πρώτη τοποθέτηση για την πρόταση του κ. Προβόπουλου, για το Επικουρικό της Εμπορικής. Θεωρώ κατ’ αρχήν -και ας μην κοροϊδευόμαστε μεταξύ μας- ότι είναι μία πρόταση που βρίσκει σύμφωνο και τον κύριο Πρωθυπουργό και τον κύριο Υπουργό Οικονομικών, διότι διατυπώθηκε μετά από σύσκεψη που είχε ο κ. Προβόπουλος μαζί τους. Ας μην λέει ο κ. Αλογοσκούφης ότι το θέμα αφορά μόνο τις τράπεζες και τους τραπεζοϋπαλλήλους, γιατί αν ο κ. Αλογοσκούφης συνεχίσει να το ισχυρίζεται αυτό, θα πω και εγώ χαριτολογώντας ότι το μόνον που θα πετύχει θα είναι να μεγαλώνει η μύτη του, όπως του Πινόκιο! Δεν χρειαζόμαστε Πόντιους Πιλάτους! Η Κυβέρνηση οφείλει να αναλάβει τις ευθύνες της σ’ αυτό το ζήτημα!
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Και εσείς, κύριε Υπουργέ Απασχόλησης και Κοινωνικής Προστασίας είστε αρμόδιος για το ΙΚΑ και φέρετε την ευθύνη για τη βιωσιμότητά του και το μέλλον του. Πώς τοποθετήστε σε μία πρόταση όπου το δημόσιο και η Εμπορική καλύπτουν μόνο το 1/3 -μόνο το 1/3!- του κόστους υλοποίησης της λύσης τους, φορτώνοντας τα υπόλοιπα 2/3 -και μιλάμε για εκατοντάδες εκατομμύρια ευρώ- στο ΙΚΑ, στους απλούς εργαζόμενους, στους απλούς συνταξιούχους; Γιατί δίνουν ενίσχυση μόνον τετρακοσίων πενήντα εκατομμυρίων (450.000.000) ευρώ …
      ΙΩΑΝΝΗΣ ΜΑΝΩΛΗΣ: Φορτώσατε περίπου διακόσια εκατομμύρια (200.000.000)…
      ΧΡΗΣΤΟΣ ΠΡΩΤΟΠΑΠΑΣ: Κύριε Μανώλη, δεν έχει καμία σχέση ο φάντης με το ρετσινόλαδο!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μανώλη!
      Συνεχίστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Πράγματι, απορώ! Μιλάτε για ενίσχυση τετρακοσίων πενήντα εκατομμυρίων (450.000.000) ευρώ. Το αναλογιστικό έλλειμμα είναι το λιγότερο ένα δισεκατομμύριο διακόσια εκατομμύρια (1.200.000.000) ευρώ! Το ετήσιο ταμειακό έλλειμμα είναι πενήντα εκατομμύρια (50.000.000) έως πενήντα πέντε εκατομμύρια (55.000.000) ευρώ! Ποιος θα το καλύψει; Τα λεφτά που λέτε ότι θα δώσετε θα φτάσουν για οκτώ-εννιά χρόνια το πολύ! Μετά τι θα γίνει; Θα φορτωθεί ο ελληνικός λαός με εκατοντάδες εκατομμύρια ευρώ χρέος; Εμείς σ’ αυτό δεν πρόκειται να συναινέσουμε και η Κυβέρνηση πρέπει να σταματήσει διά του κ. Αλογοσκούφη να κρύβεται και να κάνει τον Πόντιο Πιλάτο!
      Και οι τράπεζες οφείλουν να αναλάβουν τις ευθύνες τους! Σε τελική ανάλυση, δεν μπορεί να φορτωθεί στις πλάτες του απλού εργαζόμενου και του απλού συνταξιούχου μια λύση η οποία γίνεται τελικά έτσι βεβιασμένα και χωρίς αναλογιστική μελέτη της εθνικής αναλογιστικής αρχής απλά για να πουληθεί μία ώρα ταχύτατα η Εμπορική. Εμείς δεν θα συμφωνήσουμε σε τέτοιες λογικές! 
      Για τη διαδοχική ασφάλιση τα έχουμε πει. Τα ταμεία δεν έχουν στείλει ακόμη τις προτάσεις τους. Καμία βελτίωση δεν έχει επέλθει στο σύστημα.
      ΙΩΑΝΝΗΣ ΜΑΝΩΛΗΣ: Το κράτος να παρέμβει …
      ΠΡΟΕΔΡΕΥΩΝ (Σωτήρης Χατζηγάκης): Είναι εδώ ο Υπουργός, κύριε Μανώλη, θα απαντήσει!
      ΧΡΗΣΤΟΣ ΠΡΩΤΟΠΑΠΑΣ: Χαίρομαι γιατί οι συνάδελφοι καταλαβαίνουν επιπλέον τι κάνουν και πού οδηγούν με την πολιτική τους.
      Έρχομαι τώρα στο θέμα των συντάξεων. Διαβάσατε τον κρατικό προϋπολογισμό, κύριε Υπουργέ, τον ξέρετε, τον εγκρίνατε σήμερα. Τι λέει, λοιπόν, ο κρατικός προϋπολογισμός; Λέει ότι «αυτά τα ψίχουλα» -«τα περσινά»- όπως ο ίδιος λέγατε που έδωσαν οι κυβερνήσεις του ΠΑΣΟΚ, θα είναι πολύ μεγαλύτερες οι αυξήσεις από τις φετινές. Και αν εσείς τις αποκαλούσατε «ψίχουλα» πέρυσι, πώς θα τις αποκαλέσετε φέτος; Για παράδειγμα, στο ΕΚΑΣ η προβλεπόμενη αύξηση του 2004 έναντι της αύξησης του 2003 ανερχόταν στο 33,6%. Φέτος, η προβλεπόμενη αύξηση του 2005 έναντι του 2004 ανέρχεται στο 10,7%, δηλαδή στο 1/3. Αν το προηγούμενο ήταν «ψίχουλα», αυτό πώς ονομάζεται; Αν η αύξηση του ΕΚΑΣ από σαράντα δύο (42) έως πενήντα πέντε (55) ευρώ το μήνα ήταν «ψίχουλα», η σημερινή των δεκαπέντε (15) έως είκοσι (20) ευρώ το πολύ πώς ονομάζεται; 
      Κάποια στιγμή, λοιπόν, πρέπει να σοβαρευτούμε και να μιλήσουμε ειλικρινά. Δεν είναι αυξήσεις αυτές που κάνετε σε συντάξεις και τουλάχιστον δεν έχουν καμία σχέση και με τις υποσχέσεις και με τα όσα είχατε τάξει στον ελληνικό λαό πέρυσι!
      Με την ευκαιρία αυτή, θα ήθελα να ρωτήσω τι γίνεται με τις δεσμεύσεις που είχατε αναλάβει για τα κλιμάκια του ΕΚΑΣ, ώστε να μη μειωθεί και ο αριθμός των δικαιούχων για το 2005; 
      Δυστυχώς, φοβάμαι ότι στο θέμα του ασφαλιστικού η Κυβέρνηση, κύριε Υπουργέ, δείχνει να ζει στο δικό της κόσμο. Δεν έχει επίγνωση των προβλημάτων που με την ακινησία και απραξία δημιουργεί. 
      Θα περίμενα για παράδειγμα να έχετε πάρει ήδη μέτρα για την αύξηση της απασχόλησης, για να ενισχύσετε τη βάση εκείνων που πληρώνουν εισφορές. Τίποτε δεν έγινε και σ’ αυτή την κατεύθυνση. Ούτε ένα σχέδιο νόμου! Ούτε ένα σχέδιο νόμου δεν έχετε φέρει για την ενίσχυση της απασχόλησης μέχρι σήμερα στη Βουλή. Ούτε καν έχετε υλοποιήσει τις δικές σας εξαγγελίες, τις εξαγγελίες του κόμματός σας, αλλά και τις προβλέψεις του ν. 3227/2004 για την ενίσχυση των νέων, των μητέρων και των ηλικιωμένων ανέργων.
      Πώς θα χρηματοδοτηθεί περαιτέρω το σύστημα κοινωνικής ασφάλισης από το πλεόνασμα της ανάπτυξης με την προηγούμενη απογραφή; Ούτε καν επιτρέψατε στον Αρχηγό της Αξιωματικής Αντιπολίτευσης να απαντήσει στα όσα είπε ο κ. Αλογοσκούφης! Με αυτές τις αντιλήψεις και με αυτές τις καταστροφικές λογικές νομίζετε ότι μπορείτε να αντιμετωπίσετε τα προβλήματα;
      Μιλάτε για εθνική συνεννόηση και κοινωνικό διάλογο και για συναινετικές λύσεις για το ασφαλιστικό. Θεωρητικά συμφωνούμε. Χρειάζεται εθνικός κοινωνικός διάλογος και συναινετικές λύσεις για το ασφαλιστικό. Όμως, ας μην κάνουμε τη στρουθοκάμηλο εδώ, ας βλέπουμε επιτέλους την πραγματικότητα! Με ωραία λόγια ή με λαϊκισμούς δεν αντιμετωπίζονται τα προβλήματα.
      «Ναι» στο διάλογο και στη συνεννόηση αλλά με ποια πολιτική, με ποιο περιεχόμενο, με ποιες προοπτικές; Τι επιφυλάσσετε για τους εργαζόμενους και τους συνταξιούχους; Γιατί κανείς δεν μπορεί να συμφωνήσει σε μια πρόταση χωρίς όραμα, χωρίς σχέδιο, χωρίς στρατηγική, όπως αυτή που εμφανίζει σήμερα η Κυβέρνηση στην κοινωνική ασφάλιση. Κανείς δεν μπορεί να σιωπήσει όταν η ακινησία και η απραξία οδηγούν σε απαξίωση και κρίση στο σύστημα, ώστε κάποια απογραφή να εμφανιστεί ως δήθεν αναγκαία αλλά επώδυνη λύση.
      Αλήθεια, τι εμπιστοσύνη μπορεί να έχει κανείς σε μια κυβέρνηση που όταν δεν παλινωδεί, εμπαίζει τους εργαζόμενους και του συνταξιούχους; Τι εμπιστοσύνη μπορεί να έχει κανείς σε μια κυβέρνηση που ρίπτει ανερυθρίαστα στον κάλαθο των αχρήστων τις δεσμεύσεις του προεκλογικού τους προγράμματος για αύξηση των συντάξεων στα ευρωπαϊκά όρια; Αυτό μας λέγατε στα κανάλια οι εκπρόσωποι της Νέας Δημοκρατίας, για εκσυγχρονισμό των ταμείων και για θεσμικές αλλαγές στο σύστημα. Καμία!
      Εμείς, όμως, θα είμαστε παρόντες. Δεν μας αρκεί αυτό και δεν μας αρκεί να σας κάνουμε κριτική. Και αυτή θα γίνει. Θα είμαστε παρόντες στους εργαζόμενους και στους συνταξιούχους και στους αγώνες τους μετά από πρωτοβουλίες διαλόγου και συμπόρευσης που θα πάρουν μαζί τους.
      Θα είμαστε παρόντες και με τις προτάσεις μας, τις δικές μας εναλλακτικές λύσεις για ένα δημόσιο ασφαλιστικό σύστημα δίκαιο και βιώσιμο σε βάθος χρόνου, ένα σύστημα που δεν κλείνει, γιατί δεν κλείνει ένα ζωντανό πράγμα ποτέ, αλλά θετικά, δημιουργικά, σύγχρονα, εξελίσσεται για να διασφαλίσει αξιοπρεπές επίπεδο διαβίωσης, να δώσει ασφάλεια και εμπιστοσύνη στην ελληνική κοινωνία. 
      Θα είμαστε παρόντες σε κάθε μεταρρύθμιση, αλλαγή και τομή που δημιουργεί το νέο, που φέρνει τα ασφαλιστικά ταμεία πιο κοντά στον πολίτη, που αντιμετωπίζει τα νέα προβλήματα, που εγγυάται ότι ενισχύουμε το στόχο μας για μια πιο δίκαιη, ισχυρή και ενωμένη κοινωνία.
      Σας ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι με απόφαση του γραμματέα του Προεδρείου της Κοινοβουλευτικής Ομάδας του ΠΑΣΟΚ, κ. Ρέππα, Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Τσούρας. Επίσης, με απόφαση του Κοινοβουλευτικού Εκπροσώπου του ΚΚΕ κ. Ορέστη Κολοζώφ Κοινοβουλευτικός Εκπρόσωπος του κόμματός του ορίζεται ο κ. Γκατζής. Τέλος, με απόφαση του κ. Κωνσταντόπουλου, Προέδρου του Συνασπισμού Ριζοσπαστικής Αριστεράς, Κοινοβουλευτικός Εκπρόσωπος του κόμματός του ορίζεται ο κ. Λεβέντης.
      Πριν δώσω το λόγο στην κ. Χριστοφιλοπούλου, που είναι η δεύτερη εγγεγραμμένη ομιλήτρια της επερώτησης, ήθελα, κύριε Πρωτόπαππα, να σας πω κάτι το οποίο αφορά στη νύξη που κάνατε όσον αφορά στο Προεδρείο, ότι δηλαδή το Προεδρείο δεν άφησε τον κ. Παπανδρέου να δευτερολογήσει.
      Όπως ξέρετε καλύτερα από μένα, στην κατάθεση του προϋπολογισμού ποτέ δεν μιλά κανείς, ούτε ο αρχηγός του κόμματος, ούτε ο Πρωθυπουργός. Είμαι σχεδόν τριάντα χρόνια σε αυτήν την Αίθουσα και ποτέ δεν μίλησε κανείς. Το γεγονός ότι δόθηκε ο λόγος στον κ. Παπανδρέου, οφείλεται κατά παρέκκλιση του Κανονισμού στην καλοσύνη και στην συναινετική διάθεση που είχε η Πρόεδρος της Βουλής. Επομένως δεν τίθεται θέμα.
      ΧΡΗΣΤΟΣ ΠΡΩΤΟΠΑΠΠΑΣ: Τον κ. Αλογοσκούφη δεν τον άκουσα!
      ΠΡΟΕΔΡΕΥΩΝ ( Σωτήρης Χατζηγάκης): Και του κ. Αλογοσκούφη του έδωσα το λόγο, εφόσον είναι λόγος αντίλογος.
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, στη σημερινή πραγματικότητα της γήρανσης του πληθυσμού, της υπογεννητικότητας και της ανεργίας, το ασφαλιστικό σύστημα καθόσον άπτεται των κοινωνικών κεκτημένων όλων σχεδόν των ομάδων της κοινωνίας, αποτελεί μείζον πολιτικό ζήτημα και σημαντικότατη διάσταση του οικονομικού συστήματος με επιπτώσεις στην απασχόληση και στην ανάπτυξη της χώρας.
      Οι αντικρουόμενες δηλώσεις ένα σπορ στο οποίο εσχάτως η Κυβέρνηση επιδίδεται μετ’ επιτάσεως σε διαφορετικά πεδία, επιτείνουν την αγωνία των ασφαλισμένων και δημιουργούν μια θολή ατμόσφαιρα για τις πραγματικές προθέσεις της Κυβέρνησης για την πορεία και το μέλλον του ασφαλιστικού συστήματος.
      Την ώρα που ο καθ’ ύλην αρμόδιος Υπουργός διαβεβαίωνε τη ΓΣΕΕ ότι δεν ανοίγει το ασφαλιστικό, ο Υφυπουργός του το άνοιγε εμμέσως, δηλώνοντας ότι θεωρεί απίθανη την εφαρμογή του «νόμου Ρέππα» για την ενοποίηση των ταμείων λόγω υψηλού κόστους.
      Έχετε προφανώς, κύριε Υπουργέ, ως Κυβέρνηση προσδώσει στο ασφαλιστικό χαρακτήρα «ακορντεόν». Το ανοίγετε και το κλείνετε κατά περίπτωση με περισσή ευκολία. Αυτό το παιχνίδι πρέπει να πάρει ένα τέλος, γιατί παίζεται και τώρα με τις τράπεζες. Γιατί, κύριε Υπουργέ, το ασφαλιστικό δεν είναι σύστημα που είναι «ανοικτό» ή «κλειστό», πόσο μάλλον όταν χαρακτηρίζεται «ανοικτό» ή «κλειστό» κατά περίσταση και κατά βούληση. Είναι ένα σύστημα ζωντανό, το οποίο οφείλετε να υποστηρίξετε. Είναι πάντα ανοικτό το ασφαλιστικό γιατί πρέπει καθημερινά να προσαρμόζεται δυναμικά στις ανάγκες των ασφαλισμένων και είναι υποχρεωτικά «κλειστό» σε ό,τι αφορά την προστασία των κοινωνικών κεκτημένων, μια προστασία για την οποία εμείς, στο ΠΑΣΟΚ, θα παλέψουμε δυναμικά.
      Η καθημερινή λειτουργία του ασφαλιστικού είναι εξίσου σημαντική με τη θεσμική του υπόσταση και με τη δυναμική της εφαρμογής της μεταρρύθμισής του εφόσον θέλετε να την εφαρμόσετε. Φαίνεται ωστόσο ότι δεν σας απασχολούν αυτά τα προβλήματα που συσσωρεύονται ούτε σε μάκρο ούτε σε μικροεπίπεδο.
      Όπως ακριβώς και στην πολιτική για την απασχόληση, έτσι και στην κοινωνική ασφάλιση βλέπουμε καθαρά μια αμηχανία και μια απραξία του Υπουργείου. Τα ασφαλιστικά ταμεία εκτός από τον καθημερινό τους αγώνα της διαχείρισης, αιωρούνται στο κενό που δημιουργείται μεταξύ ενός υπάρχοντος νομικού πλαισίου και μιας τελείως θολής και αδιευκρίνιστης εφαρμογής του. Τόσο ο νόμος 3029 όσο και ο νόμος 3232 παραμένουν σε μεγάλο ποσοστό ανενεργοί. Εννέα μήνες μετά, με πολύ λίγο έργο και με ακόμα λιγότερη στρατηγική, μπορείτε να μας πείτε, κύριε Υπουργέ, πως φανταστήκατε ότι αυτό το σύστημα μπορεί να λειτουργήσει χωρίς διοικήσεις; Γιατί σε πάρα πολλά ταμεία δεν υπάρχουν διορισμένες διοικήσεις. Για παράδειγμα, πόσος χρόνος σας χρειάστηκε, πόσα μάλλον δημοσιεύματα, για να διορίσετε επιτέλους Διοικητή στο ΕΤΕΑΜ; Ή πώς είναι δυνατόν ένα σύστημα που πρέπει να αντιμετωπίσει χιλιάδες προβλήματα καθημερινά, να το κάνει αυτό με λιγότερα χρήματα και χωρίς στελέχη τη στιγμή που χρειάζεται περισσότερα;
      Όσον αφορά δε την εφαρμογή του επαίσχυντου νόμου 3260, που δημιούργησε σημαντικότατα προβλήματα στο χώρο της κοινωνικής ασφάλισης και έφερε τεράστια αναστάτωση όταν μετακινούσατε υπαλλήλους ακόμη και δύο φορές, αναγνωρίζουμε βεβαίως ότι για σας προτεραιότητα είναι η τακτοποίηση των δικών σας παιδιών και αυτή προέχει της εύρυθμης λειτουργίας του ασφαλιστικού.
      Θέλω να σας ρωτήσω, υπάρχει όντως διάσταση μεταξύ των απόψεων των διοικήσεων του ΟΤΕ και των τραπεζών, ενδεχομένως και του Υπουργού Οικονομίας κ. Αλογοσκούφη, σε ό,τι αφορά για παράδειγμα το ποιος θα επωμιστεί το ασφαλιστικό κόστος από την πολιτική της εθελουσίας εξόδου και αφετέρου όσον αφορά το θέμα που δημιουργήθηκε με αφορμή το επικουρικό ταμείο της Εμπορικής Τράπεζας; Υπάρχει όντως διάσταση απόψεων και ποια είναι αυτή; Ποια είναι τελικά η θέση της Κυβέρνησης όσον αφορά στην ενοποίηση των επικουρικών ταμείων; Γιατί υπάρχει αυτό το έλλειμμα κοινωνικού διαλόγου τόσο για την εφαρμογή της ασφαλιστικής μεταρρύθμισης όσο και για την πορεία των ασφαλιστικών ταμείων γενικότερα; Εννέα μήνες μετά χρειάστηκε άραγε η επερώτησή μας για να συναντήσετε τη ΓΣΕΕ και να εξαγγείλετε διάλογο για το ασφαλιστικό;
      Κύριε Υπουργέ, οφείλετε ως Κυβέρνηση να διατυπώσετε με σαφήνεια και με υπευθυνότητα τις προθέσεις σας χωρίς αιφνιδιασμούς. Η απουσία σχεδίου και οι αποσπασματικού χαρακτήρα ρυθμίσεις και παρεμβάσεις σας θα έχουν ως αποτέλεσμα την αποδιοργάνωση όλου του ασφαλιστικού συστήματος.
      Σας καλούμε κατ’ αρχήν να μελετήσετε εκ νέου τις προεκλογικές σας δεσμεύσεις και να μας πείτε, τι είναι οι αυξήσεις στο ΕΚΑΣ; Είναι ψίχουλα ή μήπως είναι αέρας κοπανιστός τα δεκαπέντε (15) με είκοσι (20) ευρώ που δίνετε με τον προϋπολογισμό;
      Σας καλούμε επίσης να τηρήσετε την εύρυθμη λειτουργία του ασφαλιστικού, να το υποστηρίξετε καθημερινά, να εγγυηθείτε την καθημερινή καλή λειτουργία του, γιατί είναι βασικός πυλώνας του κοινωνικού κράτους και να εγγυηθείτε όχι μόνο την καθημερινή λειτουργία του αλλά σε μακροπρόθεσμο ορίζοντα αφενός την βιωσιμότητα αλλά και αφετέρου την κοινωνική ανταποδοτικότητα του.
      ΠΡΟΕΔΡΕΥΩΝ ( Σωτήρης Χατζηγάκης): Ο κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρίες και κύριοι συνάδελφοι, θα ήθελα να ξεκινήσουμε με μια παρατήρηση. Πρέπει να γίνει συνείδηση σε όλους μας ότι η κρίση του συστήματος της κοινωνικής ασφάλισης στη χώρα μας είναι το σημαντικότερο διαρθρωτικό πρόβλημα της ελληνικής οικονομίας. Το μέλλον της κοινωνικής ασφάλισης στην Ελλάδα δε διαγράφεται ως καλό. Υπάρχει μεγάλο πρόβλημα και κανείς δεν έχει δικαίωμα να το αγνοήσει. Γνωρίζω ότι οι αναγκαίες παρεμβάσεις είναι δύσκολες και επίπονες. Πολλές φορές χρειάζονται και ρίξεις, αλλά πάνω από όλα χρειάζεται να υπάρχει συναίσθηση της ευθύνης και του χρέους που πρέπει να έχει η κάθε κυβέρνηση απέναντι στο κορυφαίο αυτό ζήτημα.
      Η πρώτη παρατήρηση, κύριε Υπουργέ, είναι ότι η Κυβέρνηση σας δυστυχώς με πρώτο τον κύριο Πρωθυπουργό δε συναισθάνεται το μέγεθος του χρέους και της αποστολής της. Τι σημαίνει, κύριε Υπουργέ, ότι δεν ανοίγουμε το ασφαλιστικό; Τι θέση είναι αυτή; Το ασφαλιστικό θα είναι πάντοτε ανοικτό, αν θέλουμε να υπάρχει κοινωνική ασφάλιση στην Ελλάδα. Είναι διαφορετικό το ζήτημα αν λέτε, δεν ανοίγω τα όρια ηλικίας. Γιατί σε αυτά δώσαμε απάντηση εμείς τα προηγούμενα χρόνια. Είναι διαφορετικό το ζήτημα εάν λέτε ότι δεν υπάρχει ζήτημα αύξησης των ασφαλιστικών εισφορών. Αυτά, όμως, είναι βασικές αρχές που πρέπει να τις τηρούμε, αλλά σε καμία περίπτωση δεν αιτιολογεί θέση της Κυβέρνησης με το ότι «δεν ανοίγω το ασφαλιστικό», όταν το ανοίγει με πρόταση νόμου ο κ. Προβόπουλος, ο Διοικητής της Εμπορικής Τράπεζας. Το κρίσιμο ερώτημα είναι: Ποιος κυβερνά; Οι τραπεζίτες ή η Κυβέρνηση;
      Πού ήσασταν, κύριε Υπουργέ, χθες εσείς ως Υπουργός Κοινωνικών Ασφαλίσεων, όταν ο κύριος Πρωθυπουργός μαζί με τον Υπουργό Εθνικής Οικονομίας εδέχετο στο γραφείο του τον Πρόεδρο της Ένωσης Ελληνικών Τραπεζών και συζητούσε το ασφαλιστικό των τραπεζοϋπαλλήλων; Ή αυτό δεν σας αφορά εσάς, που πρωτίστως θα έπρεπε να σας αφορά, όταν μετακυλύεται το κόστος αυτών των αλλαγών στον μεγαλύτερο ασφαλιστικό φορέα της χώρας που είναι το ΙΚΑ;
      Ξέρετε κάτι, κύριε Υπουργέ; Όλες οι κυβερνήσεις στο παρελθόν κι εμείς όταν είχαμε επιμέρους μικρά προβλήματα στο ασφαλιστικό σύστημα, τα πηγαίναμε στο ΙΚΑ. Το ΙΚΑ ήταν ο αιμοδότης του ασφαλιστικού συστήματος της χώρας. Ξέρετε ποιο είναι το πρόβλημα σήμερα; Ότι κεντρικό πλέον πρόβλημα στο ασφαλιστικό μας σύστημα είναι το ΙΚΑ, που ποτέ δεν είχε κοινωνικούς πόρους, που είναι ο κύριος ασφαλιστικός φορέας, που έχει το μεγάλο μέγεθος αυτήν τη στιγμή, τον μεγάλο πληθυσμό των ασφαλισμένων στη χώρα.
      Άκουσα τον κ. Προβόπουλο χθες να ανακοινώνει, κύριε Υπουργέ, ότι «εσείς οι τραπεζοϋπάλληλοι πρέπει να πάτε στο ΙΚΑ διότι εκεί υπάρχει η εγγύηση του κράτους. Τι φοβόσαστε»; Και δεύτερον εμείς θα δώσουμε ένα μικρό κομμάτι -διαβάστε τις δηλώσεις του ακριβώς- και τα πολλά θα τα πληρώσει ο κρατικός προϋπολογισμός.
      Ξέρετε ότι αν γίνει αυτή η κίνηση θέλετε άλλο 0,5% του ΑΕΠ μόνο για τις τράπεζες; Δηλαδή θα έρθει ο Έλληνας φορολογούμενος να πληρώσει τις αμαρτίες του τραπεζικού συστήματος της χώρας, κύριε Υπουργέ;
      Άκουσα τον κ. Αλογοσκούφη να μιλάει για αλήθειες. Ποιες αλήθειες; Για ανοίξτε τον προϋπολογισμό! Φέτος στα μεγάλα ελλείμματα, κύριοι συνάδελφοι, είναι και αυτά που αφορούν το ΤΑΠΟΤΕ. Περιλαμβάνονται αυτά τα ελλείμματα στον κρατικό προϋπολογισμό; Αυτή είναι η αλήθεια που λέτε στον ελληνικό λαό; 
      Είστε ικανοποιημένος, κύριε Υπουργέ, με τα χρήματα που γράφει ο κρατικός προϋπολογισμός σε σχέση με την κοινωνική ασφάλιση, αν αφαιρέσουμε το 1% που και αυτό κουτσουρεμένο το δίνει σε σχέση με το ΑΕΠ που εμείς νομοθετήσουμε τα προηγούμενα χρόνια;
      Να σας πω για την τριμερή χρηματοδότηση που τόσα χρόνια σας άκουγα που φωνάζατε τι γίνεται; Ακούστε, λοιπόν, κύριε Υπουργέ, για την τριμερή χρηματοδότηση τι έχετε εγγράψει στον προϋπολογισμό. Έχετε εγγράψει διακόσια εξήντα πέντε δισεκατομμύρια (265.000.000.000) δρχ. που δεν αρκούν ούτε για το ΤΕΒΕ. Χρειάζεστε οκτακόσια δισεκατομμύρια (800.000.000.000) δρχ. Ρωτήσατε τον κ. Κόντο; Που είναι, λοιπόν, η συνέπειά σας σε σχέση με την τριμερή χρηματοδότηση;
      Να πω για το ΕΚΑΣ που έχετε εγγράψει στον προϋπολογισμό εξακόσια ογδόντα τέσσερα εκατομμύρια (684.000.000) ευρώ όταν χρειάζονται οκτακόσια εκατομμύρια ευρώ (800.000.000) ευρώ και όταν το 2004 δώσαμε επτακόσια εκατομμύρια ευρώ (700.000.000) ευρώ; Θέλετε να δείτε την ποσοστιαία μεταβολή του ΕΚΑΣ που ξεκίνησε το 1997 με τριάντα ευρώ (30) ευρώ και αυτήν τη στιγμή είναι 140 ευρώ;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνω χρήση, κύριε Πρόεδρε, και της δευτερολογίας μου.
      Και όταν, κύριε Υπουργέ, πέρυσι από εκατόν έντεκα (111) τα πήγαμε εκατόν σαράντα(140) και φέτος μιλάμε για αύξηση κάτω του 10%; Αυτές είναι οι προεκλογικές σας δεσμεύσεις ασφαλώς. Εγώ δε θα μείνω σ’ αυτές. Θα έρθω σ’ αυτές μετά από ένα, ενάμιση χρόνο για να δείξω την πλήρη αναξιοπιστία σας. Αλλά και όταν παίρνετε κάποια μέτρα ξέρετε τι μέτρα παίρνετε; Παίρνετε μέτρα που απαξιώνουν το σύστημα.
      Διάβασα προ ημερών να λέτε ότι θα προχωρήσετε σε ρύθμιση οφειλών του ΙΚΑ. Ξέρετε ότι αυτό είναι δυναμίτης στα θεμέλια των εσόδων του ΙΚΑ; Ένας από τους λόγους που σήμερα το ΙΚΑ έχει δραματική υστέρηση των εσόδων είναι, κύριε Υπουργέ, γιατί ανακοινώσατε εδώ και επτά μήνες ότι θα κάνετε ρύθμιση και κανένας δεν πληρώνει γιατί περιμένει τις ρυθμίσεις. Έχετε την αίσθηση ότι είναι αποτελεσματικές; Θα πληρώσουν τον πρώτο και το δεύτερο μήνα για να πάρουν φορολογική ενημερότητα και ξανά από την αρχή.
      Ήρθαμε με τον νόμο 2676/99, κύριε Υπουργέ, και θεσμοθετήσαμε πάγιο σύστημα εξόφλησης οφειλών στο ΙΚΑ ώστε να ξέρει ο κάθε πολίτης ότι αν πάει να πληρώσει, θα πληρώσει κανονικά. Αν πάει σε ένα χρόνο υπάρχουν αυτές οι προϋποθέσεις και αναφέρομαι αν πάει στις ρυθμίσεις των δώδεκα μηνών τόσα, στους εικοσιτέσσερις μήνες τόσα, στους τριάντα έξι μήνες τόσα. Κορόιδα είναι οι άλλοι που πληρώνουν; Που το βρήκατε αυτό; Για να απαντήσετε σε ενδεχόμενες ταμειακές σας δυσκολίες που έχετε σήμερα; Μην το κάνετε, κύριε Υπουργέ. θα έχετε προσφέρει αρνητική υπηρεσία σε σταθερές αρχές που ούτως ή άλλως χρειάζεται το σύστημα για να πάνε τα πράγματα μπροστά.
      Ξέρω τι θα κάνετε στη δευτερολογία σας. Θα αρχίσετε να λέτε ποιος φταίει. Ιστορίες του παρελθόντος. Ξέρετε είναι μια καλή συνταγή γιατί είσαστε της θεωρίας του κ. Μητσοτάκη ότι οι Έλληνες ξεχνάνε εύκολα. Το πώς στήθηκε το ασφαλιστικό σύστημα στη χώρα μας είναι μια ολόκληρη ιστορία. Το τι κάναμε εμείς τα προηγούμενα χρόνια ώστε σήμερα να έχει αυτές τις μεγάλες ανάσες πάλι είναι καταγεγραμμένο. Απλά και μόνο σας λέω ότι για πολλά χρόνια θα αναφέρεστε στους νόμους και στα μέτρα που έχουν πάρει οι Κυβερνήσεις του ΠΑΣΟΚ. Μην έχετε καμία αμφιβολία γι’ αυτό. Γι’ αυτό και λέτε τώρα ότι εμείς θα τηρήσουμε τους προηγούμενους νόμους. Τηρήστε τους, κύριε Υπουργέ. Ποια είναι η πολιτική σας σε σχέση με την επικουρική ασφάλιση; Τι θα κάνετε σε σχέση με τις ενοποιήσεις των ταμείων; Ποιος είναι ο στρατηγικός σας σχεδιασμός; Ξέρετε τι κάνετε; Αφού δεν έχετε γραμμή πλεύσης, αφού δεν έχετε πρόγραμμα κολυμπάτε σε θολά νερά και πιάνουμε δευτερεύοντα και τριτεύοντα ζητήματα βγαίνουμε στα πρωϊνάδικα, στην τηλεόραση και τα παρουσιάζουμε ως κυρίαρχα. Ακούω κάθε μέρα τους Υφυπουργούς σας αλλά και σας το μεγάλο μέτρο της κατάργησης του ΛΑΨΚΑ. Σήμερα αν είχατε τα λεφτά του ΛΑΨΚΑ δεν θα είχατε το τεράστιο πρόβλημα στο Ταμείο Συντάξεως Αυτοκινητιστών. Θα το είχατε λύσει εσείς από το Υπουργείο Κοινωνικών Ασφαλίσεων και δεν θα τρέχατε στον κρατικό προϋπολογισμό που δε σας δίνουν τα χρήματα και ο κ. Κόντος απειλεί να μην πληρώσει όλες αυτές τις διαφορές. Αυτές είναι οι προσεγγίσεις σας.
      Το ασφαλιστικό μας σύστημα, κύριε Υπουργέ, δεν προσεγγίζεται με επιφανειακές ρυθμίσεις, δεν αντιμετωπίζεται με πρόχειρες λύσεις αλλά θέλει σχεδιασμό. Είμαι από εκείνους που υποστηρίζουν ότι όσοι λένε πως θα δώσουν οριστική απάντηση στο ασφαλιστικό πρόβλημα απλώς και μόνο δεν το γνωρίζουν. Η κάθε κυβέρνηση οφείλει πάντα να το έχει ανοικτό και να παίρνει μέτρα. Εγώ περιμένω επιτέλους, κύριε Υπουργέ, να δω ποιος είναι ο σχεδιασμός σας.
      Θα σας πω και κάτι άλλο. Όταν εμείς ξεκινήσαμε τη μεγάλη ασφαλιστική μεταρρύθμιση το 1997 κάναμε έναν ευρύτατο κοινωνικό διάλογο που δεν είχε μόνον τους εργαζόμενους, είχε και τους εργοδότες, είχε και τους εμπόρους, είχε όλην την κοινωνία. Και το πώς πρέπει να πορευθούμε αυτός ο διάλογος αποτυπώθηκε σε δύο μεγάλα κείμενα τα οποία σας συμβουλεύω, κύριε Υπουργέ, να τα λάβετε υπόψη σας. Το ένα είναι το σύμφωνο εμπιστοσύνης για την ανάπτυξη, την απασχόληση και την ανταγωνιστικότητα που υπογράψαμε το 1997 και το δεύτερο είναι ο μεγάλος κοινωνικός διάλογος για το ασφαλιστικό που άνοιξε το 1998.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω, κύριε Πρόεδρε. Βοηθάω την Κυβέρνηση όπως βλέπετε.
      ΠΡΟΕΔΡΕΥΩΝ (Σωτήρης Χατζηγάκης): Ναι, αλλά δεν βοηθάτε το Προεδρείο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Υπάρχουν τα πορίσματα του διαλόγου του πώς πρέπει να συνεχιστεί η ασφαλιστική μεταρρύθμιση. Θα σας είναι χρήσιμο. Από κει και πέρα εμείς είμαστε εδώ για να ελέγχουμε και για να προτείνουμε. Εσείς, κύριε Υπουργέ, εκείνο που σας συμβουλεύω είναι ν’ αλλάξετε δρόμο. Γιατί αν συνεχίσετε με τον ίδιο δρόμο που συνεχίζετε τα αδιέξοδα μέρα με τη μέρα θα μεγαλώνουν και δεν θα μπορείτε μετά από ένα χρόνο να λέτε σας φταίνε πάλι οι κυβερνήσεις του ΠΑΣΟΚ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τζουμάκας, έχει το λόγο.
      ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, η ηγεσία της Νέας Δημοκρατίας που επίλεκτο στέλεχος είναι ο κ. Παναγιωτόπουλος, και όχι μόνο απλός Υπουργός Απασχόλησης και Κοινωνικής Προστασίας, είχε μία προεκλογική ρητορική αλληλεγγύης κοινωνικής συνοχής και ευημερίας. Δηλαδή, ένα πρόγραμμα που δεν το συναντάς σε καμία κεντροδεξιά παράταξη σε όλη την Ευρώπη, αλλά είναι ένα πρόγραμμα που κυρίως κινείται στο χώρο της λατινικής Αμερικής από τα κόμματα της δεξιάς, προεκλογικά, όπου μετά εφαρμόζουν μία πάρα πολύ σκληρή μονεταριστική πολιτική.
      Ασφαλώς η προηγούμενη κυβέρνηση εφάρμοσε σε αρκετές περιπτώσεις πολιτικές δημοσιονομικού περιορισμού, γιατί υπήρχαν στρατηγικά προβλήματα και με την Ευρωπαϊκή Ένωση και με την ελληνική οικονομία. Τώρα, λοιπόν, ήρθαν οι «original». Το πρώτο πράγμα που έκαναν οι «original», κατήργησαν μία βασική αξία των ανθρώπων στον πλανήτη μας, την αξία της εργασίας και μετέτρεψαν το Υπουργείο Εργασίας σε Υπουργείο Απασχόλησης. Η εργασία τελείωσε αξιακά για το κόμμα που ευαγγελιζόταν την αλληλεγγύη, τη συνοχή και την ευημερία. Έγινε απασχόληση. Και αυτό είναι πολύ σημαντικό πλήγμα για την ελληνική κοινωνία, για την οικονομία και για την όλη αντίληψη περί της προόδου και της ευημερίας στη χώρα μας.
      Άλλο είμαι, άλλο λέω, άλλο κάνω, άλλο επιχειρώ να δείξω ότι κάνω. Μετά από αυτήν την πράξη του Πρωθυπουργού, του κ. Καραμανλή, και την αποδοχή του κ. Παναγιωτόπουλου, ακολούθησε ο κ. Νικήτας Κακλαμάνης, ο οποίος επίσης μιλάει σ’ ένα καμβά αλληλεγγύης και προστασίας και όπου απ’ την πίσω πόρτα έφερε την πρώτη μονάδα ιδιωτικής υγείας στο δημόσιο με τους όρους της συμμετοχής κεφαλαίων από τον επενδυτικό χώρο στην υγεία.
      Και μπορεί να παρεξηγηθεί ο κ. Κακλαμάνης, αλλά εγώ ήδη τον θεωρώ τον πρώτο Υπουργό της εμπορευματοποιημένης υγείας, όπως ήδη θεωρώ και τον κ. Παναγιωτόπουλο, τον πρώτο Υπουργό των απασχολήσιμων! Γιατί έλεγαν και ορισμένοι από τη δική μου πλευρά για απασχολήσιμους, αλλά τουλάχιστον ήταν μια αντίληψη, δεν ήταν να είναι η χώρα, σε συνολικό επίπεδο, χώρα απασχολήσιμων.
      Αυτά, όμως, δεν είναι τυχαία. Έχουν σχέση με τη συνέχεια των πραγμάτων. Ποια είναι η συνέχεια; Ήπια προσαρμογή. Τη γνωρίσαμε στις Βρυξέλλες. Τι σημαίνει αυτό; Ότι βγάζουμε άλλους μπροστά για να ξεκινήσουν την κατεδάφιση. Όπως πολύ σωστά είπε ο κ. Παπαϊωάννου, ο δεύτερος σε αυτήν τη γραμμή ανατροπής της προεκλογικής ρητορικής είναι ο κ. Προβόπουλος της Εμπορικής Τράπεζας, ο οποίος έρχεται να ανατρέψει αυτό που λέει ο Καραμανλής, ότι δηλαδή, δεν ανοίγει το ασφαλιστικό.
      Το ασφαλιστικό είναι σήμερα ένα από τα πιο σημαντικά προβλήματα σε όλες τις καπιταλιστικές χώρες. Δεν θα ήταν, λοιπόν, σοβαρό πρόβλημα στην Ελλάδα; Και αν έφθασε θετικά μέχρι εδώ, έφθασε με πιέσεις της ελληνικής κοινωνίας και του προοδευτικού κινήματος και όλων των αγώνων που έκαναν οι εργαζόμενοι. 	Γιατί υπήρχαν απόψεις ότι πρέπει να γίνει ανάπτυξη, να γίνουν επενδύσεις. Ξέρετε ότι τα προβλήματα σχετίζονται με ποια συμφέροντα πρέπει κάθε φορά να υπηρετήσουμε σ’ αυτήν τη χώρα.
      Επειδή, λοιπόν, για ένα μικρό διάστημα ήμουν προκάτοχός σας και δούλεψα αυτά τα προγράμματα, πρέπει να σας πω ότι η ύπαρξη του ταμειακού προβλήματος, που είναι διαρθρωτικό πρόβλημα, και του προβλήματος της ενοποίησης οφείλεται σε μια λογική. Όταν έχουμε ένα έλλειμμα εισφοροδιαφυγής ενάμισι δισεκατομμυρίου ευρώ, ποια ήταν και είναι η λογική; Ότι οι επιχειρηματίες πρέπει να κάνουν επενδύσεις και να χρησιμοποιούν τα ασφάλιστρα των εργαζομένων. Δηλαδή, εδώ έχουμε μια στάση απαράδεκτη των επιχειρηματιών στην Ελλάδα: Κάνουν επενδύσεις με τα ασφάλιστρα ή κατανάλωση, όπως έκαναν και με το Χρηματιστήριο. Γιατί μόνο το 1/3 πέρασε σε επενδύσεις. Το άλλο πέρασε στην κατανάλωση. Το ίδιο κάνουν και εδώ. Χρησιμοποιούν τα ασφάλιστρα και πριν και τώρα, για την κίνηση των κεφαλαίων τους. Γι’ αυτό, λοιπόν, μία στις δέκα επιχειρήσεις ακόμη δεν έχει απογραφεί.
      Κύριε Πρόεδρε, η σύγχρονη μορφή δουλείας και στην Ελλάδα είναι οι ανασφάλιστοι εργαζόμενοι. Ένας στους πέντε (5) εργαζόμενους είναι ανασφάλιστος. Είναι και αυτό τάση ότι θα έχουμε φθηνή εργασία. Δεν είναι τυχαίες όλες αυτές οι επιλογές. Και αυτά σχετίζονται με μια πολιτική που έχει σχέση με τη φοροδιαφυγή.
      Κατατέθηκε σήμερα ο Προϋπολογισμός. Θα αναφερθώ στο θέμα της μισής αλήθειας
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζουμάκα, θα κάνετε χρήση και της δευτερολογίας σας;
      ΣΤΕΦΑΝΟΣ ΤΖΟΥΜΑΚΑΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Καλώς. Συνεχίστε.
      ΣΤΕΦΑΝΟΣ ΤΖΟΥΜΑΚΑΣ: Κατατέθηκε, λοιπόν, ο Προϋπολογισμός. Τι θα συζητήσουμε το Δεκέμβριο, κύριε Πρόεδρε; Για τα δημοσιονομικά; Αυτό μόνο είναι η οικονομία της χώρας; Το Ακαθάριστο Εγχώριο Προϊόν φέτος είναι πάνω από πενήντα πέντε (55) τρισεκατομμύρια δραχμές. Θα συζητήσουμε για ένα μέρος -για το 1/3 σχεδόν του ΑΕΠ- και δεν θα συζητήσουμε για τη φοροδιαφυγή, όπου φέτος ξεπέρασε τα δεκαπέντε (15) τρισεκατομμύρια δραχμές. Πώς να χρηματοδοτηθεί το ασφαλιστικό σύστημα; Πώς να προχωρήσει η ενοποίηση και επικαλείται η Κυβέρνηση ότι δεν έχει χρήματα; Η φοροδιαφυγή αποτελεί τη μάστιγα της ελληνικής οικονομίας και κοινωνίας, όπως και η εισφοροδιαφυγή. Θα τα βάλει τώρα η Νέα Δημοκρατία με τους συμμάχους της; Καλά είχε συμμάχους για να πάρει τις εκλογές. Δηλαδή, το Κόμμα του συστήματος που από το πρωί έως το βράδυ υμνεί τον καπιταλισμό και την ελεύθερη αγορά θα πει τώρα στους επιχειρηματίες να πληρώσουν εισφοροδιαφυγή ενάμισι (1,5) δισεκατομμύρια ευρώ; Θα πει να πληρώσουν φοροδιαφυγή δεκαπέντε (15) τρισεκατομμύρια δραχμές;
      Η δημαγωγία έχει κοντά πόδια. Η προεκλογική αριστερή ρητορική έχει κοντά πόδια. Μ’ αυτήν τη λογική, λοιπόν, ασφαλώς και δεν προχωρά η ενοποίηση, ασφαλώς και δεν πληρώνονται ακόμη οι συντάξεις σε δέκα (10) μήνες, ασφαλώς και δεν παίρνουν τρεισήμισι (3.500) χιλιάδες εργαζόμενους σε κενές οργανικές θέσεις, για να λειτουργήσουν τα ταμεία. Και αυτό θα συνεχίζεται. Γιατί έτσι είναι η πολιτική αυτού του τρόπου οικονομικής και κοινωνικής ανάπτυξης και δεν μπορεί να υποστηριχθεί. Ο κ. Παναγιωτόπουλος ξέρει μεν καλά την αριστερή δημαγωγία, αλλά εφαρμόζει την πολιτική του συστήματος και του επιχειρηματικού κόσμου που θέλει ανασφάλιστη, φθηνή εργασία και χαμηλές συντάξεις. Το έργο το ξέρουμε.
      Όμως, πιστεύω ότι θα πρέπει να κάνουμε και θετικές σκέψεις και προτείνω στον κύριο Υπουργό τρία πράγματα:
      Πρώτον, η κατάρτιση είναι πολύ σπουδαίο θέμα όσον αφορά την εργασία. Υπάρχουν τριάντα, (30) σαράντα, (40) πενήντα (50) επιχειρήσεις που έχουν σχέση με τα ΙΕΚ και τα ΚΕΚ. Δείτε σήμερα τα επαγγέλματα εργασίας. Πρέπει να συζητήσετε σοβαρά ότι πρέπει ν’ αλλάξουν περιεχόμενο σπουδών και κατεύθυνση επαγγελμάτων. Να τελειώσουν σχολές δημοσιογραφίας, δημοσίων σχέσεων, γραμματέων κτλ για να μην έχουμε στρατιές ανέργων της μεσαίας ζώνης. Πρέπει να ξαναδείτε όλο το θέμα. Αυτό βέβαια, δεν θα αρέσει σε ορισμένους επιχειρηματίες και στους ιδιοκτήτες. Και δεν ξέρω πώς θα τα βρείτε μ’ αυτούς. Γιατί ξέρετε: «Φίλοι, φίλοι, αλλά το θέμα είναι αν τρώμε ή όχι από το ίδιο το σταφύλι.»
      Δεύτερον, στην ελληνική κοινωνία και στην Ελλάδα υπάρχει ένα πολύ συντηρητικό ρεύμα ρατσισμού και ξενοφοβίας. Ξέρω ότι και εσείς είστε εναντίον του ρεύματος, όπως και άλλοι από την παράταξή σας. Προτείνω, λοιπόν, να πραγματοποιούν εκδρομές από την εργατική εστία διάφοροι πολίτες που δικαιούνται ανά τη χώρα αλλά να δώσετε ένα κονδύλιο, ώστε οι Έλληνες να κάνουν ταξίδια στο εξωτερικό και κυρίως στις διπλανές μας χώρες. Και το λέω σοβαρά. Να επισκεφτούν οι εργαζόμενοι που δικαιούνται τις διπλανές χώρες, γιατί νομίζουν ότι εδώ είμαστε το κέντρο του κόσμου, η περιούσιος Ελλάς, εμείς που γεννηθήκαμε εδώ και όλοι οι άλλοι είναι απέναντι.
      Τρίτον, να δείτε σοβαρά, όπως και άλλες χώρες που έχουν μετανάστες και είναι πολυπολιτισμικές, πολυθρησκευτικές και ανοικτές κοινωνίες και όχι κοινωνίες εθνικισμού -ορισμένοι από την παράταξή σας τον υποστηρίζουν, όχι βέβαια όλοι- το θέμα του πολιτικού επιτελείου με μια πολιτική θέση στο πολιτικό σας επιτελείο για την πολιτική των μεταναστών, όπως έχουν όλες οι χώρες είτε στα Υπουργεία Εργασίας και Κοινωνικών Ασφαλίσεων είτε σε άλλα Υπουργεία. Να φτιάξουμε ορισμένες πολιτικές, γιατί κατά τα άλλα εσείς είστε η κολόνα του συστήματος και της διαχείρισης αυτού εναντίον του οποίου δημαγωγούσατε στις εκλογές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζουμάκα. 
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριε Υπουργέ, φαντάζομαι ότι θα αναγνωρίζετε την ευαισθησία που έχουμε για το θέμα που φέραμε σήμερα προς συζήτηση για δύο λόγους: 
      Ο ένας προέρχεται από τη βασική μας αντίληψη ότι ο χαρακτήρας του συστήματος κοινωνικής ασφάλισης χαρακτηρίζει και τις κοινωνίες που ζούμε, κατά πόσο δηλαδή, είναι κοινωνίες αλληλεγγύης και συνοχής και κατά πόσο είναι κοινωνίες ζούγκλας.
      Ο δεύτερος, είναι ότι ο καθένας μας στην παράταξη από την οποία προερχόμαστε και εμείς οι ίδιοι έχει μια μικρή και μια μεγάλη ιστορία στην υπόθεση της δημιουργίας του συστήματος κοινωνικής ασφάλισης.
      Δεν είναι τυχαίο, κύριε Υπουργέ, ότι όλες οι μεγάλες αλλαγές, αυτές που συνέβαλαν στην οικοδόμηση ενός συστήματος κοινωνικής ασφάλισης στη χώρα μας, έχουν συνδεθεί με την παράταξή μας. Το 1982, όταν το ΠΑΣΟΚ ήρθε στην κυβέρνηση, επεκτάθηκε το ΙΚΑ. Σας θυμίζω ότι τότε η μισή Ελλάδα ήταν ανασφάλιστη. Ο ΟΓΑ. που μετεξελίχθηκε στη συνέχεια από τις κυβερνήσεις του ΠΑΣΟΚ σε ταμείο κύριας ασφάλισης, ήταν σύλληψη των στελεχών της μεγάλης δημοκρατικής παράταξης. Εμείς πρόσφατα στην τελευταία ασφαλιστική μεταρρύθμιση, δημιουργήσαμε όρους και προϋποθέσεις για να λειτουργήσει ενιαία το ασφαλιστικό σύστημα, να υπάρξει μια δυναμική στην εξέλιξή του, να αντιμετωπιστούν ζητήματα πολυδιάσπασης και κατακερματισμού. Και βέβαια εμείς ήμασταν που αντιμετωπίσαμε αδικίες και ακρότητες των ασφαλιστικών ρυθμίσεων της Νέας Δημοκρατίας της περιόδου 1990-1993, με το ν. 1902 και το ν. 2084.
      Με δεδομένη αυτήν την ιστορία της προσφοράς μας, ανησυχούμε για τις εξελίξεις. Γιατί παρακολουθούμε μια κυβέρνηση που χαρακτηρίζεται από αντιφατικότητα στις επιλογές της, από έλλειψη σχεδίου και στρατηγικής από τη μια πλευρά και από την άλλη η έλλειψη αυτού του σχεδίου στρατηγικής, την οδηγεί σε αδράνεια, απραξία και έτσι θα λέγαμε ότι τα υπαρκτά προβλήματα του συστήματος τα πολλαπλασιάζει, δημιουργεί όρους αύξησης αυτών των προβλημάτων, ώστε στη συνέχεια να έρθει, να επιχειρηματολογήσει για το μέγεθος των προβλημάτων και να πάρει μέτρα ιδιαίτερα σκληρά.
      Παρακολουθήσαμε, την περίοδο που η σημερινή Κυβέρνηση ήταν στην Αντιπολίτευση, τον τρόπο που ισοπέδωσε το σύνολο των κατακτήσεων και των επιλογών και παρακολουθούμε και τη σημερινή της πολιτική.
      Είναι σίγουρο ότι η γενικότερη πολιτική της απογραφής, της αύξησης των δημοσιονομικών ελλειμμάτων μέσω του τεχνητού τρόπου αυτής της απογραφής, δημιουργεί πάρα πολλές πιέσεις από τον εξωτερικό παράγοντα στην Κυβέρνηση.
      Και δεν είναι τυχαία η συζήτηση που έγινε στο Διεθνές Νομισματικό Ταμείο και η πίεση που ασκήθηκε στον κ. Αλογοσκούφη για να ανοίξει το ασφαλιστικό. Και απαντάει η Κυβέρνηση και ο κ. Αλογοσκούφης ότι δεν ανοίγουμε το ασφαλιστικό, αλλά έρχεται ο κ. Προβόπουλος, ο κ. Αράπογλου, ο κ. Βουρδούμης και ανοίγουν το ασφαλιστικό. Και το ανοίγουν με έναν τέτοιο τρόπο που δοκιμάζει τη συνοχή των ταμείων, που αλλάζει όρους και προϋποθέσεις. Και είναι πιο κλασικό παράδειγμα το παράδειγμα της Εμπορικής. Αντί η Κυβέρνηση να βάλει την Εθνική Αναλογιστική Αρχή να παρουσιάσει μία μελέτη, αντί να κάνει διάλογο με τους εργαζόμενους, επέλεξε την οδό της μονομερούς ρύθμισης.
      Έχει η Κυβέρνηση στα χέρια της τις προτάσεις των τριών μεγάλων Ομοσπονδιών που υπάγονται στο ΤΑΠ-ΟΤΕ, του ΟΣΕ, του ΕΛΤΑ και του ΟΤΕ. Και προτείνουν ενοποίηση. Και δεν συζητά μαζί τους. Έχει την πρόταση της ΟΤΟΕ που προτείνει το Ενιαίο Ταμείο Επικουρικής Ασφάλισης. Και δεν συζητά μαζί της. Άραγε το Προεδρείο της ΟΤΟΕ δεν δικαιούται να δει τον Υπουργό Απασχόλησης και Κοινωνικής Προστασίας ή τον Πρωθυπουργό, όπως έχει ζητήσει και δικαιούται να το δει για το ασφαλιστικό των τραπεζοϋπαλλήλων ο κ. Κωστόπουλος; Ο κ. Κωστόπουλος είναι ο προνομιακός συνομιλητής της Κυβέρνησης, κύριε Υπουργέ;
      Θα ήθελα επίσης να σημειώσω ότι είναι χαρακτηριστικό της απραξίας σας το γεγονός ότι μόλις πρόσφατα συνεδρίασε για πρώτη φορά το Συμβούλιο Κοινωνικής Ασφάλισης και μέχρι τώρα λίμναζαν μια σειρά θεμάτων, ότι επικρατεί πλήρης ανασφάλεια στα στελέχη των Οργανισμών Κοινωνικής Ασφάλισης, στο ΙΚΑ και των άλλων μικρότερων, λόγω των επικείμενων αλλαγών από το νόμο που εσείς ψηφίσατε και καταργήσατε όλη τη διοίκηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουτσούκο, θα κάνετε χρήση και της δευτερολογία σας;
      ΓΙΑΝΝΗΣ ΚΟΥΤΣΟΥΚΟΣ: Για ένα λεπτό μόνο.
      Θέλω, κύριε Υπουργέ, που εσείς έχετε ιδιαίτερα αναδειχθεί με τον τρόπο με τον οποίο κάνατε αντιπολίτευση στο ΠΑΣΟΚ, να σημειώσω ότι μεγάλες αλλαγές την προηγούμενη περίοδο, το 1997, έγιναν με εξαντλητικό διάλογο.
      Έτυχε να είμαι εγώ Πρόεδρος της ΑΔΕΔΥ και ο παριστάμενος εδώ κ. Παπαϊωάννου, Υπουργός Εργασίας. Κάναμε ένα μεγάλο βήμα. Ενοποιήσαμε τα δεκαπέντε (15) ταμεία επικουρικής ασφάλισης των δημοσίων υπαλλήλων μέσα από εξαντλητικό διάλογο και ρυθμίσεις. Το ίδιο έγινε και με τη δημιουργία του μεγάλου ταμείου των ελεύθερων επαγγελματιών.
      Αυτός είναι ο δρόμος. Και δυστυχώς για εσάς, ενώ η τελευταία ασφαλιστική μεταρρύθμιση, ο νόμος του ΠΑΣΟΚ, σας δίνει τη δυνατότητα να πάτε σ’ αυτές τις επιλογές, εντούτοις δεν τον έχετε επιλέξει.
      Έχετε κρατήσει για τον εαυτό σας, κύριε Υπουργέ, τα εύκολα. Πολύ εύκολα βγαίνετε, κομπάζετε, παρουσιάζετε μία εγκύκλιο που υλοποιεί τους προηγούμενους νόμους και βελτιώνει, ας πούμε, τους όρους και τις προϋποθέσεις συνταξιοδότησης των εργαζόμενων μητέρων, αλλά στα δύσκολα δεν τολμάτε να μπείτε.
      Έχουμε την αίσθηση ότι μ’ αυτήν την πολιτική, με δεδομένο ότι οι προβλέψεις για την ανάπτυξη που θα τροφοδοτούσε με πόρους το ασφαλιστικό σύστημα, με δεδομένη την έλλειψη στρατηγικής για σύλληψη της εισφοροδιαφυγής, ότι κλείσατε πονηρά το μάτι στην αγορά και δεν πληρώνει κανένας, ότι δεν υπάρχει καμιά μεγάλη επένδυση, ότι δεν έχετε, δηλαδή, σχέδιο. Επιτείνετε τα προβλήματα του ασφαλιστικού συστήματος για να έρθετε κάποια στιγμή να εισηγηθείτε -και αυτό το παίζετε και στον εκλογικό κύκλο- σκληρά μέτρα, έτσι όπως πάντα έκανε η παράταξή σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουτσούκο.
      Το λόγο τώρα έχει ο Υπουργός Απασχόλησης και Κοινωνικής Προστασίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, με αίσθημα ευθύνης η Κυβέρνηση, η πολιτική ηγεσία του Υπουργείου Απασχόλησης, έρχεται σήμερα στην Εθνική Αντιπροσωπεία για να απαντήσει σε μία σειρά ερωτημάτων που έθεσαν, συνάδελφοι Βουλευτές του ΠΑΣΟΚ και μεταξύ αυτών διακεκριμένοι κοινοβουλευτικοί, πρώην Υπουργοί -διατελέσαντες Υπουργοί- για τα συγκεκριμένα θέματα των κυβερνήσεων του ΠΑΣΟΚ.
      Η Κυβέρνηση πιστεύει ότι η ανάγκη μιας εθνικής πολιτικής κοινής αποδοχής δεν αφορά μόνο τα θέματα εξωτερικής πολιτικής, αλλά αφορά και θέματα όπως το θέμα της κοινωνικής ασφάλισης.
      Αποτελεί, λοιπόν, πάγια τακτική και επιλογή της Κυβέρνησης για τα θέματα αυτά να μην επιδιώκουμε την πόλωση και τη στείρα κομματική αντιπαράθεση και αντιδικία, αλλά να ζητούμε τη συναίνεση και τη συνεννόηση. 
      Λυπάμαι που θα πω ότι η τακτική που ακολουθούν συγκεκριμένα στελέχη από το χώρο της Αξιωματικής Αντιπολίτευσης τον τελευταίο καιρό, δεν ωφελεί, δεν εξυπηρετεί αυτή, νομίζω, την κατεύθυνση προς την οποία πρέπει να κινούμεθα όλοι. Και θα γίνω πιο συγκεκριμένος.
      Τον τελευταίο καιρό –και το ίδιο έγινε σήμερα και στην Εθνική Αντιπροσωπεία- ηγετικά, κορυφαία στελέχη του ΠΑΣΟΚ επιδίδονται σε μία κινδυνολογία άνευ προηγουμένου. Στην προσπάθειά τους να υπονομεύσουν την Κυβέρνηση, να πλήξουν την Κυβέρνηση -έτσι πιστεύουν- προβαίνουν σε μία κινδυνολογία, παίζουν ουσιαστικά με την αγωνία του συνταξιούχου, με την ανησυχία του συνταξιούχου, παίζουν με τη σύνταξη του απλού Έλληνα και της απλής Ελληνίδας γιατί θέλουν να φθείρουν την Κυβέρνηση. Αλλιώς δεν εξηγείται αυτός ο καταιγισμός ανακριβειών. Πώς να τον εξηγήσει κανείς; Δεν γνωρίζουν; Εγώ δεν θέλω να το πιστέψω. Γνωρίζουν, αλλά δεν θέλουν να ομολογήσουν την αλήθεια.
      Να ξεκαθαρίσουμε, λοιπόν, ορισμένα πράγματα από την αρχή και μετά να μπούμε στην αποκάλυψη των ανακριβειών. Γιατί μετά τα όσα έχουν ειπωθεί και σε τηλεοπτικές συζητήσεις, αλλά και στη Βουλή, από επώνυμα και διακεκριμένα στελέχη του ΠΑΣΟΚ, εγώ περίμενα σήμερα τουλάχιστον να μην επαναληφθούν ενώπιον της Εθνικής Αντιπροσωπείας. Δυστυχώς, τα άκουσα να επαναλαμβάνονται. Και φοβάμαι ότι με την εμφάνιση αυτή τα συγκεκριμένα στελέχη της Αντιπολίτευσης οδηγούνται στο να απολέσουν και το τελευταίο ίχνος αξιοπιστίας. Και θα γίνω πιο συγκεκριμένος.
      Πριν πάω, όμως, στην ανασκευή των όσων ειπώθηκαν, θέλω να προχωρήσω σε κάποια κατηγορηματική διαβεβαίωση, γιατί πρέπει να σταματήσει η κινδυνολογία και να σταματήσουν τα μικροκομματικά και μικροπολιτικά παιχνίδια με το θέμα της κοινωνικής ασφάλισης.
      Η Κυβέρνηση επαναλαμβάνει ότι δεν αλλάζει το γενικό πλαίσιο του ασφαλιστικού. Τι σημαίνει αυτό; Ισχύουν τα τρία «δεν», με τα οποία δεσμεύτηκε, ο Πρωθυπουργός Κώστας Καραμανλής και προεκλογικά και μετεκλογικά, τα τρία «δεν» που καταθέσαμε εδώ κατά τη διάρκεια των Προγραμματικών Δηλώσεων της Κυβέρνησης. Και λυπάμαι αν αυτές οι διαβεβαιώσεις προκαλούν ακριβώς τη μήνιν του ΠΑΣΟΚ.
      Διότι, κυρίες και κύριοι συνάδελφοι, είχατε κατασκευάσει προεκλογικά ένα μπαμπούλα. Ότι θα έρθει η καταραμένη Δεξιά, η επάρατος Δεξιά και θα εκθεμελιώσει τα πάντα. Αυτόν το μπαμπούλα είχατε κατασκευάσει. Και επειδή τίποτα από αυτά που είχατε πει, προσπαθώντας να δημιουργήσετε φοβικά σύνδρομα στο εκλογικό Σώμα, δεν πραγματοποιήθηκαν, έχετε περιπέσει τώρα σε κραυγαλέες και κωμικοτραγικές αντιφάσεις.
      Λέμε, λοιπόν, ότι δεν υπάρχει θέμα αύξησης των συνταξιοδοτικών ορίων ηλικίας. Λέμε ότι δεν υπάρχει θέμα αύξησης των εισφορών. Δεν πειράζει η Κυβέρνηση το γενικό πλαίσιο του ασφαλιστικού.
      Ταυτόχρονα η Κυβέρνηση εγγυάται την ομαλή πληρωμή των συντάξεων, τη χρηματοδότηση και τη βιωσιμότητα του συστήματος κοινωνικής ασφάλισης. Και ταυτόχρονα διαβεβαιώνουμε τους ανησυχούντες και ανησυχούσες, συναδέλφους μας του ΠΑΣΟΚ, ότι οι αυξήσεις που θα δοθούν στις συντάξεις από την Κυβέρνηση της Νέας Δημοκρατίας θα είναι πάνω από τον πληθωρισμό και ελαφρώς πάνω από τις αυξήσεις που θα πάρουν οι μισθοί. Καθαρά λόγια, καθαρές κουβέντες.
      Τώρα όσον αφορά τα δείγματα γραφής, φίλοι της Αξιωματικής Αντιπολίτευσης, τα δώσαμε από την αρχή. Διότι βλέπω να κάνετε διαρκώς αναφορές στον ΛΑΦΚΑ. Είχατε τη δυνατότητα -γιατί ξέρατε την απόφαση του δικαστηρίου- να επιλέξετε ή να καταργήσετε αυτήν την παρακράτηση ή να την κρατήσετε. Επιλέξατε να την κρατήσετε. Εμείς επιλέξαμε να την καταργήσουμε και να δώσουμε, λίγες εβδομάδες μετά την ορκωμοσία της νέας Κυβέρνησης, την πρώτη αύξηση στους συνταξιούχους.
      Δεν μας ικανοποιεί το επίπεδο των συντάξεων. Ασφαλώς δεν μας ικανοποιεί. Αυτή, όμως, την κατάσταση διεύρυνσης των κοινωνικών αδικιών παραλάβαμε από τις κυβερνήσεις του ΠΑΣΟΚ. Αυτά κάνατε, αυτά κληρονομήσαμε, αυτά προσπαθούμε ν’ αλλάξουμε!
      Όσον αφορά τις πολιτικές αναφορές του συναδέλφου και φίλου, από παλιά του κ. Τζουμάκα, ο οποίος ξέρει ότι τον παρακολουθώ με πολύ προσοχή εδώ και πολλές δεκαετίες, θέλω να του υπενθυμίσω ότι το πνεύμα και οι λογικές του νεο-μονεταρισμού και νεοφιλελευθερισμού εντοπίστηκαν στην κυβέρνηση του κ. Σημίτη.
      Είναι γνωστό ότι ο εμπνευστής και ο συντάκτης του ασφαλιστικού νομοσχεδίου Γιαννίτση, το οποίο αναγκαστήκατε να το πάρετε πίσω αφού το ενέκρινε ο Πρωθυπουργός, η Κυβερνητική Επιτροπή και το τότε Εκτελεστικό Γραφείο του ΠΑΣΟΚ, ήταν σύμβουλος του κ. Σημίτη. Είχε το γραφείο του δίπλα στο γραφείο του Πρωθυπουργού.
      Άρα οι απόψεις εκείνες που ήθελαν να μειώνεται ο αναδιανεμητικός ρόλος της κοινωνικής ασφάλισης στην Ελλάδα, είχαν σημείο εκκίνησης την ηγετική ομάδα του ΠΑΣΟΚ. Και φοβάμαι ότι το ίδιο σημείο εκκίνησης έχουν και σήμερα.
      Πάμε, όμως, τώρα στα στοιχεία. Κατηγορείτε την Κυβέρνηση για ακινησία και απραξία. Σας θυμίζω ότι ο ν. 3232, ένας από τους ασφαλιστικούς νόμους σας, πήρε ΦΕΚ στις 12 Φεβρουαρίου του 2004 -να, το ΦΕΚ, το έχω εδώ- ενώ είχαμε εκλογές, όπως γνωρίζετε, στις 7 Μαρτίου. Τόσο πιστεύατε αυτό το ασφαλιστικό νομοσχέδιο, τόσο θέλατε να το υποστηρίξετε, τόσο είχατε αντιληφθεί την ανάγκη λήψης ανάλογων ρυθμίσεων, ώστε το φέρατε στη Βουλή και τον κάνατε νόμο, το δημοσιεύσατε ελάχιστες μέρες πριν εγκαταλείψετε την εξουσία.
      Και ακόμα, να δούμε πόσο σοβαρά εγκολπωθήκατε και συλλάβατε τις σχετικές ρυθμίσεις. Στην εισηγητική έκθεση του σχετικού νόμου, του ν. 3232 -ιδού η εισηγητική έκθεση...
      ΧΡΗΣΤΟΣ ΠΡΩΤΟΠΑΠΑΣ: Χαίρομαι γιατί διαβάζετε....
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): ...η παράγραφος 10 του άρθρου 1 που αναφέρεται στη διαδοχική ασφάλιση έχει παραληφθεί από την εισηγητική έκθεση. Δεν γράφεται τίποτα στην εισηγητική έκθεση. Αυτή είναι η σοβαρότητα με την οποία αντιμετωπίσατε το τεράστιο ζήτημα της διαδοχικής ασφάλισης.
      Ακούστε, κύριοι. Το λέμε ξεκάθαρα. Εμείς δουλεύουμε επάνω στο γενικό πλαίσιο των νόμων 3029 και 3232, γιατί; Γιατί πιστεύουμε ότι δεν μπορεί να έρχεται το ένα κόμμα και να εκθεμελιώνει το κράτος, όταν παραδίδει η μία κυβέρνηση στην άλλη.
      Εγώ θα σας αποδείξω, κύριε Πρωτόπαπα, ότι ούτε σεβαστήκατε ούτε εφαρμόσατε τους ίδιους νόμους που εσείς φέρατε στη Βουλή και ψηφίσατε. Και ιδού το πρώτο κρούσμα. Μιλάτε για τη διαδοχική ασφάλιση. Δεν κάνατε τίποτα. Δεν έχετε την παραμικρή αναφορά στην εισηγητική έκθεση του ν. 3232 που φέρατε εσείς στη Βουλή. Ξεχάσατε να κάνετε αναφορά στην αιτιολογική έκθεση του σχετικού νόμου.
      Αλλά οι αντιφάσεις δεν περιορίζονται εκεί. Συγκεκριμένες ρυθμίσεις είναι γραμμένες στο γόνατο, είναι γονατογραφήματα. Τι έχετε κάνει; Έχετε κάνει νόμους που για να υλοποιηθούν θέλουν πληθώρα υπουργικών αποφάσεων. Θα τα πούμε στη συνέχεια.
      Θα ανοίξω μια παρένθεση για να πάω και στο ν. 3029. Τον ν. 3029 τον ψηφίσατε -τον δημοσιεύσατε, για να είμαι σαφής- τον Ιούλιο του 2002, ΦΕΚ 160, στις 11/7. Εκεί περιλαμβάνει ρυθμίσεις για την Εθνική Αναλογιστική Αρχή. Είναι το άρθρο 10, παράγραφος 16 του ν. 3029. Απαιτείται -σωστά λέει ο νόμος- κανονισμός εσωτερικής λειτουργίας για να μπορέσει αυτός ο θεσμός να λειτουργήσει.
      Λέτε ότι πρέπει να γίνει προεδρικό διάταγμα. Το κάνατε από τον Ιούλιο του 2002; Δεν το κάνατε. Τι κάνατε; Αφού από τον Ιούλιο του 2002 μέχρι το Φεβρουάριο του 2004 δεν κάνατε τίποτα, ήρθατε με τον ν. 3232 λίγα εικοσιτετράωρα πριν εγκαταλείψετε την εξουσία -δύο χρόνια μετά- να τροποποιήσετε το άρθρο 32, παράγραφος 15α και να πείτε ότι αυτό που θα κάνατε με προεδρικό διάταγμα, θα το κάνετε με κοινή υπουργική απόφαση, την οποία ούτε βγάλατε. Ε λοιπόν, αυτό που δεν κάνατε εσείς για δύο χρόνια, εμείς το κάναμε. Και την απόφαση βγάλαμε και τη δημοσιεύσαμε στο ΦΕΚ 1639, 5 Νοεμβρίου του 2004, τεύχος Β΄.
      Για να πάμε και παρακάτω ώστε να δούμε τη συνέπειά σας απέναντι στο ίδιο το νομοθετικό σας έργο. Στο άρθρο 6, παράγραφος 12 του ν. 3029/2002, υπάρχει μια σαφής διάταξη. Ίσως είναι από τις πιο σαφείς διατάξεις του νομοθετικού σας έργου. Αποτυπώνει τη βούληση του νομοθέτη, χωρίς αιρέσεις και χωρίς νεφελώματα, με την οποία μέχρι 31 Δεκεμβρίου του 2003, θα έπρεπε να έχουν αποδοθεί τα οφειλόμενα στο ΕΤΕΑΜ. Παραδώσατε την εξουσία το Μάρτιο του 2004 και ούτε αυτή τη δική σας δέσμευση, το δικό σας νομοθέτημα ούτε αυτό το σεβαστήκατε και το εφαρμόσατε. Και σας θυμίζω ότι αυτά τα οφειλόμενα ήταν μια 15ετία και πίσω.
      Ακούμε συνεχή κινδυνολογία για τα έσοδα. Λυπάμαι, κυρίες και κύριοι συνάδελφοι, αλλά τα όσα ακούστηκαν στη Βουλή είναι ανακρίβειες. Και είναι ανακρίβειες γιατί; Άκουσα και έχω την κασέτα. Και η απομαγνητοφώνηση στη διάθεσή σας: Σάββατο, 6 Νοεμβρίου, ο συνάδελφος -συμπαθής κατά τα άλλα- κ. Πρωτόπαπας μιλάει στην εκπομπή του κ. Αρβανίτη στο MEGA και λέει: «Έχει να συνεδριάσει το Διοικητικό Συμβούλιο του ΙΚΑ τρεις μήνες».
      Η τελευταία συνεδρίαση του Διοικητικού Συμβουλίου του ΙΚΑ, κύριε Πρωτόπαπα -και αναρωτιέμαι δεν το ξέρατε; Σας παραπληροφορούν κάποιοι ή το ξέρετε και σκοπίμως λέτε ανακρίβειες;- ήταν την Πέμπτη 4 Νοεμβρίου του 2004, δηλαδή δύο εικοσιτετράωρα πριν τις δηλώσεις του κ. Πρωτόπαπα. Η συνεδρίαση ξεκίνησε λίγο πριν τις 15.00΄ και τελείωσε στις 17.25΄ το απόγευμα. Τα Πρακτικά στη διάθεσή σας. Ο διοικητής του ΙΚΑ είναι εδώ άλλωστε.
      Όσον αφορά τώρα στο θέμα των εσόδων, γιατί πρέπει να ξεκαθαρίσουμε ορισμένα πράγματα, τα έσοδα των ασφαλιστικών ταμείων πάνε πολύ καλά. Και για να το πιστέψετε επιτέλους –γιατί πιστεύω ότι γνωρίζετε την αλήθεια, αλλά σκοπίμως θεωρείτε ότι φθείρετε την Κυβέρνηση μ’ αυτήν την ατέρμονα κινδυνολογία, η οποία δεν πλήττει την Κυβέρνηση, αλλά εσάς εκθέτει στα μάτια του συνταξιούχου, του απλού Έλληνα ασφαλισμένου και της απλής Ελληνίδας- σας γνωστοποιούμε με επίσημα στοιχεία ότι ο αριθμός αύξησης των εσόδων του ΙΚΑ, που παραλάβαμε εμείς από εσάς, το πρώτο 4μηνο του 2004 ήταν της τάξεως του 6,5%. Στο 6μηνο δίνοντας γερή ώθηση προς τα πάνω, το ανεβάσαμε στο 7,15%. Και για το 12μηνο προβλέπεται ότι θα ανέλθει στο 7,20%, με γερή ώθηση -γερό γκάζι- της σημερινής διοίκησης του ΙΚΑ προς τα πάνω.
      Και δεν το λέω μόνο εγώ. Έχω εδώ τα πλήρη πρακτικά, φίλοι και φίλες -και το λέω πολύ καλόπιστα- των δηλώσεων του Προέδρου της Γενικής Συνομοσπονδίας Εργατών Ελλάδας, του κ. Πολυζωγόπουλου, μετά τη συνάντηση που είχαμε την περασμένη εβδομάδα, ο οποίος δήλωσε σαφώς -τα Πρακτικά στη διάθεσή σας- ότι στηρίζει την πολιτική που κάνουμε στο ΙΚΑ, ότι το ΙΚΑ είναι σε ανάκαμψη και σε καλή πορεία. 
      Τα ίδια στοιχεία παραπληροφόρησης και σκόπιμης και κατευθυνόμενης κινδυνολογίας παρακολουθούν και τα όσα λέτε για το ΤΑΕ και τα υπόλοιπα ταμεία. Για παράδειγμα, δεν ευσταθεί ο ισχυρισμός για μείωση των εισπράξεων του ΤΑΕ κατά το πρώτο 6μηνο του 2004. Γιατί; Διότι γνωρίζετε, αλλά δεν το λέτε, ότι έχει εφαρμοστεί το νέο σύστημα είσπραξης εισφορών, ταχυπληρωμές, το οποίο έχει επιφέρει μετατόπιση εισπράξεων κατά ένα δίμηνο.
      ΧΡΗΣΤΟΣ ΠΡΩΤΟΠΑΠΑΣ: Άρα ευσταθεί.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το ξέρετε. Ξέρετε ότι δεν υπάρχει υστέρηση εσόδων, αλλά σκοπίμως, κύριε Πρωτόπαπα, παραπληροφορείτε, γιατί προσπαθείτε στην πλάτη των συνταξιούχων, προκαλώντας αγωνία και ανησυχία στους ασφαλισμένους και τους συνταξιούχους, να φθείρετε την Κυβέρνηση. Δυστυχώς, θεωρώ ότι εκτίθεστε και οδηγείστε σε απώλεια και της τελευταίας ρανίδας αξιοπιστίας που σας έχει μείνει.
      Και όσον αφορά τον ΟΓΑ, εδώ είναι τα στοιχεία του ΟΓΑ. Έχετε μπερδέψει κάποια πράγματα. Το 7,7 που λέτε αφορά τα συνολικά έσοδα και από την χρηματοδότηση του κράτους κ.ο.κ. Έχετε μπερδευτεί. Να οι πίνακες. Τους καταθέτω στα Πρακτικά. Είναι στη διάθεσή σας για να δείτε ότι και από εδώ η πορεία των εσόδων είναι εξόχως ικανοποιητική.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Παναγιώτης Παναγιωτόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά τώρα τον κ. Πολυζωγόπουλο, ορίστε η συνέντευξη και οι δηλώσεις του. Εάν τις θέλετε και δεν έχετε πληροφορηθεί -που πιστεύω ότι το ξέρετε- είναι στη διάθεσή σας. «Στηρίζω την πολιτική που εφαρμόζεται στο ΙΚΑ» λέει ο Πρόεδρος της ΓΣΕΕ.
      Τώρα, όσον αφορά τις διοικήσεις των ασφαλιστικών ταμείων, για να μπει στην άκρη και αυτή η κινδυνολογία και η σκόπιμη και κατευθυνόμενη παραπληροφόρηση, σας λέω το εξής. Άκουσα την κυρία Χριστοφιλοπούλου, την αξιόλογη κατά τα άλλα συνάδελφο, να «κεραυνοβολεί» το ν. 3260. Θέλω να της θυμίσω το 1993 τι έγινε όταν με fax αποκεφαλίσατε υπαλλήλους στη διοίκηση και τους οδηγήσατε στα «ψυγεία». Είμαστε η μόνη χώρα της Ευρωπαϊκής Ένωσης στην οποία υπάρχει ο θεσμός των «κατεψυγμένων» δημοσίων υπαλλήλων. Υποθηκεύσατε καριέρα και σταδιοδρομία άξιων δημοσίων λειτουργών, από το 1993 μέχρι το 2004 και ερχόσαστε σήμερα να μας πείτε τι; Έχετε πέσει σε αντίφαση. Μας λέτε από τη μία ότι έχουμε θέσει σε διαθεσιμότητα ουσιαστική χίλια διακόσια (1.200) στελέχη των κοινωνικών ασφαλιστικών οργανισμών και από την άλλη ότι δεν έχουμε διορίσει διοικήσεις. Δηλαδή, τι; Έχουμε αφήσει τις δικές σας διοικήσεις. Ακούστε, εσείς είχατε ράψει ένα πατρόν, ένα κουστούμι στη Νέα Δημοκρατία. Θέλατε, λοιπόν, σ’ αυτό το πατρόν ν’ ανταποκριθεί και η μετεκλογική συμπεριφορά μας, να επιβεβαιώσει τα φοβικά σύνδρομα. Δυστυχώς τίποτα από αυτά δεν έγινε. Πρέπει να σας πω ότι εμείς θεωρούμε πως πρέπει να υπάρξει συνέχεια του κράτους. Δεν μπορεί ν’ αλλάζει μια κυβέρνηση και αυτοί που έρχονται να παραλάβουν να συμπεριφέρονται σαν καταληψίες. Δεν το κάναμε. Συνεργάσθηκα για ένα σημαντικό χρονικό διάστημα άψογα με τον κ. Νεκτάριο και βεβαίως όταν ήρθε η ώρα ανέλαβε ο κ. Βαρθολομαίος, ο οποίος έχει βάλει το ΙΚΑ σε μία συνεχή ανοδική πορεία, όπως αποδεικνύουν στοιχεία αδιαμφισβήτητα από τις οικονομικές υπηρεσίες, με σφραγίδα και υπογραφή.
      Όσον αφορά τα υπόλοιπα ασφαλιστικά ταμεία, δεν μπορεί να μη γνωρίζετε. Είμαι βέβαιος ότι γνωρίζετε. Εκτός των όσων είπατε σήμερα, ξέρετε ότι σας τιμώ για την πορεία σας στον κοινοβουλευτικό βίο της χώρας. Αλλά δεν μπορώ να δεχθώ αυτού του είδους τις ανακρίβειες. Άρα γνωρίζετε και σκοπίμως παραπληροφορείτε. Δεν είναι δυνατόν, πρώην Υπουργοί, να μη γνωρίζουν ότι η εκάστοτε πολιτική ηγεσία του Υπουργείου Απασχόλησης και Κοινωνικής Προστασίας δεν διορίζει διοικήσεις σε ογδόντα (80) ταμεία. Επειδή το γνωρίζετε και λέτε ανακρίβειες και σ’ αυτό το σημείο στο κείμενο της επερωτήσεως σάς επισημαίνω το γνωστό σ’ σας αλλά μη ομολογούμενο, ότι μέχρι σήμερα έχουν διορισθεί διοικήσεις σε εξήντα τρία (63) ασφαλιστικά ταμεία. Υπάρχει εκκρεμότητα σε έξι διοικητικά συμβούλια, η οποία οφείλεται στο ότι στα συμβούλια αυτά μετά την εφαρμογή του ν. 3260, δεν έχουν ορίσει οι κοινωνικοί φορείς που εκπροσωπούνται τους εκπροσώπους τους. Και αυτή, όμως, η εκκρεμότητα λήγει.
      Από εκεί και πέρα υπάρχουν άλλα ταμεία –και είναι στη διάθεσή σας εδώ για να τα πληροφορηθείτε, να ο πλήρης κατάλογος- στα οποία οφείλατε να γνωρίζετε -και το ξέρετε, αλλά σκοπίμως το έχετε αποκρύψει- ότι δεν διορίζει τη διοίκηση η εκάστοτε πολιτική ηγεσία του Υπουργείου Απασχόλησης, αλλά η διοίκηση αυτή διορίζεται από άλλους φορείς. Δεν υπάρχει κανένα πρόβλημα με την ομαλή λειτουργία των κοινωνικών ασφαλιστικών ταμείων και θα παρακαλέσω να μην επαναληφθεί η κινδυνολογία διότι, όπως σας είπα, δεν προσφέρει σε κανέναν θετικές υπηρεσίες, ούτε σ’ εσάς.
      Όσον αφορά, κύριε Πρωτόπαπα, αυτά που έχετε πει –και θα παρακαλούσα την προσοχή σας- ότι με έγγραφό μας είπαμε να σταματήσουν οι διαδικασίες στα ταμεία. Να το έγγραφο. Τι λέει το έγγραφο; Λέει: «να αναβληθούν θέματα υπηρεσιακών συμβουλίων που αφορούν προαγωγές, μετακινήσεις και αποσπάσεις υπαλλήλων». Αυτό λέει: Να συνεχισθεί η κανονική λειτουργία του ταμείου, αλλά να αναβληθούν θέματα υπηρεσιακών συμβουλίων που αφορούν προαγωγές, μετακινήσεις και αποσπάσεις υπαλλήλων. Αυτό λέμε. Πού είναι, λοιπόν, το πογκρόμ; Πού είναι οι μετακινήσεις; Πού είναι το γεγονός ότι έχουμε θέσει σε διαθεσιμότητα -δήθεν- χιλιάδες στελέχη των οργανισμών κοινωνικής ασφάλισης και της κεντρικής υπηρεσίας;
      Αλλά για να προχωρήσουμε στη συνέχεια, να πάμε λίγο στην τρίτη ερώτησή σας. Νόμος 3029/2002, άρθρο 5. Για να δούμε τι έκαναν οι διοικήσεις. Όπως γνωρίζετε, ο σχετικός νόμος προβλέπει ότι η πρωτοβουλία ανήκει στις διοικήσεις των ταμείων. Αυτό λέει ο νόμος. Τι έκαναν οι διοικήσεις που είχατε διορίσει από τον Ιούλιο του 2002 που δημοσιεύθηκε ο ν. 3029, προκειμένου να ενεργοποιηθεί το άρθρο 5 του ν. 3029; Γνωρίζετε -και το επαναλαμβάνω- ότι ο νόμος προϋποθέτει αίτηση, πρωτοβουλία, δηλαδή, του διοικητικού συμβουλίου του συγκεκριμένου ταμείου, ενός εκάστου ταμείου. Μέχρι σήμερα δεν έχουν υποβληθεί οι σχετικές προτάσεις των Διοικητικών Συμβουλίων των ταμείων, πλην του ΤΑΠ ΟΤΕ από 29.10.2003, ενώ έχει ολοκληρωθεί η ένταξη του ΤΑΠΙΛΤ στο ΙΚΑ. Και επιτρέψτε μου επειδή ακούω να πετροβολείτε την Κυβέρνηση, να πω το εξής: Είσθε υπερήφανοι για τον τρόπο που επιλέξατε για να ενταχθεί το ΤΑΠΙΛΤ στο ΙΚΑ; Είσθε υπερήφανοι, όταν βγαίνει η ίδια η ΓΣΕΕ και λέει -προχθές έκανε δήλωση, ιδού οι δηλώσεις της-: «Αν το ξέραμε, θα το είχαμε ακυρώσει. Ήταν απαράδεκτη η διαδικασία με την οποία επέλεξε η τότε κυβέρνηση, να εντάξει το ΤΑΠΙΛΤ στο ΙΚΑ». Το λέει η ίδια η  ΓΣΕΕ. Θέλω να μου πείτε; Είστε υπερήφανοι; Πιστεύετε ότι αυτό θα πρέπει και εμείς να ακολουθήσουμε; Θέλετε να σας θυμίσω τι κάνατε μ’ αυτήν τη διαδικασία, πόσα χρήματα χαρίσατε στην ιδιοκτησία μεγάλης τράπεζας; Θέλετε να σας θυμίσω ότι μειώσατε τις εισφορές;
      Όσον αφορά το ΤΑΠ-ΟΤΕ εκκρεμεί η ειδική οικονομική και αναλογιστική μελέτη και βεβαίως απ’ ό,τι είδατε ο Κρατικός Προϋπολογισμός αναλαμβάνει και καλύπτει τα ελλείμματα και, όπως είπα και στην αρχή, εγγυάται τις συντάξεις. Αλλά για να σας δώσω μία απόλυτη ένδειξη του τρόπου με τον οποίο εφαρμόσατε τους δικούς σας νόμους σε βάρος των εργαζομένων, σε βάρος των ταμείων, σε βάρος των ασφαλισμένων και των συνταξιούχων, σας θυμίζω το εξής: Με τη συμφωνία ένταξης του ΤΑΠΙΛΤ στο ΙΚΑ από τις εισφορές η εισφορά του εργοδότη πριν την απόφαση της Κυβέρνησης Σημίτη ήταν 30,5%. Συμφωνήσατε και υπογράψατε η εισφορά αυτή από τα τέλη του 2005 να κατέβει στο 24,80%, από τα τέλη του 2006 στο 19,10% και από τα τέλη του 2007 στο 13,3%. Αυτό ήταν το «δώρο» που κάνατε, το παράδειγμα προς αποφυγήν, το παράδειγμα το οποίο δυστυχώς δεν τιμά την κυβέρνησή σας. Γι’ αυτό αντί για επικρίσεις και δυσμενή σχόλια σε βάρος της Κυβέρνησης, θα προτιμούσε κανείς ν’ ακούσει την αυτοκριτική σας.
      Όσον αφορά το ΕΤΕΑΜ γιατί μέχρι 31 Δεκεμβρίου του 2003, όπως έλεγε ο δικός σας νόμος, δεν αποδώσατε τα οφειλόμενα στο ΕΤΕΑΜ; Διορίσαμε διοίκηση στο ΕΤΕΑΜ και μέχρι να διορισθεί ο κ. Γιάννης Γκιάτας ήταν στο γραφείο της και ασκούσε καθήκοντα η κ. Τσουμάνη. Ρωτάω: Γιατί δεν αποδώσατε την περιουσία του ΕΤΕΑΜ, σύμφωνα με την εφαρμογή του δικού σας νόμου, 31 Δεκεμβρίου του 2003; Γιατί; Ποιος σας φταίει; Η Κυβέρνηση της Νέας Δημοκρατίας ή η δική σας ασυνέπεια απέναντι και στα δικά σας νομοθετήματα;
      Όσον αφορά τώρα όλην αυτήν τη φασαρία την οποία προσπαθείτε να προκαλέσετε με το θέμα της Εμπορικής. Δεν κατάλαβα, κύριε Πρωτόπαπα, εσείς που έχετε και την εμπειρία, ως επιφανές συνδικαλιστικό στέλεχος της ΟΤΟΕ και της ΓΣΕΕ στο παρελθόν, θέλετε η Κυβέρνηση να βάλει χέρι στα επικουρικά ταμεία; Αυτό ζητάτε; Δε γνωρίζετε ότι το συγκεκριμένο ταμείο έχει μια ιδιομορφία και μια ιδιαιτερότητα και ότι δεν εποπτεύεται από το Υπουργείο Απασχόλησης και Κοινωνικής Προστασίας; Παρακολουθούμε την εξέλιξη με πολλή προσοχή. Αφορά τη διοίκηση της τράπεζας και τους τραπεζοϋπαλλήλους και βεβαίως αφορά και την Κυβέρνηση από τη στιγμή που αποφασίζει να μπει, να βάλει ένα ποσοστό από τα απαιτούμενα, το οποίο, όμως, αντιστοιχεί ουσιαστικά σε προκαταβολή –προσέξτε, προκαταβολή- της κατ’ έτος χρηματοδότησης και βεβαίως αφορά και αυτά που θα αποδώσει η Τράπεζα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μα είναι δυνατόν να τα λέτε αυτά;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησηςκαι Κοινωνικής Προστασίας): Εμείς παρακολουθούμε την εξέλιξη. Περιμένουμε την απάντηση των τραπεζοϋπαλλήλων. Δεν νομίζω, όμως, να μας προτείνετε εσείς σοβαρά να βάλει χέρι η Κυβέρνηση στην επικουρική ασφάλιση και στα επικουρικά ταμεία. Αυτή είναι η πρότασή σας;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε και δευτερολογία και τριτολογία.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
      Θέλω κλείνοντας την πρωτολογία μου, να επαναλάβω για μια ακόμα φορά ότι αυτού του είδους η πολεμική εκθέτει την Αξιωματική Αντιπολίτευση και δεν βοηθά. Εμείς είπαμε ότι δεν αλλάζουμε το γενικό πλαίσιο του ασφαλιστικού.
      Από εκεί και πέρα υπάρχουν επιμέρους ειδικές ρυθμίσεις του ν. 3029 και του ν. 3232, το γενικό πλαίσιο των οποίων αποδεχόμαστε και εφαρμόζουμε -όπως δεν εφαρμόσατε εσείς, γιατί ούτε τους δικούς σας νόμους δεν πιστέψατε- οι οποίες ρυθμίσεις θέλουν συζήτηση.
      Έχουμε ανοίξει τον κοινωνικό διάλογο. Συζητούμε με τους κοινωνικούς εταίρους και καλούμε και την Αξιωματική Αντιπολίτευση και εσάς τα συγκεκριμένα στελέχη που έχετε θητεύσει σε αυτό το καίριας σημασίας Υπουργείο, να συμμετάσχετε δημιουργικά σ’ αυτόν το διάλογο. Η στείρα πολεμική, η κινδυνολογία και κυρίως το ρεσιτάλ ανακριβειών φοβάμαι, κυρίες και κύριοι συνάδελφοι, ότι μόνο εσάς εκθέτει και δεν φθείρει την Κυβέρνηση, που είναι ο δικός σας επιδιωκόμενος σκοπός.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, δεκαεννιά φοιτητές και φοιτήτριες καθώς και δύο συνοδοί-καθηγητές από το Πάντειο Πανεπιστήμιο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Επίσης, έχω την τιμή να σας ανακοινώσω το δελτίο επικαίρων ερωτήσεων της Δευτέρας 22 Νοεμβρίου 2004.
      ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 413/15.11.2004 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιάρα προς τον Υπουργό Δημοσίας Τάξης, σχετικά με την επανασύσταση της Αγροφυλακής κλπ.
      2. Η με αριθμό 423/16.11.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διατήρηση του Φορέα Διαχείρισης των Λιμνών Κορώνειας-Βόλβης κλπ.
      3. Η με αριθμό 431/16.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την οικονομική ενίσχυση των Τεχνολογικών Εκπαιδευτικών Ιδρυμάτων κλπ.
      4. Η με αριθμό 429/16.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με τη χορήγηση επιδόματος θέρμανσης κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 426/16.11.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τους Υπουργούς Περιβάλλοντος, Χωροταξίας και Δημοσίων Έργων και Εθνικής Παιδείας και Θρησκευμάτων, σχετικά με τους κινδύνους για τη ζωή των μαθητών της Ανατολικής Αττικής που μετακινούνται από και προς τα σχολεία τους κατά μήκος της Λεωφόρου Μαραθώνος κλπ.
      Ο κ. Αθανάσιος Τσούρας έχει το λόγο ως Κοινοβουλευτικός Εκπρόσωπος του ΠΑΣΟΚ.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ο κύριος Υπουργός έφυγε;
      ΠΡΟΕΔΡΕΥΩΝ (Σωτήρης Χατζηγάκης): Τι θέλετε, κύριε Πρωτόπαπα; Η Κυβέρνηση εκπροσωπείται.
      ΑΘΑΝΑΣΙΟΣ ΤΣΟΥΡΑΣ: Δηλαδή, μίλησε ο κύριος Υπουργός και έφυγε; Ένα απλό ερώτημα θέτουμε.
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Τσούρα. Δεν είναι απλό, διότι η Κυβέρνηση εκπροσωπείται αυτή τη στιγμή. Θέλετε να σας δείξω το άρθρο του Κανονισμού;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εδώ είναι ο κύριος Υπουργός! Ορίστε και τα χαρτιά του!
      ΑΘΑΝΑΣΙΟΣ ΤΣΟΥΡΑΣ: Δεν μπορώ να ρωτήσω αν, ο Υπουργός, μίλησε και έφυγε;
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, αν θέλετε να ρωτήσετε για να ρωτήσετε, μπορείτε να ρωτήσετε. Είναι δικαίωμά σας και κάνετε χρήση του χρόνου σας, αλλά βάσει του Κανονισμού η Κυβέρνηση εκπροσωπείται με τον Υπουργό ή τον Υφυπουργό της.
      ΑΘΑΝΑΣΙΟΣ ΤΣΟΥΡΑΣ: Βάσει του Κανονισμού θέλω να μιλήσω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΑΘΑΝΑΣΙΟΣ ΤΣΟΥΡΑΣ: Μας είπατε, κύριε Αντιπρόεδρε της Βουλής, προηγουμένως, ότι δεν επιτρέπεται από τον Κανονισμό να μιλήσει ο Αρχηγός της Αξιωματικής Αντιπολίτευσης σε σχέση με τον Προϋπολογισμό της χώρας. 
      ΠΡΟΕΔΡΕΥΩΝ ( Σωτήρης Χατζηγάκης): Στην κατάθεση.
      ΑΘΑΝΑΣΙΟΣ ΤΣΟΥΡΑΣ: Στην κατάθεση. Μας είπατε ότι απαγορεύεται. Μας είπατε ότι η ευγενής Πρόεδρος του έκανε χάρη, είχε καλοσύνη. 
      Φοβάμαι, κύριε Πρόεδρε, ότι -και δεν θα πω από ευγένεια στο πρόσωπό σας ότι δεν γνωρίζετε- δεν θυμάστε τον Κανονισμό. 
      Άρθρο 122 παράγραφος 6 : «Ο Υπουργός Οικονομικών μπορεί κατά την κατάθεση του προϋπολογισμού να κάνει σύντομες δηλώσεις στη Βουλή σχετικά με το περιεχόμενό του. Στην περίπτωση αυτή, μπορούν να απαντήσουν οι Πρόεδροι Κοινοβουλευτικών Ομάδων, καθένας για πέντε λεπτά».
      Δεν θυμάστε λοιπόν, κύριε Πρόεδρε, ούτε εσείς ούτε η Πρόεδρος της Βουλής ότι είχε απόλυτα εκ του Κανονισμού τη δυνατότητα να ομιλήσει ο μέλλων Πρωθυπουργός, σημερινός Αρχηγός της Αξιωματικής Αντιπολίτευσης.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, μιλήστε επί του διαδικαστικού.
      ΑΘΑΝΑΣΙΟΣ ΤΣΟΥΡΑΣ: Όχι, θα με αφήσετε να τελειώσω. Εσείς τα είπατε. 
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, δεν πρόκειται να σας απαντήσω τώρα. Απλώς ρωτάω εάν θέλετε να συνεχίσετε επί του διαδικαστικού ή επί της ουσίας.
      ΑΘΑΝΑΣΙΟΣ ΤΣΟΥΡΑΣ: Δεν με ενδιαφέρει, εγώ θέλω να μιλήσω γι’ αυτό. Και απαντώ σ’ αυτό που είπατε. Νομίζω ότι έχω αυτό το δικαίωμα.
      Θα ήθελα, λοιπόν, να επισημάνω και να υπογραμμίσω και να καταγγείλω το απαράδεκτο σημερινό φαινόμενο, εκτός Κανονισμού της Βουλής, να φιμωθεί η φωνή του Αρχηγού της Αξιωματικής Αντιπολίτευσης, να φιμωθούν οι φωνές των Κοινοβουλευτικών Εκπροσώπων των υπόλοιπων κομμάτων όπως το Κ.Κ.Ε. που ζητούσε το λόγο. Αυτό δεν έχει γίνει ποτέ από το 1974! Δεν διανοήθηκε ποτέ Πρόεδρος, να κλείσει τα μικρόφωνα για να μην ομιλήσει ο Αρχηγός της Αξιωματικής Αντιπολίτευσης και οι Κοινοβουλευτικοί Εκπρόσωποι των κομμάτων! Είναι αυταρχικός κατήφορος! Είναι πραγματικά πλήγμα στη λειτουργία του Κοινοβουλίου! Είναι ενσυνείδητος τραυματισμός των δημοκρατικών θεσμών!
      Και ερωτώ: Κατανόησε η Πρόεδρος -και εσείς- τι ακριβώς έπραξε; Εάν ναι, ας ζητήσει αμέσως συγγνώμη. Εάν όχι, τότε όχι μόνο το καταγγέλλουμε, κύριε Πρόεδρε, αλλά κυρίως προειδοποιούμε ότι δεν θα επιτρέψουμε να ξανασυμβεί αυτό!
      Σε σχέση με αυτά που είπε ο κύριος Υπουργός, εγώ θα ξεκινήσω με την αρχική του δήλωση, ότι το ΠΑΣΟΚ παίζει με την αγωνία. Κύριε Υπουργέ, εμείς έχουμε αγωνία, εσείς παίζετε με τις συντάξεις. Και αυτό θα σας το πούμε πολύ αναλυτικά. 
      Θα ξεκινήσω με το εξής σχετικά με τη μείωση των εσόδων. Προφανώς είπατε πράγματα σχετικά με την αύξηση των εσόδων, που νομίζω ότι κατανοείτε ότι δεν είναι έτσι. Και θα σας πω δυο απλά πράγματα, κύριε Υπουργέ. Η όποια σύγκριση σε σχέση με τον προηγούμενο χρόνο …
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτό λύνεται με τα επίσημα έγγραφα, τα έχουμε όλα εδώ.
      ΑΘΑΝΑΣΙΟΣ ΤΣΟΥΡΑΣ: Δεν λύνεται, κύριε Υπουργέ, μόνο με τον προηγούμενο χρόνο. Θα σας ρωτήσω πολύ απλά, για να μου απαντήσετε ρητά. Είναι αλήθεια ότι σήμερα στο ΙΚΑ είναι μειωμένα τα έσοδα κατά 3% από τα προϋπολογιζόμενα; Είναι αλήθεια ότι στον ΟΓΑ είναι μειωμένα τα έσοδα κατά 6% από τα προϋπολογιζόμενα;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Όχι, δεν είναι αλήθεια.
      ΑΘΑΝΑΣΙΟΣ ΤΣΟΥΡΑΣ: Εγώ σας ρωτώ για τα προϋπολογιζόμενα. Να μας το πείτε.
      Είναι αλήθεια ότι στο Ταμείο Εμπόρων τα έσοδα είναι μειωμένα κατά 15% από τα προϋπολογιζόμενα; Να μας το πείτε πολύ ρητά.
      Εδώ θέλω να μου δώσετε και μια ακόμα ρητή απάντηση, η οποία θέλω να καταγραφεί. Εμείς γνωρίζουμε ταν όχι, να μας το διαψεύσετε- ότι υπάρχουν τεράστιες ανάγκες στα ταμεία λόγω των γνωστών λόγων που γράφει η επερώτηση και έτσι σήμερα πρέπει να ενισχυθούν τα ταμεία -μέχρι τις 31.12.2004 για να μπορέσουν να πληρώσουν τις συντάξεις- ως εξής: Με διακόσια πενήντα εκατομμύρια (250.000.000) ευρώ το ΙΚΑ, με διακόσια πενήντα εκατομμύρια (250.000.000) ευρώ ο ΟΓΑ, με εκατόν δέκα εκατομμύρια (110.000.000) ευρώ το ΤΕΒΕ, με πενήντα εκατομμύρια (50.000.000) ευρώ το Ταμείο Εμπόρων, με σαράντα εκατομμύρια (40.000.000) ευρώ το ΤΣΑ.
      Αυτό το πρόβλημα υπάρχει; Θα δώσετε αυτά τα χρήματα; Αν όχι, τι θα κάνετε για τις συντάξεις; Αν τα δώσετε -που ελπίζω ότι θα τα δώσετε- από ποιους κωδικούς θα αποδοθούν; Και αν περιμένουμε μέχρι τις 31.12 για να το κάνουμε. 
      Σε σχέση με τη διοίκηση των ταμείων, είπατε στον κ. Πρωτόπαπα ότι το Διοικητικό Συμβούλιο είχε συνεδριάσει πριν από δύο μήνες.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Όχι πριν δυο μήνες. Πριν δυο μέρες! Όπως και κάθε Πέμπτη κανονικά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ας βοηθήσουμε λίγο τη διαδικασία.
      ΑΘΑΝΑΣΙΟΣ ΤΣΟΥΡΑΣ: Δεν πειράζει, δεν έχω πρόβλημα.
      Κύριε Υπουργέ, το διοικητικό συμβούλιο του μεγαλύτερου ταμείου ασφάλισης της χώρας συνήλθε σε πρώτη συνεδρίαση στις 7 Οκτωβρίου, επτά μήνες αφού γίνατε Κυβέρνηση! Επαναλαμβάνω: 7 Οκτωβρίου!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το λέτε σοβαρά αυτό;
      ΑΘΑΝΑΣΙΟΣ ΤΣΟΥΡΑΣ: Σοβαρότατα. Στις 7 Οκτωβρίου έγινε το διοικητικό συμβούλιο ...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αν σας φέρω τα πρακτικά, τι θα πείτε;
      ΑΘΑΝΑΣΙΟΣ ΤΣΟΥΡΑΣ: Να μου τα φέρετε. Μιλάω με τη νέα σύνθεση προφανώς... 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Μα, αλλάξαμε σύνθεση. 
      ΑΘΑΝΑΣΙΟΣ ΤΣΟΥΡΑΣ: Την παλιά θα σας την πω αμέσως, γιατί κάνατε κουτοπονηριές ...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αλλάξαμε σύνθεση. Όχι ότι για πρώτη φορά συνεδρίασε.
      ΑΘΑΝΑΣΙΟΣ ΤΣΟΥΡΑΣ: Γιατί κάνατε κουτοπονηριές σ’ αυτά που είπατε κύριε Παναγιωτόπουλε και θα σας το πω ακριβώς, γιατί κάνατε ... 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Με την παλιά σύνθεση.
      ΑΘΑΝΑΣΙΟΣ ΤΣΟΥΡΑΣ:  ... σε λίγο.
      Η νέα σύνθεση, λοιπόν, στις 7 Οκτωβρίου. Έμεινε εφτά μήνες χωρίς διοίκηση...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Πώς, χωρίς διοίκηση;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ. 
      ΑΘΑΝΑΣΙΟΣ ΤΣΟΥΡΑΣ: Κύριε Υπουργέ, καθίστε να ακούσετε ...
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα μιλήσετε μετά... 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τον βοηθάω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μα, δεν βοηθάτε όμως τη διαδικασία και το Προεδρείο. Αφήστε να τελειώσει. Και δεν ξέρω αν τον βοηθάτε.
      ΑΘΑΝΑΣΙΟΣ ΤΣΟΥΡΑΣ: Εφτά μήνες χωρίς διοίκηση. Ακυβέρνητο, αφημένο στην τύχη του. Γιατί βέβαια ο κ. Παναγιωτόπουλος, έχων επιλεκτική μνήμη από την εγκύκλιο της 18ης Μαρτίου 2004, που υπογράφει προς όλους τους ασφαλιστικούς οργανισμούς αρμοδιότητας του Υπουργείου Απασχόλησης και Κοινωνικής Προστασίας, μας ανέφερε την τελευταία φράση. Εδώ την έχω και εγώ...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διαβάστε την όλη.
      ΑΘΑΝΑΣΙΟΣ ΤΣΟΥΡΑΣ: Ανέφερε «και να αναβάλουν θέματα υπηρεσιακών συμβουλίων κλπ.» Ο κ. Παναγιωτόπουλος ξέχασε την ακριβώς προηγούμενη φράση, που λέει «να προωθούν μόνο θέματα επείγουσας διαχείρισης».
      Ξεχάσατε να την αναφέρετε αυτήν τη φράση. Και ξεχάσατε να αναφέρετε αυτήν τη φράση, γιατί μ’ αυτήν τη φράση τούς απαγορεύσατε να κάνουν οτιδήποτε...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας):  Σοβαρά;
      ΑΘΑΝΑΣΙΟΣ ΤΣΟΥΡΑΣ: Και πρόγραμμα και επιχειρησιακή προοπτική και οτιδήποτε. Να κάνουν με δύο λόγια, κύριε Παναγιωτόπουλε, το απλό πράγμα για το οποίο είναι εκεί: Να κάνουν διοίκηση. Τους το απαγορεύσατε με την εγκύκλιό σας.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτό καταλάβατε εσείς;
      ΑΘΑΝΑΣΙΟΣ ΤΣΟΥΡΑΣ: Και προσπαθήσατε εδώ πραγματικά, κόβοντας τη φράση αυτή, να πείτε ψέματα. Να μην πω τη λέξη ψέματα, αλλά να παραπληροφορήσετε τη Βουλή. Τα έχουμε και εμείς αυτά τα χαρτιά. Τους απαγορεύσατε μέχρι τώρα ...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτά διαβάσατε και εσείς; Αυτό καταλάβατε.
      ΑΘΑΝΑΣΙΟΣ ΤΣΟΥΡΑΣ: Προωθώντας μόνο θέματα κατεπείγουσας διαχείρισης, να διοικούν τα ταμεία.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτό καταλάβατε;
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Τσούρα.
      Κύριε Υπουργέ, πολύ σας παρακαλώ, για να διευκολυνθεί και ο ομιλητής. Δεν θέλω να γίνονται διακοπές στον ομιλητή.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Εντάξει, κύριε Πρόεδρε.
      ΑΘΑΝΑΣΙΟΣ ΤΣΟΥΡΑΣ: Του κυρίου Υπουργού του αρέσει να έχει μονόλογο και να μην τα ακούει αυτά.
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Τσούρα, σας παρακαλώ...
      ΑΘΑΝΑΣΙΟΣ ΤΣΟΥΡΑΣ:  Γιατί όχι; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, αν θέλετε να κάνετε ένταση τεχνιτή, δεν θα σας ακολουθήσω. 
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε... 
      ΠΡΟΕΔΡΕΥΩΝ (Σωτήρης Χατζηγάκης): Ακούστε σας παρακαλώ, προσπαθώ να σας προστατεύσω. Αν καταλάβατε, προσπαθώ να σας προστατεύσω στην ελευθερία του λόγου σας.
      ΑΘΑΝΑΣΙΟΣ ΤΣΟΥΡΑΣ: Πέστε μου το «όχι» πού πάει, αυτό που μου είπατε.
      ΠΡΟΕΔΡΕΥΩΝ (Σωτήρης Χατζηγάκης): Ποιο «όχι»;
      ΑΘΑΝΑΣΙΟΣ ΤΣΟΥΡΑΣ: Είπατε «όχι, κύριε Τσούρα». Πού πάει το «όχι».
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα. Σας παρακαλώ. Καταλαβαίνετε.
      Συνεχίστε, παρακαλώ.
      ΑΘΑΝΑΣΙΟΣ ΤΣΟΥΡΑΣ: Άρα για τα φοβικά σύνδρομα που είπε ο κύριος Υπουργός ότι δεν πρέπει να συμπεριφέρονται σαν καταληψίες, ότι γνωρίζουμε, ήταν ακριβώς αυτό. Άφησε τις διοικήσεις όπου ήθελε, τους απαγόρευσε να διοικούν, τους απαγόρευσε να κάνουν οποιοδήποτε έργο, τους απαγόρευσε να προωθήσουν οποιοδήποτε χαρτί, γιατί; Υπήρχε στρατηγικός στόχος γι’ αυτό; Υπήρχε απλώς απραξία; Υπήρχε απλώς ανικανότητα να βρείτε ανθρώπους; Και αυτά βέβαια είχαν αποτελέσματα.
      Εγώ θα θυμίσω ότι στο Ταμείο Πρόνοιας Εργοληπτών Δημοσίων Έργων έχουν να πάρουν τα λεφτά τους οι άνθρωποι ένα μήνα, κύριε Υπουργέ.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας):  Ψευδέστατο. 
      ΑΘΑΝΑΣΙΟΣ ΤΣΟΥΡΑΣ: ‘Εχουμε έγγραφο εδώ.
      Στο ταμείο των δικαστικών επιμελητών ήταν σαράντα ημέρες, κύριε Υπουργέ. Στο ΤΕΥΕΚ σαράντα ημέρες, κύριε Υπουργέ. Στην ΕΥΔΑΠ ένα μήνα είναι απλήρωτοι, είτε εφάπαξ, είτε ο,τιδήποτε άλλο. Σε ορισμένα ταμεία, αν τώρα δεν μπουν διοικήσεις, τους κόβονται τα τηλέφωνα. Τα έχουμε αυτά, θα σας τα πούμε, αν χρειαστεί.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας):  Φέρτε τα.
      ΑΘΑΝΑΣΙΟΣ ΤΣΟΥΡΑΣ: Απαντήστε, όμως, για τα τέσσερα ταμεία που σας είπα και για τις ημέρες που σας είπα, για τα εφάπαξ και για οτιδήποτε πρέπει να πληρωθεί. Εκεί φθάσατε, κύριε Υπουργέ. Δεν δώσατε καν αυτά που δικαιούντοαν από αυτήν τη λογική σας, από αυτήν την προοπτική σας. Δεν ξέρω τι ήταν: επιπολαιότητα, απραξία ή έλλειψη πολιτικής;
      Τώρα σε σχέση με τους υπαλλήλους, δεν μας απαντήσατε καθόλου απ’ ό,τι είδα. Απ’ ό,τι ξέρω, πριν από λίγες μέρες διορίσατε τα δύο υπηρεσιακά συμβούλια. Όλο αυτόν τον καιρό, δηλαδή, από τότε που δημοσιεύθηκε ο νόμος του κ. Παυλόπουλου, για χίλια τετρακόσια στελέχη έχει λήξει η θητεία και αναμένουν, που σημαίνει πλήρη αποδιάρθρωση, πλήρη ανοργανωσιά, πλήρη διάλυση. Τους έχετε εκεί και δεν μπορεί να είναι διευθυντές, δεν μπορεί να είναι τμηματάρχες επί μήνες ολόκληρους. Και μου λέτε ότι λειτουργεί το Υπουργείο; Και μου λέτε ότι λειτουργούν τα ταμεία;
      Το μόνο που κάνατε -και αυτό οφείλω να το αναγνωρίσω- είναι οι μετακινήσεις. Αν θέλετε κάποιο δικό σας, τον μετακινείτε. Μάλιστα μερικές φορές, στα πλαίσια αυτού που είπατε πριν, του φοβικού, κάποιοι που φαίνεται ότι δεν ήταν δικοί σας άνθρωποι, τους πήγατε και δύο και τρεις φορές με μετακινήσεις σε χειρότερες θέσεις κάθε φορά. Τόσους μήνες, κύριε Υπουργέ, χίλια τετρακόσια στελέχη -διευθυντές και τμηματάρχες- δεν μπορούν να διοικήσουν. Και έρχεσθε εδώ και καμαρώνετε για την κατάσταση των ταμείων, αντί να έρθετε να κάνετε αυτοκριτική;
      Θα σας πω τώρα τι κάνατε. Κάνατε μερικά πράγματα σημαντικά. Είναι τελείως χαρακτηριστικό, για να δείτε πραγματικά με τι ασχολούνται οι Υπουργοί σήμερα.
      Στο ΤΕΒΕ, κύριε Πρόεδρε, θα προσληφθούν τρεις χιλιάδες εξακόσιοι γιατροί με ετήσια σύμβαση. Σας αποκαλύπτω, λοιπόν, ένα έγγραφο εξωφρενικό,  απαράδεκτο, πρωτοφανές. Έρχεται ο κ. Δημήτριος Κωστόπουλος, Γενικός Γραμματέας του Υπουργείου, προφανώς κατόπιν εντολής του Υπουργού και λέει εδώ στη διοίκηση του ΤΕΒΕ ότι: «Αποστείλετε άμεσα την πρότασή σας για την κατανομή των ανωτέρω γιατρών κατά τόπο, κατά ειδικότητα, προκειμένου να εκδοθεί υπουργική απόφαση σύμφωνα με την ανωτέρω εγκριτική πράξη. Επισημαίνεται ότι η εν λόγω διαδικασία ακολουθείται για πρώτη φορά».
      Ευτυχώς, για πρώτη φορά. Τι σημαίνει αυτό, κύριε Πρόεδρε; Ότι ο Υπουργός θα κατανείμει κατά χώρο, κατά ειδικότητα τους γιατρούς....
      ΜΙΛΤΙΑΔΗΣ ΠΑΠΑΪΩΑΝΝΟΥ: Και θα διορίζει.
      ΑΘΑΝΑΣΙΟΣ ΤΣΟΥΡΑΣ: Και θα διορίσει τελικά. Έφθασε χαρακτηριστικά, κύριε Πρόεδρε, ο Πρόεδρος του ΤΕΒΕ κ. Κόντος -που είναι εκλεγμένος ως γνωστόν και αφού είναι εκλεγμένος είναι και γνωστής τοποθέτησης, είναι φίλιος προς τη Νέα Δημοκρατία- ....
      ΜΙΛΤΙΑΔΗΣ ΠΑΠΑΪΩΑΝΝΟΥ:  Αξιόλογος.
      ΑΘΑΝΑΣΙΟΣ ΤΣΟΥΡΑΣ: Οφείλω να πω βέβαια ότι όλοι οι Υπουργοί Εργασίας -είναι εδώ δίπλα- συνεργάστηκαν απόλυτα καλά με τον κ. Κόντο και ο κ. Κόντος με τους Υπουργούς.
      Ακριβώς, λοιπόν, αυτός ο άνθρωπος που στο κάτω-κάτω είναι και φίλιος έφθασε μέσα στο διοικητικό συμβούλιο πραγματικά στο σημείο να εκραγεί -τρεις φορές απ’ ό,τι μας είπαν- λέγοντας το αυτονόητο.  Μα, είναι πρωτοφανές -λέω για τον κ. Κόντο- ότι ο Υπουργός ζητάει να κάνει την κατανομή, να υποκαθιστά τη διοίκηση του ταμείου σε θέματα μάλιστα που ούτε γνωρίζει ούτε μπορεί να γνωρίζει. Δηλαδή αν τα μαζέψουμε με τα προηγούμενα είναι ...
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας):  Έχετε τα Πρακτικά;
      ΑΘΑΝΑΣΙΟΣ ΤΣΟΥΡΑΣ: Προφανώς δεν ενδιαφέρεσθε για τα ταμεία.  Προφανώς δεν ενδιαφέρεσθε για τις συντάξεις, προφανώς δεν ενδιαφέρεσθε για τίποτε αλλαγές.
      Με το μόνο που ασχολείσθε εκεί στο Υπουργείο, είναι πώς να τακτοποιηθούν μερικοί άνθρωποι, κάποιοι βέβαια, ελάχιστοι. Και δεν λέω για τους πολλούς. Για τους πολίτες, για όλους τους υπόλοιπους δεν σας ενδιαφέρει. 
      Υπάρχει βέβαια και το μεγάλο θέμα που αφορά τα ταμεία και την προοπτική τους. Εγώ πραγματικά ...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω λίγο χρόνο, παρακαλώ, από τη δευτερολογία μου.
      Εγώ πραγματικά έχω μερικά ερωτήματα. Βγαίνει ο κ. Βουρλούμης, ο κ. Προβόπουλος, ο κ. Αράπογλου και μιλάνε για τεράστιο αριθμό εθελουσίων εξόδων. Βγαίνει μετά ο κ. Αντώναρος, ο αναπληρωτής Κυβερνητικός Εκπρόσωπος και λέει ότι εμείς δεν μπορούμε να μιλάμε για το κόστος μιας ρύθμισης της οποίας ούτε η έκταση ούτε το εύρος ούτε η χρονική διάρκεια είναι γνωστή. Αμέσως μετά βγαίνει ο κ. Λιάπης και λέει, απαντώντας σε σχέση με τον ΟΤΕ, ότι «Μη φοβάστε, όλα θα γίνουν, για όλα υπάρχει σχεδιασμός, για όλα υπάρχει προγραμματισμός»
      Αμέσως μετά, στην ερώτηση αν γνωρίζει τη δήλωση του κ. Λιάπη, ο Υφυπουργός κ. Νίκος Αγγελόπουλος, απάντησε «Δεν το γνωρίζω». Και για να δέσει το όλο πράγμα, έρχεται προχθές, στις 15 Νοεμβρίου 2004, ο Υπουργός Απασχόλησης  και λέει ότι «Έχω την προσωπική μου άποψη για την εφαρμογή της εθελούσιας εξόδου, αλλά αυτό λίγο ενδιαφέρει».
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διαβάστε παρακάτω, κύριε συνάδελφε.
      ΑΘΑΝΑΣΙΟΣ ΤΣΟΥΡΑΣ: …μια και στους συγκεκριμένους οργανισμούς αποφασίζουν οι διοικήσεις.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διαβάστε παρακάτω, κύριε συνάδελφε.
      ΑΘΑΝΑΣΙΟΣ ΤΣΟΥΡΑΣ: Η διοίκηση του ΟΤΕ, της Τράπεζας, γίνεται άμεσα ή έμμεσα από το Κράτος ή δεν γίνεται; Μήπως δεν γνωρίζετε ποιο είναι το μετοχολόγιο εκεί μέσα;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διαβάστε παρακάτω, κύριε συνάδελφε.
      ΑΘΑΝΑΣΙΟΣ ΤΣΟΥΡΑΣ: Εγώ θέλω να πω…
      ΠΡΟΕΔΡΕΥΩΝ (Σωτήρης Χατζηγάκης): Σταματήστε, κύριε Υπουργέ, τις συνομιλίες. Αν θέλετε, διαβάστε εσείς το παρακάτω.
      Τελειώνετε, κύριε Τσούρα.
      ΑΘΑΝΑΣΙΟΣ ΤΣΟΥΡΑΣ: Τελειώνω σε μισό λεπτό, κύριε Πρόεδρε.
      Εγώ πραγματικά χαίρομαι που ο κ. Λιάπης, ο κ. Παναγιωτόπουλος, ο κ. Αγγελόπουλος, ο κ. Αντώναρος, οι διοικητές, οι πρόεδροι έχουν την ελευθερία να πουν τη γνώμη τους. Για όποιον έχει, εν πάση περιπτώσει, τη δυνατότητα να πει τη γνώμη του, αυτό είναι πάρα πολύ καλό.
      Ελεύθερα τη γνώμη τους να την πουν, να την ακούσουμε και να τη χαρούμε την προσωπική τους άποψη. Επιτέλους, κύριε Πρόεδρε, εμείς μπορούμε να έχουμε την άποψη της Κυβέρνησης και όχι την προσωπική άποψη του εκάστοτε κυρίου Υπουργού;
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσούρα.
      Κατ’ αρχήν, θα ήθελα να σας απαντήσω σε ό,τι αφορά το Προεδρείο. Διαβάσατε το άρθρο, αλλά ή δεν το καταλάβατε ή δεν το ερμηνεύσατε καλά. Το άρθρο λέει ξεκάθαρα τα εξής: «Ο Υπουργός Οικονομικών μπορεί κατά την κατάθεση του Προϋπολογισμού να κάνει σύντομες δηλώσεις στη Βουλή σχετικά με το περιεχόμενό του».
      ΑΘΑΝΑΣΙΟΣ ΤΣΟΥΡΑΣ: Μα, τις έκανε.
      ΠΡΟΕΔΡΕΥΩΝ (Σωτήρης Χατζηγάκης): Δεν έκανε.
      ΑΘΑΝΑΣΙΟΣ ΤΣΟΥΡΑΣ: Μα, δεν διάβασε χαρτί;
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, ένα λεπτό. Σας επαναλαμβάνω ότι εάν θέλετε να δημιουργείτε τεχνητή ένταση, το Προεδρείο δεν θα ακολουθήσει αυτήν την τακτική. Είναι δική σας δουλειά.
      Εγώ θέλω να σας απαντήσω τι λέει ο Κανονισμός. Ήμασταν όλοι εδώ και ακούσαμε ότι ο Υπουργός Εθνικής Οικονομίας και Οικονομικών κατέθεσε τον Προϋπολογισμό. Δεν έκανε καμία ουσιαστική δήλωση πάνω στα θέματα της οικονομίας και του αντικειμένου του. Οι Πρόεδροι των Κοινοβουλευτικών Ομάδων μόνο σε μία τέτοια ουσιαστική παρέμβαση έχουν το δικαίωμα να παρέμβουν. 
      Δεν ακούτε. Σηκώνετε το χέρι, πριν τελειώσω. Αυτό πάει να πει ότι δεν με παρακολουθείτε. 
      ΑΘΑΝΑΣΙΟΣ ΤΣΟΥΡΑΣ: Σας παρακολουθώ.
      ΠΡΟΕΔΡΕΥΩΝ (Σωτήρης Χατζηγάκης): Τότε γιατί σηκώνετε το χέρι;
      ΑΘΑΝΑΣΙΟΣ ΤΣΟΥΡΑΣ: Να σας απαντήσω;
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, υπάρχει μία διαδικασία.
      ΑΘΑΝΑΣΙΟΣ ΤΣΟΥΡΑΣ: Δώστε μου να καταλάβω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Θα σας δώσω να καταλάβετε. Αν ήσασταν στη συνεδρίαση το πρωί, θα βλέπατε ότι ο Υπουργός δεν έκανε καμία δήλωση.
      ΑΘΑΝΑΣΙΟΣ ΤΣΟΥΡΑΣ: Μπορείτε να με βοηθήσετε να καταλάβω, κύριε Πρόεδρε;
      Δεν αναφέρει πουθενά περί «ουσιαστικής». Λέει «σύντομες δηλώσεις». Έκανε σύντομες δηλώσεις. Δεν ήσασταν εδώ; Δεν πήρε ένα χαρτί και διάβαζε; Δεν ήταν σύντομες δηλώσεις αυτές; Γράφει πουθενά για ουσιαστική δήλωση;
      ΠΡΟΕΔΡΕΥΩΝ (Σωτήρης Χατζηγάκης): Καθήστε κάτω, κύριε Τσούρα.
      Ο Υπουργός Εθνικής Οικονομίας είπε την τυποποιημένη φράση, που την λένε όλοι οι Υπουργοί Εθνικής Οικονομίας εδώ και τριάντα χρόνια. 
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, …
      ΠΡΟΕΔΡΕΥΩΝ ( Σωτήρης Χατζηγάκης): Ακούστε, σας παρακαλώ.
      Λέει: «Καταθέτω τον Ισολογισμό και τον Προϋπολογισμό». Αυτό δεν είναι δήλωση. Δήλωση θα ήταν, αν έλεγε ότι είναι καλός ή δεν είναι καλός, ότι έχει έσοδα ή ότι έχει έξοδα. Τότε θα ήταν δήλωση και πάνω σ’ αυτό θα μπορούσαν να απαντήσουν οι Πρόεδροι. 
      Θέλω να σας πω κάτι που είπα και προηγουμένως. Τριάντα χρόνια εδώ δεν έχει γίνει ποτέ στην κατάθεση του Προϋπολογισμού παρέμβαση οποιουδήποτε Προέδρου. Ήταν και κυβερνήσεις του ΠΑΣΟΚ και της Νέας Δημοκρατίας κοκ. Δεν έγινε ποτέ.
      Σας παρακαλώ να μη δημιουργείτε προβλήματα.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, δεν μπορείτε να εκθέτετε εσάς και την Πρόεδρο με αυτήν την παράβαση…
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι έχετε εσφαλμένη εντύπωση περί διαδικασίας και διαλόγου. Ο διάλογος εδώ μέσα γίνεται βάσει ενός Κανονισμού.
      ΑΘΑΝΑΣΙΟΣ ΤΣΟΥΡΑΣ: Τον οποίο παραβήκατε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, δεν θέλω να σας πω ότι η ηγετική σας ομάδα έπρεπε να οδηγήσει τον Πρόεδρό σας να μην κάνει την γκάφα που έκανε.
      ΑΘΑΝΑΣΙΟΣ ΤΣΟΥΡΑΣ: Δεν μπορείτε να το κάνετε αυτό αντικανονικά και να κλείνετε εκτός Κανονισμού τα μικρόφωνα. Οφείλετε να ντρέπεστε ακόμα περισσότερο.
      Ντροπή σας!
      ΠΡΟΕΔΡΕΥΩΝ (Σωτήρης Χατζηγάκης): Τα δικά σας τα σφάλματα να μην τα μεταθέτετε και να μην τα μετακυλίετε αλλού. Να έχετε το θάρρος της γνώμης σας…
      Καθίστε τώρα.
      ΑΘΑΝΑΣΙΟΣ ΤΣΟΥΡΑΣ: Ντροπή σας!
      ΠΡΟΕΔΡΕΥΩΝ (Σωτήρης Χατζηγάκης): Διαβάστε τον Κανονισμό και τη Νομολογία της Βουλής και θα το διαπιστώσετε. Αν θέλετε να δημιουργείτε εντυπώσεις, δεν σας παίρνει, έτσι;
      Σας παρακαλώ, καθίστε.
      ΑΘΑΝΑΣΙΟΣ ΤΣΟΥΡΑΣ: Πράττετε εναντίον του Κανονισμού, παρά τον Κανονισμό. Ντροπή σας!
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Υπουργέ.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα παρακαλούσα να μη γίνεται ένας διάλογος μεταξύ Υπουργών και Αξιωματικής Αντιπολίτευσης. Να μιλήσουν και από τα άλλα τα κόμματα οι εισηγητές.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αγγελόπουλε, κάντε μου τη χάρη και ακούστε. Είναι δύο Κοινοβουλευτικοί, Εκπρόσωποι ακόμη.
      ΝΙΚΟΛΑΟΣ ΓΚΑΤΖΗΣ: Βεβαίως. Και έχουμε και από πέντε λεπτά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ο χρόνος ο οποίος είναι στη διάθεση της Κυβέρνησης, είναι συγκεκριμένος. Επομένως μέσα σ’ αυτό το χρόνο θα πρέπει να απαντήσει η Κυβέρνηση -είτε εκπροσωπείται με τον Υπουργό είτε με τον Υφυπουργό της- και να συμψηφιστεί. Επειδή είναι ένα αίτημα σωστό και δίκαιο, ακούστε και τους δύο και θα απαντήσετε μετά.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Πάντως, με όλο το σεβασμό που έχω στο Προεδρείο, κύριε Πρόεδρε, θα μπορούσε η κυρία Πρόεδρος, αφού και ατύπως άνοιξε η συζήτηση, να δώσει την ευκαιρία και στα άλλα τα κόμματα να πουν τη γνώμη τους, έστω δύο λόγια, πάνω σ’ αυτήν τη συζήτηση που έγινε. Αυτό το λέω με παράπονο, ότι θα μπορούσε δηλαδή…
      ΠΡΟΕΔΡΕΥΩΝ (Σωτήρης Χατζηγάκης): Ακούστε να σας πω κάτι. Ούτε εγώ είδα ότι ζητήσατε το λόγο.
      ΝΙΚΟΛΑΟΣ ΓΚΑΤΖΗΣ: Μα, τον ζήτησα.
      ΠΡΟΕΔΡΕΥΩΝ (Σωτήρης Χατζηγάκης): Δεν το είδαμε. Εγώ καθόμουν δίπλα και δεν το είδα. Εφόσον άνοιξε η συζήτηση, θα έπρεπε να δοθεί και σ’ εσάς ο λόγος, αλλά δεν είδα ότι ζητήσατε το λόγο.
      ΝΙΚΟΛΑΟΣ ΓΚΑΤΖΗΣ: Το δέχομαι, κύριε Πρόεδρε, αλλά εγώ ζήτησα το λόγο.
      ΑΘΑΝΑΣΙΟΣ ΤΣΟΥΡΑΣ: Το είδαμε όλοι οι υπόλοιποι όμως. Όλη η Βουλή το είδε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Ας έρθουμε, όμως, στο θέμα. 
      Κύριε Πρόεδρε, κύριοι συνάδελφοι, τα ασφαλιστικά ταμεία στη χώρα μας πραγματικά βρίσκονται σε πολύ δύσκολη κατάσταση. Πρόκειται για ένα σύστημα που κατόρθωσαν οι εργαζόμενοι με θυσίες, κόπους και αγώνες πολλές φορές να επιβάλουν -δηλαδή τη δημόσια κοινωνική ασφάλιση- και να έχουν ένα σύστημα υγείας με όλες τις αδυναμίες, τις οποίες είχε, με τη δική τους συμμετοχή και με τη συμμετοχή των εργοδοτών και της εκάστοτε κυβέρνησης και της πολιτείας.
      Το σύστημα αυτό, δυστυχώς, από χρόνο σε χρόνο βρίσκεται σε όλο και πιο δύσκολη κατάσταση. Η πολιτική που ακολουθείται όλα αυτά τα χρόνια, οδηγεί στο να εξαθλιωθούν τα ταμεία οικονομικά, στο να επιβαρύνονται με οφειλές τρίτων και με πολιτικές των κομμάτων που διακυβέρνησαν τη χώρα εις όφελος τρίτων. Το αποτέλεσμα είναι να επιβαρύνονται με σημαντικά ποσά και από την άλλη μεριά να μην είναι σε θέση σήμερα τα ασφαλιστικά ταμεία να επιτελέσουν το κύριο έργο τους, που είναι η κοινωνική συνεισφορά για την υγεία των ασφαλισμένων.
      Εδώ θα ήθελα να κάνω μία παρατήρηση στους συναδέλφους επερωτώντες. Κύριοι συνάδελφοι, κύριοι Βουλευτές, δεν ακούσαμε τίποτα γι’ αυτό το μεγάλο θέμα. Δεν ακούσαμε αν τα ταμεία σήμερα είναι σε θέση να ανταποκρίνονται στην κοινωνική τους αποστολή, στην υγεία, στην πρόνοια. Δεν ακούσαμε για τις ευθύνες αυτής της κατάστασης που υπάρχει.
      Εγώ συμμερίζομαι ότι δεν θα έχουν ίσως λεφτά να πληρώσουν τις συντάξεις, δεν θα έχουν λεφτά -λέω σαν ενδεχόμενο, το συμμερίζομαι ότι μπορεί να συμβεί- αλλά εδώ πρέπει να δούμε ότι υπάρχουν τεράστιες ευθύνες από όλες τις μέχρι σήμερα κυβερνήσεις. Γιατί έφθασαν εκεί τα ασφαλιστικά ταμεία; Δεν είναι το σύστημα σήμερα που γεννάει όλες αυτές τις εγγενείς αδυναμίες, ακόμα και στο ασφαλιστικό μας σύστημα; Δεν είναι το πρόβλημα της μεγάλης ανεργίας που υπάρχει, με αποτέλεσμα να έχουμε τεράστια ελλείμματα; 
      Δεν είναι πρόβλημα ότι ένας στους τέσσερις –και όχι ένας στους έξι, όπως είπε ο κ. Τζουμάκας- είναι ανασφάλιστος, σύμφωνα με στοιχεία του ΙΚΑ; Ένας στους τέσσερις είναι ανασφάλιστος.
      Δεν υπάρχει ευθύνη για το ότι εισήχθη η μερική απασχόληση, που σημαίνει ότι έχουν μερική ασφάλιση χιλιάδες εργαζόμενοι; Δεν είναι σοβαρό το πρόβλημα της κάθε φορά τακτοποίησης, που γίνεται, χρεών του ΙΚΑ με ρυθμίσεις; Έχουν γίνει μέχρι τώρα δύο, τρεις ρυθμίσεις και έχει χάσει δισεκατομμύρια το ΙΚΑ.
      Δεν είναι μεγάλο πρόβλημα το ότι δεν έχει προσωπικό το ΙΚΑ για να εισπράξει ή και η πολιτική ακόμα που δίνεται από την Κυβέρνηση προς τη διοίκηση του ΙΚΑ για να εισπράξει τα βεβαιωμένα εισπραχθέντα χρέη; 
      Στο Βόλο της Μαγνησίας μόνο, κύριε Υπουργέ, είναι δεκαπέντε τα δισεκατομμύρια (15.000.000.000) που χρωστάνε μεγάλες επιχειρήσεις. Δεκαπέντε δισεκατομμύρια (15.000.000.000)! Φανταστείτε τι γίνεται σ’ όλη την Ελλάδα. Πρέπει να είναι πάνω από ένα τρισεκατομμύριο. Τώρα το πόσο είναι δεν το ξέρω, αλλά οπωσδήποτε είναι πάνω από ένα τρισεκατομμύριο δραχμές.
      Είναι τυχαίο επίσης ότι το ΙΚΑ χάνει από την πολιτική λιτότητας που εφαρμόζεται στους μισθούς των εργαζομένων;
      Γιατί ποσοστιαία είναι η αμοιβή επί των ημερομισθίων και των μισθών που πληρώνουν και οι εργαζόμενοι και οι εργοδότες.
      Από την άλλη μεριά, κύριοι Βουλευτές, έλεγε η προηγούμενη κυβέρνηση ότι έλυσε το πρόβλημα με το να δίνει το 1% από το ΑΕΠ στο μεγάλο ασφαλιστικό φορέα του ΙΚΑ. Εδώ, κύριοι Βουλευτές, πρέπει να πούμε ότι καλύπτει το μισό πληθυσμό της χώρας. Λύθηκε το πρόβλημα, όπως έλεγε η Κυβέρνηση, με την ενίσχυση του 1% του ΑΕΠ προς τον ασφαλιστικό αυτό φορέα;
      Κύριοι Βουλευτές, στον προϋπολογισμό του 2003 παρουσιάστηκε το ΙΚΑ να έχει δύο τρισεκατομμύρια εξακόσια δισεκατομμύρια (2.600.000.000.000) προϋπολογισμό. Φαντασθείτε ότι σ’ αυτό, αν συνέχιζε η τριμερής συμμετοχή -το κράτος είχε το 1/3- θα έπρεπε να δώσει, αφού ήταν από τα δύο μέρη αυτά τα λεφτά, ένα τρισεκατομμύριο τριακόσια δισεκατομμύρια (1.300.000.000.000). Πόσα έδωσε, όμως, η Κυβέρνηση, κύριε Πρόεδρε; Έδωσε τετρακόσια ενενήντα πέντε δισεκατομμύρια (495.000.000.000).
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Στο ΙΚΑ η Κυβέρνηση, εφαρμόζοντας το 1%, έδωσε ένα τρισεκατομμύριο εξακόσια πενήντα δισεκατομμύρια (1.650.000.000.000), το 1% του ΑΕΠ, κύριε συνάδελφε. Θα συζητηθεί ο κοινωνικός προϋπολογισμός σε λίγες μέρες στη Βουλή και θα έχετε την ευκαιρία να τα δείτε όλα νούμερο προς νούμερο.
      ΝΙΚΟΛΑΟΣ ΓΚΑΤΖΗΣ: Για το νέο Προϋπολογισμό λέτε; Μιλάμε για το 2003, σε τι αντιστοιχούσε το 1% του ΑΕΠ και τι ακριβώς έπρεπε να δώσει με βάση τριμερή συμφωνία. Ήταν ένα τρισεκατομμύριο τριακόσια δισεκατομμύρια (1.300.000.000.000) που έπρεπε να δώσει και έδωσε τετρακόσια ενενήντα πέντε δισεκατομμύρια (495.000.000.000). Αυτά είναι τα λεφτά. Αν είναι παραπάνω, πείτε το. Ας το πουν και εδώ οι κύριοι συνάδελφοι, που είχαν και την ευθύνη τότε της πολιτικής αυτής και της κυβέρνησης.
      Επίσης και για τα άλλα ασφαλιστικά ταμεία. Πέρσι που έγινε η νέα ρύθμιση και η συγχώνευση των δύο ταμείων, του Ταμείου Εμπόρων και Επαγγελματιών, ΤΕΒΕ κλπ., κύριε Πρόεδρε, δεν έδωσε η Κυβέρνηση τα οφειλόμενα που ήταν εκατόν πενήντα δισεκατομμύρια (150.000.000.000) δραχμές. Γιατί χρεοκοπούν τα ταμεία; Τι έγινε επίσης μ’ αυτό το χρέος που υπάρχει στα επικουρικά ταμεία; Και να δούμε εδώ πώς αυτό αντιμετωπίζεται από τους εργαζόμενους. 
      Το 80%, κύριε Υπουργέ, των συνταξιούχων, παίρνει συντάξεις πείνας. Όταν έχουμε, λοιπόν, ανασφάλιστη εργασία, ανείσπρακτες εισφορές και μερική απασχόληση, όταν οι αλλοδαποί δεν ασφαλίζονται, δεν τακτοποιούνται όπως πρέπει να τακτοποιηθούν και από την άλλη μεριά έχουμε ρυθμίσεις, όπου χαρίζουμε δισεκατομμύρια στους μεγαλοεργοδότες και δεν δίνει και το κράτος αυτό που έχει υποχρέωση να δίνει, τότε καταλαβαίνετε ότι αυτά τα φαινόμενα είναι εις βάρος των ασφαλιστικών ταμείων.
      Σιγά-σιγά με τους νόμους, κύριε Υπουργέ, που πέρασε η προηγούμενη βέβαια κυβέρνηση, αλλά και που εσείς τους ακολουθείτε και τους στηρίζετε, τι γίνεται; Ενισχύονται οι ασφαλιστικές εταιρείες, επιδοτούνται δηλαδή οι ασφαλιστικές εταιρείες για να ασφαλίζουν εργαζομένους και να φύγουν από το ΙΚΑ. Εκεί οδηγείται τελικά η κοινωνική ασφάλιση, στο να πάει στις ιδιωτικές εταιρείες.
      Για τις διοικήσεις τώρα, θα ήθελα να πω το εξής: Οι διοικήσεις, κύριοι Βουλευτές, ακολουθούν μια πολιτική που εφαρμόζει η Κυβέρνηση και στον κοινωνικό τομέα. Κατά την άποψή μας, το θέμα δεν είναι αν θα είναι η άλφα ή η βήτα. Ξέρουμε ότι εκεί μπαίνουν στελέχη κάθε φορά της κυβέρνησης, που ακολουθούν την πολιτική της. Για μας είναι αντιλαϊκή, αντιασφαλιστική πολιτική. Οι εργαζόμενοι που έπρεπε να έχουν σοβαρό ρόλο και πληρώνουν τα ασφαλιστικά τους ταμεία, βρίσκονται απέξω ή έχουν έναν εκπρόσωπο. Αυτό δεν είναι λύση. Από την άλλη μεριά, επειδή γίνεται διαμαρτυρία εδώ, ξέρουμε ότι όλα αυτά τα χρόνια, είτε κυβέρνηση είναι το ΠΑΣΟΚ είτε η Νέα Δημοκρατία, θα διορίσουν τους δικούς τους ανθρώπους, ανεξάρτητα αν οι άλλοι είχαν τις ικανότητες ή δεν τις είχαν, ανεξάρτητα αν αυτοί που βάζουν, έχουν ικανότητες ή όχι. Η μόνη ικανότητα που έχουν, είναι ότι είναι κομματικά στελέχη.
      Φυσικά εδώ θα πρέπει να πω ότι και από την άλλη μεριά προκαλείται η νοημοσύνη μας, όταν προχθές βγαίνει ο κ. Πολυζωγόπουλος μαζί με τον κ. Παναγιωτόπουλο και λέει «Συμφωνούμε με την πολιτική που ακολουθείται στα ασφαλιστικά ταμεία». Φυσικά ίσως από συνήθεια ο κ. Πολυζωγόπουλος να λέει «ναι» στις κυβερνητικές πολιτικές απέναντι στα ασφαλιστικά ταμεία ή από κεκτημένη ταχύτητα να το είπε. Είναι ένα ερώτημα. Πάντως δείχνει...
      ΑΝΝΑ ΔΙΑΜΑΝΤΟΠΟΥΛΟΥ: Γιατί κοιτάτε εμάς, κύριε Γκατζή; Ο κ. Πολυζωγόπουλος είναι Πρόεδρος της ΓΣΕΕ. Είναι παράφραση των λεγομένων του. 
      ΝΙΚΟΛΑΟΣ ΓΚΑΤΖΗΣ:  Ναι, είναι και η Κεντρική Επιτροπή σας. Και σήμερα έρχεστε σε αντίθεση μ’ αυτό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, πρέπει να κόψετε τη συνήθεια να κοιτάτε προς άλλες πλευρές, όταν μιλάτε. Είναι καθ’ υποτροπήν, νομίζω.
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε, με συγχωρείτε.
      Και για να τελειώνω, εμείς λέμε το εξής: Θα πρέπει να υπάρχει δημόσια κοινωνική ασφάλιση, οι εργαζόμενοι να μην πληρώνουν αυτήν τη συμμετοχή στα φάρμακά τους, που κάθε τόσο ανεβαίνει, να έχουν δωρεάν φαρμακευτική περίθαλψη, να υπάρχει σύνταξη ανθρώπινη για όλους, να υπάρχει για όλους υγεία και κάλυψη. Και η υγεία, αν θέλουμε πραγματικά να πούμε ότι είναι ένα βασικό στοιχείο για να κρίνει κανείς μια κοινωνική πολιτική, δεν θα πρέπει να επαφίεται στην επιχειρηματική δραστηριότητα.
      Είδαμε, κύριε Υπουργέ, στοιχεία της Eurostat, που λένε ότι το 50% περίπου στην υγεία, από το 27%-28% των δαπανών που κάνει η χώρα, βγαίνει από τις τσέπες των εργαζομένων.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κι εγώ, κύριε Γκατζή.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, τα σοβαρότερα προβλήματα που αντιμετωπίζει σήμερα το σύστημα κοινωνικής ασφάλισης, συνδέονται με το χαμηλό ύψος των συντάξεων που χορηγούνται -και δη των κατώτερων- με τη χρηματοδότηση και την εξεύρεση πόρων, με τα χρέη τόσο του κράτους όσο και των ιδιωτών, με την εισφοροδιαφυγή, με τη μη επαρκή αξιοποίηση της περιουσίας, με την ανασφάλιστη εργασία, με το επιπρόσθετο κόστος που θα επιφέρουν στο σύστημα οι ενοποιήσεις που προβλέπονται στο ν. 3029/2002, καθώς και το κύμα εθελούσιας εξόδου, που φαίνεται να κυριαρχεί σε ΔΕΚΟ και τράπεζες. Και τέλος με τη μη εύρυθμη λειτουργία του συστήματος, το οποίο σε ορισμένες περιπτώσεις, όπως και η απονομή συντάξεων, καθυστερεί προκλητικά. Σημειώνουμε τέλος ότι ο κυριότερος παράγοντας που έχει οδηγήσει σ’ όλη αυτή την κατάσταση, είναι η κλοπή και η μη αξιοποίηση των αποθεματικών των ασφαλιστικών οργανισμών για δεκαετίες.
      Οι κυβερνήσεις του ΠΑΣΟΚ και της Νέας Δημοκρατίας με τα αλλεπάλληλα νομοθετήματα που έφεραν τα τελευταία δεκαπέντε χρόνια, αφενός δεν αντιμετώπισαν τα παραπάνω προβλήματα και αφετέρου με τα νομοθετήματα αυτά χειροτέρεψαν οι όροι συνταξιοδότησης και μειώθηκαν οι παροχές. Η Νέα Δημοκρατία και το ΠΑΣΟΚ, έχοντας κάθε φορά διαφορετικό ρόλο, άλλαζαν διαδοχικά θέσεις και απόψεις. Το ΠΑΣΟΚ, για παράδειγμα, κατήγγελλε και καταψήφιζε στη Βουλή την περίοδο ’90-’92 τους νόμους 1902/90 και 2084/92, που έφερε και ψήφισε η Νέα Δημοκρατία, τους οποίους όμως εφάρμοσε από το 1993 που έγινε κυβέρνηση. Η Νέα Δημοκρατία με τη σειρά της αποχώρησε από τη Βουλή κατά τη διάρκεια της συζήτησης του ν. 3029/2002 που έφερε και ψήφισε το ΠΑΣΟΚ και τώρα δηλώνει ότι θα τον εφαρμόσει. Οι πολιτικές και οι πρακτικές του ΠΑΣΟΚ και της Νέας Δημοκρατίας έφεραν σωρεία αρνητικών αποτελεσμάτων, τα κυριότερα από τα οποία είναι:
      Οι κατώτερες συντάξεις σε σταθερές τιμές να είναι μικρότερες απ’ αυτές που ήταν στις αρχές της δεκαετίας του ’80 και η συντριπτική πλειοψηφία των συνταξιούχων να μην μπορεί να ανταποκριθεί στις στοιχειώδεις οικονομικές απαιτήσεις της ζωής. Ο ένας στους πέντε εργαζόμενους να είναι ανασφάλιστος και να οργιάζει η εισφοροδιαφυγή. Το κράτος να οφείλει στο ΙΚΑ 3,5 δισεκατομμύρια ευρώ στο ΤΕΒΕ διακόσια εξήντα εκατομμύρια (260.000.000) ευρώ, στο ΤΑΕ και στο ΤΣΑ από εκατό εκατομμύρια περίπου ευρώ. Δημόσιες και ιδιωτικές επιχειρήσεις να χρωστάνε στο ΙΚΑ πάνω από δύο τρισεκατομμύρια ευρώ. Το ΙΚΑ να χρωστάει στο νεοσύστατο ΕΤΕΑΜ το ποσό του 1,5 δισεκατομμυρίου ευρώ, με αποτέλεσμα αυτό να μην μπορεί να ξεκινήσει τη λειτουργία του και η επικουρική ασφάλιση στο σύνολό της να απειλείται με κατάρρευση.
      Επίσης το ΙΚΑ χρωστάει περίπου 1,5 δισεκατομμύριο ευρώ στους οργανισμούς ΟΑΕΔ, ΟΕΕΚ και ΟΕΕ, δημιουργώντας και σ’ αυτούς σοβαρά προβλήματα, με πρώτο το ότι ο ΟΑΕΔ λόγω προβλημάτων ρευστότητας δεν μπορεί να δώσει έγκαιρα στους πρόσφατα απολυμένους το επίδομα ανεργίας Δεκεμβρίου.
      Σε ό,τι αφορά την κρατική χρηματοδότηση του συστήματος, αυτή δεν αντιμετωπίστηκε ούτε από τη Νέα Δημοκρατία ούτε από το ΠΑΣΟΚ. Η χρηματοδότηση που προέβλεπε ο νόμος της Νέας Δημοκρατίας, δεν ήταν επαρκής γιατί αφορούσε μόνο τους μετά το 1992 ασφαλισμένους. Το 1% του ΑΕΠ που θεσμοθέτησε το ΠΑΣΟΚ, δεν αρκεί για την κάλυψη των ελλειμμάτων του ΙΚΑ και στους προϋπολογισμούς του κάθε φορά γίνονται διάφορα λογιστικά τερτίπια.
      Πέραν αυτού, μέχρι σήμερα δεν έχει διαφανεί το πώς θα πληρωθεί το κόστος των ενοποιήσεων και της ενσωμάτωσης των ειδικών ταμείων στο ΙΚΑ, καθώς και το κόστος από την επιχειρούμενη εθελούσια έξοδο σε ΔΕΚΟ και τράπεζες.
      Η επικουρική ασφάλιση κινδυνεύει με κατάρρευση, εάν δεν δοθούν από το ΙΚΑ στο ΕΤΕΑΜ τα οφειλόμενα ποσά. Παράλληλα η εφ’ όλης της ύλης εξουσιοδότηση που έδωσε ο ν. 3029/2002 στην κυβέρνηση για ρύθμιση όλων των θεμάτων της επικουρικής ασφάλισης με προεδρικά διατάγματα, δεν προμηνύει καλά αποτελέσματα.
      Τέλος και σε ό,τι αφορά τη διαδοχική ασφάλιση, η διάταξη την οποία έφερε και ψήφισε το ΠΑΣΟΚ, είναι μεν καλύτερη από ό,τι ίσχυε πριν, όμως και με τη  διάταξη αυτή οι διαδοχικά ασφαλισμένοι σε διάφορα ταμεία και πάλι χάνουν ένα μεγάλο μέρος της σύνταξης που δικαιούνται. Η Νέα Δημοκρατία με τη σειρά της κωλυσιεργεί αδικαιολόγητα την έκδοση της σχετικής υπουργικής απόφασης και τα περισσότερα ασφαλιστικά ταμεία είτε δεν ανταποκρίνονται είτε ανταποκρίνονται με μεγάλη καθυστέρηση στην έκδοση των σχετικών δελτίων διαδοχικής ασφάλισης.
      Για το Συνασπισμό Ριζοσπαστικής Αριστεράς η μεταρρύθμιση του ασφαλιστικού συστήματος είναι άρρηκτα συνδεδεμένη με την ανάπτυξη και την πλήρη απασχόληση, με την προοδευτική μεταρρύθμιση του φορολογικού συστήματος. Αυτή η τριπλή μεταρρύθμιση πρέπει να προχωρήσει παράλληλα. Διαφορετικά η κοινωνική προστασία μπαίνει στην προκρούστεια κλίνη του σημερινού άδικου, αναχρονιστικού και εξαντλημένου δημοσιονομικού συστήματος.
      Για το Συνασπισμό η κοινωνική ασφάλιση αποτελεί μέρος ενός ολοκληρωμένου συστήματος κοινωνικής προστασίας. Ένα σύστημα το οποίο θα εγγυάται σε όλους ανεξαίρετα τους πολίτες ίσες ευκαιρίες και συνθήκες διαβίωσης με ασφάλεια και αξιοπρέπεια. Ένα σύστημα με βασικές συντεταγμένες την καθολικότητα και το δημόσιο χαρακτήρα των υπηρεσιών του, τον αναδιανεμητικό ρόλο των παροχών του, την αποκέντρωση των λειτουργιών του, την ενεργό κρατική συμμετοχή στη χρηματοδότησή του.
      Με βάση τα παραπάνω, κυρίαρχο και πρωταρχικό ζήτημα είναι το ζήτημα των πόρων και της χρηματοδότησης. Τα κύρια σημεία των προτάσεων του Συνασπισμού για τη χρηματοδότηση, την εισφοροδιαφυγή, την ανασφάλιστη εργασία και για τις συντάξιμες παροχές είναι η τριμερής χρηματοδότηση με βάση το 2, 3 και 4 έναντι εργαζομένων, κράτους και εργοδοτών, η είσπραξη πόρων που διαφεύγουν ή υποκλέπτονται με την ανασφάλιστη εργασία και την εισφοροδιαφυγή, η μηχανοργάνωση η οποία θα πρέπει να προχωρήσει σε όλα τα επίπεδα και σε όλα τα ασφαλιστικά ταμεία και τα αρμόδια ελεγκτικά όργανα, τα οποία θα πρέπει να ενισχυθούν με προσωπικό για να γίνονται ουσιαστικοί έλεγχοι, ώστε να «χτυπηθεί» η εισφοροδιαφυγή και να αποτραπεί η ανασφάλιστη εργασία. 
      Συγκεκριμένα, κύριε Υπουργέ, σας αναφέρω ότι στο Μενίδι δεν υπάρχει προσωπικό στα μεγάλα έργα, χιλιάδες εργαζόμενοι εκεί δεν ήταν ασφαλισμένοι και το ΙΚΑ έχασε πολλά δισεκατομμύρια.
      Πρέπει να γίνει η νομιμοποίηση και η ένταξη στην κοινωνική ασφάλιση όλων των εργαζομένων μεταναστών στη χώρα μας στα πλαίσια μιας σύγχρονης μεταναστευτικής πολιτικής. Σε σχέση με την αξιοποίηση των αποθεματικών, τα ταμεία οφείλουν να λειτουργούν ως συντηρητικός θεσμικός επενδυτής ειδικού συνταξιοδοτικού σκοπού να είναι οριοθετημένα τόσο από τη λογική του χρηματιστηριακού τζόγου όσο και από την κρατικίστικη λογική της αναγκαστικής κρατικής διαχείρισης. 
      Η αποπληρωμή των χρεών τόσο του κράτους όσο και των ιδιωτών στο σύστημα κοινωνικής ασφάλισης είναι ζήτημα πρώτης προτεραιότητας. Η μη απόδοσή τους θα συνεχίσει να έχει αλυσιδωτές αρνητικές συνέπειες στα ταμεία κύριας σύνταξης, στα ταμεία επικουρικής σύνταξης, καθώς και στους οργανισμούς άσκησης κοινωνικής πολιτικής.
      Η ενοποίηση των ταμείων δεν μπορεί να χρηματοδοτηθεί από τους ασφαλισμένους του ΙΚΑ και των ειδικών ταμείων, αλλά θα πρέπει να προβλεφθεί συγκεκριμένη χρηματοδότηση γι’ αυτόν το σκοπό.
      Οι κατώτερες συντάξεις θα πρέπει να επανέλθουν στα είκοσι ημερομίσθια του ανειδίκευτου εργάτη και να αναπροσαρμόζονται ετησίως με βάση τις αυξήσεις των εθνικών συλλογικών συμβάσεων εργασίας. Η κυρία σύνταξη θα πρέπει να είναι ίση με το 80% των συντάξιμων αποδοχών και η επικουρική ίση με το 20% των συντάξιμων αποδοχών. Οι αναπροσαρμογές των συντάξεων θα πρέπει να γίνονται με βάση τις αυξήσεις των εν ενεργεία εργαζομένων.
      Τέλος -και επειδή ετέθη θέμα και για την Εμπορική- θα παρακαλέσω, κύριε Πρόεδρε, την ανοχή σας για ένα λεπτό.
      Το Επικουρικό Ταμείο των υπαλλήλων της Εμπορικής Τράπεζας έχει συσταθεί μετά από σύμβαση μεταξύ των εργαζομένων στην Τράπεζα και τη διοίκησή της το 1984. Η σύμβαση αυτή προέβλεπε να πάρει τότε η Εμπορική Τράπεζα όλα τα αποθεματικά του ταμείου, που ήταν τότε περίπου οκτακόσια εκατομμύρια δραχμές και να αναλάβει όλες τις υποχρεώσεις. Σαν προϊόν συμφωνίας, το ταμείο αυτό γλίτωσε όλες τις μετατροπές που έφερε ο νόμος Σιούφα το 1992.
      Η διοίκηση της Εμπορικής Τράπεζας με το επιχείρημα ότι με την καθιέρωση των διεθνών λογιστικών προτύπων από 1/1/2005 θα πληγεί η ανταγωνιστικότητα και το μέλλον της τράπεζας, λόγω των μεγάλων υποχρεώσεων προς το ταμείο, προτείνει την κατάργησή του και την ένταξη των υπαλλήλων της Εμπορικής, καθώς και των ήδη συνταξιούχων, από την εν λόγω τράπεζα για κύρια σύνταξη στο ΙΚΑ και για επικουρική σύνταξη στο ΕΤΕΑΜ, προτείνοντας ένα μέρος του κόστους να το αναλάβει η τράπεζα και το υπόλοιπο το κράτος.
      Η Κυβέρνηση μέχρι σήμερα δεν έχει τοποθετηθεί και φαίνεται να δηλώνει ότι το θέμα πρέπει να λυθεί από τους ενδιαφερόμενους. Είναι, όμως, μάλλον απίθανο να μην ήταν σε γνώση της η πρόταση της διοίκησης της Εμπορικής.
      Εμείς είμαστε αντίθετοι με την πρόταση Προβόπουλου, γιατί καταργεί το υπάρχον Επικουρικό Ταμείο, διαγράφει το μεγαλύτερο μέρος των υποχρεώσεων της τράπεζας, τροποποιεί προς το χειρότερο τους όρους και τις προϋποθέσεις συνταξιοδότησης, ανοίγει το δρόμο για κομματιαστή αντιμετώπιση του ασφαλιστικού των τραπεζοϋπαλλήλων και βέβαια θα επιφέρει επιπρόσθετα νέα βάρη στο ΙΚΑ και στο ΕΤΕΑΜ.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πρωτόπαπας, για να δευτερολογήσει για επτά λεπτά.
      ΧΡΗΣΤΟΣ ΠΡΩΤΟΠΑΠΑΣ: Κατ’ αρχήν χαίρομαι, κύριε Υπουργέ, διότι διαπίστωσα ότι έστω και καθυστερημένα αποφασίσατε να αποδεχτείτε το ν. 3029 και το ν. 3032 και επειδή ορισμένες φορές οι μνήμες είναι επιλεκτικές, θέλω να θυμίσω ότι αυτοί οι νόμοι καταψηφίστηκαν από την παράταξή σας στη Βουλή, χαρακτηρίστηκαν με διάφορα μεγαλόστομα επίθετα και ακούστηκαν διάφορες λαϊκίστικες εκφράσεις.
      Επιτέλους, αποφασίσατε ότι δεν διαθέτετε διαφορετική πολιτική –το δείξατε εξάλλου και σήμερα εδώ- και δεν έχει γίνει τίποτα άλλο, παρά να γυρίζετε γύρω από την εφαρμογή αυτών των δύο μεγάλων θεσμικών παρεμβάσεων στο χώρο της κοινωνικής ασφάλισης.
      Χαίρομαι ιδιαίτερα, διότι αυτό έγινε έστω και καθυστερημένα. Δεν έχετε άλλη πολιτική, δεν έχετε όραμα, δεν έχετε άλλη στρατηγική για την κοινωνική ασφάλιση. Τουλάχιστον από τη στιγμή που αποφασίσατε να διαβάσετε με προσοχή τους νόμους μας και τις εισηγητικές τους εκθέσεις, όπως διαπίστωσα, φροντίστε να τους εφαρμόσετε σωστά. 
      Δεύτερον, ζητάτε συναίνεση για την κοινωνική ασφάλιση. Βεβαίως! Γιατί όχι; Κάτι μαθαίνετε από την πολιτική μας! Είναι η πολιτική της εφαρμογής του ν. 3029 και του ν. 3232, όπως κατάλαβα; Να τα συζητήσουμε, δική μας γνώμη είναι. Αλλά να τους εφαρμόζετε σωστά. Βεβαίως δεν βλέπουμε να εφαρμόζετε και το πρόγραμμά σας. Έχω στο έδρανό μου το πρόγραμμα της Νέας Δημοκρατίας, το οποίο -αν θέλετε- μπορώ να σας το δώσω, εάν δεν το θυμάστε απέξω. Λογικό είναι! Θέλω να μου πείτε πιο από τα συγκεκριμένα σημεία που περιέχει το πρόγραμμα της Νέας Δημοκρατίας έχει εφαρμοστεί μέχρι τώρα.
      Η συναίνεση, λοιπόν, πρέπει να έχει πολιτικές, έργα και καθαρές εξηγήσεις, διότι εμάς δεν μας ενδιαφέρει να φθαρεί η Κυβέρνηση. Μας ενδιαφέρει, γιατί Αντιπολίτευση είμαστε, αλλά δεν κάνουμε πολιτική με το ασφαλιστικό για να φθαρεί η Κυβέρνηση. Και να σας πω γιατί; Γιατί κατ’ αρχήν καταφέρνετε και φθείρεστε μόνοι σας εφ’ όλης της ύλης και αν δεν έχετε διαπιστώσει τους ρυθμούς με τους οποίους φθείρεστε, έχω τη γνώμη ότι θα τους διαπιστώσετε πολύ γρήγορα. 
      Όμως σαφώς στο ασφαλιστικό δεν χωρούν μικροκομματικά παιχνίδια και μικροκομματικό παιχνίδι είναι να κρύβω την υστέρηση των εσόδων. Μικροκομματικό παιχνίδι είναι να κρύβω ότι η ροή των εσόδων είναι μικρότερη από τα προϋπολογισθέντα. Το είπε ο κ. Τσούρας και περιμένουμε να τοποθετηθείτε πάνω σ’ αυτό. Σας δώσαμε συγκεκριμένα νούμερα.
      Όπως επίσης είπαμε πριν κι εγώ και ο κ. Τσούρας ότι θα ζητήσετε περίπου επτακόσια εκατομμύρια (700.000.000) ευρώ πρόσθετα, για να καλύψετε τις ανάγκες των πέντε μεγαλύτερων ταμείων μέχρι το τέλος του χρόνου. Θα σας τα δώσουν ή όχι; Και αυτό είναι ένα ερώτημα συγκεκριμένο.
      Όσον αφορά στο ΕΤΑΜ, μας λέτε ότι καθυστερήσαμε να χωρίσουμε την περιουσία, να την αποδώσει στο ΙΚΑ την περιουσία. Είχε προχωρήσει, όμως, αυτό. Μετά από εννέα μήνες τι κάνατε; Εγώ απαντώ: Τίποτα! Κι όχι μόνο τίποτα, αλλά χαίρομαι διότι άκουσα ότι η κ. Τσουμάνη κατάφερε να κάνει δύο πράγματα ταυτόχρονα, να ασχολείται με το ΕΤΑΜ και να είναι και στη Γενική Γραμματεία Ισότητας, εάν δεν κάνω λάθος. Εσείς πιστεύετε ότι είναι σοβαρό αυτό, ότι θα μπορούσε δηλαδή να ασκήσει καθήκοντα Προέδρου του ΕΤΑΜ ένας άνθρωπος καθ’ όλα αξιόλογος, ο οποίος, όμως, έχει μια βαρύνουσα και ιδιαίτερα κρίσιμη κυβερνητική θέση; Σαφώς όχι. Σαφώς το ΕΤΑΜ ήταν ακέφαλο. Σαφώς δεν κάνατε τίποτα. Και χαίρομαι, γιατί χρειάστηκε η επερώτηση, προκειμένου να έλθετε και να διορίσετε τον άνθρωπο αυτό που διορίσατε ως Πρόεδρο του Επικουρικού Ταμείου. 
      Μιλάτε για τον ν. 3029. Είχε γίνει διάλογος, το είπατε και μόνος σας. Διαβάσατε και σχετικό αίτημα του Διοικητικού Συμβουλίου του ΤΑΠ-ΟΤΕ. Δεν είναι μόνο του ΟΤΕ, είναι και του ΟΣΕ και των ΕΛΤΑ. Ανακατεύονται πολλοί οργανισμοί μαζί. Άρα σημαίνει αυτό ότι είχε γίνει μια μεγάλη προεργασία. Δεν είναι μια εύκολη ιστορία το ΤΑΠ-ΟΤΕ. Ήταν το ΤΑΠΙΛΤ, ήταν το ΤΑΠ-ΟΤΕ. Σας πληροφορώ ότι είχε γίνει προεργασία, η οποία όμως δεν είχε καταλήξει σε συμφωνία, διότι υπήρχαν ακόμα αντιδράσεις, αλλά είχε γίνει διάλογος και με την Εθνική Τράπεζα. Λίγα ήταν αυτά; Σαφώς όχι. Μακάρι στο διάστημα αυτό, στο οποίο είναι η δική σας Κυβέρνηση, να είχατε προχωρήσει στην ίδια κατεύθυνση, αλλά προφανώς δεν το είχατε ακόμα αποδεχθεί.
      Μας κατηγορείτε για το ΤΑΠΙΛΤ. Είπα και πριν στον κ. Μανώλη να μην μπλέκει το φάντη με το ρετσινόλαδο. Στο ΤΑΠΙΛΤ υπήρχε συνεννόηση και συμφωνία όλων των εμπλεκομένων. Στο θέμα του ΤΑΠΙΛΤ υπήρχε ένα ταμείο, το οποίο δεν αντιστοιχούσε πια σε μια υπαρκτή τράπεζα. Δεν έμπαιναν οι εργαζόμενοι. Δεν υπήρχε η δυνατότητα να ανανεωθεί το προσωπικό. Και βεβαίως ίσως ξεχνάτε ότι έναντι της συμφωνίας όλων που υπήρξε, η εργοδοσία της ΑLPHA-BΑΝΚ έδωσε περίπου είκοσι με τριάντα δισεκατομμύρια δραχμές cash, προκειμένου να πληρωθούν τα εφάπαξ στο Ταμείο Πρόνοιας της Τράπεζας μετρητά και όχι μόνο αυτό, αλλά συναίνεσε στο να μεταβιβαστεί η περιουσία του ταμείου, με αποτέλεσμα σε δέκα χρόνια να μην υπάρχει κανένα ταμειακό έλλειμμα. Είναι ίδιες οι περιπτώσεις; Σαφώς όχι. Πιθανόν να μην ξέρουμε όλοι τα θετικά στοιχεία.
       Εν πάση περιπτώσει, τώρα με την Εμπορική διαμορφώνεται μια άλλη εικόνα. Έγινε μια σύσκεψη παρουσία του κ. Προβόπουλου, του κ. Αλογοσκούφη και του κυρίου Πρωθυπουργού. Εσείς δεν ήσασταν, κύριε Υπουργέ. Εσείς, όμως, έχετε την ευθύνη για το ΙΚΑ. Ο κ. Αλογοσκούφης κρύβεται, η σκιά του, όμως, είναι παρούσα. Κι εγώ περιμένω να ακούσω εσάς. Συμφωνείτε με μία ρύθμιση που προτείνεται από τον κ. Προβόπουλο, τον κ. Αλογοσκούφη κι έχει την έγκριση του κυρίου Πρωθυπουργού, η οποία φορτώνει το ΙΚΑ με οκτακόσια εκατομμύρια (800.000.000) ευρώ έλλειμμα επιπλέον; Συμφωνείτε με μια πρόταση η οποία θα έχει κατ’ έτος ταμειακό έλλειμμα πενήντα εκατομμύρια (50.000.000) έως πενήντα πέντε εκατομμύρια (55.000.000) ευρώ; Και μην διανοηθείτε, κύριε Υπουργέ, σας το λέω από τώρα, να φέρετε νόμο στη  Βουλή αυθαίρετα χωρίς συμφωνία των εργαζομένων και να καταργήσετε νομικό πρόσωπο ιδιωτικού δικαίου. Ο κ. Αγγελόπουλος τα ξέρει καλά. Αν επιχειρήσετε να καταργήσετε νομικό πρόσωπο ιδιωτικού δικαίου, καταλαβαίνετε ότι θα πρόκειται για πραξικόπημα, για μια κίνηση η οποία θα είναι απαράδεκτη και η οποία θα συναντήσει την καθολική άρνηση όλων στην Ελλάδα. Εμείς λέμε να γίνει συζήτηση για την Εμπορική, για να βρεθεί βιώσιμη λύση με τη συμφωνία των εργαζομένων. Εμείς λέμε να στηριχθεί μια τέτοια προσπάθεια, να πληρώσει και η τράπεζα, γιατί αρκετά κέρδισε όλα αυτά τα χρόνια, σε καμιά, όμως, περίπτωση η όποια λύση, που πρέπει να έχει τη σφραγίδα των εργαζομένων της Εμπορικής, δεν μπορεί να επιβαρύνει και το σύνολο των εργαζομένων και συνταξιούχων στο ΙΚΑ. 
      Εμείς εκφράζουμε πράγματι την αγωνία μας και δεν σας το κρύβω για τα τεκταινόμενα στα ασφαλιστικά ταμεία. Εκφράζουμε την αγωνία μας γιατί υπάρχει ένα πλήρες πλαίσιο –δεν άκουσα ότι κάτι νέο θα πρέπει να γίνει ή ότι κάτι θα πρέπει να αλλάξει- το οποίο δεν εφαρμόζεται όσο πρέπει. Αν τελικώς δεν σκοπεύετε να κάνετε κοινωνική απογραφή, όπως λέτε, ας το θεωρήσω υπόθεση εργασίας. Αν δεν σκοπεύετε να επιφυλάξετε τις λύσεις τις οποίες λέτε, αν δεν σκοπεύετε να δημιουργήσετε προβλήματα στους εργαζόμενους και στους συνταξιούχους, όπως ισχυριστήκατε πριν από λίγο, τουλάχιστον, κύριε Υπουργέ, πάρτε το απόφαση, αυτό είναι το πλαίσιο, δεν έχετε άλλη πρόταση, δεν έχετε άλλη στρατηγική, μην παιδεύεστε γύρω απ’ αυτό, εφαρμόστε το σοβαρά δουλεύοντας επιτέλους σοβαρά και με συνέπεια σε αυτό το πλαίσιο που εμείς έχουμε χαράξει. Αν το κάνετε, τότε μπορείτε να έχετε συνείδηση. Αν όχι, θα μας βρείτε ενεργά απέναντι.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Φυσικά περιμένουμε να μας απαντήσετε για την τοποθέτηση που έκανε ο κ. Τσούρας για το θέμα του ΟΓΑ, γιατί, κύριε Υπουργέ, δεν θέλω να πιστέψω ότι θα διορίσετε τρεις χιλιάδες γιατρούς. Η Β΄ Αθηνών μπορεί να βγει ωφελημένη απ’ αυτό, αλλά θα το θεωρήσω μια ενέργεια ιδιαίτερα απαράδεκτη.
      ΠΡΟΕΔΡΟΣ (Άννα Μπενάκη - Ψαρούδα): Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, απαντώντας μιλήσατε για «κατεψυγμένους» υπαλλήλους και αναφερθήκατε στο 1993. Θα έπρεπε να το κάνετε αυτό; Να σας θυμίσω ότι ο ν. 3260 φέρνει «κατεψυγμένους» υπαλλήλους εικοσαετίας ΠΕ και τους κάνει γενικούς διευθυντές; Είναι ο δικός σας νόμος, κύριε Υπουργέ. Και πώς εννοείτε αυτήν τη συνέχεια του κράτους, που σας ακούσαμε να κόπτεστε γι’ αυτήν και να λέτε μάλιστα ότι κρατήσατε τον κ. Νεκτάριο! Πώς τον κρατήσατε αυτόν και την παλιά διοίκηση, όπως σας είπε ο κ. Τσούρας; Φιμώνοντάς τους και λέγοντάς τους να κάνουν μόνο την τρέχουσα διαχείριση; Μπορούσατε να κρατήσετε, λοιπόν, την παλιά διοίκηση και να έχετε πραγματικά αποκεφαλίσει χίλιους τετρακόσιους υπαλλήλους και σε επίπεδο τμηματάρχη; Έτσι εννοείτε εσείς τη συνέχεια του κράτους; Σας ενοχλούσαν αυτοί οι υπάλληλοι, κύριε Υπουργέ;
      Ζητάτε σήμερα την εθνική συναίνεση. Εγώ, ως νέα Βουλευτής, σας άκουσα πάρα πολύ προσεκτικά, όταν μιλούσατε, και κατάλαβα ότι για άλλη μια φορά εκείνο που κάνατε κυρίως είναι να μας λέτε τι δεν κάναμε εμείς, αντί να μας λέτε τι θα κάνετε εσείς.  Αναφερθήκατε γενικόλογα και μας είπατε ότι θα τηρηθούν τα όρια της ηλικίας και δεν θα αυξηθούν οι εισφορές. Αυτό είναι το πλαίσιο της συνεννόησης;
      Σας είπε ο κ. Πρωτόπαπας να εφαρμόσετε το ν. 3029. Εφαρμόστε τον όμως. Τι κάνατε επί εννέα μήνες τώρα; Καλείτε εμάς για εθνική συναίνεση, όταν εσείς, ως Κυβέρνηση, δεν μπορείτε να συνεννοηθείτε μεταξύ σας. Συνεννοείστε σήμερα μεταξύ σας; Και ποιος θα εκπροσωπήσει την Κυβέρνησή σας στις θέσεις για το ασφαλιστικό; Ο κ. Κωστόπουλος που συνομίλησε με τον Πρωθυπουργό και ο κ. Αλογοσκούφης ή εσείς, κύριε Υπουργέ; Όπως καταλαβαίνετε, το πλαίσιο το οποίο εσείς δημιουργείτε είναι αρκετά θολό για μας για να συναινέσουμε.
      Ένα τελευταίο: Είπατε -γιατί τόσο μεγαλόστομα;- ότι εν πάση περιπτώσει παίζουμε με τον απλό Έλληνα και την απλή Ελληνίδα και τη σύνταξή του. Ποιος παίζει; Εσείς, που προεκλογικά λέγατε ότι είναι ψίχουλα και κουλουράκια τα 40 ευρώ και τα πενήντα (50) εύρώ αύξηση στο ΕΚΑΣ. Και σήμερα με τα δεκαπέντε (15) και είκοσι (20) ευρώ; Τι είναι αυτά, κύριε Υπουργέ; Τσίχλες;
      ΠΡΟΕΔΡΟΣ (Άννα Μπενάκη - Ψαρούδα): Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Παρακολουθώ έκπληκτος τις δηλώσεις των στελεχών της Νέας Δημοκρατίας το τελευταίο διάστημα γύρω από την πολιτική τους στην κοινωνική ασφάλιση. 
      Το προεκλογικό σας πρόγραμμα, κύριε Υπουργέ, αναφέρει ρητά και καθαρά ότι είστε προσηλωμένοι στις αρχές των νόμων 1902 και 2084, που ψήφισαν οι κυβερνήσεις σας την περίοδο 1990-1993. Μάλιστα ο Πρωθυπουργός της χώρας κ. Καραμανλής έντρομος μπροστά στη δυσαρέσκεια που προκάλεσε αυτή η δημοσιοποίηση του προγράμματός σας, αναγκάστηκε να κάνει δήλωση, την οποία επαναλαμβάνει ακόμη και τώρα ότι ισχύουν αυτά, αλλά δεν συζητάμε για τα όρια και τις προϋποθέσεις. 
      Σήμερα ήρθατε στη Βουλή και μας είπατε ότι έχετε ως πλαίσιο αναφοράς τους νόμους 3029 και 3232 που ψήφισε η κυβέρνηση του ΠΑΣΟΚ. Αν δεν έχετε αντιληφθεί τη διαφορά αυτών των δυο περιόδων, σε ό,τι αφορά το ασφαλιστικό και την προοπτική του, τότε είναι βέβαιο ότι θα ασχολείστε με δευτερεύοντα ζητήματα, θα χαρακτηρίζεται η πολιτική σας από απραξία και αυτό θα μεγιστοποιεί τα προβλήματα.
      Κύριε Υπουργέ, πρέπει να χαρούμε επειδή παρακολουθείτε όπως είπατε τις εξελίξεις γύρω από το μεγάλο θέμα της Εμπορικής; Δηλαδή αυτό αφορά μόνο μία τράπεζα και τους εργαζόμενους σ’ αυτήν; Δεν έχει να κάνει με μια ολόκληρη πολιτική για το πώς η Κυβέρνηση σκέπτεται να αντιμετωπίσει ένα μεγάλο χώρο, το χώρο τον τραπεζικό, όπου οφείλει να δημιουργήσει μέσα από την ενοποίηση των όρων ασφάλισης συνθήκες υπεράσπισης των κατακτήσεων των εργαζομένων, αλλά και ανάπτυξης με τις σύγχρονες συνθήκες της οικονομίας και του ανταγωνισμού; Δεν έχετε αντιληφθεί ότι η πορεία ενοποίησης των ταμείων, για παράδειγμα στο χώρο των τηλεπικοινωνιών είναι ανάγκη της αγοράς και πρέπει αυτό να το κάνετε για να διευκολύνετε τις εξελίξεις;
      Κύριε Υπουργέ, θα περιμένουμε να δούμε ποιες θα είναι οι αυξήσεις που θα δώσετε στις συντάξεις, γιατί μας είπατε για τον πληθωρισμό. Έριξα μια ματιά στην εισηγητική έκθεση του Προϋπολογισμού και θέλω εσείς ο ίδιος, ο λαλίστατος, μια και είστε απ’ αυτούς που χαρακτηρίζουν «ψίχουλα» τις προηγούμενες αυξήσεις των τριάντα (30) ευρώ να δούμε πώς θα τις χαρακτηρίσετε επιτέλους για να θαυμάσουμε τις λογοπλαστικές σας ικανότητες, να παρουσιάζετε το μαύρο άσπρο. 
      Ευχαριστώ.
       ΠΡΟΕΔΡΟΣ (Άννα Μπενάκη-Ψαρούδα): Πριν δώσω το λόγο στον κύριο Υπουργό, θέλω να κάνω μία παρέμβαση.
      Επειδή, κύριοι συνάδελφοι, στην Αίθουσα αυτή, όπως συμβουλεύτηκα τα Πρακτικά και παρακολούθησα, ελέχθησαν κάποιες σοβαρές ανακρίβειες σε σχέση με την κατάθεση του Προϋπολογισμού σήμερα το πρωί, οι οποίες μάλιστα συνδυάστηκαν με παραινέσεις και εκφράσεις του Κοινοβουλευτικού Εκπροσώπου του ΠΑΣΟΚ προς το Προεδρείο, οι οποίες δεν τιμούν τον κοινοβουλευτικό λόγο, θα ήθελα να δώσω δυο διευκρινιστικές πληροφορίες.
      Πρώτα απ’ όλα, η δήλωση με την οποία ο Υπουργός Οικονομικών κατέθεσε σήμερα το πρωί τον Προϋπολογισμό -σημειώνω μάλιστα ότι έγινε από της θέσεως του Υπουργού και όχι από του Βήματος ως συνήθως γίνεται- έχει από τα Πρακτικά ως εξής: 
      «Κύριε Πρωθυπουργέ, κυρία Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα το Γενικό Προϋπολογισμό του Κράτους για το οικονομικό έτος 2005 και τον Απολογισμό και Ισολογισμό οικονομικού έτους 2003.
      Θα σας παρακαλέσω, κυρία Πρόεδρε, να οριστούν οι ημερομηνίες για τη συζήτηση τόσο στη Διαρκή Επιτροπή Οικονομικών Υποθέσεων όσο και στην Ολομέλεια του Σώματος.
      Επίσης καταθέτω τον τόμο που αναφέρεται στους προϋπολογισμούς των Νομαρχιακών Αυτοδιοικήσεων.
      Σας ευχαριστώ.»
      Αυτή είναι η διατύπωση του Υπουργού Οικονομικών πανομοιότυπη όπως ακολουθείται επί τριάντα χρόνια στη Βουλή.
      Σύμφωνα με τον Κανονισμό όπως εξήγησε ο κύριος Αντιπρόεδρος προβλέπεται μόνο σε μία περίπτωση συζήτηση επί του Προϋπολογισμού αν ο Υπουργός Οικονομικών κατά την κατάθεση κάνει σύντομες δηλώσεις στη Βουλή, σχετικά με το περιεχόμενο του Προϋπολογισμού. Στην περίπτωση αυτή και μόνο μπορούν να απαντήσουν οι Πρόεδροι των Κοινοβουλευτικών Ομάδων καθένας για πέντε λεπτά της ώρας. Οι δηλώσεις και οι απαντήσεις δεν μπορούν να υπερβούν τη μία ώρα συνολικά.
      Στην ιστορία της Βουλής, σχεδόν τριάντα χρόνια, μία και μόνη φορά έγινε συζήτηση επί του περιεχομένου του Προϋπολογισμού στις 30.11.1992, όπου δηλώσεις ουσίας επί του Προϋπολογισμού έκανε ο Υπουργός Οικονομίας κ. Στέφανος Μάνος, οι οποίες δηλώσεις, λεπτομερείς επί του περιεχομένου, διήρκεσαν άνω των δέκα λεπτών. Είναι μάλιστα χαρακτηριστικοί οι διαξιφισμοί με τον Πρόεδρο κ. Κακλαμάνη, ο οποίος ήταν στα έδρανα του ΠΑΣΟΚ και διαμαρτυρόταν γιατί πέρασε τα δέκα λεπτά. Κατόπιν αυτού εδόθη ο λόγος για πέντε λεπτά στους αρχηγούς των κομμάτων.
      Καθώς αντιλαμβάνεστε, λοιπόν, κύριοι συνάδελφοι, σήμερα ο Αρχηγός της Αξιωματικής Αντιπολίτευσης παρέβη τον Κανονισμό κατά τρόπο εμφανή, απλώς διαφυλάχθηκε το κύρος του και έφερε εις πέρας την παρατήρησή του επί του περιεχομένου του Προϋπολογισμού, την οποία δεν εδικαιούτο. Και για λόγους ίσης μεταχείρισης εδόθη ο λόγος και στον Υπουργό Οικονομίας με την ίδια παρατήρηση, ότι δεν δικαιούται να λάβει θέση επί του περιεχομένου.
      Πραγματικά, η αντίληψη του Προεδρείου ήταν ότι ήθελε να λάβει το λόγο επί της διαδικασίας ψηφίσεως του Προϋπολογισμού, η οποία πράγματι συζητείται και αποφασίζεται κατά τη στιγμή της κατάθεσης του Προϋπολογισμού. Όσα κατόπιν επηκολούθησαν ήταν συνέπεια της αρχικής παραβιάσεως, διότι δεν ήταν δυνατόν ο λόγος να συνεχισθεί αντιθέτως προς τον Κανονισμό. Επομένως όλα όσα ελέχθησαν ως εκ περισσού στην Αίθουσα αυτή από τον Κοινοβουλευτικό Εκπρόσωπο του ΠΑΣΟΚ στερούνται κάθε βασιμότητας. Καλύτερο θα ήταν να είχε προειδοποιηθεί και προφυλαχθεί ο Αρχηγός της Αξιωματικής Αντιπολίτευσης από μία τόσο εμφανή παραβίαση του Κανονισμού που είμαι βεβαία ότι εάν το ήξερε δεν θα ήθελε να τη διαπράξει. 
      Αυτά είχα να πω.
      Ορίστε, κύριε Υπουργέ …
      ΑΘΑΝΑΣΙΟΣ ΤΣΟΥΡΑΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Θέλετε το λόγο επ’ αυτού, κύριε Κοινοβουλευτικέ Εκπρόσωπε; 
      ΑΘΑΝΑΣΙΟΣ ΤΣΟΥΡΑΣ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαρίστως. 
      Κύριε Υπουργέ, παρακαλώ μία μικρή ανοχή ακόμη.
      Ορίστε, κύριε Τσούρα, έχετε το λόγο.
      ΑΘΑΝΑΣΙΟΣ ΤΣΟΥΡΑΣ: Κυρία Πρόεδρε, κατ’ αρχήν το «σύντομες δηλώσεις» σχετικά με το περιεχόμενό του, ήταν προφανές ότι είναι δική σας εκτίμηση ότι αυτές οι σύντομες δηλώσεις δεν ήταν το περιεχόμενο. 
      Δώσατε το λόγο στον Πρόεδρο του ΠΑ.ΣΟ.Κ. Μίλησε ο κύριος Υπουργός Οικονομικών. Εάν, λοιπόν, κακώς τον δώσατε όπως λέτε στην αρχή, τότε εφόσον μίλησε, έπρεπε ο Αρχηγός της Αξιωματικής Αντιπολίτευσης και οι υπόλοιποι που σας ζητούσαν το λόγο να μιλήσουν για τις δηλώσεις. Και όχι μόνο δεν δώσατε στον Πρόεδρο αλλά αφού είχε μιλήσει πλέον ο κ. Αλογοσκούφης αρνηθήκατε να δώσετε το λόγο και στα υπόλοιπα κόμματα, που επιμόνως σας ζητούσαν τη δυνατότητα να μιλήσουν. Αυτό είναι διττή παραβίαση του Κανονισμού, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Κοινοβουλευτικέ Εκπρόσωπε, προφανώς υποστηρίζετε το γνωστό «ενός κακού, δοθέντος, μύρια έπονται» και ότι έπρεπε να ακολουθήσουν και όλα τα «κακά» της παραβιάσεως του Κανονισμού.
      Για την ισότητα, λοιπόν, των όπλων εδόθη ο λόγος στον Υπουργό Οικονομικών προς τον οποίον απευθύνονταν άλλωστε και οι παρατηρήσεις και καλώς έληξε η συζήτηση στο σημείο αυτό, διότι αν συνεχιζόταν αντιλαμβάνεστε ότι θα ήταν ολόκληρο το Κοινοβούλιο εκτεθειμένο. 
      ΑΘΑΝΑΣΙΟΣ ΤΣΟΥΡΑΣ: Κυρία Πρόεδρε, όταν γίνεται διάλογος δεν είναι παραβίαση του Κανονισμού. 
      ΠΡΟΕΔΡΟΣ (Άννα Μπενάκη-Ψαρούδα): Όταν παραβιάζεται ο Κανονισμός εκτίθεται το Κοινοβούλιο ακόμη και αν ο διάλογος αυτός είναι χρήσιμος. 
      ΑΘΑΝΑΣΙΟΣ ΤΣΟΥΡΑΣ: Παραβιάστηκε τη στιγμή που δεν δώσατε το λόγο μετά τις δηλώσεις του κ. Αλογοσκούφη.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, λυπάμαι γιατί μετά και από τις δευτερολογίες των συναδέλφων του ΠΑΣΟΚ επιβεβαιώθηκε το περιεχόμενο των αρχικών τοποθετήσεων, δηλαδή σκυταλοδρομία ανακριβειών, επίδειξη αδιαλλαξίας, ακραίες τοποθετήσεις, στρεψοδικίες και διάθεση για πυροδότηση έντασης γύρω από ένα θέμα στο οποίο πρέπει και να συνεννοηθούμε και να βρούμε κοινή γλώσσα και λύσεις άμεσα εφαρμόσιμες. Γιατί όπως είπαμε και το επαναλαμβάνουμε ως Κυβέρνηση, δεν δικαιούται η Αντιπολίτευση προκειμένου να φθείρει την Κυβέρνηση να παίζει μικροκομματικά και μικροπολιτικά παιχνίδια στην πλάτη του Έλληνα και της Ελληνίδας συνταξιούχου.
      Ακούσαμε πολλά. Βεβαίως πραγματικά μου προκάλεσε κατάπληξη η καθ’ έξιν και εκ συστήματος διαστρέβλωση, η χρησιμοποίηση εγγράφων κατά τρόπο αποσπασματικό.
      Εάν διαβάζατε ολόκληρη τη συνέντευξή μου στο «ΕΘΝΟΣ» θα διαπιστώνατε αυτό που είπα ότι δηλαδή -και δεν είναι η πρώτη φορά που το λέω- όσον αφορά τις εθελούσιες εξόδους, η διοίκηση του κάθε οργανισμού τις αποφασίζει σε συνεννόηση με τους εργαζομένους, αλλά το κόστος το ασφαλιστικό δεν είναι δυνατόν να το επωμίζονται τα ταμεία κοινωνικής ασφάλισης. Αυτό λέει η συνέντευξη. Απομονώσατε κάτι άλλο και βεβαίως η στρεψοδικία και η παραπληροφόρηση δεν θεωρώ ότι τιμά κανέναν σ’ αυτήν την Αίθουσα πόσω μάλλον την Αντιπολίτευση.
      Όσον αφορά το έγγραφο το οποίο στείλαμε θέλω να πω ότι το στείλαμε ακριβώς για να αποφύγουμε φαινόμενα, όπως εκείνα που είχαν επαναληφθεί μετά το 1993, μόλις έγινε η αλλαγή της τότε κυβέρνησης και επανήλθε στην εξουσία το ΠΑΣΟΚ. Το έγγραφο είναι σαφές: Να προωθούν τα διοικητικά όργανα θέματα επείγουσας διαχείρισης και να αναβάλλουν θέματα υπηρεσιακών συμβουλίων που αφορούν προαγωγές, μετακινήσεις και αποσπάσεις υπαλλήλων.
      Αποφασίστε. Ή κάναμε πογκρόμ στη Δημόσια Διοίκηση, όπως μας κατηγορείτε και έχετε και πλήρη σύγχυση με τα  νούμερα -χίλιες διακόσιες λέει ο ένας, χίλιες τετρακόσιες λέει ο άλλος- ή αφήσαμε τις παλιές διοικήσεις. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Χίλια, κύριε Υπουργέ. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ναι, κυρία Χριστοφιλοπούλου. Είναι παζάρι. Χίλια πάνω, χίλια κάτω. 
      Επίσης, δεν θεωρώ ότι τιμά το Κοινοβούλιο και τον κοινοβουλευτικό βίο. Θεωρώ ότι αδικεί και εσάς προσωπικά και ευτελίζει τον κοινοβουλευτικό διάλογο και αντίλογο. Έγινε αναφορά -είπε ο κ. Κόντος- στο διάδρομο ή στο διοικητικό συμβούλιο. Φέρτε τα Πρακτικά, κύριε, εδώ στη Βουλή. Δεν δικαιούται κανείς στη Βουλή να χρησιμοποιεί τέτοιου είδους αποσπάσματα λόγων δημοσίων προσώπων και να μην καταθέτει τα αντίστοιχα Πρακτικά στη Βουλή. Τα έγγραφα τα δικά μας είναι εδώ. Φέρτε και εσείς τα Πρακτικά. 
      ΑΘΑΝΑΣΙΟΣ ΤΣΟΥΡΑΣ: Απαντήστε στο έγγραφο. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Βεβαίως θα παρακαλέσω να καταθέσετε το έγγραφο που επικαλεστήκατε του κ. Κωστόπουλου στα Πρακτικά, του οποίου παρερμηνεύετε το περιεχόμενο με τον ίδιο στρεψόδικο και διαστρεβλωτικό τρόπο με τον οποίο το πράξατε με όλα τα προηγούμενα. Παλιά σας τέχνη κόσκινο!
      (Θόρυβος από την πτέρυγα του ΠΑΣΟΚ)
      Ακούστε, κυρία και κύριοι συνάδελφοι, περίμενα να ακούσω από εσάς πραγματικές απαντήσεις για το ΤΑΠΥΤ. Να μας πείτε γιατί κάνατε το δώρο που κάνατε σε συγκεκριμένο όμιλο. Γιατί την εισφορά του, που ήταν πριν από την είσοδο του ΤΑΠΥΤ, την πήρατε από το 30,5% και προβλέψατε να την κατεβάσετε στο 13,33%. Περίμενα να εξηγήσετε και να σχολιάσετε γιατί χαρακτήρισε η ηγεσία της ΓΣΕΕ αυτήν την ένταξη παράδειγμα προς αποφυγή και απαράδεκτη. Είπε κατά λέξη -και εδώ είναι τα Πρακτικά, γιατί εμείς τα έχουμε και είναι στη διάθεσή σας και τα καταθέτουμε- ότι «αν το είχαμε αντιληφθεί εγκαίρως, διότι έγινε εκ κρυπτώ και παραβύστω λίγα εικοσιτετράωρα πριν από τις εκλογές, θα την είχαμε καταγγείλει». Αυτές οι δηλώσεις είναι από τα Πρακτικά της διοίκησης της ΓΣΕΕ και του Προέδρου της κ. Πολυζωγόπουλου.
      	Περίμενα, επίσης, να ακούσω -και δεν άκουσα τίποτα- για τα χρήματα που δεν δώσατε στο ΙΚΑ, για τα πράσινα βερεσέδια στην κοινωνική ασφάλιση. Περίμενα να ακούσω για τις αβελτηρίες και τις παραλείψεις σας, για το γεγονός ότι δεν ενεργοποιήσατε δικούς σας νόμους. Να ακούσω μια αυτοκριτική. Δεν άκουσα τίποτα.
      Όσον αφορά αυτήν τη μυθολογία για τους νόμους σας, ακούστε. Να ξεκαθαρίσουμε το εξής: Και ο ν. 3029 και ο ν. 3232, τον οποίο ν. 3232 -σας ξαναθυμίζω ότι δεν άκουσα απάντηση γι’ αυτό- τόσο τον πιστεύατε, ώστε τον δημοσιεύσατε στις 12-2-2004, λίγα εικοσιτετράωρα πριν φύγετε από την εξουσία. Τόσο πιστεύατε αυτόν το νόμο. Το μισό νόμο 3029 από τον Ιούλιο του 2002 που δημοσιεύτηκε δεν τον είχατε σχεδόν εφαρμόσει.
      Ξεχνάτε, όμως, το εξής, επειδή μας κανοναρχείτε λέγοντας «οι ασφαλιστικοί νόμοι του ΠΑΣΟΚ», ότι διατηρήσατε τη σπονδυλική στήλη του ν. 2084. Η ασφαλιστική σας πολιτική είναι η σπονδυλική στήλη του ν. 2084, του νόμου τον οποίο καθυβρίσατε, συκοφαντήσατε, επιχειρήσατε πολιτικά και λεκτικά να καταρρακώσετε. Στη ζωή όμως τον εφαρμόσατε. Για να δούμε τώρα πώς εφαρμόσατε τη διαδοχική ασφάλιση.
      Δεν μας είπατε τι κάνατε για τη διαδοχική ασφάλιση; Να τι κάναμε εμείς από τις 10 Μαρτίου που ορκίστηκε η νέα Κυβέρνηση: Επιστολή του Υπουργού για τη διαδοχική ασφάλιση στις 24-5-2004 τι λέει; Επειδή απαιτείται η έκδοση υπουργικής απόφασης, παρακαλούμε το συντομότερο δυνατό, μετά από γνώμη των διοικητικών συμβουλίων οι υπηρεσίες να εισαγάγουν το όλο θέμα στα διοικητικά συμβούλια με σχετική εμπεριστατωμένη εισήγηση περί των στοιχείων που κρίνονται αναγκαία για τη σύνταξη του δελτίου. 
      Πρώτον έγγραφο στις 24-5-2004. Δεύτερο έγγραφο, εγκύκλιος στις 17-6-2004. Να τι έκανε η Κυβέρνηση που δεν το κάνατε εσείς. Να η εγκύκλιος! Παροχή οδηγιών για την εφαρμογή της παραγράφου 10 του άρθρου 1 του ν. 3232. Δελτίο διαδοχικής ασφάλισης.
      Συνεχίζουμε. Έγγραφο του αρμοδίου Υφυπουργού κ. Αγγελόπουλου την 1-7-2004. Έγγραφο από το γραφείο του Υπουργού στις 1-10-2004 που υπογράφει ο ίδιος και άλλα πολλά χαρτιά και βαρύνουσας σημασίας έγγραφα. Όμως, ούτε ο χρόνος μου το επιτρέπει ούτε θέλω να κουράσω περισσότερο την Εθνική Αντιπροσωπεία. Είναι ένα δείγμα του πώς εφαρμόζουμε εμείς διατάξεις και πώς δεν εφαρμόσατε εσείς ακόμη και τις νομοθετικές ρυθμίσεις που ψηφίσατε λίγα εικοσιτετράωρα πριν εγκαταλείψετε την εξουσία.
      Λυπάμαι, γιατί με τα όσα ακούστηκαν στις δευτερολογίες εξακολουθήσατε αυτήν την ανεύθυνη και εξαιρετικά επικίνδυνη ρητορική, την απόλυτα κινδυνολογική ρητορική για το θέμα της κοινωνικής ασφάλισης. Τα έσοδα του ΙΚΑ αυξάνονται. Η Κυβέρνηση -το είπα και το επαναλαμβάνω- εγγυάται τη βιωσιμότητα της κοινωνικής ασφάλισης. Η Κυβέρνηση εγγυάται την ομαλή παροχή των συντάξεων και των λοιπών παροχών προς τους δικαιούχους. Επιτέλους και η κινδυνολογία και η καταστροφολογία έχουν τα όριά τους.
      Δεν άκουσα, επίσης, καμιά απάντηση για το γεγονός ότι μιλάτε για διορισμό διοικήσεων σε ογδόντα ταμεία, ενώ οφείλατε να γνωρίζετε -και ιδίως όσοι διετέλεσαν αρμόδιοι Υπουργοί για την απασχόληση και την κοινωνική ασφάλιση- ότι, όπως σας είπα, διορίζονται διοικήσεις από την εκάστοτε πολιτική ηγεσία σε εξήντα εννέα  ταμεία και όχι σε ογδόντα.
      Όλα αυτά που είπατε για τα τρία-τέσσερα ταμεία αποτελούν προσπάθεια συνειδητής παραπληροφόρησης, ρεσιτάλ ανακριβειών, σκυταλοδρομία ανακριβειών και λυπάμαι που τα διακινείτε και μέσα στην Αίθουσα του Κοινοβουλίου.
      Όπως επίσης δεν αντιλαμβάνομαι γιατί επιχειρείτε να πυροδοτήσετε εντάσεις για το θέμα της Εμπορικής. Η Κυβέρνηση, κυρία και κύριοι συνάδελφοι, έχει ενιαία πολιτική και εκφράζεται αυτή η πολιτική και σωστά ειπώθηκαν αυτά που ειπώθηκαν από το συγκεκριμένο θέμα από τον Υπουργό Οικονομίας και Οικονομικών κ. Αλογοσκούφη, ο οποίος δεν κρύβεται. Και δηλώσεις έκανε συγκεκριμένες και δεσμευτικές για το υπό συζήτηση θέμα της Εμπορικής.
      ΧΡΗΣΤΟΣ ΠΡΩΤΟΠΑΠΑΣ: Μας τις λέτε;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Λυπάμαι, κύριε Πρωτόπαπα, αν δεν τις ακούσατε και δεν τις πληροφορηθήκατε. 
      Όσον αφορά το θέμα των αλλαγών στη Δημόσια Διοίκηση, επιτέλους καταλαβαίνω την προσπάθεια να αναζητήσετε ενίσχυση των συνεκτικών δεσμών στα εσωκομματικά του ΠΑΣΟΚ, καταλαβαίνω την προσπάθεια να πυροδοτήσετε ένταση. Την είδαμε και με αυτό το πρελούδιο των όσων ειπώθηκαν για το θέμα της κατάθεσης του Προϋπολογισμού. Την είδαμε και στη δευτερολογία. Δεν πρόκειται να σας παρακολουθήσω, αλλά στο σπίτι του κρεμασμένου μη μιλάτε για σκοινί!
      (Θόρυβος στην Αίθουσα)
      Δεν χρειάζονται πάλι τα ίδια! Δεν χρειάζεται να μιλάτε για αλλαγές, τη στιγμή που εσείς –και εδώ πρέπει να τα ακούσετε- όπως σας είπα πριν, το θεσμό του «κατεψυγμένου» δημοσίου υπαλλήλου τον καθιερώσατε μετά χειροκροτημάτων στην Ελλάδα! Αποτελούμε παγκόσμιο πρότυπο προς αποφυγήν και αυτό αφορά τη δική σας περίοδο διακυβέρνησης.
      Να σας πω και κάτι ακόμη; Θέλετε στοιχεία για το αν αναθέσαμε καθήκοντα Γενικού Διευθυντού σ’ έναν…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Γιατί κύριε Υπουργέ;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Χριστοφιλοπούλου, μην εκρήγνυστε τόσο πολύ! Ξέρετε ότι…
      ΠΡΟΕΔΡΟΣ (Άννα Μπενάκη-Ψαρούδα): Συντομεύετε σας παρακαλώ.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τελειώνω, κυρία Πρόεδρε.
      Ξέρετε ότι συνεργαστήκαμε και συνεργαζόμαστε αρμονικά και με ανθρώπους που διορίσατε σε ασφαλιστικά ταμεία –γιατί, όπως σας είπα, πρέπει να έχει συνέχεια η διοίκηση- και με γενικούς διευθυντές στην κεντρική διοίκηση του Υπουργείου, ορισμένοι από τους οποίους είναι και στελέχη του ΠΑΣΟΚ.
      Δεν διαχωρίζουμε τους Έλληνες. Ο τόπος πλήρωσε τους διαχωρισμούς των Ελλήνων σε πράσινες κλαδικές, τους οποίους επιλέξατε και εφαρμόσατε συστηματικά εσείς.
      Κλείνω, κυρία Πρόεδρε, με μία κουβέντα μόνο. 
      Εμείς δεν είμαστε διατεθειμένοι -θα ακούσουμε στην τριτολογία και τον συνάδελφο Υφυπουργό, τον κ. Αγγελόπουλο- να παρασυρθούμε σ’ έναν ευτελισμό του κοινοβουλευτικού διαλόγου πάνω στα θέματα της κοινωνικής ασφάλισης και ταυτόχρονα να επιδοθούμε σε μικροκομματικά πολιτικά παιχνίδια πάνω στην πλάτη του Έλληνα και της Ελληνίδας συνταξιούχου.
      Σας καλούμε υπεύθυνα, απόλυτα και κατηγορηματικά: Ελάτε να συμμετάσχετε στον κοινωνικό διάλογο που ήδη έχει δρομολογήσει η Κυβέρνηση για να δούμε μέσα στο πλαίσιο των υφισταμένων νόμων…
      ΓΙΑΝΝΗΣ ΚΟΥΤΣΟΥΚΟΣ: Ποιο διάλογο;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): ...πως θα βελτιώσουμε επιμέρους ρυθμίσεις, τις οποίες με δική σας  πρωτοβουλία αφήσατε στον αέρα.
      Εάν απορείτε δε ποιο διάλογο, να διαβάσετε τα πρακτικά της συνάντησης με τη Γενική Συνομοσπονδία Εργατών Ελλάδας την περασμένη εβδομάδα και να διαβάσετε…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ ολοκληρώστε.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): …και τις δηλώσεις του Προέδρου της Γενικής Συνομοσπονδίας Εργατών Ελλάδας.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, ευχαριστούμε πολύ και εμείς.
      Ο Κοινοβουλευτικός Εκπρόσωπος του ΠΑΣΟΚ έχει το λόγο για να δευτερολογήσει.
      ΑΘΑΝΑΣΙΟΣ ΤΣΟΥΡΑΣ: Κυρία Πρόεδρε, εγώ κατανοώ την αδυναμία του Υπουργού να μην μπορεί να απαντήσει σε τίποτα. Μία απραξία οκτώ μηνών οδηγεί τελικά σε αυτό εδώ. Και δεν είναι τυχαίο βέβαια ότι στους οκτώ μήνες που πέρασαν ο κύριος Υπουργός δεν κατέβασε κανένα νομοσχέδιο, δεν είχε την ευγενή καν…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Του ΛΑΦΚΑ δεν ήταν σχέδιο νόμου;
      ΑΘΑΝΑΣΙΟΣ ΤΣΟΥΡΑΣ: Ούτε ένα νομοσχέδιο. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Του ΛΑΦΚΑ δεν ήταν;
      ΑΘΑΝΑΣΙΟΣ ΤΣΟΥΡΑΣ: Δεν ήταν δικό σας. Στο Οικονομικών πήγε. Η Επιτροπή Κοινωνικών Υποθέσεων της Βουλής, οκτώ μήνες έξω από την…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Περιμένετε και άλλο.
      ΑΘΑΝΑΣΙΟΣ ΤΣΟΥΡΑΣ: Μη διακόπτετε. Μην εκνευρίζεστε.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Καθόλου.
      ΑΘΑΝΑΣΙΟΣ ΤΣΟΥΡΑΣ: Έξω  από τη μία φορά, λοιπόν, που ήρθατε, υποχρεωμένος εκ του νόμου και της Ευρωπαϊκής Ένωσης, για το εθνικό σχέδιο δράσης, για την απασχόληση, ουδέποτε ήρθατε να ενημερώσετε, να κουβεντιάσετε. Και αυτό φαντάζομαι ότι κάτι κρύβει. Κρύβει ότι δεν υπάρχει τίποτα για να ενημερώσετε. Και δεν είναι τυχαίο βέβαια ότι σήμερα σε θέματα που σας έβαλαν όλοι οι συνάδελφοι και εγώ, δεν απαντήσατε.
      Σας έβαλα ένα μεγάλο ζήτημα. Ότι από τα προϋπολογιζόμενα έχουμε σημαντική μείωση των εσόδων. Κάντε μία ρητή δήλωση ότι τα νούμερα…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Έχουμε αύξηση των εσόδων.
      ΑΘΑΝΑΣΙΟΣ ΤΣΟΥΡΑΣ: Κάντε μία ρητή δήλωση -και θα τα βρούμε μετά…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Να τα χαρτιά του ΙΚΑ.
      ΑΘΑΝΑΣΙΟΣ ΤΣΟΥΡΑΣ: Μη με διακόπτετε. Είπα, καταλαβαίνω τον εκνευρισμό σας. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ!
      ΑΘΑΝΑΣΙΟΣ ΤΣΟΥΡΑΣ: Δεν είμαστε σε κάποιο παράθυρο. Στη Βουλή είμαστε. Σεβαστείτε το χώρο.
      Εγώ είπα συγκεκριμένα νούμερα: 3% για το ΙΚΑ τα προϋπολογιζόμενα, 6% στον ΟΓΑ τα προϋπολογιζόμενα, 15% στο Ταμείο Εμπόρων. Είπα νούμερα. Πείτε για να καταγραφούν…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε συνάδελφε…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ. έχετε δικαίωμα τριτολογίας.
      ΑΘΑΝΑΣΙΟΣ ΤΣΟΥΡΑΣ: Πείτε, λοιπόν, να καταγραφούν στη Βουλή, ότι αυτά τα νούμερα δεν είναι έτσι και είναι άλλα. Πείτε το.
      Σας ρώτησα και το σοβαρότερο από όλα: Εάν πρέπει ή δεν πρέπει να ενισχυθούν με επτακόσια πενήντα εκατομμύρια (750.000.000) ευρώ το ΙΚΑ, ο ΟΓΑ, το ΤΕΒΕ, το Ταμείο Εμπόρων και το ΤΣΑ. Αρνηθήκατε να απαντήσετε.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Τσούρα…
      ΑΘΑΝΑΣΙΟΣ ΤΣΟΥΡΑΣ: Αρνηθήκατε να απαντήσετε.
      Τώρα σε σχέση με τα ταμεία, για την επείγουσα διαχείριση, δεν το συζητάτε.
      Το μικρό θέμα, αλλά πολύ σοβαρό, που δείχνει, σε σχέση με αυτήν την περίφημη ιστορία της πελατειακής τακτοποίησης των ανθρώπων σας στο ΤΕΒΕ…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Καταθέστε το.
      ΑΘΑΝΑΣΙΟΣ ΤΣΟΥΡΑΣ: Το καταθέτω.
      (Στο σημείο αυτό ο Βουλευτής κ. Αθανάσιος Τσούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δώστε μας ένα αντίγραφο να το δούμε.
      ΑΘΑΝΑΣΙΟΣ ΤΣΟΥΡΑΣ: Δεν ξέρετε τι έχει υπογράψει ο Γραμματέας σας;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Την παρερμηνεία να δούμε.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ. Δεν γίνεται διάλογος κατ’ αυτόν τον τρόπο.
      ΑΘΑΝΑΣΙΟΣ ΤΣΟΥΡΑΣ: Παρατηρώ ότι έχετε εκνευριστεί πολύ.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Καθόλου...
      ΑΘΑΝΑΣΙΟΣ ΤΣΟΥΡΑΣ: Όχι καθόλου. Πολύ, βλέπω. Εάν δεν ξέρετε τι έχει υπογράψει ο Γενικός σας Γραμματέας, κάτι συμβαίνει στο Υπουργείο.
      Να το πάρει ο κύριος Υπουργός, να ενημερωθεί τι υπογράφει ο Γενικός Γραμματέας του, διότι φαίνεται ότι δεν τα διαβάζει τα θέματα αυτά.
      Μιλήσατε ότι περιμένετε να ακούσετε. Εμείς περιμένουμε να ακούσουμε, κύριε Υπουργέ. Εσάς, που είστε υπεύθυνος για τα θέματα των κοινωνικών ασφαλίσεων, όταν ο κ. Αλογοσκούφης και ο κύριος Πρωθυπουργός κανονίζει θέματα που αφορούν το ΙΚΑ, που αφορούν εσάς, δεν σας καλούν.
      Η απλή ερώτηση που έχουμε να κάνουμε, κύριε Υπουργέ, είναι: Ποιος είναι τελικά υπεύθυνος, ποιος παίρνει τις αποφάσεις; Ο κ. Αλογοσκούφης ή εσείς; Γιατί αν είναι ο κ. Αλογοσκούφης, όπως φαίνεται, ή ο κ. Λιάπης -που δήλωσε ότι έχουμε σχέδιο- για τα θέματα της κοινωνικής ασφάλισης, κύριε Υπουργέ, την επόμενη επερώτηση σε σχέση με θέματα κοινωνικής ασφάλισης να την κάνουμε στον κ. Αλογοσκούφη, να την κάνουμε στον κ. Λιάπη. Να ξέρουμε να παίρνουμε μία συγκεκριμένη, πραγματική, αληθινή, αυθεντική απάντηση. Γιατί ένα από τα δύο συμβαίνει. Ή είναι αυτοί υπεύθυνοι ή κακώς δεν σας ενημέρωσαν γι’ αυτό.
      Εάν δεν σας ενημέρωσαν, τι μου λέτε για προσωπικές πλέον απόψεις και «εγώ θα διασφαλίσω»; Η Κυβέρνηση είναι ενιαία, είναι μία. Και αν, λοιπόν, εσείς δεν γνωρίζετε, σημαίνει ότι υπάρχει πρόβλημα στην Κυβέρνηση.
      Και βέβαια επιμένουμε στο «περίμενα να ακούσω». Εγώ περίμενα να ακούσω και άλλα πράγματα, κύριε Υπουργέ. Περίμενα να ακούσω τι κάνετε με το ΕΚΑΣ, τι κάνετε με τις συντάξεις.
      Εγώ θα πω απλά πράγματα, γιατί αυτά ενδιαφέρουν τον κόσμο, κύριε Υπουργέ.
      Το ΕΚΑΣ από το 2000 έως το 2004 έχει μεταβολή θετική 33%, 17%, 15%, 27% κάθε χρόνο. Έρχεστε εσείς, που τάξατε με τα ψεύτικα τα λόγια τα μεγάλα, προεκλογικά, και φέρνετε δεκαπέντε (15) ευρώ. Ούτε καν 10%. Σε αυτά θέλουμε να απαντήσετε.
      Μήπως για τις συντάξεις; Υπάρχουν πολλές. Του ΤΕΒΕ. Παίρνει στα δεκαπέντε χρόνια. Στα δεκαπέντε χρόνια η μόνη φορά που είχαμε μηδέν ή αρνητικές συντάξεις ήταν το 1990 με 1992. Και φαίνεται ότι θα έχουμε και τα επόμενα τρία χρόνια. Για τα επόμενα τρία χρόνια με αυτήν τη λογική, θα περάσουν και αυτά. 
      Και βέβαια, θα περίμενα να ακούσω κάτι, κύριε Υπουργέ, σε σχέση με το πρόγραμμά σας. Στη σελίδα 54 του προγράμματος της Νέας Δημοκρατίας λέγατε:
      Πλήρης εφαρμογή της ασφαλιστικής μεταρρύθμισης της περιόδου 1990-1993 -και ό,τι σημαίνει αυτό- με τις απαιτούμενες προσαρμογές. Ποιες είναι οι διαθέσεις σας; Ποιες είναι οι προτάσεις σας; Γιατί οκτώ μήνες δεν λέτε τίποτα γι’ αυτό;
      Λέτε: Ταχεία προώθηση της μηχανοργάνωσης. Ποια είναι; Τι κάνετε; 
      Λέτε: Κατόπιν διαλόγου, ενοποίηση ομοειδών ταμείων και κλάδων κλπ. Ποιο διάλογο έχετε ξεκινήσει; Ποιους έχετε καλέσει; Ποιους έχετε φωνάξει; 
      Λέγατε: Αποτελεσματική αξιοποίηση της κινητής και ακίνητης περιουσίας των ταμείων. Τι κάνατε οκτώ μήνες γι’ αυτό; 
      Λέγατε: Αποφασιστική αντιμετώπιση της εισφοροδιαφυγής. Είναι το χαμηλότερο επίπεδο των είκοσι πέντε χρόνων. Τι κάνατε γι’ αυτό;
      Και τελειώνω απλώς με ένα: Θεσμοθέτηση κινήτρων για την παραμονή στην υπηρεσία, όσων επιθυμούν και πέραν των ορίων συνταξιοδότησης ενδεχομένως με μορφή μερικής απασχόλησης κλπ. Και κάνετε ακριβώς το αντίθετο με τις πρόωρες και μαζικές εθελούσιες εξόδους. 
      Μόνο η ανάγνωση του προγράμματος της Νέας Δημοκρατίας αποδεικνύει, κύριε Υπουργέ, και την πλήρη τελμάτωση και την πλήρη σιωπή και την πλήρη απραξία. Πλήρης αναντιστοιχία προεκλογικών εξαγγελιών και κυβερνητικών δράσεων. Ούτε μία δεν έγινε ούτε μία δεν ξεκίνησε καν. Είστε υπόλογοι γι’ αυτό όχι σε εμάς εδώ, στον κόσμο, στο λαό, στους Έλληνες πολίτες.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο Υφυπουργός κ. Αγγελόπουλος έχει το λόγο για να τριτολογήσει.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εγώ θα ήθελα να ευχαριστήσω τους συναδέλφους Βουλευτές της Αντιπολίτευσης, γιατί μας έδωσαν την ευκαιρία σήμερα να πούμε κάποια πράγματα και να μάθει ο κόσμος την αλήθεια. Και θα ξεκινήσω από τα τελευταία.
      Ρώτησε ο Κοινοβουλευτικός Εκπρόσωπος του ΠΑΣΟΚ εάν θα απαιτηθούν επτακόσια εκατομμύρια (700.000.000) για να βγάλουν τα ταμεία μέχρι τέλος του χρόνου. Το δικό σας προϋπολογισμό υλοποιούμε. Και ξέρετε, με βάση το δικό σας προϋπολογισμό από τα εκατόν είκοσι δισεκατομμύρια (120.000.000.000) δραχμές, που απαιτούνται για την κάλυψη του ελλείμματος του ΤΑΠ-ΟΤΕ, δεν υπήρχε ούτε μία δραχμή.
      Στον ΟΓΑ δώσατε οκτακόσια τριάντα πέντε εκατομμύρια (835.000.000)ευρώ λιγότερα. 
      Για το ΕΚΑΣ που υπερηφανεύεστε, θα καταθέσω σχετικό έγγραφο του κ. Βουδούρη -το έχω ξανακαταθέσει στη Βουλή- των δικών σας διοικητών, με τις δικές τους υπογραφές.
      Εσείς μιλάτε για απογραφή, ενώ εμείς μιλάμε για βερεσέδια. Εσείς λέτε για απογραφή, εμείς μιλάμε για τα βερεσέδια, για τα βερεσέδια προς το ΙΚΑ, προς το Ταμείο Νομικών, για τα βερεσέδια του ΟΓΑ, ένα δισεκατομμύριο (1.000.000.000) ευρώ προς τα νοσοκομεία, για τα βερεσέδια προς τον ΟΑΕ/ΤΑΕ που ανησυχείτε και τα οποία ρυθμίσαμε αυτόν τον καιρό, διακόσια τριάντα πέντε εκατομμύρια (235.000.000) ευρώ.
      Επειδή αναφερθήκατε και σε δικές μου δηλώσεις, θα παρακαλέσω, επειδή οι καθηγητές μου στο σχολείο με έμαθαν καλά Ελληνικά και γνωρίζω τι λέω, να τις προσκομίσετε. Εγώ αντίθετα θα καταθέσω τη δική μου τοποθέτηση -ήταν και ο συνάδελφος κ. Κουτσούκος στο συνέδριο των εργαζομένων του ΙΚΑ- για να δούμε ποιος κινδυνολογεί για τη βιωσιμότητα του συστήματος κοινωνικής ασφάλισης και ποιος την εγγυάται. Ποιος ανοίγει ή δεν ανοίγει το ασφαλιστικό.
      Επιτέλους ξεκαθαρίστε: Ο διάλογος είναι διαρκής, ανοίγει ή δεν ανοίγει; Τι θέλετε να κάνουμε; Να συζητήσουμε για την υλοποίηση του ν. 3029 ή να μη συζητήσουμε; Μη μας λέτε ενιαία αντιμετώπιση του προβλήματος των τραπεζών. Ενιαία αντιμετωπίζει ο ν. 3029 το ασφαλιστικό πρόβλημα των τραπεζών; Μιλάει για απόφαση του κάθε διοικητικού συμβουλίου ξεχωριστά και για υποβολή αιτήματος. Το ΤΑΠΙΛΤ μπήκε στο ΙΚΑ ενιαία με τα άλλα ταμεία; 
      Και επειδή μιλάμε και για την Εμπορική και για το ποιος θα πληρώσει, μπορείτε να μας πείτε στην Ιονική-Λαϊκή επιτέλους ποιος ήταν αυτός που πλήρωσε; Ποιος ήταν αυτός που πλήρωσε; 
      ΧΡΗΣΤΟΣ ΠΡΩΤΟΠΑΠΑΣ: Είναι σοβαρή απάντηση αυτή;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Είναι απάντηση, γιατί από τη μια μεριά λέμε στους εργαζόμενους ότι δεν σας συμφέρει η λύση που προτείνει η διοίκηση και από την άλλη μεριά λέτε ότι επιβαρύνεται το ΙΚΑ με τη λύση του όλου προβλήματος. Τι από τα δύο συμβαίνει; Και επειδή είπε ο κ. Τσούρας για τους τρεις χιλιάδες εξακόσιους γιατρούς του ΤΕΒΕ, ξέρετε ότι η σύμβαση αυτών των γιατρών έληξε στις 31 Οκτωβρίου και απλά ανανεώνει τον ίδιο αριθμό γιατρών το ΤΕΒΕ για να μη μείνουν οι ασφαλισμένοι του ΤΕΒΕ χωρίς ιατροφαρμακευτική περίθαλψη;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτό κάνει.
      ΑΘΑΝΑΣΙΟΣ ΤΣΟΥΡΑΣ: Είναι αυτοδιοικούμενο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ποιος το λέει αυτό; Από πού παίρνει…
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι και κύριε Υφυπουργέ. Όχι διάλογο κατ’ αυτόν τον τρόπο.
      ΧΡΗΣΤΟΣ ΠΡΩΤΟΠΑΠΑΣ: Τι δουλειά έχει σε αυτοδιοικούμενο ταμείο;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα ήθελα επίσης να πω για την ένταξη των ειδικών ταμείων στο ΙΚΑ-ΕΤΕΑΜ και την ομαδοποίηση των επικουρικών ταμείων. Ίσως στο νόμο, το δικό σας νόμο, γιατί λέτε ότι η Νέα Δημοκρατία δεν τηρεί τις υποσχέσεις της. Μα, εσείς δεν τηρούσατε ούτε τους νόμους που ψηφίσατε. Δύο χρόνια τον είχατε το ν. 3029 στο συρτάρι. Και ξέρετε γιατί; Γιατί κανείς δεν είχε μεριμνήσει να μας πει ή να προβλέψει το ποιος θα αναλάμβανε τα είκοσι δύο δισεκατομμύρια (22.000.000.000) ευρώ που απαιτούνται για την ένταξη των ειδικών ταμείων στο ΙΚΑ-ΕΤΕΑΜ.
      Για την ομαδοποίηση των επικουρικών ταμείων ο προκάτοχός μου Υφυπουργός κ. Ροβέρτος Σπυρόπουλος είχε απευθύνει προς τις συνδικαλιστικές οργανώσεις επιστολή από το 2003 για να εκφράσουν γνώμη. Και όπως γνωρίζετε δεν έχουν εκφράσει γνώμη ακόμη.
      Αυτά, γιατί μιλάμε καμιά φορά για συνέπεια λόγων και έργων. Απλά, με το ν. 3029 νομοθετήσατε υποσχέσεις, τις υποσχέσεις που δίνατε προς τους εργαζόμενους, αλλά δεν φροντίσατε ποτέ να τις υλοποιήσετε. Για περισσότερο από δύο χρόνια τις είχατε στο συρτάρι. Όσο για την ομαδοποίηση των επικουρικών ταμείων ούτε κουβέντα να γίνεται, αφού δεν είχατε φροντίσει μέσα στα δύο χρόνια ούτε να εκδώσετε την προβλεπόμενη υπουργική απόφαση για να αρχίσει να τρέχει το δεκαοκτάμηνο.
      Όσο για το ΙΚΑ-ΕΤΕΑΜ πού είναι τα λεφτά που προβλέπονταν μέχρι 31-12-2003 να αποδοθούν στο ΙΚΑ-ΕΤΕΑΜ; Μα, δεν αποδόθηκε ούτε η προηγούμενη ρύθμιση προς το ΙΚΑ.
      ΧΡΗΣΤΟΣ ΠΡΩΤΟΠΑΠΑΣ: Κάντε το τώρα.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα τα κάνουμε εμείς, κύριε Πρωτόπαπα. Δύο δισεκατομμύρια εκατόν εξήντα τέσσερα εκατομμύρια (2164.000.000) ευρώ! Στα βερεσέδια είσαστε παγκόσμιοι πρωταθλητές.
      ΧΡΗΣΤΟΣ ΠΡΩΤΟΠΑΠΑΣ: Πότε θα το κάνετε; Το 2015;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Και προχωρώ παρακάτω.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υφυπουργέ, ολοκληρώστε.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ολοκληρώνω, κυρία Πρόεδρε.
      Για ποιο ΕΤΕΑΜ ομιλείτε; Ένα ταμείο που υποτίθεται το συστήσατε, ορίσατε διοικητικό συμβούλιο, δεν είχε προσωπικό, δεν είχε έδρα, δεν είχε κανονισμό…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν είχε κτίριο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): …δεν είχε κτήριο και δεν είχε και ταμείο. Δύο χρόνια ήταν σ’ αυτήν την κατάσταση. Ο νεοδιορισθείς πρόεδρος μιλάει στο κινητό γιατί δεν έχει σταθερό τηλέφωνο. Ούτε σταθερό τηλέφωνο δεν είχατε φροντίσει να βάλετε στον πρόεδρο.
      ΧΡΗΣΤΟΣ ΠΡΩΤΟΠΑΠΑΣ: Τώρα τουλάχιστον απέκτησε;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Είχε γραμματεία ο πρόεδρος του διοικητικού συμβουλίου; Να προχωρήσουμε και λίγο.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, ολοκληρώστε, κύριε Υφυπουργέ.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αυτή είναι η κατάσταση που παραλάβαμε. Προχωρούμε τη μηχανογράφηση στο ΙΚΑ. Είχατε βάλει από το 2001 στα ΟΠΣ δεκαπέντε καταστήματα. Βάλαμε δώδεκα μέσα στους έξι πρώτους μήνες και θα μπουν άλλα εξήντα μέχρι τον Ιούνιο. Αφήστε, υπάρχουν στοιχεία. Εγώ θα τα καταθέσω όλα στη Βουλή. Καθώς επίσης…
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ όμως, κύριε Υφυπουργέ, περάσατε κατά πολύ το χρόνο. Ολοκληρώστε, παρακαλώ.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αυτή είναι η κατάσταση με μόνη διαφορά ότι εσείς τάζατε, ενώ εμείς κάνουμε και τα αποτελέσματα αρχίζουν να φαίνονται. Καταθέτω τα στοιχεία για τα Πρακτικά.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Νικόλαος Αγγελόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      ΑΘΑΝΑΣΙΟΣ ΤΣΟΥΡΑΣ: Κυρία Πρόεδρε, θα ήθελα για λίγο το λόγο.
      ΠΡΟΕΔΡΟΣ (Άννα Μπενάκη-Ψαρούδα): Θα προκαλέσετε όμως αντιπαρέμβαση. Εντάξει, αν θέλετε.
      ΑΘΑΝΑΣΙΟΣ ΤΣΟΥΡΑΣ: Για λίγο, κυρία Πρόεδρε.
      Δύο πράγματα θέλω να πω χωρίς να κάνω αντιπαράθεση. Το ένα είναι αυτό που με ρώτησε ο κ. Αγγελόπουλος για τη δήλωσή του. Από τη συνέντευξή σας, κύριε Αγγελόπουλε, στο «ΕΘΝΟΣ» στις 3-10-2004 το βρήκα. Εκεί λέει: «Ο Υπουργός Μεταφορών είπε ότι υπάρχει προγραμματισμός και σχέδιο για την εθελούσια έξοδο από τον ΟΤΕ. Το γνωρίζετε;» Και λέτε: «Δεν το γνωρίζω». Δική σας συνέντευξη είναι.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν το άκουσα, αλλά επαναλαμβάνετε;
      ΑΘΑΝΑΣΙΟΣ ΤΣΟΥΡΑΣ: Θα επαναλάβω βεβαίως.
      Η ερώτηση που σας κάνει ο δημοσιογράφος, επαναλαμβάνω, στο «ΕΘΝΟΣ» στις 3-10-2004 είναι η εξής: «Ο Υπουργός Μεταφορών είπε ότι υπάρχει προγραμματισμός και σχέδιο για την εθελούσια έξοδο στον ΟΤΕ. Το γνωρίζετε;». Και εσείς λέτε: «Δεν το γνωρίζω».
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Στην επερώτησή σας αυτό λέτε;
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, όλα μαζί, κύριε Υφυπουργέ.
      Τελειώσατε, κύριε Τσούρα;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Στην επερώτησή σας αυτό λέτε;
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υπουργέ. Θα απαντήσετε. Μην ανησυχείτε, αφήστε να τελειώσει.
      Τελειώστε, κύριε Τσούρα.
      ΑΘΑΝΑΣΙΟΣ ΤΣΟΥΡΑΣ: Μία φράση θα πω…
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Στην επερώτησή σας αυτό λέτε;
      ΑΘΑΝΑΣΙΟΣ ΤΣΟΥΡΑΣ: Μία φράση θα πω, αν με αφήσετε.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υπουργέ.
      ΑΘΑΝΑΣΙΟΣ ΤΣΟΥΡΑΣ: Αυτό ανέφερα εγώ στην πρωτολογία μου, κύριε Αγγελόπουλε. Ήσασταν εδώ και το ακούσατε.
      Κυρία Πρόεδρε, εγώ δεν θα απαντήσω στην ομιλία του κ. Αγγελόπουλου, γι’ αυτό μην ανησυχείτε. Γιατί όλη η ομιλία του κ. Αγγελόπουλου ήταν μία επερώτηση προς την προηγούμενη κυβέρνηση. Δεν ήταν καμία πρόταση της σημερινής Κυβέρνησης. Είναι εκεί ακόμα.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Θέλει κανείς το λόγο ή να κλείσουμε τη συνεδρίαση;
      ΧΡΗΣΤΟΣ ΠΡΩΤΟΠΑΠΑΣ: Να κλείσουμε, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ’ αριθμόν 21/12/20-10-2004 επερωτήσεως Βουλευτών του Πανελλήνιου Σοσιαλιστικού Κινήματος προς τον Υπουργό Απασχόλησης και Κοινωνικής Προστασίας, σχετικά με την κοινωνική ασφάλιση.
      Έχουν διανεμηθεί τα Πρακτικά των συνεδριάσεων της Τρίτης 2 Νοεμβρίου, της Πέμπτης 4 Νοεμβρίου, της Παρασκευής 5 Νοεμβρίου, της Δευτέρας 8 Νοεμβρίου 2004 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά των συνεδριάσεων της Τρίτης 2 Νοεμβρίου, της Πέμπτης 4 Νοεμβρίου, της Παρασκευής 5 Νοεμβρίου και της Δευτέρας 8 Νοεμβρίου 2004 επικυρώθηκαν.
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.20΄ λύεται η συνεδρίαση για την προσοχή Δευτέρα 22 Νοεμβρίου 2004 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που θα διανεμηθεί.
      
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18/11/04                   ΣΕΛ.1

