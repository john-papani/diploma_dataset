

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΠΓ'
Πέμπτη 31 Μαΐου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Χανίων, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 1 Ιουνίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων Έργων: i). σχετικά με τις προθέσεις της Κυβέρνησης για την εξασφάλιση των αναγκαίων πιστώσεων, ώστε να επιτευχθεί η οδική σύνδεση του Νομού Άρτας με τη Θεσσαλία, σελ.
ii). σχετικά με τη λήψη μέτρων για την αξιοποίηση του χώρου του αεροδρομίου του Ελληνικού, σελ. 
iii) σχετικά με τις προθέσεις του Υπουργείου για την κατασκευή ανισόπεδων διαβάσεων στις διασταυρώσεις της παλαιάς Εθνικής Οδού Αθηνών - Θεσσαλονίκης στο ύψος της Φθιώτιδας, σελ.
β) Προς τον Υπουργό Υγείας και Πρόνοιας, σχετικά με την ολοκλήρωση κατασκευής του νέου Νομαρχιακού Γενικού Νοσοκομείου Κατερίνης, σελ.
γ) Προς τον Υπουργό Εθνικής Άμυνας, σχετικά με τις πληροφορίες που αφορούν την απομάκρυνση των Αμερικανών από τη στρατιωτική βάση στον Άραξο κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής των άρθρων και του συνόλου της πρότασης νόμου αρμοδιότητας του Υπουργείου Υγείας και Πρόνοιας "Κώδικας Νοσηλευτικής Δεοντολογίας", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α., σελ.
ΓΚΑΤΖΗΣ Ν., σελ.
ΚΑΡΑΜΠΙΝΑΣ Κ., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΑΝΤΕΛΗΣ Α., σελ.
ΣΠΥΡΑΚΗ Χ., σελ.
ΤΣΟΧΑΤΖΟΠΟΥΛΟΣ Α., σελ.
Β. Επί της πρότασης νόμου αρμοδιότητας του Υπουργείου Υγείας και Πρόνοιας:
ΘΑΝΟΣ Δ., σελ.
ΚΑΚΛΑΜΑΝΗΣ Ν., σελ.
ΜΕΛΑΣ Π., σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΠΓ΄
Πέμπτη 31 Μαΐου 2001

Αθήνα, σήμερα στις 31 Μαΐου 2001, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Καραμπίνα, Βουλευτή Άρτης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1. Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Κοινοπραξία Καπνοπαραγωγικών Ενώσεων Αγροτικών Συνεταιρισμών Τρικάλων - Καλαμπάκας ζητεί την επίλυση προβλημάτων που αντιμετωπίζουν οι καπνοπαραγωγοί της περιοχής της.
2. Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Σύλλογος Υπαλλήλων ΤΑΣ - ΥΠΕΧΩΔΕ ζητεί να καταβληθούν δεδουλευμένες αποδοχές στα μέλη του.
3. Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Υπηρεσία Αποκατάστασης Σεισμοπλήκτων Βορείου Ελλάδος ζητεί να παραμείνει ανεξάρτητη και αυτοτελής διεύθυνση.
4. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία το Δημοτικό Συμβούλιο Κερατσινίου Πειραιά διαμαρτύρεται για το περιεχόμενο του Νομοσχεδίου που αφορά στην καταπολέμηση της τρομοκρατίας και του οργανωμένου εγκλήματος.
5. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ερυθρών Αττικής ζητεί τη βελτίωση και διαπλάτυνση της παλαιάς εθνικής οδού Ελευσίνας - Θήβας.
6. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Σύμης ζητεί τη λήψη μέτρων για τη στήριξη και την αναβάθμιση της νήσου Σύμης.
7. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Συνοικιακό Συμβούλιο Ανθούπολης Λάρισας ζητεί την απομάκρυνση από την περιοχή του γραμμών του ΟΣΕ που δε χρησιμοποιούνται πλέον.
8. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Μονάδα Τεχνητού Νεφρού του Περιφερειακού Γενικού Νοσοκομείου Λάρισας ζητεί τη λήψη μέτρων για την άμεση λειτουργία της νεφρολογικής κλινικής του νοσοκομείου.
9. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Υπαλλήλων ΤΑΣ - ΥΠΕΧΩΔΕ ζητεί να καταβληθούν δεδουλευμένες αποδοχές τους στα μέλη του.
10. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Ραδιοφωνικών Σταθμών Νομού Λάρισας ζητεί να εγκριθεί η λειτουργία 17 ραδιοφωνικών σταθμών στο Νομό Λάρισας.
11. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Γονέων και Κηδεμόνων μαθητών ειδικών σχολείων και περιθαλπομένων παιδιών με ειδικές ανάγκες του ΚΑΑΕΑΘ "Ο ΑΡΙΣΤΕΥΣ" ιδρυμάτων και θεραπευτηρίων Νομού Λάρισας ζητεί την ίδρυση εργαστηρίων ειδικής επαγγελματικής εκπαίδευσης και κατάρτισης στα ειδικά σχολεία της Λάρισας.
12. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ ζητεί να γίνει η εκτίμηση της αξίας της ΔΕΗ με βάση τις ισχύουσες διατάξεις περί ανωνύμων εταιρειών.
13. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ ζητεί να γίνει η εκτίμηση της αξίας της ΔΕΗ με βάση τις ισχύουσες διατάξεις περί ανωνύμων εταιρειών.
14. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ομοσπονδία Συλλόγων Διδακτικού Προσωπικού των Σχολών του Υπ. Εθνικής Άμυνας ζητεί την βαθμολογική και μισθολογική εξομοίωση των καθηγητών των στρατιωτικών σχολών με τους καθηγητές των πανεπιστημίων.
15. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ ζητεί την εκπόνηση μακροχρόνιου ενεργειακού σχεδιασμού της Χώρας σύμφωνα με τις διατάξεις του Ν. 2773/99.
16. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ ζητεί να είναι υποχρεωτική η ετήσια δήλωση "πόθεν έσχες" για τα εκλεγμένα μέλη των Δ.Σ. των Συλλόγων της ΔΕΗ.
17. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Π. Πλήτσα, νηπιαγωγός ζητεί να ανακοινωθεί ποιοι βαθμολόγησαν τα γραπτά των νηπιαγωγών στο διαγωνισμό του ΑΣΕΠ 2000.
18. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μ. Καϊάφα, νηπιαγωγός ζητεί να επανεξετασθούν τα γραπτά της στο διαγωνισμό του ΑΣΕΠ 2000 από καθηγητές πανεπιστημίου.
19. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Αίγινας ζητεί να μην υλοποιηθεί η μεταφορά ελλιμενισμού των πλοίων του Αργοσαρωνικού στη θέση "Ακτή Βασιλειάδη" του λιμένα Πειραιώς.
20. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Κοινότητα Αντικυθήρων ζητεί να μεταταγεί ο πρώην αγροφύλακας Αντικυθήρων στην κοινότητα.
21. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Ενιαίος Σύλλογος Εργαζομένων περιφέρειας Κρήτης ζητεί να καταβληθεί η μηνιαία πρόσθετη αμοιβή και στους υπαλλήλους του πρώην Υπ. Εσωτερικών που υπηρετούν στις περιφέρειες της Χώρας.
22. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Ηρακλείου ζητεί την επίλυση προβλημάτων ασφαλισμένων στον ΟΓΑ και ταυτόχρονα στο ΤΕΒΕ.
23. Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο κ. Αντώνης Βασιλειάδης, ιδιοκτήτης επαγγελματικού σκάφους το οποίο μισθώνει, καταγγέλλει την ισχύουσα κατάσταση που έχει διαμορφωθεί στις ναυλώσεις των επαγγελματικών σκαφών.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2220/8-9-00 ερώτηση δόθηκε με το υπ' αριθμ. 888/5-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2220/8-9-2000 την οποία κατέθεσε ο Βουλευτής κ. Σωτήρης Χατζηγάκης και η οποία αναφέρεται στο Διορισμό πολυτέκνων εκπαιδευτικών, σας γνωρίζουμε τα ακόλουθα:
Οι διορισμοί εκπαιδευτικών γίνονται σύμφωνα με τις διατάξεις του ν. 2525/1997 και με τα οριζόμενα κατ' έτος ποσοστά από την επετηρίδα και τον πίνακα επιτυχόντων του ΑΣΕΠ. Η κατηγορία των πολυτέκνων εκπαιδευτικών προτάσσεται των συνυποψηφίων του ίδιου έτους για διορισμό σύμφωνα με τον νόμο 1566/1985. Η ένταξη στον πίνακα του 16μήνου γίνεται σύμφωνα με τις διατάξεις του άρθρου 138 του νόμου 2725/1999, οι οποίες δεν προβλέπουν για τους πολύτεκνους εκπαιδευτικούς κάποια ειδική ρύθμιση.
Ο Υφυπουργός
ΦΙΛ. ΠΕΤΣΑΛΝΙΚΟΣ"
2. Στην με αριθμό 2221/8-9-00 ερώτηση δόθηκε με το υπ' αριθμ. 148/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμό 2221/8-9-00 ερώτησης που κατέθεσε στην Βουλή των Ελλήνων ο Βουλευτής κ. Σ. Χατζηγάκης, σχετικά με την απόδοση δικαιοσύνης στους υπεύθυνους για την κατάρρευση των πολυκατοικιών από το σεισμό της 7ης Σεπτεμβρίου 1999, σας επισυνάπτουμε το υπ' αριθ. 56707/25-9-00 έγγραφο της Εισαγγελίας Πρωτοδικών Αθηνών με το οποίο δίδεται απάντηση στο ερώτημα που αφορά το Υπουργείο Δικαιοσύνης.
Επιπρόσθετα σας πληροφορούμε ότι με αφορμή την υπόθεση του τραγικού ναυαγίου του πλοίου "εξπρές Σαμίνα" προωθήσαμε προς ψήφιση στη Βουλή τροπολογία με την οποία τροποποιούνται τα άρθρα 30 και 35 του Κώδικα Ποινικής Δικονομίας με την οποία επιδιώκεται η επιτάχυνση της προόδου της ποινικής διαδικασίας σε περιπτώσεις εγκλημάτων που έχουν βαρύνουσα κοινωνική σημασία. Ήδη η τροπολογία αυτή ψηφίστηκε από τη Βουλή.
Για τα υπόλοιπα ερωτήματα αρμόδια να απαντήσουν είναι τα Υπουργεία ΠΕΧΩΔΕ και Εργασίας τα οποία είναι συναποδέκτες της ερώτησης.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στις με αριθμό 2239/11-9-00 και 2974/10-10-00 ερωτήσεις δόθηκε με το υπ' αριθμ. 410/23.10.00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις 2239/11-9-00 και 2974/10-10-00 που κατέθεσε στη Βουλή ο Βουλευτής κ. Αναστάσιος Σπηλιόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Οδικών Έργων του ΥΠΕΧΩΔΕ τα εξής:
Το έργο αυτό αφορά την κατασκευή αστικού αυτοκινητοδρόμου ταχείας κυκλοφορίας στην κεντρική περιοχή της Θεσσαλονίκης και μπορεί να παίξει καταλυτικό ρόλο τόσο για την ουσιαστική λύση στα κυκλοφοριακά προβλήματα όσο και στην αναβάθμιση της ποιότητας των πολιτών.
Η μελέτη αυτού του έργου με τις εναλλακτικές λύσεις του έχει προχωρήσει και τελικά ο Οργανισμός Θεσσαλονίκης με σύμφωνη γνώμη των φορέων της πόλης προέκρινε τη "Λύση 2" από τις 4 εναλλακτικές λύσεις ως βέλτιστη.
Το κόστος της λύσης αυτής "Βέλτιστης λύσης" μαζί με τους 5 απαραίτητους χώρους στάθμευσης ανέρχεται στα 100 δις δρχ.
Για τις αρχικές μελέτες που οδήγησαν στην επιλογή της βέλτιστης λύσης έχουν ήδη δαπανηθεί 400 εκατ. δρχ. και για την ολοκλήρωση των μελετών που απαιτούνται για τη δημοπράτηση του έργου το ΥΠΕΧΩΔΕ ενέκρινε επιπλέον πίστωση 500 εκατ. δρχ. ώστε να ολοκληρωθούν οι μελέτες που απαιτούνται για τη δημοπράτηση του έργου. Ήδη τα 295 εκατ. δρχ. διατέθηκαν για το συγκριτικό πίνακα της μελέτης. Επιπλέον ανατέθηκαν η γεωτεχνική μελέτη και η μελέτη περιβαλλοντικών επιπτώσεων με συνολικό προϋπολογισμό 140 εκατ. δρχ.
Μετά την ολοκλήρωση των παραπάνω οικονομικών, τεχνικών και περιβαλλοντικών μελετών που αφορούν τη "Βέλτιστη λύση" και τη διασφάλιση των απαιτούμενων πόρων προβλέπεται η δημοπράτηση του έργου της Υποθαλάσσιας Αρτηρίας ως έργου προτεραιότητας για τη Θεσσαλονίκη.
Το έργο προϋπολογισμού 100 δις δρχ. θα χρηματοδοτηθεί από Εθνικούς, Κοινοτικούς και ιδιωτικούς πόρους.
Ο Υπουργός
Κ. ΛΑΛΙΩΤΗΣ"
4. Στην με αριθμό 2242/11-9-00 ερώτηση δόθηκε με το υπ' αριθμ. 5523/5-10-00 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της με αύξοντα αριθμό καταχώρησης 2242/11-9-2000 ερώτησης, την οποία κατέθεσαν στην Βουλή των Ελλήνων οι Βουλευτές κύριοι Π. Κρητικός και Σ. Παπαθεμελής, με την οποία ερωτάται, εκτός των άλλων, και ο Υπουργός των Οικονομικών για τα ποσά που οφείλουν στο Δημόσιο (Δ.Ο.Υ.) οι ιδιωτικοί τηλεοπτικοί δίαυλοι, επισυνάπτουμε στο παρόν έγγραφο πίνακα στον οποίο περιέχονται οι συγκεκριμένες πληροφορίες με την επιφύλαξη των διατάξεων περί φορολογικού απορρήτου.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 2266/12-9-00 ερώτηση δόθηκε με το υπ' αριθμ. 492/3-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2266/12.9.2000, που κατέθεσε ο Βουλευτής κ. Π. Λαφαζάνης, σας πληροφορούμε τα εξής:
Οι ζημιές από ξηρασία δεν καλύπτονται ασφαλιστικά και δεν αποζημιώνονται από τον Οργανισμό ΕΛΓΑ, σύμφωνα με τον Κανονισμό Ασφάλισης της Φυτικής Παραγωγής από τον ΕΛΓΑ.
Το Υπουργείο Γεωργίας συγκεντρώνει λεπτομερή στοιχεία για τις ζημιές που προκλήθηκαν στη γεωργία από δυσμενείς καιρικές συνθήκες και άλλα έκτακτα γεγονότα, οι οποίες δεν καλύπτονται ασφαλιστικά από τον Οργανισμό ΕΛ.ΓΑ. προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων παραγωγών.
Σε ό,τι αφορά τα έργα υποδομής στο Νομό Ηρακλείου θέτουμε υπόψη τα εξής:
Κατά την τελευταία τετραετία έχουν κατασκευασθεί τα εξής έργα:
α. Λιμνοδεξαμενή Καραβάδω: Κατασκευάσθηκε από το Ι ΚΠΣ και συνεχίστηκε από τα ΠΕΠ του ΙΙ ΚΠΣ.
β. Λιμνοδεξαμενή Σκινιά: Κατασκευάσθηκε από το Ι ΚΠΣ και συνεχίστηκε από τα ΠΕΠ του ΙΙ ΚΠΣ.
Στην ΣΑΕ 081 έχουν ενταχθεί έργα για την αποπεράτωση των απαιτούμενων εργασιών για την ολοκλήρωση των δύο παραπάνω έργων.
Σημειώνεται ότι από το 1998 στην ΣΑΕΠ Κρήτης έχουν ενταχθεί τα έργα αξιοποίησης των δύο παραπάνω λιμνοδεξαμενών.
Έργα που είναι σε εξέλιξη μέσω του ΙΙ ΚΠΣ από το Κεντρικό καθώς και το Περιφερειακό Πρόγραμμα είναι τα εξής:
ΙΙ ΚΠΣ - ΠΡΟΓΡΑΜΜΑ ΚΕΝΤΡΙΚΟΥ ΦΟΡΕΑ
α) Φράγμα Ινίου: Κατασκευάζεται το φράγμα και έχει εγκριθεί και η τεχνική μελέτη των δικτύων.
β) Αρδευτικό έργο Βασιλικών Ανωγείων: Κατασκευάζεται.
γ) Αρδευτικό έργο Αυγενικής Κερασιών: Κατασκευάζεται.
δ) Αρδευτικό έργο Τυλισσού: Κατασκευάζεται.
ε) Αρδευτικό έργο Δαφνών: Κατασκευάζεται.
ΙΙ ΚΠΣ - ΠΕΡΙΦΕΡΕΙΑΚΟ ΠΡΟΓΡΑΜΜΑ
α) Φράγμα Φανερωμένης: Κατασκευάζεται και εξετάζεται ο εμπλουτισμός με εκτροπή χειμάρρου.
Στο Πρόγραμμα INTERREG C είναι ενταγμένα τα εξής έργα:
α) Αρδευτικό έργο Κάτω Ασιτών.
β) Αρδευτικό έργο Τυλισσού (Β' Φάση).
γ) Λιμνοδεξαμενή Γέργερη.
Στη Δ/νση Σχεδιασμού του Υπ. Γεωργίας έχουν καταγραφεί τα κάτωθι αιτήματα για ένταξη σε Πρόγραμμα.
α) Δίκτυα αξιοποίησης φράγματος Φανερωμένης.
β) Δίκτυα αξιοποίησης ταμιευτήρα Ινίου.
γ) Κατασκευή φράγματος και δικτύων Πλακιώτισσας.
δ) Κατασκευή φράγματος και δικτύων Πρινιά.
ε) Κατασκευή φράγματος και δικτύων Καλαμίου.
στ) Έργα εμπλουτισμού πεδιάδας Μεσσαράς.
ζ) Φράγμα και δίκτυα αξιοποίησης Αμιρών.
η) Εκσυγχρονισμός αρδευτικών δικτύων των ΤΟΕΒ Τυμπακίου και Πομπίας.
θ) Λιμνοδεξαμενή και δίκτυα Γέργερης.
Το Υπουργείο Γεωργίας θα εξετάσει τα αιτήματα με βάση την ωριμότητά τους από πλευράς μελετών και τις οικονομικές δυνατότητες των Προγραμμάτων του. 
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 2258/11-9-00 ερώτηση δόθηκε με το υπ' αριθμ. 491/3-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2258/11.9.2000, που κατέθεσε ο Βουλευτής κ. Π. Λαφαζάνης σας πληροφορούμε τα εξής:
Σύμφωνα με την αρ. 190058/21.7.2000 ΚΥΑ των Υπουργών Εθνικής Οικονομίας και Γεωργίας, όπου υπάρχουν ζημιές στη σταφιδική παραγωγή από φυσικές καταστροφές η ελάχιστη στρεμματική απόδοση της σταφίδας μειώνεται κατά το ποσοστό που εκτιμά ο Οργανισμός ΕΛΓΑ. Για φυσικές καταστροφές που δεν καλύπτονται από τον Οργ. ΕΛΓΑ, το Υπ. Γεωργίας συγκεντρώνει τα σχετικά στοιχεία από τις περιφ/κές Υπηρεσίες και στην περίπτωση που στοιχειοθετούνται ζημιές που δεν καλύπτονται από τον Οργ. ΕΛΓΑ θα προωθήσει την έκδοση Υπουργικών Αποφάσεων, όπως και κατά την περσινή περίοδο, για μείωση των ελάχιστων στρεμματικών αποδόσεων της σταφίδας κατά σταφιδοπαραγωγικό Νομό της χώρας.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 2275/12-9-00 ερώτηση δόθηκε με το υπ' αριθμ. 69842/20-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην ερώτηση με αριθμό 2275/12-9-2000, που κατέθεσε στη Βουλή ο Βουλευτής κ. Αλ. Χρυσανθακόπουλος, σας πληροφορούμε, από πλευράς δικής μας αρμοδιότητας τα ακόλουθα:
Η διαφορά μεταξύ του επιδόματος του Ειδικού Λογ/σμού του Υπ. Γεωργίας και του κινήτρου απόδοσης του ν. 2470/97, χορηγείται στους μόνιμους υπαλλήλους του Υπουργείου Γεωργίας, που υπηρετούν σε οργανική θέση, στους με σχέση εργασίας Ιδιωτικού Δικαίου Αορίστου Χρόνου, καθώς και στους αποσπασμένους στις Νομαρχιακές Αυτοδιοικήσεις, από το Υπουργείο Γεωργίας κλπ.
Η εν λόγω διαφορά, δεν χορηγείται στους υπαλλήλους με οργανική θέση στις Νομαρχιακές Αυτοδιοικήσεις, δεδομένου ότι ούτε το αρχικό επίδομα παραγωγικότητας, χορηγείτο σ' αυτήν την κατηγορία υπαλλήλων.
Άλλωστε πέραν των ανωτέρω στους υπαλλήλους που κατέχουν Οργανικές θέσεις στις Νομ/κές Αυτ/σεις χορηγήθηκε επίδομα ειδικής απασχόλησης, με βάση τις διατάξεις του άρθρου 30 του ν. 2768/99 και την αριθμ. 2/61228/0022/20 - ΣΕΠ- 2000 ΚΥΑ.
Ο Υφυπουργός
ΓΕΩΡΓΙΟΣ ΔΡΥΣ"
8. Στην με αριθμό 2280/12-9-2000 ερώτηση δόθηκε με το υπ' αριθμ. 496/3-10-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2280/12-9-2000 που κατέθεσε ο Βουλευτής κ. Ι. Δ. Λαμπρόπουλος, για τα θέματα της αρμοδιότητάς μας, σας πληροφορούμε τα εξής:
Το θέμα της εισόδου των πετρελαιοκίνητων αγροτικών αυτοκινήτων κάτω των 4 τόνων Μ.Β. εντός των Αθηνών και Θεσσαλονίκης θα εξεταστεί με το Υπουργείο ΠΕΧΩΔΕ και το Υπουργείο Μεταφορών - Επικοινωνιών που έχουν την αρμοδιότητα κυκλοφορίας των οχημάτων και της προστασίας του περιβάλλοντος.
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 2285/12-9-2000 ερώτηση δόθηκε με το υπ' αριθμ. 13751/5-10-2000 έγγραφο από τον Υπουργό Ανάπτυξης η ακόλουθη απάντηση: 
"Σε απάντηση της υπ' αριθ. 2285/12.9.2000 ερώτησης που κατατέθηκε στη Βουλή από το Βουλευτή κ. Παν. Αδρακτά, σας διαβιβάζουμε, συνημμένα, το υπ' αριθ. ΓΓΔ/2522/2.10.2000 έγγραφο της ΔΕΗ, το οποίο καλύπτει το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 2299/13-9-2000 ερώτηση δόθηκε με το υπ' αριθμ. 498/3-10-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2299/13-9-2000 που κατέθεσε ο Βουλευτής κ. Α. Π. Παπαληγούρας, για τα θέματα της αρμοδιότητάς μας, σας πληροφορούμε τα εξής:
Για τις εκτάσεις που κάηκαν στο νομό Κορινθίας τον Ιούλιο του 2000, έχουν ληφθεί τα ακόλουθα μέτρα:
α. Έχουν κηρυχθεί αναδασωτέες και απαγορεύτηκε η βοσκή με στόχο την ενίσχυση της φυσικής αναδάσωσης της περιοχής.
β. Έχουν ολοκληρωθεί οι μελέτες των αντιδιαβρωτικών - αντιπλημμυρικών έργων στις πλέον επικίνδυνες περιοχές και έχει αρχίσει με εντατικό ρυθμό η κατασκευή των προβλεπόμενων έργων.
γ. Ειδικές μελέτες αναδάσωσης θα συνταχθούν μόνο για τις περιοχές στις οποίες θα αποτύχει η οικολογική φυσική αναγέννηση.
Οι οικονομικές ενισχύσεις που θα καταβληθούν στους κατά κύρια απασχόληση γεωργούς (όπως εξαγγέλθηκε από τον Υπ. Γεωργίας) θα είναι κατά πολύ αυξημένες έναντι των ενισχύσεων που καταβλήθηκαν για ζημιές από πυρκαγιές κατά τα προηγούμενα χρόνια.
Από το Υπουργείο Γεωργίας καταβάλλεται μεγάλη προσπάθεια, για την καταβολή οικονομικών ενισχύσεων (προκαταβολών) στους ζημιωθέντες αγρότες, το δυνατόν συντομότερα.
Η Δ/νση Γεωργίας Ν.Α. Κορινθίας προέβη στην προκήρυξη πρόσληψης 70 Γεωπόνων για την εξατομίκευση των αναφερομένων ζημιών και από σύνολο 10 αιτήσεων που τελικά υποβλήθηκαν, προσήλθαν και ανέλαβαν υπηρεσία 6 Γεωπόνοι. Η εξατομίκευση των ζημιών έχει αρχίσει και συνεχίζεται εντατικά.
Τέλος επισημαίνουμε ότι, εάν κατά την καταγραφή των ζημιών στο Ν. Κορινθίας προκύψουν ζημιές σε συλλογικά αρδευτικά δίκτυα (αντλιοστάσια, δεξαμενές κλπ.), των οποίων η κατασκευή έχει χρηματοδοτηθεί από το ΥΠ.ΓΕ., τότε θα καταβληθεί κάθε δυνατή προσπάθεια για αποκατάσταση των ζημιών μετά από πρόταση εξασφάλισης των απαραιτήτων πιστώσεων από το ΥΠΕΘΟ.
Ήδη έχει υποβληθεί σχετική πρόταση προς το ΥΠΕΘΟ.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 2322/13-9-2000 ερώτηση δόθηκε με το υπ' αριθμ. 923/5-10-2000 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2322/13-9-00 την οποία κατέθεσε ο Βουλευτής κ. Ευτ. Κοντομάρης, σας γνωρίζουμε τα ακόλουθα:
Η ίδρυση Τεχνικού Επαγγελματικού Εκπαιδευτηρίου (Τ. Ε. Ε.) γίνεται με κοινή απόφαση των Υπουργών Εθνικής Παιδείας και με κοινή απόφαση των Υπουργών Εθνικής Παιδείας και Θρησκευμάτων και Οικονομικών εφόσον υπάρχει πρόταση από τους αρμόδιους φορείς, δηλαδή πρόταση της Δ/νσης Δ/θμιας Εκπ/σης και γνωμοδότηση του Νομαρχιακού Συμβουλίου, ύστερα από εισήγηση της Νομαρχιακής Επιτροπής Παιδείας.
Κατά συνέπεια εφόσον υποβληθεί πρόταση από τους παραπάνω φορείς, το Υπουργείο θα εξετάσει τη δυνατότητα ίδρυσης Τ.Ε.Ε. στο Βορρά και στο Νότο του Νομού Κέρκυρας, λαμβάνοντας υπόψη τις προϋποθέσεις που υπάρχουν, δηλ. την ύπαρξη κτιρίων για τη στέγασή τους και τον αριθμό των μαθητών για τη δημιουργία βιώσιμης σχολικής μονάδας.
Ο Υφυπουργός
ΦΙΛ. ΠΕΤΣΑΛΝΙΚΟΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο των επίκαιρων ερωτήσεων της Παρασκευής 1 Ιουνίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 991/30-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς τον Υπουργό Γεωργίας, σχετικώς με την απόφαση του Υπουργείου να επιτρέψει την καλλιέργεια γενετικά τροποποιημένων φυτών κλπ.
2. Η με αριθμό 964/54/25-5-2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον κύριο Πρωθυπουργό, σχετικώς με τις προθέσεις της Κυβέρνησης να δοθούν δωρεάν διαμερίσματα στους ιδιοκτήτες των πολυκατοικιών της Μεταμόρφωσης Αττικής, που κατέρρευσαν από το σεισμό της 7ης Σεπτεμβρίου. (Θα απαντήσει λόγω αποκλειστικής αρμοδιότητας ο Υπουργός Μεταφορών και Επικοινωνιών, Άρθρο 129 παρ. 3 ΚτΒ).
3. Η με αριθμό 988/30-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με τη λήψη των αναγκαίων μέτρων για την καταβολή των δεδουλευμένων σε απλήρωτους εκπαιδευτικούς διαφόρων ειδικοτήτων.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 986/30-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να αναθεωρήσει το προεδρικό διάταγμα 84/84, προκειμένου να αδειοδοτηθούν μονάδες παραγωγής ηλεκτρικής ενέργειας, από φυσικό αέριο στην Αττική.
2. Η με αριθμό 982/30-5-2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικώς με την αναθεώρηση της Κοινής Οργάνωσης Αγοράς για την κτηνοτροφία και την επιβολή προστίμων μέσω ειδοποιητηρίων.
3. Η με αριθμό 989/30-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την καταβολή εξισωτικών αποζημιώσεων στους κτηνοτρόφους των μειονεκτικών περιοχών κλπ.
4. Η με αριθμό 990/30-5-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με δημοσιεύματα στον Τύπο που αφορούν την έναρξη παρουσίας του τηλεοπτικού τηλεπαιχνιδιού "Μεγάλου Αδελφού" από τον ερχόμενο Σεπτέμβρη.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 981/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Εξωτερικών, σχετικώς με τις προθέσεις του Υπουργείου να ενισχυθεί η προσπάθεια του πολιτιστικού σωματείου "ΤΑΜΑ" της Κύπρου, ώστε να αποκαλυφθεί η τύχη των παιδιών που χάθηκαν κατά την τουρκική εισβολή στην Κύπρο, δεν θα συζητηθεί και διαγράφεται λόγω κωλύματος του Υπουργού.
Δεύτερη είναι η με αριθμό 974/28-5-2001 επίκαιρη ερώτηση του Βουλευτή της Νέας δημοκρατίας κ. Κωνσταντίνου Καραμπίνα προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις της Κυβέρνησης για την εξασφάλιση των αναγκαίων πιστώσεων, ώστε να επιτευχθεί η οδική σύνδεση του Νομού Άρτας με τη Θεσσαλία.
Η επίκαιρη ερώτηση του κ. Καραμπίνα έχει ως εξής:
"Μεταξύ των πολλών και μεγάλων προβλημάτων που αντιμετωπίζει ο Νομός Άρτας είναι και η απομόνωσή του από την κεντρική και βόρεια Ελλάδα. Οι οδικοί άξονες Άρτας -Τρικάλων και Άρτας - Καρδίτσας επί χρόνια έχουν προσκρούσει στα Θεσσαλικά όρη.
Από τον πακτωλό των ενισχύσεων της Ευρωπαϊκής Ένωσης δεν περίσσευσε δραχμή, ώστε να διατεθεί για την διασύνδεση της Άρτας με τη Θεσσαλία και τη βόρεια Ελλάδα με όλες τις ευεργετικές για τον τόπο και το λαό προεκτάσεις. 
Σήμερα ο Νομός της Άρτας πληρώνει την αδιαφορία των Κυβερνήσεων του ΠΑΣΟΚ με το να βιώνει την απομόνωση και εξαιτίας και αυτού του λόγου την ερήμωση του ορεινού του όγκου.
Ο λαός της Άρτας απαιτεί και δικαίως την διέξοδο από την απομόνωση. Η επικοινωνία είναι βασική προϋπόθεση για να υπάρξει ανάπτυξη.
Ερωτάται ο κύριος Υπουργός ΠΕΧΩΔΕ:
Εάν η Κυβέρνηση δεσμεύεται με βάση τις επιλογές της για την εξασφάλιση πιστώσεων από τα ΠΕΠ Θεσσαλίας ή σε αντίθετη περίπτωση εάν προτίθεται να εντάξει τους δύο οδικούς άξονες Άρτα - Τρίκαλα και Άρτα -Καρδίτσα, σε Εθνικό Πρόγραμμα, ώστε να επιτευχθεί επιτέλους η πολυπόθητη διασύνδεση της Άρτας με τη Θεσσαλία και τη βόρειο Ελλάδα".
O Υφυπουργός Περιβάλλοντος, Χωροταξίας και Δημοσίων Έργων κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η Κυβέρνηση έχει προχωρήσει δύο μεγάλα έργα για την ανάπτυξη της περιοχής. Είναι το έργου του δυτικού άξονα, για το οποίο βρίσκεται σε εξέλιξη ο σχετικό διαγωνισμός. Είναι ένα έργο το οποίο θα κατασκευαστεί με σύμβαση παραχώρησης. Πιστεύουμε ότι το ενδιαφέρον, το οποίο έχει εκδηλωθεί, είναι ενδιαφέρον θετικό και γόνιμο προκειμένου να προχωρήσουμε στην υλοποίηση αυτού του μεγάλου έργου, ένα έργο αναπτυξιακό, που μαζί με τη σήραγγα του Ρίου-Αντιρρίου και την υποθαλάσσια ζεύξη Ακτίου-Πρέβεζας θα δώσει μία σημαντική αναπτυξιακή προοπτική στην περιοχή. 
Επίσης θα θυμίσω στον κύριο συνάδελφο, επειδή αναφέρεται στο λιμάνι της Ηγουμενίτσας, ότι ταυτόχρονα έχουμε την Εγνατία Οδό, το έργο του κόμβου ή παράκαμψη της Ηγουμενίτσας. Είναι ένα έργο το οποίο εκτελείται και θα είναι έτοιμο στο τέλος του χρόνου και μαζί με τα έργα της Εγνατίας Οδού πιστεύουμε ότι και αυτό θα εξασφαλίσει την οδική σύνδεση της περιοχής με όλη την υπόλοιπη χώρα. 
Επίσης στην περιοχή της Άρτας υπάρχει η παράκαμψη της Άρτας-Φιλιππιάδος, ένα έργο το οποίο μέσα στους επόμενους μήνες ολοκληρώνεται. 
Όσον αφορά το συγκεκριμένο θέμα, θα ήθελα να ενημερώσω τον κύριο συνάδελφο και το Σώμα ότι στις διαπραγματεύσεις με την Ευρωπαϊκή Επιτροπή η ελληνική Κυβέρνηση συμφώνησε ότι αυτό το οποίο είναι αποκλειστική προτεραιότητα και αυτό το οποίο αποκλειστικά ενδιαφέρεται να χρηματοδοτήσει η Ευρωπαϊκή Ένωση είναι η ολοκλήρωση των μεγάλων κάθετων οδικών αξόνων, του δυτικού άξονα, του άξονα του ΠΑΘΕ, του αυτοκινητόδρομου της κεντρικής Ελλάδας -του Ε 65- και του οδικού άξονα της Εγνατίας. Αυτά είναι τα έργα τα οποία μας ζητήθηκε να ολοκληρώσουμε, προκειμένου να εξασφαλίσουμε τη σύνδεση της χώρας οδικά με τις γειτονικές χώρες και βέβαια με την υπόλοιπη Ευρώπη. Για αυτά λοιπόν τα έργα κατά αποκλειστική προτεραιότητα μας δίνονται τα χρήματα. 
Όσον αφορά τα περιφερειακά προγράμματα, η απαίτηση, η αρχική θέση και σκέψη της Ευρωπαϊκής Ένωσης ήταν να μην υπάρχουν περιφερειακά προγράμματα, επειδή οι πόροι πρέπει να διατεθούν για να ολοκληρωθούν αυτοί οι οδικοί άξονες. Γι' αυτό μας ζητήθηκε να μην υπάρχουν περιφερειακά προγράμματα. 
Με πολλές επιμονές δικές μας εξασφαλίσαμε να υπάρξουν περιφερειακά προγράμματα, ένα μέρος των οποίων δεσμεύθηκε για να ολοκληρωθούν τμήματα των οδικών αξόνων τους οποίους σας προανέφερα και ένα άλλο μέρος για να διατεθεί σε δράσεις τις οποίες αποφασίζει το περιφερειακό συμβούλιο και όχι η Κυβέρνηση. 
Γνωρίζει πολύ καλά ο κύριος συνάδελφος ότι είναι ο ίδιος ο χώρος της αυτοδιοίκησης σε κάθε περιοχή και οι κοινωνικοί φορείς οι οποίοι αποφασίζουν την κατανομή των έργων. 
Όσον αφορά λοιπόν το συγκεκριμένο δρόμο Τρίκαλα-Άρτα γνωρίζουμε πολύ καλά ότι το Περιφερειακό Συμβούλιο της Θεσσαλίας έχει αυτήν τη στιγμή ορισμένες προτεραιότητες, οι οποίες αποτυπώνονται στις αποφάσεις του περιφερειακού συμβουλίου. Το περιφερειακό συμβούλιο λοιπόν κατά την περίοδο του 1994-1999 -του Β' Κοινοτικού Πλαισίου Στήριξης- είχε αποφασίσει να διατεθούν 1,5 δισεκατομμύρια δραχμές για το δρόμο Καρδίτσας-Άρτας και 368 εκατομμύρια για το δρόμο Τρικάλων-Άρτας. 
Όσον αφορά το Γ' Κοινοτικό Πλαίσιο Στήριξης με βάση τους κανόνες οι οποίοι ισχύουν για την επιλεξιμότητα των έργων και με βάση τα κριτήρια της τεχνικής ωρίμανσης των έργων θα αποφασιστεί ποια κομμάτια και ποια έργα θα ενταχθούν.
Εγώ μίλησα και χθες με τον περιφερειάρχη κ. Καρατζιώτη και συζητήσαμε το θέμα. Υπάρχουν ορισμένα έργα τα οποία ήδη βρίσκονται σε εξέλιξη σε επίπεδο τουλάχιστον μελέτης και ωρίμανσης. Η άποψή τους είναι ότι θα διερευνήσουν από τις πολλές εναλλακτικές λύσεις σε ποια μπορούν να καταλήξουν ή ποια μπορεί να αποτελέσει αντικείμενο ενδιαφέροντος. Με βάση αυτά πιστεύουμε ότι θα πρέπει να αντιμετωπιστεί το θέμα.
Όσον αφορά στο ΥΠΕΧΩΔΕ, θέλω να σας ενημερώσω ότι η μελέτη της σήραγγας έχει ολοκληρωθεί από την αρμόδια υπηρεσία του Υπουργείου, είναι έτοιμη προς δημοπράτηση, έχουμε ζητήσει από την Περιφέρεια να χρηματοδοτήσει αυτό το έργο κατ' απόλυτη προτεραιότητα και περιμένουμε τις αποφάσεις του Περιφερειακού Συμβουλίου.
Στη δευτερολογία μου θα σας πω λίγα πράγματα και για τη ΔΕΗ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, δεν σας κρύβω ότι πολύ προβληματίστηκα για το ποια στάση θα πρέπει να κρατήσω σήμερα στην όλη υπόθεση. Υπέθεσα ότι θα άκουγα το γνωστό τροπάριο -και δυστυχώς επιβεβαιώθηκε αυτό- περί Εγνατίας, περί παράκαμψης και τα συναφή. Εν πάση περιπτώσει, δεν είναι της παρούσης, γιατί δεν έχω το χρόνο.
Δυστυχώς όμως προβληματίζομαι και αν θα έπρεπε να τύχετε ανταπάντησης, κύριε Υπουργέ, διότι γνωρίζετε πολύ καλά ότι η επιμονή σε προσχηματικές επιλογές, όπως αυτή των ΠΕΠ, είναι ένας καθαρότατος εμπαιγμός. Είναι μία συνειδητή πράξη εμπαιγμού. Δεν μπορεί να έρχεται εδώ η Κυβέρνηση μετά από δεκαοκτώ χρόνια, οκτώ συνεχή τα τελευταία χρόνια, και να επιλέγει διαδικασίες που είναι ολοφάνερο πως θα καθυστερήσουν κι άλλο αυτήν την υπόθεση. Και το ξέρετε πολύ καλά αυτό.
Γνωρίζετε πολύ καλά, κύριε Υπουργέ, ότι τα περιφερειακά συμβούλια έχουν ως κριτήριο άλλα στοιχεία και δη τοπικά. Γνωρίζετε πολύ καλά ότι έχουν ως κριτήριο το τι φέρνει ψήφους. Δεν νομίζω ότι θα συμφωνήσετε πως τα περιφερειακά συμβούλια λύνουν θέματα εθνικής σημασίας, όπως είναι αυτό το οποίο εμείς επιζητούμε, ο λαός της Άρτας επιζητεί, επί σαράντα χρόνια, ο λαός της δυτικής Ελλάδας δηλαδή, τη διασύνδεση με τη Θεσσαλία και τη βόρεια Ελλάδα, για να ξεφύγει από την απομόνωση. Και δεν το κάνετε. Πέρασαν προγράμματα και προγράμματα, πακέτα και πακέτα. Δεν βρέθηκε για τριάμισι χιλιόμετρα τίποτα; Τίποτα δεν βρέθηκε γι' αυτόν τον τόπο; Αυτό είναι το ενδιαφέρον σας;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Εν πάση περιπτώσει, πιστεύω ότι θα έπρεπε η Κυβέρνηση να συγκινηθεί για την κατάσταση.
Κύριε Πρόεδρε, ένα λεπτό.
ΠΡΟΕΔΡΕΥΩΝ (Κωνσταντίνος Γείτονας): Όχι ένα λεπτό, κύριε Καραμπίνα, ολοκληρώστε γρήγορα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να προστρέξει στα προβλήματα που έχει δημιουργήσει σε αυτόν τον τόπο που λέγεται Ήπειρος. Νομίζω ότι τα κατορθώματα της πολιτικής σας τα μάθατε. Είναι τελευταία μαζί με τις υπερπόντιες πτήσεις η Ήπειρος. Το 1998 ήταν προτελευταία, τώρα την πήγατε τελευταία.
Κύριε Υπουργέ, θα πρέπει η Κυβέρνηση να δει αυτήν την υπόθεση και ειδικότερα το θέμα της διασύνδεσης της δυτικής Ελλάδος, της Άρτας με τη Θεσσαλία, με άλλο πνεύμα και να προστρέξει να ολοκληρώσει το έργο αυτό, διότι είναι προσβολή σε ένα λαό, ο οποίος έχει προσφέρει πολλά σε αυτόν τον τόπο, έχει χύσει το αίμα του για να είμαστε εμείς εδώ σήμερα και να μιλάμε ελεύθερα. Δεν του αξίζει η καταδίκη αυτή, που είναι αποτέλεσμα της δικής σας πολιτικής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν θέλω να ακολουθήσω τον κύριο συνάδελφο στους τόνους, γιατί νομίζω ότι δεν θα προσφέρει τίποτα στην ουσία.
Θέλω να επισημάνω ότι τα μεγάλα έργα προχωρούν κανονικά. Τα μεγάλα έργα είναι υπόθεση όλων των Ελλήνων. Ευνοούν την ανάπτυξη όλης της χώρας και δεν θα πρέπει να κυριαρχήσει η λογική της τμηματοποίησης ή των καντονιών στην αντιμετώπιση των προβλημάτων της χώρας.
Η Εγνατία είναι ένα μεγάλο έργο για ολόκληρη τη βόρειο Ελλάδα, είναι ένα έργο για ολόκληρη την Ελλάδα. Είναι ένα έργο του οποίου ο προϋπολογισμός ξεπερνάει το ένα τρισεκατομμύριο. Δεν είναι ένα έργο το οποίο γίνεται για κάποιους άλλους, που δεν μας αφορά, και εμείς πρέπει να κοιτάξουμε το δικό μας μόνο πρόβλημα.
Ο κύριος συνάδελφος όμως έχει ένα δίκιο σε ορισμένες επισημάνσεις τις οποίες έκανε. Δεν το αγνοώ. Ο κύριος συνάδελφος, ο κ. Κοσσυβάκης, ο οποίος είναι παρών, πριν από λίγες ημέρες με ενημέρωσε για το ίδιο πρόβλημα. Νομίζω ότι υπάρχει μία δικαιολογημένη ευαισθησία από την πλευρά της Άρτας, την οποία εγώ διαβίβασα και στον Περιφερειάρχη Θεσσαλίας, σε σχέση με την τύχη αυτού του έργου. Διότι από την πλευρά της Θεσσαλίας δεν έχουν αξιολογηθεί με τον τρόπο τον οποίο θα έπρεπε οι προτεραιότητες σε αυτόν τον οδικό άξονα.
Όμως δεν πρέπει να μέμφεστε την Κυβέρνηση για τις αποφάσεις και τις επιλογές του Περιφερειακού Συμβουλίου, κύριε συνάδελφε. Διότι όταν μιλάμε και ομνύουμε στο όνομα της αυτοδιοίκησης, πρέπει να έχουμε και κάποιο σεβασμό. Εμείς, ως ΥΠΕΧΩΔΕ, δεν μπορούμε να επιβάλουμε στο Περιφερειακό Συμβούλιο να δώσει τα χρήματα σε συγκεκριμένο έργο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Γι' αυτό σας καταγγέλλουμε, γιατί είναι καινούρια εφεύρεση αυτό, γιατί μετατοπίζετε τις ευθύνες στο Περιφερειακό Συμβούλιο, μετά από δεκαοκτώ χρόνια διακυβέρνησης.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι καινούρια εφεύρεση, κύριε συνάδελφε. Όλα τα κόμματα, και το κόμμα σας, έχουν ζητήσει οι αρμοδιότητες και οι αποφάσεις να μην είναι όλες στο κέντρο, αλλά να πηγαίνουν και στην περιφέρεια. Όταν λαμβάνονται, λοιπόν, οι αποφάσεις στην περιφέρεια, μας λέτε να λαμβάνονται στο κέντρο. Και όταν λαμβάνονται στο κέντρο, να λαμβάνονται στην Περιφέρεια. Δεν μπορεί με αυτό το παιχνίδι της κολοκυθιάς να δοθεί λύση. Η Περιφέρεια είναι αρμόδια να δώσει μία απάντηση.
Θέλω να σας διαβεβαιώσω και για τη δική μου προσπάθεια και γι' αυτή του Υπουργού κ. Λαλιώτη, προκειμένου να αξιολογηθεί από τις περιφέρειες της Θεσσαλίας η προτεραιότητα αυτού του έργου.
Επιτρέψτε μου, κύριε Πρόεδρε, μισό λεπτό, για να πω και για τα έργα τα οποία έχει κάνει η ΔΕΗ, σε σχέση με τα αντισταθμιστικά της σύμβασης του Αχελώου. Έχω ένα ενημερωτικό σημείωμα της ΔΕΗ, που αφορά έργα: Βαθύ Ρέμα- Μεσοχωριού, οκτακοσίων πενήντα εκατομμυρίων, διαπλάτυνση και ασφαλτόστρωση, Ανατολικό Ρέμα- Παχτουριώτικο έργο δύο δισεκατομμυρίων τριακοσίων εκατομμυρίων, οδική σήραγγα Σκάλας Κορλύγγα, ενός δισεκατομμυρίου εννιακοσίων εκατομμυρίων (1.900.000), διάνοιξη σήραγγας Παχτουρίου πεντακοσίων μέτρων, ενός δισεκατομμυρίου, διάνοιξη και βελτίωση τμήματος Γκούρα, οδικής σήραγγας Σκάλας Κορλύγγα εκατό εκατομμυρίων (100.000.000). Και από το ΥΠΕΧΩΔΕ είναι το κομμάτι Μεσοχώρα- Λαφίνα- σήραγγα Σκάλας Κορλύγγα, επτά-οκτώ χιλιόμετρα ακόμα, για τα οποία έχει εγκριθεί η πίστωση 3,5 δισεκατομμυρίων και έχει ανατεθεί το έργο από τη Σκάλα μέχρι την Αγία Κυριακή και νομίζω ότι θα ολοκληρωθεί μέχρι το τέλος του 2002.
ΠΡΟΕΔΡΕΥΩΝ (Κωνσταντίνος Γείτονας): Δεν χρειάζονται εκρήξεις, κύριε Καραμπίνα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα προσπαθήσουμε να συνηγορήσουμε στη άποψη του κυρίου συναδέλφου.
ΠΡΟΕΔΡΕΥΩΝ (Κωνσταντίνος Γείτονας): Κύριο συνάδελφοι, ήθελα την έγκρισή σας για να συζητήσουμε στη συνέχεια την πρώτη επίκαιρη ερώτηση του δεύτερου κύκλου, γιατί θα έρθει σε λίγο ο κ. Τσοχατζόπουλος, ο οποίος είναι στη Βουλή σε συνεδρίαση Επιτροπής.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, η Βουλή συμφώνησε.
Επίκαιρες ερωτήσεις δεύτερου κύκλου:
Πρώτη είναι η με αριθμό 978/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Περιβάλλοντος, Χωροταξίας και Δημοσιών Έργων, σχετικώς με τη λήψη μέτρων για την αξιοποίηση του χώρου του αεροδρομίου του Ελληνικού.
Η επίκαιρη ερώτηση του κ. Μαντέλη έχει ως εξής:
"Όπως έχει ανακοινώσει η Κυβέρνηση, ο χώρος του αεροδρομίου του Ελληνικού πρόκειται να αξιοποιηθεί με τη δημιουργία πρωτοποριακού Μητροπολιτικού Πάρκου με ποικιλότητα βλάστησης και οικολογική αυτονομία και με δυνατότητες αναψυχής, άθλησης και πολιτισμού.
Όμως ο Οργανισμός Αθήνας προκύπτει ότι προωθεί σε μικρή άγνωστη κλίμακα την οικιστική ανάπτυξη με αιτιολογία την εξεύρεση πόρων για α) την ανάπλαση της παράκτιας ζώνης από Πειραιά μέχρι Σούνιο, β) τη δημιουργία υποδομών και δικτύων ποιότητας ζωής στην περιοχή των Μεσογείων με αιχμή τα Σπάτα και γ) την ανάπλαση και δημιουργία οάσεων ζωής και πρασίνου στις υποβαθμισμένες περιοχές της Αττικής.
Επειδή τα της οικιστικής ανάπτυξης συνδυαζόμενα με τους αναγκαίους πόρους για την εξυπηρέτηση των άνω στόχων γεννούν ανησυχίες, 
Γι' αυτό ερωτάται ο κύριος Υπουργός:
1. Ποια η κλίμακα της σχεδιαζόμενης οικιστικής ανάπτυξης του αεροδρομίου του Ελληνικού, πόσα έσοδα αναμένονται από αυτήν και ποιο το κόστος ανάπλασης των περιοχών που προσδιορίσατε;
2. Με βάση ποια μελέτη προωθείτε υποδεέστερη χρήση, την οικοπεδοποίηση με έσοδα υπολειπόμενα των τεράστιων επενδύσεων που έγιναν για το αεροδρόμιο, αντί της αξιοποίησής του εξ ολοκλήρου ως Μητροπολιτικού Πάρκου που αποτελεί την ιστορική ευκαιρία αναβάθμισης του Λεκανοπεδίου της Αττικής;"
Ο Υφυπουργός Περιβάλλοντος, Χωροταξίας και Δημοσίων Έργων κ. Αλευράς έχει το λόγο.
Τώρα βέβαια, κύριε Μαντέλη, πώς θα σας απαντήσει μέσα σε τρία λεπτά για όλα αυτά;
Κύριε Αλευρά, θα δούμε τώρα και αυτή σας την ικανότητα.
Ορίστε, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, επειδή το ενδιαφέρον όλων των συναδέλφων της Β' Αθηνών και της Αθήνας γενικότερα, η οποία περισσότερο δοκιμάζεται από την έλλειψη ελεύθερων χώρων είναι δικαιολογημένο, θα ήθελα να πω δύο-τρία πράγματα.
Κατ' αρχάς το έργο της μελέτης για την υλοποίησης ενός μητροπολιτικού χώρου πρασίνου έχει ανατεθεί από τον Οργανισμό της Αθήνας στο Εθνικό Μετσόβιο Πολυτεχνείο. Η πρώτη φάση της μελέτης έχει ολοκληρωθεί με τη διαφορά όμως ότι λόγω του ανακύψαντος προβλήματος με τη χωροθέτηση ορισμένων ολυμπιακών χρήσεων στην περιοχή του Ελληνικού, παρέστη η ανάγκη να παρεμβληθεί μία δεύτερη τμηματικότερη της πρώτης μελέτη, η οποία έχει να κάνει με τη χωροθέτηση των ολυμπιακών εγκαταστάσεων την περιοχή και τη διερεύνηση των σεναρίων για τη μεταολυμπιακή τους χρήση. Με την ολοκλήρωση αυτής της μελέτης, θα έχουμε και τη δημοσιοποίηση και της δεύτερης φάσης του συνολικού ερευνητικού προγράμματος, το οποίο θα τεθεί υπόψιν και των φορέων, προκειμένου να υπάρξει ο αναγκαίος δημόσιος σχολιασμός, πριν καταλήξουμε στις οριστικές αποφάσεις. Η οριστική και τελεσίδικη απόφαση της Κυβέρνησης -και αυτό έχει ιδιαίτερη σημασία για ολόκληρη την περιοχή του Λεκανοπεδίου της Αττικής- είναι να δημιουργηθεί εκεί ένας μεγάλος μητροπολιτικός χώρος πρασίνου, ο οποίος είναι εξαιρετικά απαραίτητος για την περιβαλλοντική αναβάθμιση της περιοχής του Λεκανοπεδίου.
Θα ήθελα όμως να πω ότι πριν καταλήξουμε στην υλοποίηση ενός σχεδίου, θα πρέπει να λάβουμε υπόψη μας ότι η τεράστια έκταση των χιλιάδων στρεμμάτων του πρώην αεροδρομίου του Ελληνικού, θα απαιτήσει δεκάδες δισεκατομμύρια δραχμές, προκειμένου να διαμορφωθεί ως μητροπολιτικός χώρος πρασίνου. Αυτό το οποίο είναι εμφανές και σαφές από τα στοιχεία του προγράμματος της μελέτης, είναι ότι οι πόροι για τη μετατροπή και τη διαμόρφωση ενός τέτοιου μεγάλου χώρου πρασίνου, είναι δύσκολο να εξευρεθούν μέσω του τακτικού προϋπολογισμού. 
Μέσα, λοιπόν, στα σενάρια τα οποία θα συζητηθούν είναι και το σενάριο μιας μικρής οικιστικής ανάπτυξης τμήματος της περιοχής με συγκεκριμένους και περιορισμένους όρους δόμησης, προκειμένου να εξευρεθούν πόροι, οι οποίοι θα χρηματοδοτήσουν το συνολικό εγχείρημα. Θα πρέπει να λάβουμε υπόψη μας ότι αυτά τα δεκάδες δισεκατομμύρια τα οποία θα χρησιμοποιηθούν για την κατασκευή του έργου και τα πολλά δισεκατομμύρια τα οποία θα απαιτηθούν για τη συντήρηση ενός τόσο μεγάλου πάρκου που θα είναι ίσως το μεγαλύτερο της Ευρώπης, θα πρέπει κάπως να βρεθούν. Δηλαδή δεν είναι μόνο θέμα επιλογής για την κατασκευή πάρκου, αλλά θα πρέπει να εξασφαλίσουμε και τους πόρους, προκειμένου να μη μείνει ένα έργο στα χαρτιά. 
Αυτά είναι τα σενάρια, δεν έχουμε ακόμη τις οριστικές απαντήσεις. Είναι προφανές ότι θα τις συζητήσουμε με τους αρμόδιους φορείς, θα ακουστούν οι απόψεις και θα μελετήσουμε και όλα τα εναλλακτικά σενάρια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, θα ήθελα να πω το εξής και να παρακαλέσω κατ' αρχάς. Είναι η τρίτη φορά που ζητάω από το Υπουργείο σας κατάθεση εγγράφων και μου αρνείσθε την κατάθεση των εγγράφων. Και μεταξύ αυτών, είναι και η μελέτη του VASSEN HOFEN την οποία δεν μου την καταθέσατε. Μου στείλατε μία απάντηση, αλλά εγώ δεν ζητούσα απάντηση, με τις απόψεις σας, τις οποίες γνώριζα γιατί είχαν δημοσιευθεί που επιβεβαίωνε ότι θα υπάρξει ένα μέρος του αεροδρομίου, το οποίο θα χρησιμοποιηθεί για οικιστική εκμετάλλευση προκειμένου να χρηματοδοτηθεί σύμφωνα με την απάντησή σας, όχι απλώς μόνο το μητροπολιτικό πάρκο όπως είπατε σήμερα, αλλά η ανάπλαση όλης της περιοχής από τον Πειραιά μέχρι το Σούνιο, η δημιουργία υποδομών σ' όλα τα Μεσόγεια και στην Αττική και τρίτον, η ανάπλαση υποβαθμισμένων περιοχών όλης της Αττικής. 
Αυτό σημαίνει με λίγα λόγια ότι όλο το μητροπολιτικό πάρκο αν το κάνετε οικόπεδα, δεν θα φτάσει για να εξυπηρετήσετε τους σκοπούς που έχετε περιγράψει. Είμαι εντελώς αντίθετος με την εκμετάλλευση έστω και μικρού κομματιού του αεροδρομίου για οικιστικό σκοπό. Πρέπει δε, να σας πω ευθέως ότι αυτό θα συναντήσει αντίδραση διότι είναι η τελευταία ευκαιρία που έχει το λεκανοπέδιο της Αθήνας, για να αναβαθμιστεί πλήρως. Είναι η μόνη λύση. Όλες οι πόλεις της Ευρώπης έχουν μεγάλα πάρκα εκτάσεως επτά και οκτώ χιλιάδων στρεμμάτων και η Αθήνα, είναι η μόνη πόλη της Ευρώπης που δεν έχει τέτοιου είδους μητροπολιτικό πάρκο. 
Το πράσινο που υπάρχει στην Αθήνα, αντιστοιχεί μόλις 2,5 τετραγωνικά για κάθε κάτοικο, όταν σε κάθε πόλη της Ευρώπης είναι από δέκα τετραγωνικά και πάνω. Και θα πρέπει να σας ρωτήσω για την οικιστική ανάπτυξη της περιοχής, έστω και μικρή -δεν ξέρω τι εννοείτε μικρή, αλλά για τη χρηματοδότηση δεν θα είναι μικρή- πως την εννοείτε, όταν την ίδια στιγμή έχετε προωθήσει πέραν της νομιμοποίησης των αυθαιρέτων την ένταξη στο σχέδιο ογδόντα χιλιάδων (80.000) στρεμμάτων αγροτόπων στα Μεσόγεια. Επίσης θα έχετε υπόλοιπο κατοικίας από τις Ολυμπιακές εγκαταστάσεις εκατόν πενήντα χιλιάδων (150.000) τετραγωνικά μέτρα και έχετε βέβαια μη κορεσμένες μείζονες περιοχές της πρωτεύουσας και λέτε ταυτόχρονα ότι θα προσθέσετε άλλη μια περιοχή μέσα στην Αθήνα για να γίνει και αυτή οικιστική περιοχή. 
Είναι αδύνατον να γίνει αυτό, θα υπάρξει αντίδραση και των κατοίκων, αλλά σας πληροφορώ ότι δεν στέκει με κανέναν τρόπο. Και μάλιστα θα πρέπει να προσθέσω από τις πληροφορίες, οι οποίες υπάρχουν, ότι η μελέτη VASSEN HOFEN έχει γίνει έχοντας ως δεδομένο ότι ένα κομμάτι θα γίνει οικιστικό χωρίς να έχει προκύψει μέσα από κάποια άλλη επεξεργασία ως αναγκαιότητα. Δόθηκε ως δεδομένο και ο μελετητής ως δεδομένο προωθεί τη λύση αξιοποίησης.
ΠΡΟΕΔΡΕΥΩΝ (Κωνσταντίνος Γείτονας): Είναι κατανοητή η άποψή σας, κύριε Μαντέλη. Τέλειωσε ο χρόνος σας.
Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Νομίζω ότι θα πρέπει να είναι κατανοητό ότι δεν υπάρχει σκοπιμότητα. Δεν ξέρω ποια έγγραφα έχει ζητήσει ο κύριος συνάδελφος. Λόγω της παρεμβληθείσης μελέτης για τις μεταολυμπιακές χρήσεις, δεν έχει δημοσιοποιηθεί η δεύτερη φάση της μελέτης και θα μπει στο δημόσιο διάλογο, αλλά νομίζω ότι είναι σαφές ότι όταν μιλάμε για ένα πάρκο πέντε χιλιάδων στρεμμάτων, όση είναι η έκταση του Ελληνικού, είναι κατ΄ αρχάς ένα θέμα...
ΑΝΑΣΤΑΣΙΟΣ ΜΑΝΤΕΛΗΣ: Είναι τέσσερα διακόσια μαζί με όλα τα διπλανά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι, νομίζω ότι είναι πολύ παραπάνω, κύριε συνάδελφε. Δεν έχω τα στοιχεία μαζί μου, αλλά μπορώ να το ψάξω, αν θέλετε. Πέρα από αυτό όμως, νομίζω ότι είναι πολύ παραπάνω, κύριε συνάδελφε, και θα σας δώσω μετά τα στοιχεία.
Αλλά όταν μιλάμε γι' αυτό το πάρκο, θα πρέπει να δούμε τη λειτουργικότητά του και βεβαίως ένα πάρκο αυτής της έκτασης, ακόμα και αν ένα τμήμα του χρησιμοποιηθεί για περιορισμένη οικιστική ανάπτυξη, δεν είναι μικρή υπόθεση. Δηλαδή από την άλλη μεριά θα πρέπει να αποφασίσουμε αν θα έρθει ο κρατικός προϋπολογισμός, δηλαδή η φορολογία του πολίτη της Αλεξανδρούπολης, της Θράκης, της Μακεδονίας και της Κρήτης, να χρηματοδοτήσει ένα περιβαλλοντικό έργο, το οποίο θα αφορά μία περιοχή της Αττικής. 
Δεν νομίζω ότι αυτό είναι σωστό. Δηλαδή δεν μπορεί τα βάρη της ανάπτυξης να τα πληρώνει ο κρατικός προϋπολογισμός και τα δημόσια έσοδα. Κάποια λύση πρέπει να βρεθεί. Δηλαδή αν χρειάζονται εκατόν ογδόντα δισεκατομμύρια (180.000.000.000) για να γίνει αυτό το πάρκο, κάπου θα πρέπει να βρεθούν αυτά τα χρήματα. 
Με την ευκαιρία της ερώτησής σας θέλω να τονίσω ότι αφ' ενός μεν όλο το σχέδιο θα συζητηθεί αναλυτικά με τους δήμους και τους κοινωνικούς φορείς και θα ακουστούν όλες οι απόψεις, θα μελετηθούν όλα τα σενάρια.
Δεύτερον, θέλω να τονίσω επίσης κατηγορηματικά ότι δεν υπάρχει περίπτωση -το ΥΠΕΧΩΔΕ έδωσε μεγάλη μάχη, προκειμένου αυτός ο χώρος να κατοχυρωθεί ως χώρος πρασίνου- και αν ακόμη έχουμε ένα σχέδιο οικιστικής ανάπτυξης, αυτό το σχέδιο οικιστικής ανάπτυξης να χρηματοδοτήσει όλα αυτά, τα οποία κακώς εγράφησαν. Θα είναι ένα σχέδιο, το οποίο αποκλειστικά θα περιοριστεί στη χρηματοδότηση του χώρου αυτού και τίποτα παραπέρα και θα είναι ένα πολύ περιορισμένο σχέδιο. 
Στην παρούσα φάση δεν είναι σωστό ούτε γι' αυτό να μιλάμε. Δεν είναι καλό να προκαταλάβουμε το δημόσιο διάλογο. Εμείς θέλουμε το δημόσιο διάλογο και αν υπάρχουν και εναλλακτικά σενάρια, εμείς με χαρά θα τα ακούσουμε.
ΠΡΟΕΔΡΕΥΩΝ (Κωνσταντίνος Γείτονας): Θα περιμένουμε τη μελέτη κι εμείς ως Βουλευτές της περιοχής, κύριε Υφυπουργέ. Εν πάση περιπτώσει σας θυμίζω ότι όταν πάρθηκε η απόφαση για τα Σπάτα, υπήρξε δέσμευση για το μητροπολιτικό πάρκο και είχε ανακοινωθεί πάλι μαζί με την υπογραφή τότε της σύμβασης για τα Σπάτα. Υπήρχε η δέσμευση ότι θα γίνει μία μελέτη. Περιμένουμε να τη δούμε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Υπήρχε και η πρόταση να παραμείνει το αεροδρόμιο.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 976/28.5.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την ολοκλήρωση κατασκευής του νέου Νομαρχιακού Γενικού Νοσοκομείου Κατερίνης.
Η επίκαιρη ερώτηση του κ. Κωνσταντόπουλου έχει ως εξής:
"Η κατασκευή του νέου Νομαρχιακού Γενικού Νοσοκομείου Κατερίνης καθυστερεί αδικαιολόγητα και στα μάτια της κοινής γνώμης της Πιερίας προβάλλει σαν ένα νέο "γιοφύρι της 'Αρτας". Δυστυχώς για όλους μας υπάρχουν μέτρα σύγκρισης με Νοσοκομεία γειτονικών Νομών και ιδιαίτερα το χρόνο κατασκευής του Νοσοκομείου "ΠΑΠΑΓΕΩΡΓΙΟΥ" της Θεσσαλονίκης.
Τις τελευταίες ημέρες παρατηρείται νέα εμπλοκή με τον εργολάβο του Νοσοκομείου και ο κίνδυνος έκπτωσης του είναι πλέον ορατός με δυσμενείς συνέπειες για την ολοκλήρωση του έργου, αφού μια τέτοια εξέλιξη σημαίνει επαναδημοπράτηση του έργου και πάγωμα των εργασιών για μεγάλο χρονικό διάστημα. 
Επειδή το Νέο Νοσοκομείο της Κατερίνης είναι καθολικό και χρόνιο αίτημα όλων των Πιεριέων
Επειδή η εξάλειψη των περιφερειακών ανισοτήτων στο χώρο της υγείας πρέπει να είναι προτεραιότητα στην πολιτική όλων μας
Επειδή οι κάτοικοι του Νομού Πιερίας δεν μπορούν να δέχονται υπηρεσίες υγείας Β΄ κατηγορίας σε νοσοκομείο που θυμίζει τριτοκοσμική χώρα με τους γιατρούς του να υπερβάλουν εαυτούς προκειμένου να βελτιώσουν την εικόνα του νοσοκομείου
Επειδή οι άσχημες εξελίξεις στην πορεία των εργασιών του νέου νοσοκομείου πρέπει να σημάνουν συναγερμό στις Υπηρεσίες του Υπουργείου σας
Ερωτάσθε κύριε Υπουργέ:
Τι μέτρα προτίθεσθε να λάβετε ώστε να εξευρεθεί λύση στο θέμα που δημιουργήθηκε;
2. Τι χρονοδιάγραμμα έχετε για την ολοκλήρωση του νέου νομαρχιακού γενικού νοσοκομείου Κατερίνης;"
Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αντιλαμβάνομαι την αγωνία του Βουλευτή. Πράγματι έχει καθυστερήσει το έργο. 
Είχα απαντήσει και πάλι σε ερώτηση του συναδέλφου κ. Τσερτικίδη, στις αρχές Μαρτίου, και επανέρχομαι στα δεδομένα για να εξηγήσω ότι τον Οκτώβριο του 2000 πού σημειώθηκε καθυστέρηση του έργου. Με δεδομένη την οριστική άρση της προσωρινής διακοπής της χρηματοδότησης από την Ευρωπαϊκή 'Ενωση και την ένταξη από πλευράς Περιφέρειας Κεντρικής Μακεδονίας στο Γ΄ Κοινοτικό Πλαίσιο Στήριξης προέκυπτε ότι για την ωφέλεια του έργου και για τη ΔΕΠΑΝΟΜ θα ήταν χρονοβόροι οι δικαστικοί αγώνες και αμφίβολη η έκβαση του αποτελέσματος.
Για να αποφευχθούν επίσης χρονοβόρες διαδικασίες εκ νέου προκηρύξεων κλπ. απεφασίσθη από το διοικητικό συμβούλιο της ΔΕΠΑΝΟΜ ένα νέο χρονοδιάγραμμα εργασιών, το οποίο προέβλεπε την ολοκλήρωση του έργου μέχρι το Σεπτέμβρη του 2002. Και αυτό διότι το έργο σ' ένα μεγάλο ποσοστό, τουλάχιστον ο φέρων οργανισμός του έργου, σ' ένα ποσοστό 80% είχε περατωθεί. 
Επειδή όμως η ΔΕΠΑΝΟΜ διαπίστωσε μεγάλη υστέρηση ως προς την τήρηση του νέου χρονοδιαγράμματος κάλεσε τον ανάδοχο να εντατικοποιήσει τους ρυθμούς εργασίας και να δηλώσει πώς προτίθεται να εξασφαλίσει την ομαλή πορεία του υλοποιούμενου έργου. 
Εφόσον η ανάδοχος κοινοπραξία δεν ανταποκρινόταν άμεσα και δεν τηρούσε τις προθεσμίες, θα προέβαινε στις προβλεπόμενες κυρώσεις, δηλαδή την επιβολή ποινικών ρητρών, την επίδοση ειδικής πρόσκλησης, κήρυξη του αναδόχου έκπτωτου. Η ανάδοχος τώρα κοινοπραξία δεν τήρησε τα προβλεπόμενα και η ΔΕΠΑΝΟΜ στις 5 Απριλίου, αξιοποιώντας μια από τις δυνατότητες που είχε και με γνώμονα τη γρήγορη περάτωση του έργου, έστειλε ειδική πρόσκληση στον ανάδοχο.
Ο ανάδοχος ανταποκρίθηκε και εδόθη ένα χρονικό περιθώριο που λήγει στις 5 Ιουνίου του 2001. Φαίνεται να έχει περατωθεί μέχρι στιγμής, όπως μας διαβεβαιώνει η ΔΕΠΑΝΟΜ, το 70% των εργασιών και ελπίζουμε ότι μέσα στις προθεσμίες τις οποίες εκ νέου θέτει η ΔΕΠΑΝΟΜ θα προχωρήσει το έργο και είμαστε σε στενή παρακολούθηση. Σε περίπτωση βέβαια που το χρονικό περιθώριο δεν είναι μέσα σ' αυτά τα οποία έχει πει η ανάδοχος εταιρεία, τότε η ΔΕΠΑΝΟΜ θα είναι αναγκασμένη να προχωρήσει σε έκπτωση του αναδόχου.
'Ολες οι ενέργειες και η στενή παρακολούθηση στοχεύουν στο να δώσουμε όσο το δυνατόν γρηγορότερα στη Πιερία σε χρήση το νοσοκομείο. Αντιλαμβανόμαστε ότι υπάρχει αγωνία και των πολιτών αλλά και των εργαζομένων μέσα στο νοσοκομείο και παρακολουθούμε πάρα πολύ στενά το έργο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, δράττομαι της ευκαιρίας από την παρουσία σας εδώ, γιατί ως Υπουργός Υγείας πριν από τέσσερα περίπου χρόνια θεμελιώσατε το νέο νομαρχιακό νοσοκομείο Κατερίνης , θα σας υπενθυμίσω, όμως, ότι και στη φωτογραφία των θεμελίων έχετε αλλάξει πάρα πολύ. Εσείς ήσασταν κατά πολύ νεότερος, το νοσοκομείο, όμως, εκεί πέρα είναι ακόμη σκελετός.
ΠΡΟΕΔΡΕΥΩΝ (Κωνσταντίνος Γείτονας): Πράγματι όταν έφυγα από το Υπουργείο Υγείας, έφυγα με μερικές ρυτίδες παραπάνω για να βάλω όλα αυτά τα πολλά νέα νοσοκομεία μπροστά. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Σε αντίθεση όμως με σας, βλέπω ότι η περιοχή εκεί του νοσοκομείου παραμένει η ίδια, το νοσοκομείο είναι ακόμη σκελετός. Εμείς οι Κατερινιώτες, κύριε Υπουργέ, δεν φημιζόμαστε ότι γκρινιάζουμε συχνά εδώ στην Αίθουσα αυτή. Μας διακατέχει, θα έλεγα, μια υπερηφάνεια αλλά να μην εκλαμβάνεται αυτό το φιλότιμό μας σαν αδυναμία. 'Εχει εξαντληθεί πραγματικά η υπομονή μας. 'Εχει εξαντληθεί η υπομονή όλων των Κατερινιωτών, των Πιεραίων, με το νέο νοσοκομείο.
Θα ήθελα να μου πείτε, απευθύνατε προσκλήσεις στην ανάδοχο εταιρεία. Θέσατε ένα χρονοδιάγραμμα, το οποίο δεν το τηρεί. Πήγα επανειλημμένως εκεί, ιδιαίτερα την περίοδο του Πάσχα. Δούλευαν δέκα με είκοσι εργάτες. Το τελευταίο διάστημα δουλεύουν γύρω στους σαράντα εργάτες με αργούς ρυθμούς. Τη Δευτέρα λήγει η προθεσμία.
Λέτε ότι έχει γίνει το 70% του χρονοδιαγράμματος το οποίο έχετε θέσει. Πιστεύετε ότι σ' αυτό το Σαββατοκύριακο θα μπορέσει ο εργολάβος, η ανάδοχος εταιρεία, να υλοποιήσει το υπόλοιπο 30%; Ξέρετε ότι κινδυνεύει πλέον να έχουμε έκπτωση υπό όρους. Ο εργολάβος έχει το δικαίωμα εντός δυο μηνών να κάνει ένσταση, θα έχουμε δηλαδή και άλλες χρονοβόρες διαδικασίες. Σίγουρα η επαναδημοπράτηση δεν βοηθάει. Και πραγματικά βρισκόμαστε σε μια κρίση, σε μια εμπλοκή πραγματική.
Ο πρόεδρος της ΔΕΠΑΝΟΜ παραδέχθηκε ότι με τον προϋπολογισμό που υπάρχει για το έργο αυτό -και σας το είχαμε πει το 1997 αυτό- τα χρήματα δεν αρκούν για την ολοκλήρωση του έργου. Τι θα κάνετε; Υπάρχουν καίρια ερωτήματα και πολιτικές ευθύνες. Δεν είναι οι ευθύνες μόνο του εργολάβου. Το πρώτο έργο τέσσερα χρόνια είναι ακόμα στο σκελετό.
Η Επιτροπή Παρακολούθησης απέταξε το έργο από το Β' Κοινοτικό Πλαίσιο Στήριξης στις 31.12.1999. Γιατί το απέταξε; Προσπαθήσατε να κάνετε μία γέφυρα από το Β' Κοινοτικό Πλαίσιο Στήριξης στο Γ' Κοινοτικό Πλαίσιο Στήριξης. Το προεντάξατε στο Γ' Κοινοτικό Πλαίσιο Στήριξης. Γιατί έγινε προένταξη και όχι οριστική ένταξη; Τι κυρώσεις επιβάλατε όλο αυτό το χρονικό διάστημα, επί τέσσερα χρόνια, στην ανάδοχο εταιρεία; Να μου πείτε μία κύρωση την οποία επιβάλατε. 
Τον Απρίλιο μας λέτε ότι η ΔΕΠΑΝΟΜ είδε ότι κάτι δεν πάει καλά. Παίζανε κρυφτούλι οι τοπικοί δημοσιογράφοι με εμένα προσωπικά να πηγαίνουμε εκεί να μη βλέπουμε κανέναν και την επόμενη ημέρα να πηγαίνουν πέντε εργάτες να δουλεύουν. Τώρα δουλεύουν σαράντα εργάτες. 
Ήρθε ο κ. Τσερτικίδης, ο συνάδελφός μου της Συμπολίτευσης και σας είπε πριν από τρεις μήνες, ότι χρειάζεται τουλάχιστον εκατό εργάτες να δουλεύουν σε μόνιμη βάση, για να έχουμε κάποιες ελπίδες αποπεράτωσης του έργου. Ακόμα και σήμερα που μιλάμε, όλες οι τοπικές εφημερίδες ασχολούνται με αυτό το θέμα. Δουλεύουν ήδη γύρω στους σαράντα εργάτες.
Πραγματικά πιστεύω ότι πρέπει να κινητοποιηθούν επιτέλους οι υπηρεσίες του Υπουργείου σας. Ξέρετε πολύ καλά ότι η ίδια η ανάδοχος εταιρεία κηρύχθηκε έκπτωση, τόσο στην Κέρκυρα, όσο και στα Τρίκαλα. Πολύ φοβούμαι ότι δεν θα γλιτώσουμε και στην Κατερίνη. ΄Ετσι δεν είναι, κύριε Υπουργέ; Στην Κέρκυρα είναι σίγουρο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ποια εταιρεία είναι; 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Ξέρετε πολύ καλά. Εμείς δεν έχουμε τίποτα με τον ανάδοχο. Θέλουμε απλώς να τελειώσει το έργο.
ΠΡΟΕΔΡΕΥΩΝ (Κωνσταντίνος Γείτονας): Καλά κάνετε. Ολοκληρώστε, κύριε συνάδελφε.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Θέλουμε να τελειώσει το νοσοκομείο. Σας είπα ότι δεν συνηθίζουμε να γκρινιάζουμε. Ότι πετύχαμε στο Νομό Πιερίας το πετύχαμε με τον ιδρώτα μας. Κάποτε ήταν "νομός-πιλότος" για την Ευρωπαϊκή Ένωση ο Νομός Πιερίας και σήμερα παρακαλάμε τις υπηρεσίες για τα αυτονόητα, για ένα νοσοκομείο το οποίο το αξίζουμε. 
ΠΡΟΕΔΡΕΥΩΝ (Κωνσταντίνος Γείτονας): Μην παρατείνετε, λοιπόν, κι εσείς, ως ο εργολάβος, που καταγγέλλετε το χρόνο της ομιλίας.
Η κα. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν έχω να προσθέσω τίποτα περισσότερο, απ' ό,τι στην πρωτολογία μου. Πράγματι υπάρχει αυτή η μεγάλη καθυστέρηση του έργου. Βέβαια είδατε ότι ήδη έχει αυξηθεί ο αριθμός των εργατών. Δεν θα συμβεί τίποτα μέχρι τη Δευτέρα. Είμαστε σε συνεννόηση με τον πρόεδρο της ΔΕΠΑΝΟΜ. Θα προχωρήσει στο να κηρύξει τον ανάδοχο έκπτωτο. Αυτό βέβαια αντιλαμβάνεσθε ότι θα έχει κάποιες μεγαλύτερες καθυστερήσεις για το έργο, αλλά ίσως δώσει και την καλύτερη λύση.
Υπάρχει μία περίπτωση, αν θελήσει ο ανάδοχος -και το εύχομαι- μέσα στους δύο μήνες που έχει περιθώριο, έως ότου γίνει η ένσταση, το δικαστήριο κλπ., να τελειώσει το έργο, αν βέβαια μπορεί να το τελειώσει. 
Αυτό που μπορώ να σας διαβεβαιώσω είναι ότι είμαστε σε μια συνεχή επαφή για να γίνει ό,τι το καλύτερο και το γρηγορότερο. 
ΠΡΟΕΔΡΕΥΩΝ (Κωνσταντίνος Γείτονας): Προχωρούμε στην τρίτη με αριθμό 968/28.5.2001 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας και Ε' Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Άμυνας, σχετικώς με τις πληροφορίες που αφορούν την απομάκρυνση των Αμερικανών από τη στρατιωτική βάση στον Άραξο κλπ.
Η επίκαιρη ερώτηση του κ. Κοσιώνη έχει ως εξής:
"Αν και η ελληνική Κυβέρνηση δεν δέχεται ότι η στρατιωτική βάση στον Άραξο είναι αμερικανική, γεγονός είναι ότι τους προηγούμενους μήνες πραγματοποιήθηκαν εκεί σημαντικά έργα υποδομής, τα οποία -σύμφωνα με πληροφορίες- εξυπηρετούν τις νέες ανάγκες που δημιουργεί ο εκσυγχρονισμός του πυρηνικού οπλοστασίου των Η.Π.Α., προκειμένου να υλοποιηθούν οι σχεδιασμοί τους στα πλαίσια της ιμπεριαλιστικής νέας τάξης πραγμάτων.
Την ίδια ώρα βλέπουν το φως της δημοσιότητας πληροφορίες, σύμφωνα με τις οποίες οι Αμερικανοί στρατιωτικοί απομακρύνονται ή και απομακρύνθηκαν ήδη από τον Άραξο. Ωστόσο ανεξάρτητα από τις όποιες "πληροφορίες", η βάση αποτελεί ελληνικό έδαφος και η ελληνική Κυβέρνηση πρέπει να πληροφορήσει υπεύθυνα και συγκεκριμένα το λαό μας για το τι ακριβώς συμβαίνει με αυτήν τη στρατιωτική βάση.
Ερωτάται ο κύριος Υπουργός να διασαφηνίσει το ρόλο της στρατιωτικής βάσης στον Άραξο και να δηλώσει ποια μέτρα πρόκειται να πάρει η Κυβέρνηση για την οριστική απομάκρυνση των Αμερικανών και των πυρηνικών τους."
Ο Υπουργός Εθνικής Άμυνας κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κύριε Πρόεδρε, κυρίες και κύριοι συνάδελφοι, με αφορμή την ερώτηση του συναδέλφου κ. Κοσιώνη, θα ήθελα να δηλώσω ότι δεν υπάρχει στην Ελλάδα βάση του ΝΑΤΟ ή βάση συμμάχου χώρας, όπως της Αμερικής, στην οποία να μην ισχύει το εθνικό δίκαιο και η κυριαρχία της Ελλάδος.
Άρα, λοιπόν, απαντώντας στην ερώτηση γι α το ποια σχέση υπάρχει και για το αν υπάρχει δυνατότητα ελέγχου από το ελληνικό κράτος, θα ήθελα να είμαι κατηγορηματικός. Πάντοτε σε οτιδήποτε υπάρχει, είτε ΝΑΤΟϊκή βάση είτε αμερικανική βάση, όπως υπάρχει στη Σούδα της Κρήτης, διατηρείται πλήρως η ευθύνη της ελληνικής Κυβερνήσεως.
Αυτό είναι αποτέλεσμα της σύμβασης της δεκαετίας του 1980 για την απομάκρυνση των αμερικάνικων βάσεων από την Ελλάδα, εκ των οποίων οι τρεις, όπως θυμάστε τότε, απομακρύνθηκαν και έμεινε η Βάση της Κρήτης για την οποία υπάρχει το συγκεκριμένο καθεστώς συνεργασίας και ελέγχου. Βέβαια στον Άραξο υπάρχει η συνεργασία τοποθέτησης και αξιοποίησης ΝΑΤΟϊκών δυνάμεων και πάντοτε αυτό θα συνεχίσει να υπάρχει στο πλαίσιο συμμετοχής μας στη συμμαχία. 
Εκείνο το οποίο θα ήθελα να τονίσω και σας ενδιαφέρει είναι ότι η Ελλάδα δεν διαθέτει πυρηνικά όπλα ούτε προς χρήση ούτε προς αποθήκευση, δηλαδή δεν είναι αποθηκευμένα, ούτε διέθετε ποτέ αεροπλάνα ή μέσα κατάλληλα για τη διακίνηση ελληνικών όπλων στην Ελλάδα. Επομένως επαναβεβαιώνω τη θέση την οποία επανέλαβα και άλλη φορά στη Βουλή, ότι μπορούμε να είμαστε απόλυτα ασφαλείς και ήσυχοι ότι στην Ελλάδα δεν υπάρχουν πλέον πυρηνικά όπλα. Υπήρξαν, όπως ξέρετε, και είχαν την τύχη όλων των πυρηνικών όπλων όπως χρησιμοποιήθηκαν στις δεκαετίες μετά τον πόλεμο. Ιδιαίτερα μια και η παγκόσμια ασφάλεια και ειρήνη οριοθετήθηκε μέσα από την ύπαρξη επαρκών κεφαλών πυρηνικών όπλων βάσει των ειδικών συνθηκών μεταξύ των δύο συστημάτων μέχρι την δεκαετία του 1990, ήταν φυσικό να υπάρχουν αποθηκευμένα ή προς χρήση έτοιμα πυρηνικά όπλα. Στη δεκαετία του 1980 και 1990 ξεκίνησε, αν θέλετε η μεγάλη διαδικασία ειρήνευσης και αφοπλισμού με συνέπεια την τρομακτική μείωση των πυρηνικών κεφαλών σε όλο τον κόσμο.
Σας θυμίζω ότι οι συμφωνίες ΣΑΛΤ 1 και ΣΑΛΤ 2 υπεγράφησαν με σκοπό να μειωθεί στο κατώτατο δυνατό όριο η ισορροπία του τρόμου. Έτσι σήμερα έχουμε μια ισορροπία στα πυρηνικά όπλα με βάση αυτές τις συνθήκες. Βεβαίως υπάρχει τώρα νέο θέμα με την πρόταση των ΗΠΑ για τη δημιουργία εθνικού συστήματος αντιπυραυλικής προστασίας, που είναι ένα άλλο ζήτημα και δεν το ανοίγω αυτήν τη στιγμή. Στο πλαίσιο όμως αυτής της μείωσης των πυρηνικών κεφαλών και των πυρηνικών όπλων στην Ελλάδα φθάσαμε στο σημείο να μην υπάρχουν πλέον πυρηνικά όπλα ούτε προς χρήση , τα οποία δεν μπορούσαμε να χρησιμοποιήσουμε έτσι και αλλιώς διότι ποτέ δεν διαθέταμε αεροπορικά μέσα αλλά ούτε και αποθηκευμένα. Το τονίζω αυτό για να υπάρχει μια ξεκάθαρη θέση. Η Βάση στον Άραξο είναι καθαρά ελληνική βάση.
ΠΡΟΕΔΡΕΥΩΝ (Κωνσταντίνος Γείτονας): Ο Αντιπρόεδρος της Βουλής κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής) : Πάντως, κύριε Υπουργέ, εγώ οφείλω για άλλη μια φορά να δηλώσω το θαυμασμό μου για τη φοβερή άνεση που δείχνετε στο θέμα της πληροφόρησης. Πιστεύω ότι έχετε καλή μνήμη, αλλά θα βοηθούσε ακόμη περισσότερο να διαβάσετε ορισμένα πρακτικά από τις διάφορες επίκαιρες ερωτήσεις που έχουμε κάνει μέχρι τώρα και να δείτε τι λέγατε.
Το θέμα της πληροφόρησης για το τι συνέβαινε και τι συμβαίνει στον Άραξο έχει περάσει από σαράντα κύματα, κύριε Υπουργέ. Στις διάφορες διαδηλώσεις που γινόντουσαν δυό φορές το χρόνο εδώ και είκοσι χρόνια, απαντούσατε ότι δεν υπήρχαν πυρηνικά μέχρι τότε που έγινε η επίσημη επίσκεψη του big broader, του Κλίντον, που ήρθε εδώ στην Ελλάδα και το ίδιο το ΝΑΤΟ σας εξέθεσε λέγοντας ότι στον Άραξο υπάρχουν πυρηνικά.
Πριν από ενάμιση μήνα, κύριε Υπουργέ, το γνωρίζετε πάρα πολύ καλά, μπλοκαρίστηκαν όλοι οι δρόμοι μέχρι το Κατάκωλο, λιμάνια, στρατός από εδώ και από εκεί, για να μεταφέρουν τι προς το Κατάκωλο; Ήταν οι πυρηνικές βόμβες που υπήρχαν εκεί μέσα. Και εσείς μας λέγατε όχι. Μας λέγανε, ρωτήσετε το ΝΑΤΟ εάν υπάρχουν πυρηνικά. Και μας λέτε τώρα ότι δεν υπάρχουν πλέον; 
Οι πληροφορίες είναι και το λέγω αυτό με καλή πρόθεση ότι πάνε σε μια ποιοτική αναβάθμιση και των οπλικών συστημάτων και του προσωπικού σε εκείνη την περιοχή. Έγινε υποστολή της σημαίας πριν από δεκαπέντε - είκοσι ημέρες. Έτσι λένε. Το Υπουργείο Άμυνας δεν θα έπρεπε να κάνει μια ανακοίνωση και να πληροφορήσει τον ελληνικό λαό; ελληνικό έδαφος είναι! Εμείς έχουμε ισχυρές αμφιβολίες για το μέλλον της Βάσης. Επειδή αρχίζει να συνδυάζεται τώρα με πολιτικό αεροδρόμιο του Αράξου σε εκείνη τη περιοχή κλπ αυτό είναι ένα άλλο θέμα. Δεν έχει εφησυχάσει ο κόσμος και ξέρετε ότι είχαν προβλήματα καρκίνου και εργαζόμενων μέσα εκεί. Το ποσοστό ήταν τέτοιο που δεν μπορεί να υπάρχει αμφισβήτηση, κύριε Υπουργέ. Και μας λέτε τώρα ότι δεν υπήρχαν ; Δεν υπήρχαν ή δεν υπάρχουν τώρα πλέον; Και ξέρετε τις προθέσεις της αμερικάνικης κυβέρνησης, τι σχέδια έχει να κάνει; Πριν από αρκετό χρονικό διάστημα έγιναν έργα υποδομής, υπόγεια τολ. Τα έκαναν αυτά εν όψει του ό,τι θα απέσυραν τις πυρηνικές κεφαλές;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κύριε συνάδελφε, επαναλαμβάνω, έχοντας και τα Πρακτικά εδώ από την τελευταία μας συζήτηση για το σχετικό θέμα, ότι δεν υπάρχουν πυρηνικά όπλα στην Ελλάδα. Αυτό είχα πει τότε, αυτό λέω και τώρα. Το γεγονός ότι η βάση στον Άραξο που είναι μία στρατιωτική βάση, είναι πλήρως υπό τον έλεγχο της ελληνικής Κυβερνήσεως. Το ότι υπάρχει ενδεχόμενα η δυνατότητα να χρησιμοποιηθεί παράλληλα και ως πολιτικό αεροδρόμιο, δεν έχει καμία σχέση με το θέμα αν υπάρχουν ή όχι πυρηνικά όπλα, από τη στιγμή που σας λέμε εδώ και χρόνια ότι δεν υπάρχουν. Επομένως αυτό είναι ένα θέμα που αφορά την Πολιτική Αεροπορία. 
Από τη μεριά του Υπουργείου Εθνικής Αμύνης εμείς δώσαμε την έγκρισή μας, είμαστε διατεθειμένοι να εξασφαλίσουμε την πλήρη λειτουργία στον Άραξο και για στρατιωτικούς και για πολιτικούς σκοπούς, αλλά αυτό είναι θέμα της Υ.Π.Α. και των αρμοδίων αρχών, εάν και κατά πόσο μπορούν να το προωθήσουν. Πάντως ένα πράγμα μπορώ να σας πω ότι οι ελληνικές Ένοπλες Δυνάμεις, η Πολιτική Αεροπορία έχει σε εξέλιξη σχέδια αξιοποίησης των υποδομών στον Άραξο, έτσι ώστε αυτό να είναι τόσο προς όφελος της λειτουργίας των Ενόπλων Δυνάμεων, όσο και να μπορέσει να σταθεί οποτεδήποτε χρειαστεί σε οποιαδήποτε συμμαχική ανάγκη ήθελε προκύψει, με δεδομένο, όμως, ότι η Βάση είναι Βάση της Πολεμικής Αεροπορίας, αποκλειστικά ελληνική.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 967/28.5.2001 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου για την κατασκευή ανισόπεδων διαβάσεων στις διασταυρώσεις της παλαιάς Εθνικής Οδού Αθηνών-Θεσσαλονίκης στο ύψος της Φθιώτιδας.
Η επίκαιρη ερώτηση του Γκατζή έχει ως εξής:
"Δεκάδες είναι τα θύματα που πλήρωσαν με τη ζωή τους ή σακατεύτηκαν από την εγκληματική αδιαφορία των αρμοδίων να απαλλάξουν τους οδηγούς από τις παγίδες θανάτου των διασταυρώσεων επί της παλαιάς εθνικής οδού Ε-75.
Συγκεκριμένα, στα επικίνδυνα σημεία δεν υπάρχει σήμανση, φωτισμός και οι στροφές δεν εξουδετερώνουν τη φυγόκεντρη δύναμη ιδιαίτερα στις διασταυρώσεις Αγία Τριάς στο 194ο χιλιόμετρο, Μώλος στο 190ο χιλιόμετρο,. Σκάρφεια στο 186ο χιλιόμετρο και Λογγός στο 163ο χιλιόμετρο δεν τηρείται κανένας κανόνας οδικής ασφάλειας. Στις διασταυρώσεις αυτές έχουν γίνει δεκάδες αυτοκινητιστικά ατυχήματα με πάμπολλους νεκρούς, αφού λίγο πριν τις διασταυρώσεις υπάρχουν μόνο πληροφοριακές πινακίδες χωρίς τα συνεχόμενα βέλη ή ζέμπρες και πινακίδες αναγγελίας κινδύνου.
Στις διασταυρώσεις αυτές υπάρχει χώρος -εκατέρωθεν του δρόμου βρίσκονται χωράφια- που επιτρέπει την εφαρμογή και είσοδο-έξοδο με ανισόπεδη διάβαση.
Επειδή ιδιαίτερα κάθε Σαββατοκύριακο προστίθενται και νέοι νεκροί στο βωμό της εγκληματικής παραβίασης των κανόνων κυκλοφορίας στις παραπάνω διασταυρώσεις, αλλά και εν όψει του θέρους, ερωτάται ο κύριος Υπουργός, γιατί ως τώρα η Κυβέρνηση δεν έχει κάνει καμία διορθωτική παρέμβαση στις παραπάνω διασταυρώσεις-παγίδες θανάτου και αν σκοπεύει να δώσει λύση με την κατασκευή ανισόπεδων διαβάσεων για την αποφυγή και άλλων θανατηφόρων ατυχημάτων". 
Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αναφορικά με το συγκεκριμένο τμήμα, ολόκληρο το πέταλο της Λαμίας, είχαμε την ευκαιρία και χθες στη συζήτηση στην Επιτροπή ο Υπουργός να ενημερώσει τον κύριο συνάδελφο, ότι μέσα στις επόμενες τρεις εβδομάδες θα έχουμε τις οριστικές ανακοινώσεις, σχετικά με το έργο της ζεύξης του Μαλιακού, αν θα προχωρήσει ή αν θα επιλεγεί η λύση της παλαιάς χάραξης της εθνικής οδού, οπότε θα πάμε στην κατασκευή ενός κλειστού αυτοκινητόδρομου στο πέταλο της Λαμίας. Μέχρι τότε δεν μπορούμε να πούμε περισσότερα πράγματα σε σχέση με την προοπτική ανακατασκευής του τμήματος αυτού. 
Τώρα πρέπει να ενημερώσουμε τον κύριο συνάδελφο ότι οι υπηρεσίες του ΥΠΕΧΩΔΕ τα δύο τελευταία χρόνια έχουν κάνει παρεμβάσεις και διαμορφώσεις στα τμήματα αυτά ύψους ενός δισεκατομμυρίου εκατό εκατομμυρίων (1.100.000.000) δραχμών με τη στρώση αντιολισθητικών ταπήτων με την τοποθέτηση ανακλαστικών, σήμανση προκειμένου να αντιμετωπιστούν προβλήματα που είχαν να κάνουν με τον υψηλό αριθμό τροχαίων ατυχημάτων.
Για το τρέχον έτος οι εργολαβίες πρόκειται να φθάσουν στο ύψος 1.400.000.000 δραχμές και προβλέπεται να υπάρξουν εργασίες αντιολισθητικής στρώσεως εκ νέου, τοποθέτησης νέων υλικών σήμανσης κλπ. Δηλαδή γενικά να βελτιωθεί κατά το δυνατόν η σήμανση και η ασφάλεια στην περιοχή. 
Για τις συγκεκριμένες επισημάνσεις που αναφέρετε στην ερώτησή σας θα ζητήσω από την αρμόδια υπηρεσία να κάνει τον έλεγχο αν η σήμανση είναι ικανοποιητική. Εγώ δεν έχω αυτήν τη στιγμή την εικόνα. Ενδεχομένως ο συνάδελφος έχει δίκιο σε ορισμένες παρατηρήσεις. Είναι πράγματα που και εμείς πολλές φορές επισημαίνουμε στις υπηρεσίες. 
Θα ήθελα όμως να τονίσω ότι έχουμε αφιερώσει πολλές προσπάθειες προκειμένου να αντιμετωπιστούν τα προβλήματα στο κομμάτι αυτό. Αυτό όμως δεν δικαιολογεί σε καμία περίπτωση τους οδηγούς να αγνοούν την επικινδυνότητα των συνθηκών και να αναπτύσσουν υπερβολικές ταχύτητες. Οι σημάνσεις ως προς τα όρια ταχύτητας είναι σαφείς και συγκεκριμένες και πιστεύω ότι με την οριστική απάντηση την οποία θα ανακοινώσουμε σε τρεις εβδομάδες διευκρινίζοντας περί της επιλογής για τη ζεύξη του Μαλλιακού Κόλπου θα έχετε και την οριστική σας απάντηση για τα έργα ανακατασκευής στο κομμάτι του πετάλου της Λαμίας. 
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα τέσσερις μαθητές και μαθήτριες και επτά συνοδοί δάσκαλοι από το 8ο Δημοτικό Σχολείο Χανίων. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν ξέρω εάν έχετε περάσει ποτέ από αυτόν το δρόμο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Τον περνώ.
ΝΙΚΟΛΑΟΣ ΓΚΑΤΖΗΣ: Αν τον περνάτε δεν θα προσέξατε ότι εκεί δεν υπάρχει καμία σήμανση. Υπάρχει μια πινακίδα προειδοποίησης ότι στρίβεις για Μώλο, για Σκάφεια ή για το Λογγό ή για την Αγία Τριάδα. Είναι τέσσερα σημεία παγίδες θανάτου. Και σας ρωτώ το εξής: Τρέχει μπροστά σας ένα αυτοκίνητο απ' αυτά τα μεγάλα τα τζιπ και είναι σταματημένο δεξιά σας ένα φορτηγό, τι θα κάνετε; 
Σας το λέω αυτό γιατί την έχω πάθει σε μια τέτοια κατάσταση. Και η Τροχαία μου είπε ότι δεν υπάρχει μέρα που να μη γίνεται ατύχημα και μάλιστα θανατηφόρο. Και εδώ δεν μιλάμε για δισεκατομμύρια, κύριε Υπουργέ. Βάλτε προειδοποιητικές πινακίδες, σημάνσεις κινδύνου, βάλτε το διαχωριστικό εσοχής που μπορεί να μπει το αυτοκίνητο κλπ. Ξέρετε τι σημαίνει να τρέχετε σε διπλή κατεύθυνση με απαγορευτική διαχωριστική γραμμή προσπέρασης και ξαφνικά να βρεθείς μπροστά σε ένα σταματημένο λεωφορείο ή φορτηγό; 
Καταλαβαίνετε, δηλαδή, το μέγεθος αυτής της αδιαφορίας; Ξέρετε πόσα εγκλήματα, ασυνείδητα μεν, έχουν γίνει σ' αυτήν την περιοχή; Είναι δεκάδες τα θύματα που έχουμε κάθε χρόνο εκεί. Τα περισσότερα θανατηφόρα ατυχήματα το Σαββατοκύριακο γίνονται εκεί.
Τώρα, κύριε Πρόεδρε, που έρχεται καλοκαίρι αυτά τα τέσσερα χωριά που έχουν τις διασταυρώσεις και στρίβεις χωρίς καμία προειδοποίηση και που είναι όλα παραθαλάσσια, καταλαβαίνετε τι έχει να γίνει.
Πάρτε, λοιπόν, κάποιο μέτρο, παρέμβετε και μην περιμένετε να το συσχετίσετε αυτό με τη ζεύξη ή με την ανάθεση παραχώρησης όλου του έργου. Αν δεν παρέμβετε τώρα -φυσικά η καλύτερη λύση είναι η άνω διάβαση, αλλά ξέρω ότι αυτό κοστίζει- θα θρηνήσουμε πολλά θύματα. Πάρτε τουλάχιστον τα απαραίτητα άλλα μέτρα μέχρι να δούμε τι θα γίνει με την παλαιά εθνική οδό.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στην πρωτολογία μου είχα την ευκαιρία να δώσω δύο νούμερα σε σχέση με τα ποσά που έχουμε διαθέσει για τις εργασίες στην περιοχή αυτή. Θέλω να πω όμως ότι έχω περάσει πρόσφατα από την περιοχή και είναι πολλά αυτά που μπορεί να επισημάνει κάποιος για το εθνικό οδικό δίκτυο. Δεν έχω βέβαια την εικόνα αυτή που είπε ο συνάδελφος. 
Επειδή όμως πρέπει να είμαστε δίκαιοι, η κριτική του κυρίου συναδέλφου εφόσον ευσταθεί, όσον αφορά το θέμα της σήμανσης, θα αντιμετωπιστεί με απολύτως αυστηρές οδηγίες που θα δώσουμε στην υπηρεσία συντήρησης. Υπάρχουν παραλείψεις κι εγώ ο ίδιος πολλές φορές έχω παρακαλέσει την ιδιαίτερη προσοχή των αρμόδιων υπηρεσιών στο θέμα της σήμανσης και της αντιμετώπισης ορισμένων προβλημάτων. 
Για το συγκεκριμένο θέμα θέλω να σας πω ότι στη συγκεκριμένη περιοχή από τον πρώτο καιρό είχα στείλει κι ένα συνεργάτη μου, σύμβουλό μου ειδικό, προκειμένου να εξετάσει τις δυνατές λύσεις για μια δυνατή διαπλάτυνση του κομματιού. Δεν προέκυψαν ούτε τα οικονομικά ούτε τα τεχνικά στοιχεία της λύσης. Θέλω όμως να σας διαβεβαιώσω κατηγορηματικά ότι μέσα στις...
ΝΙΚΟΛΑΟΣ ΓΚΑΤΖΗΣ: Δεκαπέντε εκατομμύρια ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Έχετε απόλυτο δίκιο, κύριε συνάδελφε, αλλά μιλάμε για μία διαμόρφωση μιας εσοχής ή για κάποιες πινακίδες, οι οποίες δεν υπάρχουν. Εφόσον υπάρχει έλλειψη πινακίδων και η δυνατότητα κάποιων τέτοιων μικρών παρεμβάσεων, να είστε σίγουρος ότι θα γίνουν αμέσως. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής των άρθρων και του συνόλου της πρότασης νόμου αρμοδιότητος του Υπουργείου Υγείας και Πρόνοιας : "Κώδικας Νοσηλευτικής Δεοντολογίας". 
Για τη συζήτηση της πρότασης νόμου ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Α΄ Αθηνών κ. Νικήτας Κακλαμάνης και από το Κομμουνιστικό Κόμμα Ελλάδας ως ειδικός αγορητής ο Βουλευτής και Ε΄ Αντιπρόεδρος της Βουλής κ. Παναγιώτης Κοσιώνης. 
Το λόγο έχει ο εισηγητής της Νέας Δημοκρατίας κ. Μελάς.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, ήρθαμε σήμερα στην Ολομέλεια της Βουλής για να συζητήσουμε μια πρόταση νόμου που καταθέσαμε Βουλευτές της Νέας Δημοκρατίας και που αφορά στον κώδικα νοσηλευτικής δεοντολογίας.
Από την αρχή θέλω να τονίσω ότι εμείς ως Νέα Δημοκρατία θα συνεχίσουμε να καταθέτουμε προτάσεις νόμου παρ' ότι γνωρίζουμε τη μέχρι σήμερα τακτική της Κυβέρνησης και του κυβερνώντος κόμματος ότι, δηλαδή, με διάφορους τρόπους και προσχήματα αρνείται την ψήφιση κάθε πρότασης που καταθέτει η Νέα Δημοκρατία. Θα συνεχίσουμε να καταθέτουμε προτάσεις νόμου, διότι αυτό επιβάλλει η κοινοβουλευτική μας δραστηριότητα, διότι και με τον τρόπο αυτό πιστεύουμε ότι προσφέρουμε στην επίλυση των πολλαπλών προβλημάτων της κοινωνίας. 
Η πρόταση νόμου που συζητάμε σήμερα αφορά, όπως είπα, στον κώδικα νοσηλευτικής δεοντολογίας. Ο κώδικας αυτός είναι γνωστό ότι είναι ένα χρόνιο αίτημα, μια χρόνια απαίτηση των νοσηλευτριών και των νοσηλευτών. Τον κώδικα αυτόν τον θέλει γενικά όλο το νοσηλευτικό σώμα άσχετα από πολιτική τοποθέτηση. Τον έχουν περάσει μέσα από τη γενική συνέλευση του Εθνικού Συμβουλίου Νοσηλευτών κι έχει και τη σύμφωνη γνώμη της ΠΟΕΔΥΝ. 
Το 1997 επί Υπουργίας του κ. Γείτονα και σημερινού Αντιπροέδρου της Βουλής ο αντιπρόεδρος του ΚΕΣΥ εισηγήθηκε τη νομοθετική κατοχύρωση ενός κώδικα νοσηλευτικής δεοντολογίας. Αυτό όμως δεν έγινε μέχρι σήμερα.
Η νοσηλευτική από τη φύση της στηρίζεται σε πανανθρώπινες ηθικές αξίες γι' αυτό νωρίς στην ιστορία της συνειδητοποίησε την ανάγκη ύπαρξης κώδικα ηθικής δεοντολογίας και επαγγέλματος. 
Συγκεκριμένα, το 1953 το Διεθνές Συμβούλιο Νοσηλευτών ψήφισε τον πρώτο κώδικα ηθικών καθηκόντων νοσηλευτών, του οποίου η πρώτη αναθεώρηση έγινε το 1973 και η δεύτερη το 2000. Εμείς όμως ως χώρα είμαστε πολύ πίσω. Δεν έχουμε ακόμα μέχρι σήμερα κώδικα νοσηλευτικής δεοντολογίας. ΄Εχουν σχεδόν όλες οι άλλες χώρες -έχει ακόμη και η Τουρκία χωρίς να την υποτιμώ- μόνο εμείς δεν έχουμε. Ποιος φταίει φυσικά γι' αυτό; Οπωσδήποτε φταίνε οι κυβερνήσεις του ΠΑΣΟΚ. Γι' αυτό καταθέσαμε αυτήν την πρόταση νόμου. 
Συζητώντας αυτήν την πρόταση νόμου στη Διαρκή Επιτροπή, είχα την ελπίδα ότι θα κάνατε, κύριοι της Κυβέρνησης και της Συμπολίτευσης, μια καινούρια αρχή και θα ψηφίζατε αυτήν την πρόταση νόμου. Δυστυχώς, όμως δεν το πράξατε. Το δυστυχώς, όμως όχι για εμάς, αλλά για το νοσηλευτικό σώμα και για σας, γιατί εσείς εκτεθήκατε για δεύτερη φορά στους νοσηλευτές και στις νοσηλεύτριες μέσα σε μικρό χρονικό διάστημα.
Θα θυμάστε, κύριε Υφυπουργέ, πριν από λίγο καιρό στην πρόταση νόμου που καταθέσαμε για τη δημιουργία νομικού προσώπου δημοσίου δικαίου νοσηλευτών με τη συμπεριφορά σας, με την τακτική που ακολουθήσατε, εκτεθήκατε και τότε στο σώμα των νοσηλευτών.
Ακολουθείτε και στο σημερινό θέμα, θα έλεγα, τη συνήθη τακτική σας, δηλαδή να μιλάτε με κολακευτικά λόγια για προτάσεις νόμου που καταθέτουμε και στο τέλος να τις καταψηφίζετε. Τελευταία πράξατε το ίδιο στην πρόταση νόμου, που αφορούσε τη δημιουργία υγειονομικού χάρτου. Είπατε και εκεί ότι είναι ιδιαίτερα αξιόλογη αυτή η πρόταση, συγχαρητήρια για την πρόταση, αλλά στο τέλος με διάφορες προφάσεις την απορρίψατε και την καταψηφίσατε. Το ίδιο πράξατε στη Διαρκή Επιτροπή και για την πρόταση που ζητάμε σήμερα.
Ο εισηγητής της Πλειοψηφίας και κατά τα άλλα αγαπητός συνάδελφος και συμπατριώτης μου, ο κ. Γρηγοράκος, είπε ότι συγχαίρει την Αξιωματική Αντιπολίτευση, που κατέθεσε αυτήν την πρόταση νόμου, αλλά έστω και με δυσκολία την κατεψήφισε. Φαίνεται ότι αυτήν την εντολή πήρε από την Κυβέρνηση. 
Για άλλη μια φορά, λοιπόν, θα σας πω ότι δεν μπορείτε να μιλάτε για συναίνεση, εφόσον δεν ψηφίζετε κάτι που πιστεύετε ότι είναι σωστό, επειδή προέρχεται από εμάς. Δεν θέλετε, λοιπόν, συναίνεση, διότι συναίνεση σημαίνει να συμφωνούμε σε κάτι, το οποίο πιστεύουμε ότι είναι σωστό, ότι προσφέρει στον ελληνικό λαό, άσχετα από το ποιος το προτείνει. Εσείς όμως συναίνεση εννοείτε να συμφωνούμε σε κάτι, που προτείνετε εσείς. Αυτό δεν είναι συναίνεση, αυτό είναι μία αλαζονική συμπεριφορά, που εξακολουθείτε να την έχετε, αλλά καλό είναι να την αποβάλετε, γιατί αποβαίνει εις βάρος του ελληνικού λαού.
Κυρίες και κύριοι συνάδελφοι, μπορεί η Κυβέρνηση να μην ψηφίζει τις δικές μας προτάσεις, αλλά έχουμε την ικανοποίηση ότι την αφυπνίζουμε και την κάνουμε να τρέχει. Το λέω αυτό συνειδητά. Το λέω αυτό, διότι την ημέρα που εσυζητείτο η πρόταση στη Διαρκή Επιτροπή, έλαβα στη θυρίδα μου αυτό το επείγον έγγραφο και πιστεύω ότι θα το λάβατε και εσείς, το οποίο αναφέρει ότι η υπηρεσία μελετά το θέμα και θα προωθήσει σύντομα το σχέδιο του προεδρικού διατάγματος για τον κώδικα νοσηλευτικής δεοντολογίας.
Βιάζεσθε όμως πάρα πολύ, κύριε Υφυπουργέ, και το λέω αυτό διότι το έγγραφο αυτό αν το παρατηρήσει κανείς, έχει και λάθος ημερομηνία. Επάνω έχει την ημερομηνία 6.3.2000. Έχω την αίσθηση ότι θα έπρεπε να έχετε βάλει 6.3.2001. 
Προηγουμένως ελέχθη εδώ ότι έχει προωθηθεί το προεδρικό διάταγμα στο Συμβούλιο της Επικρατείας και είναι προς υπογραφή. Γι' αυτό σας λέω ότι άλλαξα την εισήγησή μου την τελευταία στιγμή, διότι και από τον Κανονισμό της Βουλής, μετά από τη διαδικασία αυτή συζητείται ή δεν συζητείται αυτή η πρόταση νόμου. Γι' αυτό θα τελειώσω εδώ και θα σας πω το εξής: Έστω και αν προχώρησε αυτό το προεδρικό διάταγμα, προχώρησε όχι με τη δική σας θέληση...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, για να μη γίνει καμία παρεξήγηση, από τον Κανονισμό της Βουλής δεν συζητείται μία πρόταση, εφόσον αποσυρθεί μέχρι την έναρξη της ψηφοφορίας. Ο Κανονισμός είναι σαφής. Για να μην συζητηθεί η πρόταση, πρέπει να αποσυρθεί από τους προτείνοντες πριν την έναρξη της ψηφοφορίας επί της αρχής.
ΠΑΝΑΓΙΩΤΗΣ ΜΕΛΑΣ: Εγώ άλλαξα την ομιλία μου, το συζήτησα και με τον κ. Κακλαμάνη. Το να συζητάμε εφ' όλης της ύλης για ένα θέμα που ήδη έχει προχωρήσει, έστω με προεδρικό διάταγμα, νομίζω ότι δεν θα ήταν σκόπιμο. 
Θα πω δύο κουβέντες, κύριε Υφυπουργέ. Πρώτον, με την τακτική αυτή που εφαρμόζουμε και καταθέτουμε προτάσεις νόμου, σας αφυπνίζουμε, σας κάνουμε να τρέχετε αν και πιστεύω ότι τρέχετε γρήγορα, πρόχειρα, επιπόλαια και σε λάθος δρόμο. Εξηγώ τη φράση "λάθος δρόμο", λέγοντας ότι πάγιο αίτημα των νοσηλευτών είναι αυτός ο κώδικας δεοντολογίας να περάσει με νομοθέτημα. Εσείς βεβιασμένα το περνάτε με προεδρικό διάταγμα. Μ' αυτόν τον τρόπο δείχνετε την αδιαφορία σας προς το νοσηλευτικό σώμα και είναι μία αδιαφορία που δείχνετε γενικά για την επίλυση των πολλαπλών προβλημάτων που έχει η κοινωνία. 
Θα τελειώσω, λέγοντας ότι όσο πιο γρήγορα φύγετε, τόσο περισσότερο θα προσφέρετε στον ελληνικό λαό. 
(Χειροκροτήματα από την πτέρυγα της Νέας Δημοκρατίας)
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω το λόγο πριν από τον εισηγητή του ΠΑΣΟΚ. 'Εχετε το δικαίωμα ως Κοινοβουλευτικός Εκπρόσωπος να πάρετε το λόγο εφόσον τον ζητήσετε.
ΝΙΚΗΤΑΣ ΚΑΚΛΑΜΑΝΗΣ: Διαδικαστικά, επειδή σας άκουσα και πράγματι εγώ δεν κατάλαβα, εάν το επιτρέπει ο Κανονισμός -γι' αυτό ρωτώ εσάς- και αφού ούτως ή άλλως έχει πάει στο Συμβούλιο Επικρατείας, θα αποσύρουμε την πρόταση νόμου. Βεβαίως εμείς προτιμούσαμε πρόταση νόμου και όχι προεδρικό διάταγμα και θα παρακαλέσω τον κύριο Υπουργό να μας στείλει το προεδρικό διάταγμα να το δούμε, εκτός και αν το έχει καταθέσει στην επιτροπή και δεν το έχουμε πάρει. 
Εάν λοιπόν το επιτρέπει ο Κανονισμός, κύριε Πρόεδρε, να σταματήσουμε εδώ. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη και κύριοι συνάδελφοι, για την ενημέρωσή σας θέλω να πω ότι στο άρθρο 86 παράγραφος 3 αναφέρεται ότι "η πρόταση νόμου μπορεί να αποσυρθεί από το Βουλευτή ή όλους τους Βουλευτές που την υπέβαλαν με γραπτή δήλωση προς τον Πρόεδρο της Βουλής ή με προφορική δήλωση προς τη Βουλή έως την έναρξη της ψηφοφορίας επί της αρχής". Εφόσον εσείς κάνετε αυτή τη δήλωση ως Κοινοβουλευτικός Εκπρόσωπος, κατ' εφαρμογή του άρθρου 86 παράγραφος 3, η πρόταση θεωρείται ότι αποσύρθηκε.
ΒΥΡΩΝ ΠΟΛΥΔΩΡΑΣ: Κατά πάσαν σύστασην της δίκης, είναι η πιο ορθή φράση. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Θεωρείται ότι έχει αποσυρθεί η πρόταση. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Για να ενημερώσω το Σώμα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Με βάση την παράγραφο 1 του άρθρου 114 του νόμου 2071/1992, αγαπητέ συνάδελφε, διότι μιλήσατε για περιφρόνηση προς τους νοσηλευτές...
ΠΡΟΕΔΡΕΥΩΝ (Κωνσταντίνος Γείτονας): Μην μπείτε σε θέματα επί της ουσίας. Η πρόταση απεσύρθη.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Αναγνωρίζεται η δυνατότητα ο κώδικας νοσηλευτικής δεοντολογίας να ρυθμισθεί με προεδρικό διάταγμα που εκδίδεται με πρόταση του Υπουργού Υγείας και Πρόνοιας μετά από γνωμοδότηση του ΚΕΣΥ. 
Το ΚΕΣΥ έχει γνωμοδοτήσει μετά από διάλογο που έγινε με την ΠΟΕΔΗΝ και με τους νοσηλευτές και η γνωμοδότηση αυτή έγινε δεκτή από τον Υπουργό Υγείας και Πρόνοιας. Το σχέδιο προεδρικού διατάγματος έχει αποσταλεί στο Συμβούλιο Επικρατείας. Σύμφωνα με πληροφορίες μας, έχει κριθεί νόμιμο και σύντομα θα δημοσιευθεί το πρακτικό ότι έτυχε επεξεργασίας. Επομένως, νομίζω ότι δεν χρειάζεται περαιτέρω συζήτηση της πρότασης νόμου.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, μετά τη δήλωση απόσυρσης της πρότασης νόμου από τους προτείνοντες Βουλευτές, κηρύσσεται περαιωμένη η συζήτηση επί της πρότασης νόμου, αρμοδιότητας του Υπουργείου Υγείας και Πρόνοιας, όπως είχε υποβληθεί. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.53΄, λύεται η συνεδρίαση για αύριο ημέρα Παρασκευή 1 Ιουνίου 2001 και ώρα 10.30΄, με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τους Υπουργούς Μεταφορών και Επικοινωνιών, Δικαιοσύνης, σχετικά με την εξαγορά από τον ΟΤΕ του 20% της σερβικής TELEΚOM. 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



