 
Τετάρτη, 31 Οκτωβρίου 2001 (απόγευμα)
ΣΥΝΕΔΡΙΑΣΗ ΚΑ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 1 Νοεμβρίου 2001 σελ.
4. Συζήτηση επικαίρων ερωτήσεων.
α) Προς τον Υπουργό Γεωργίας: Ι) σχετικά με τη λήψη των αναγκαίων μέτρων για την καλύτερη λειτουργία του Οργανισμού Πληρωμών και Ελέγχου Κοινωνικών Ενισχύσεων Προσανατολισμού και Εγγυήσεων, σελ.
ΙΙ) σχετικά με την εκτός προδιαγραφών λειτουργία των ελληνικών σφαγείων, τη δημιουργία νέων με ένταξή τους στο Γ' Κοινοτικό Πλαίσιο Στήριξης, σελ.
Β) Προς τον Υπουργό Ανάπτυξης σχετικά με την αθέτηση των υποχρεώσεων της Δημόσιας Επιχείρησης Ηλεκτρισμού (ΔΕΗ) για την προμήθεια στύλων από τους δασικούς συνεταιρισμούς του Νομού Ιωαννίνων, σελ.
Γ) Προς τον Υπουργό Εργασίας και Κοινωνικών Ασφαλίσεων: Ι) σχετικά με το πρόσφατο ατύχημα στη ναυπηγοεπισκευαστική ζώνη Σαλαμίνας, τη διερεύνηση της υπόθεσης και τον καταλογισμό των ευθυνών κλπ., σελ.
ΙΙ) σχετικά με την ένταξη στο πρόγραμμα επιχορήγησης νέων ελεύθερων επαγγελματιών για το 2001, όλων των αιτήσεων που υπεβλήθησαν στο Νομό Αιτωλοακαρνανίας, σελ.
ΙΙΙ) σχετικά με την ένταξη στο πρόγραμμα επιχορήγησης νέων ελεύθερων επαγγελματιών για το 2001 στο Νομό Σερρών, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Οικονομικών: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από λαχεία", σελ.
2. Ψήφιση στο σύνολο του σχεδίου νόμου του Υπουργείου Οικονομικών: "Εθνικός Τελωνειακός Κώδικας", σελ.
3. Συζήτηση επί της αρχής και των άρθρων του σχεδίου νόμου του Υπουργείου Μεταφορών και Επικοινωνιών: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "EUTELSAT", σελ.
4. Κατάθεση Έκθεσης Διαρκούς Επιτροπής: 
Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου: "Κύρωση του Πρωτοκόλλου τεχνικής, επιστημονικής και οικονομικής συνεργασίας στον τομέα της γεωργίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΚΑΛΑΦΑΤΗΣ Α., σελ.
ΚΑΝΕΛΛΗ Λ., σελ.
ΚΟΥΡΟΥΜΠΛΗΣ Π., σελ.
ΛΕΟΝΤΑΡΙΔΗΣ Θ., σελ.
ΜΑΝΟΣ ΣΤ., σελ.
ΞΗΡΟΤΥΡΗ Α., σελ.
ΤΑΣΟΥΛΑΣ Κ., σελ.
ΤΖΙΟΛΑΣ Ε., σελ.
ΧΑΤΖΗΜΙΧΑΛΗΣ Φ., σελ.
Β. Επί του σχεδίου νόμου του Υπουργείου Μεταφορών και Επικοινωνιών:
ΑΓΓΕΛΗΣ Α., σελ.
ΑΓΓΕΛΟΠΟΥΛΟΣ Ν., σελ.
ΑΜΠΑΤΖΟΓΛΟΥ Γ., σελ.
ΑΝΔΡΕΟΥΛΑΚΟΣ Α., σελ.
ΒΑΡΔΙΚΟΣ Π., σελ.
ΒΕΡΕΛΗΣ Χ., σελ.
ΒΛΑΧΟΠΟΥΛΟΣ Η., σελ.
ΒΟΥΓΙΑΣ Σ., σελ.
ΒΡΕΝΤΖΟΣ Σ., σελ.
ΓΙΑΝΝΟΠΟΥΛΟΣ Α., σελ.
ΘΩΜΑ Μ., σελ.
ΘΩΜΑΣ Γ., σελ.
ΚΑΛΟΓΙΑΝΝΗΣ Σ., σελ.
ΚΟΛΛΙΑ - ΤΣΑΡΟΥΧΑ Μ., σελ.
ΜΑΝΟΣ Σ., σελ.
ΜΑΤΖΑΠΕΤΑΚΗΣ Σ., σελ.
ΜΠΕΖΑΣ Α., σελ.
ΝΙΚΟΛΟΠΟΥΛΟΣ Ν., σελ.
ΠΑΓΚΑΛΟΣ Θ., σελ.
ΠΑΠΑΝΙΚΟΛΑΟΥ Ε., σελ.
ΠΑΥΛΙΔΗΣ Α., σελ.
ΣΚΟΠΕΛΙΤΗΣ Σ., σελ.
ΣΠΗΛΙΟΠΟΥΛΟΣ Κ., σελ.
ΣΠΥΡΟΥ Σ., σελ.
ΣΤΡΑΤΑΚΗΣ Ε., σελ.
ΣΦΥΡΙΟΥ Κ., σελ.
ΤΖΑΜΤΖΗΣ Ι., σελ.
ΧΕΙΜΑΡΑΣ Α., σελ.
ΧΡΥΣΑΝΘΑΚΟΠΟΥΛΟΣ Α., σελ.
ΦΟΥΡΑΣ Α., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΚΑ΄
Τετάρτη 31 Οκτωβρίου 2001 (απόγευμα)
Αθήνα, σήμερα στις 31 Οκτωβρίου 2001, ημέρα Τετάρτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αθανάσιο Μάτη, Βουλευτή Τρικάλων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Μεγανησίου Λευκάδος ζητεί τη συνέχιση της λειτουργίας του τοπικού γραφείου παροχής υπηρεσιών των ΕΛΤΑ στο Μεγανήσι.
2) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί τη δημοπράτηση του αρδευτικού έργου Παραβόλας - Παμφίας Αιτωλ/νίας.
3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Τοπικό Συμβούλιο και ο Πολιτιστικός Σύλλογος Αργυρού Δήμου Δυστίων Εύβοιας ζητούν την κατασκευή τουριστικών έργων στο λιμάνι του Πόρτο Μπούφαλο Αργυρού Εύβοιας.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια Συντονιστική Επιτροπή επιτυχόντων μη διοριστέων γραπτού διαγωνισμού ΑΣΕΠ 1998 ζητεί τον άμεσο διορισμό των επιτυχόντων στο Δημόσιο Τομέα.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Τήνου ζητεί την άμεση τοποθέτηση καθηγητών τεχνικών ειδικοτήτων στο ΤΕΕ Τήνου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 165/28-6-01 ερώτηση δόθηκε με το υπ΄ αριθμ. 16973/31-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 165/28-6-2001 που κατέθεσε ο κ. Ηλίας Δ. Καλλιώρας και όσον αφορά τα ερωτήματα, που αφορούν τις προσλήψεις, σας γνωρίζουμε τα εξής:
1. Το μέτρο περιορισμού των προσλήψεων στο Δημόσιο σε αναλογία μία πρόσληψη για κάθε πέντε αποχωρήσεις (1/5) δημοσίων υπαλλήλων από τις υπηρεσίες τους λόγω συνταξιοδότησης ή παραίτησης, καθιερώθηκε από τις διατάξεις του ν. 2469/1977 9 ΦΕΚ 38Α'/14-3-1997) και εφαρμόστηκε μέχρι την 31 -12-1999. Επισημαίνεται ότι, κατά τα οριζόμενα στις παρ. 1 και 2 του άρθρου 6 του ως άνω νόμου, ο λόγος 1/5 δεν αφορούσε στο σύνολό του προσωπικού των φορέων του Δημοσίου και ευρύτερου δημόσιου τομέα. Πιο συγκεκριμένα, ειδικά για το εκπαιδευτικό προσωπικό όλων των βαθμίδων, τα Σώματα Ασφαλείας, το Λιμενικό Σώμα, το ιατρικό καθώς και το νοσηλευτικό προσωπικό ο σχετικός λόγος, ορίζεται σε μία πρόσληψη για κάθε μία αποχώρηση (1/1), ενώ, παράλληλα, οι μετακλητοί υπάλληλοι και το προσωπικό των Ενόπλων Δυνάμεων, των οργανισμών τοπικής αυτοδιοίκησης, των νέων νοσηλευτικών μονάδων και των ΔΕΠ των ΑΕΙ εξαιρούνται από τις ανωτέρω ρυθμίσεις.
Περαιτέρω σημειώνεται ότι, κατά το χρονικό διάστημα εφαρμογής των προαναφερθέντων διατάξεων, την αρμοδιότητα επεξεργασίας των σχετικών αιτημάτων των φορέων για πρόσληψη προσωπικού και κατάρτισης των απαιτούμενων εγκριτικών αποφάσεων είχε η Γενική Γραμματεία του Υπουργικού Συμβουλίου. Στα πλαίσια, όμως, του Προγραμματισμού προσλήψεων προσωπικού και βάσει των στοιχείων που αποστέλλονταν στο Υπουργείο μας, δεν παρατηρήθηκε μη τήρηση του λόγου αυτού ( 1/5 ή, κατά περίπτωση, 1/1). Εάν υφίσταται συγκεκριμένη περίπτωση μη τήρησης των ανωτέρω διατάξεων, αυτή θα πρέπει να αναφερθεί ρητά, προκειμένου να εξετασθεί.
2. ο αριθμός των προσληφθέντων υπαλλήλων σε φορείς του δημοσίου τομέα, καθώς και των αποχωρησάντων κατά τα έτη 1990-2000 έχει ως εξής:
ΕΤΗ ΠΡΟΣΛΗΨΕΙΣ ΑΠΟΧΩΡΗΣΕΙΣ
1990 7.533 24.069
1991 9.420 17.182
1992 6.179 16.309
1993 13.431 14.224
1994 22.262 16.155
1995 29.241 23.405
1996 22 890 15.624
1997 29.267 28.999
1998 19.233 18.258
1999 17.403 17.749
2000 30.378 32.565
(Επισυνάπτεται πίνακας στον οποίο τα προαναφερθέντα στοιχεία αναγράφονται αναλυτικά ανά ομάδα ομοειδών φορέων)
Διευκρινίζεται ότι τα ως άνω στοιχεία αφορούν στην πλειοψηφία τους, το εκπαιδευτικό, υγειονομικό προσωπικό, καθώς και προσωπικό για τα σώματα ασφαλείας για την πρόσληψη του οποίου ίσχυε, όπως προαναφέρθηκε, ο λόγος 1/1 ή εξαιρείτο από τις διατάξεις του ν. 2469/1997.
Συγκεκριμένα, κατά το έτος 1998 ποσοστό 91% του προαναφερόμενου συνολικού αριθμού προσληφθέντων αφορά υγειονομικό, εκπαιδευτικό προσωπικό για όλες τις βαθμίδες και προσωπικό για τα σώματα ασφαλείας, ενώ το ποσοστό αυτό διαμορφώνεται σε 84% επί του συνόλου των προσληφθέντων για το έτος 1999 και σε 57% για το έτος 2000.
3. Όσον αφορά στον ισχυρισμό περί αδικαιολόγητης αύξησης του αριθμού των προσλήψεων στο δημόσιο και ευρύτερο δημόσιο τομέα, σημειώνονται τα ακόλουθα:
Ο περιορισμός των προσλήψεων από το 1975 δημιούργησε σοβαρά λειτουργικά προβλήματα, κυρίως κατά τα τελευταία έτη, στους φορείς του δημόσιου και ευρύτερου δημόσιου τομέα, τα οποία συναρτώνται άμεσα με την έλλειψη εξειδικευμένου προσωπικού, με αποτέλεσμα να είναι επιτακτική η ανάγκη στελέχωσής τους με προσωπικό υψηλής εξειδίκευσης.
Περαιτέρω, πρέπει να ληφθεί υπόψη η ανάγκη ολοκλήρωσης της στελέχωσης των 13 Περιφερειών της χώρας, δεδομένου ότι η μερική στελέχωσή τους με μετατάξεις προσωπικού από περιφερειακές υπηρεσίες εκάλυπτε στοιχειωδώς τις υπηρεσιακές ανάγκες των φορέων αυτών.
Τέλος, όπως προκύπτει από τα στοιχεία της διαδικασίας του Προγραμματισμού προσλήψεων προσωπικού κάθε έτους, αυτές δεν πραγματοποιούνται αυθαίρετα, αλλά συνδέονται άμεσα με τα σχετικά αιτήματα των φορέων και τις εκάστοτε υπηρεσιακές ανάγκες, οι οποίες, ενόψει και της υλοποίησης προγραμμάτων της Ε.Ε τα τελευταία έτη, είναι αυξημένες.
Σχετικά με την αναβάθμιση του ανθρώπινου δυναμικού που στελεχώνει τη δημόσια διοίκηση και κατ΄ επέκταση της βελτίωσης των παρεχομένων υπηρεσιών, σημειώνεται ότι στα πλαίσια του Προγραμματισμού προσλήψεων προσωπικού κάθε έτους δίδεται ιδιαίτερη έμφαση στην πρόσληψη επιστημονικού προσωπικού με υψηλή εξειδίκευση και αυξημένα προσόντα.
Η ποιότητα δε των παρεχόμενων, προς τους πολίτες, υπηρεσιών, δεν εξαρτάται, άμεσα, από τον αριθμό των υπηρετούντων δημοσίων υπαλλήλων, αλλά και από άλλες παραμέτρους, όπως η οργάνωση των υπηρεσιών, οι τυποποιημένες ή όχι διαδικασίες, η ζήτηση των προσφερόμενων υπηρεσιών κ.λ.π.
Στην έκθεση του ΟΟΣΑ, εν αντιθέσει με όσα αναφέρονται στην Ερώτηση, επισημαίνεται ότι τα μεταρρυθμιστικά μέτρα που έχουν ληφθεί τα τελευταία χρόνια όπως ο Κώδικας Διοικητικής Διαδικασίας (που ρυθμίζει τα χρονικά όρια ολοκλήρωσης μιας διοικητικής διαδικασίας και τους μηχανισμούς διοικητικής προσφυγής), ο Δημοσιοϋπαλληλικός Κώδικας (με τον οποίο θεσμοθετούνται μηχανισμοί καταπολέμησης της διαφθοράς) το Α.Σ.Ε.Π. (που διασφαλίζει αντικειμενικό και αξιοκρατικό σύστημα προσλήψεων και μειώνει το φαβοριτισμό και την ευνοιακρατία) και ο Συνήγορος του Πολίτη (ο οποίος μεσολαβεί μεταξύ δημοσίων υπηρεσιών και πολιτών για την προστασία των δικαιωμάτων του πολίτη, την καταπολέμηση της κακοδιοίκησης και την τήρηση της νομιμότητας) αποδεικνύουν την πρόοδο που έχει συντελεστεί στη λειτουργία της δημόσιας διοίκησης.
Ειδικότερα με στόχο την αναβάθμιση των παρεχόμενων υπηρεσιών προς τους πολίτες εγκαινιάστηκε το 1998 το Πρόγραμμα " Ποιότητα για τον Πολίτη" με σκοπό τη βελτίωση των παρεχομένων υπηρεσιών στον πολίτη. Το 2000 θεσμοθετήθηκε ένα ευρύτερο πρόγραμμα διοικητικής μεταρρύθμισης με το όνομα "Πολιτεία" (ν. 2880/2001, ΦΕΚ 9 τ Α΄/30-1-2001) τα επιμέρους μέτρα του οποίου συνθέτουν μια ολοκληρωμένη πολιτική για τη δημόσια διοίκηση που έχει ως κεντρικό σημείο την εξυπηρέτηση του πολίτη.
Στο πλαίσιο αυτών των προσπαθειών ήδη έχουν αρχίσει έργα τα οποία εμπλουτίζονται, εξελίσσονται και αναπτύσσονται όπως τα παρακάτω:
1. Τηλεφωνικές αιτήσεις
Λειτουργεί το σύστημα των τηλεφωνικών αιτήσεων (1502), για 50 είδη πιστοποιητικών με συμμετοχή των αντίστοιχων υπηρεσιών.
Το μέτρο των τηλεφωνικών αιτήσεων παρουσιάζει συνεχή αυξητική ζήτηση, γεγονός που φανερώνει την αποδοχή αυτής της διαδικασίας από τους πολίτες. Επίσης δημιουργεί τις προϋποθέσεις για την άσκηση θετικών επιδράσεων στις διοικητικές διαδικασίες, που είναι η εξυπηρέτηση των πολιτών χωρίς μετακίνηση και ο απεγκλωβισμός των υπηρεσιών από τα προβλήματα που δημιουργεί η αυτοπρόσωπη παρουσία.
Το έτος 2000 οι κλήσεις προς την υπηρεσία Εξυπηρέτησης πολιτών "1502" ήταν 600.410. Το έτος 1999 οι κλήσεις ήταν 448.834 και επομένως το έτος 2000 υπήρξε μια αύξηση των κλήσεων κατά 33,81% περίπου.
Οι τηλεφωνικές αιτήσεις που τελικά απεστάλησαν από την Υπηρεσία Εξυπηρέτησης Πολιτών "1502" προς τις αρμόδιες υπηρεσίες για την έκδοση πιστοποιητικών και βεβαιώσεων το έτος 2000 ήταν 281.179. Το έτος 1999 οι τηλεφωνικές αιτήσεις ήταν 205.807 και επομένως το έτος 2000 υπήρξε μια αύξηση των τηλεφωνικών αιτήσεων κατά 36,62 % περίπου.
Από την αρχή του έτους 2001 μέχρι 20-6-2001, οι κλήσεις προς την Υπηρεσία Εξυπηρέτησης Πολιτών "1502" ήταν 264.715 και οι τηλεφωνικές αιτήσεις που τελικά απεστάλησαν προς τις αρμόδιες υπηρεσίες για την έκδοση πιστοποιητικών και βεβαιώσεων ήταν 134.165.
Το ΥΠΕΣΔΔΑ διερευνά τη δυνατότητα ένταξης και άλλων πιστοποιητικών και βεβαιώσεων στο μέτρο των τηλεφωνικών αιτήσεων και έχει αποστείλει σχετικό έγγραφο προς τις αρμόδιες υπηρεσίες.
2. Κέντρα Πληροφόρησης του Πολίτη
Λειτουργούν ήδη 39 Κέντρα Πληροφόρησης του Πολίτη σε ισάριθμες Νομαρχιακές Αυτοδιοικήσεις της χώρας.
Οι υπηρεσίες αυτές έχουν πρόσβαση στο Internet και μπορούν να αντλούν ηλεκτρονικά διοικητικές πληροφορίες, τόσο από τη βάση διοικητικών πληροφοριών της Γενικής Γραμματείας Δημόσιας Διοίκησης, όσο και από τις ηλεκτρονικές σελίδες άλλων δημόσιων φορέων στο διαδίκτυο.
Είναι εφοδιασμένες επίσης με υπολογιστή και οθόνη αφής, στον οποίο έχουν πρόσβαση οι πολίτες, ώστε και μόνοι να μπορούν να αντλήσουν διοικητικές πληροφορίες, τόσο από την ηλεκτρονική βάση της Γενικής Γραμματείας Δημόσιας Διοίκησης, όσο και από την ηλεκτρονική βάση με τοπικές πληροφορίες που συντηρεί η κάθε νομαρχία.
Εντός του 2001 θα συσταθούν αντίστοιχα Κέντρα Πληροφόρησης του Πολίτη στις υπόλοιπες Ν.Α., καθώς και τις Περιφέρειες.
3. Πιλοτικό πρόγραμμα Ξάνθης για ΄Ατομα με Ειδικές Ανάγκες (ΑΜΕΑ)
Έγιναν παρεμβάσεις προκειμένου να καταστούν προσβάσιμα τα εξής κτίρια:
Διοικητήριο, υποκατάστημα ΙΚΑ, Εργατοϋπαλληλικό Κέντρο, ΔΕΗ, ΟΤΕ, παράρτημα Πανεπιστημίου, Λέσχη Γραμμάτων και Τεχνών.
Επίσης έγινε παρέμβαση στην παραλία Μουδάνων και στην παλαιά πόλη της Ξάνθης (σήμανση και ειδική λωρίδα για την κίνηση αμαξιδίων).
Βρίσκονται υπό κατασκευή κτίρια ΕΛΤΑ, Κέντρο Ψυχαγωγίας "Ξανθίππη", Δημαρχείο, Εκκλησία Τιμίου Προδρόμου.
Για την ενημέρωση των ΑΜΕΑ και την ευαισθητοποίηση του κοινού, έγιναν τρεις ημερίδες από τη Γενική Γραμματεία Δημόσιας Διοίκησης και δόθηκαν διαλέξεις σε συλλόγους ΑΜΕΑ και σε σχολεία.
4. Οδηγός του Πολίτη για ΑΜΕΑ
Απεστάλη στους ενδιαφερομένους φορείς και πολίτες.
5. Οδηγός του Πολίτη 2000
Εκδόθηκε δίτομο έργο που περιέχει διοικητικές πληροφορίες για διαδικασίες δικαιολογητικά, αρμόδιες υπηρεσίες και απεστάλη σε όλες τις υπηρεσίες και τους πολίτες ύστερα από αίτησή τους. Βρίσκεται και στην ηλεκτρονική σελίδα του Υπουργείου (gspa.gr).
6. ΄Αλλοι Οδηγοί
Απεστάλησαν σε όλες τις Ν Α Οδηγοί κατά δραστηριότητα (π χ. Οδηγός του Αγρότη, Οδηγός του Εμπόρου κ.λπ )
Επίσης απεστάλη ο Οδηγός υπηρεσιών της Περιφέρειας.
7. Δημοσιογραφικά
Αποστολή της εβδομαδιαίας εφημερίδας του Υπουργείου, στην οποία δημοσιεύονται προκηρύξεις πρόσληψης στο Δημόσιο τομέα, σε όλες τις Ν.Α.. Επίσης οι πληροφορίες αυτές βρίσκονται και στην ηλεκτρονική σελίδα του Υπουργείου.
8. Λειτουργία Κέντρου Εξυπηρέτησης Πολιτών
Από τις αρχές Ιουλίου ξεκίνησε και λειτουργεί στο κέντρο της Αθήνας (Όθωνος 10 και Αμαλίας 2) Κέντρο Εξυπηρέτησης Πολιτών με στόχο την παροχή υπηρεσιών προς τον πολίτη με τις λιγότερες δυνατές διαδρομές. Αντίστοιχο στόχο εξυπηρετεί και ο Πρόγραμμα Αριάδνη, που αναφέρεται παρακάτω.
9. Πρόγραμμα "Αριάδνη"
Βρίσκεται σε εξέλιξη η προκήρυξη του έργου, με το οποίο θα συνδεθούν ηλεκτρονικά οι Ν.Α. με τους ΟΤΑ α΄ βαθμού, ούτως ώστε να διεκπεραιώνονται οι υποθέσεις των πολιτών, (π.χ. έκδοση αδειών, δικαιολογητικών κλπ.), χωρίς τη μετακίνηση του πολίτη στην Ν.Α.
10. Προγράμματα Αστερίας και Πάνορμος
Παρόμοιες εφαρμογές με το πρόγραμμα Αριάδνη είναι το πρόγραμμα Αστερίας για τα νησιά του Αιγαίου και το Πρόγραμμα Πάνορμος για το νομό Μαγνησίας. Το πρόγραμμα Αστερίας εφαρμόζεται ήδη.
Στα πλαίσια της διαφάνειας και της Εφαρμογής της Αρχής του Ελέγχου συμβάλλουν ήδη η λειτουργία του Συνηγόρους του Πολίτη, οι Ειδικές Επιτροπές εφαρμογής νομοθεσίας περί προθεσμιών, (άρθρο Δεύτερο νόμου 2690/99 ΦΕΚ 45 τ. Α/9-3-99), το Σώμα Επιθεωρητών - Ελεγκτών Δημόσιας Διοίκησης με την αύξηση του αριθμού των Επιθεωρητών - Ελεγκτών και την ίδρυση περιφερειακών γραφείων, η δημιουργία του Συντονιστικού οργάνου Επιθεώρησης και Ελέγχου (Σ.Ο.Ε.Ε.), η λειτουργία του Ανώτατου Πειθαρχικού Συμβουλίου, καθώς και η εφαρμογή του άρθρου 28 του νέου Υπαλληλικού Κώδικα (ν. 2683/1999) για υποχρεωτική δήλωση της περιουσιακής κατάστασης των υπαλλήλων.
Ο Υφυπουργός
ΛΕΩΝΙΔΑΣ ΤΖΑΝΗΣ"
2. Στην με αριθμό 169/28-6-01 ερώτηση δόθηκε με το υπ' αριθμ. 716/31-7-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 169/28-6-01 την οποία κατέθεσε ο Βουλευτής κ. Δημ. Ν. Αλαμπάνος και αφορά στην ίδρυση παραρτήματος του Τ.Ε.Ι. Λαμίας στην Αταλάντη, σας γνωρίζουμε τα ακόλουθα:
Το Υπουργείο Παιδείας έχει συγκροτήσει Ομάδα Εργασίας από διακεκριμένους ειδικούς και εμπειρογνώμονες προερχόμενους από τα Πανεπιστήμια και τα ΤΕΙ της χώρας, η οποία έχει ως έργο της την εκπόνηση του εθνικού χωροταξικού και στρατηγικού σχεδίου ανάπτυξης της Τριτοβάθμιας Εκπαίδευσης. Οι προτάσεις της Ομάδας Εργασίας θα υποβληθούν στο ΥΠ.Ε.Π.Θ., αφού ολοκληρωθεί η κατάρτιση των επιμέρους στρατηγικών και επιχειρησιακών σχεδίων ανάπτυξης κάθε ΤΕΙ και ΑΕΙ.
Όλες οι προτάσεις φορέων από όλη τη χώρα έχουν διαβιβαστεί στην Ομάδα Εργασίας, προκειμένου να ληφθούν υπόψη κατά τη διαμόρφωση των προτάσεων και των εισηγήσεών της.
Σημειώνεται ότι για την ίδρυση Σχολής Τμήματος ή Παραρτήματος ΤΕΙ απαιτείται σύμφωνα με τον ιδρυτικό νόμο των ΤΕΙ (ν. 1404/83) η υποβολή πρότασης από τη Συνέλευση του οικείου ή του πλησιέστερου ιδρύματος, όταν πρόκειται για παράρτημα και εν προκειμένω του ΤΕΙ Λαμίας.
Το εν λόγω Τ.Ε.Ι. υπέβαλε προτάσεις για ίδρυση Τμημάτων "Εργονομίας", "Περιβαλοντολογίας και Ήπιων Μορφών Ενέργειας" και "Πληροφορικής και Τεχνολογίας Υπολογιστών", εκ των οποίων εγκρίθηκε το τελευταίο με έδρα τη Λαμία.
Τέλος επισημαίνουμε ότι το ΥΠΕΠΘ δε συζητά μεμονωμένα προτάσεις δημιουργίας νέων Τμημάτων ΑΕΙ κα ΤΕΙ, πριν ολοκληρωθεί το έργο της Ομάδας Εργασίας Εθνικού Σχεδιασμού.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
3. Στην με αριθμό 202/29-6-2001 ερώτηση δόθηκε με το υπ' αριθμ. 4188/6-8-2001 έγγραφο από τον Υπουργό Ανάπτυξης η ακόλουθη απάντηση: 
"Σε απάντηση της ερώτησης 202/29-6-2001 του Βουλευτή κ. Α. Λιάσκου, σας γνωρίζουμε ότι:
Το Υπουργείο Ανάπτυξης τη διετία 2000-2001 έδωσε ιδιαίτερη έμφαση στον τομέα του τουρισμού και ανέλαβε πρωτοβουλίες για τη βελτίωση τόσο των παρεχόμενων υπηρεσιών όσο και στα θέματα προβολής και διαφήμισης της χώρας καθώς επίσης και στα θέματα αξιοποίησης της τεράστιας περιουσίας του ΕΟΤ.
Στα πλαίσια αυτά ανέλαβε πρωτοβουλίες σε επίπεδο νομοθετικών ρυθμίσεων και διοικητικών παρεμβάσεων για τον μακροπρόθεσμο σχεδιασμό της τουριστικής ανάπτυξης της χώρας.
Και συγκεκριμένα:
1. Βρίσκεται ήδη σε εξέλιξη η διαδικασία αποκέντρωσης αρμοδιοτήτων αδειοδοτικού χαρακτήρα από τον ΕΟΤ στις 13 περιφέρειες της χώρας προκειμένου οι ενδιαφερόμενοι πολίτες να εξυπηρετούνται από δημόσιες υπηρεσίες που έχουν έδρα στον τόπο όπου ασκεί καθένας την επιχειρηματική του δραστηριότητα.
2. Στα πλαίσια αυτά και με δεδομένο ότι ο ΕΟΤ πλέον δεν ασκεί επιχειρηματική δραστηριότητα δεν κρίθηκε αναγκαία η ύπαρξη συλλογικών οργάνων και πολλών μονομελών οργάνων διοίκησης για τον ΕΟΤ ο οποίος πλέον αποκτά επιτελικό χαρακτήρα και ρυθμιστικό ρόλο στην τουριστική αγορά. Εξάλλου η ύπαρξη του Εθνικού Συμβουλίου Τουρισμού στη σύνθεση του οποίου συμμετέχει η πλειοψηφία των φορέων του τουρισμού καλύπτει την απαιτούμενη σύνδεση κράτους και φορέων του τουρισμού και θα αποτελέσει και το μέσο δια του οποίου θα υπάρξει η απαιτούμενη ενημέρωση για τις νέες ρυθμίσεις όσων εμπλέκονται με τον τουρισμό.
3. Ήδη ο Ελληνικός Οργανισμός Τουρισμού και η Γενική Γραμματεία Τουρισμού έχουν προγραμματίσει τις απαιτούμενες ενέργειες και διαδικασίες ώστε η μεταφορά αρμοδιοτήτων στις Περιφέρειες να μην προκαλέσει προβλήματα δυσλειτουργίας στον Τουρισμό.
4. Η έκδοση των σημάτων λειτουργίας των τουριστικών επιχειρήσεων εκδίδονται σήμερα νόμιμα από τις αρμόδιες υπηρεσίες του ΕΟΤ. Μετά την έκδοση των Προεδρικών Διαταγμάτων η έκδοση των σημάτων λειτουργίας θα γίνεται από τις 13 Περιφέρειες της χώρας στις οποίες θα μεταφερθούν αυτοδίκαια οι υπάλληλοι του ΕΟΤ που υπηρετούν στις Περιφερειακές του Διευθύνσεις και ως εκ τούτου δεν τίθεται θέμα προς το παρόν επί πλέον στελέχωσης των Δ/νσεων Τουρισμού. Έχουν ληφθεί δε τα αναγκαία μέτρα για τις περιοχές εκείνες όπου ο ΕΟΤ σήμερα δεν διατηρεί Δ/νσεις ή γραφεία Τουρισμού ώστε να μην υπάρξουν προβλήματα στη διαδικασία της αποκέντρωσης.
Ο Υπουργός
Ν. ΧΡΙΣΤΟΔΟΥΛΑΚΗΣ"
4. Στην με αριθμό 221/3-7-2001 ερώτηση δόθηκε με το υπ' αριθμ. 1971/26-7-2001 έγγραφο από τον Υφυπουργό Εθνικής Οικονομίας η ακόλουθη απάντηση: 
"Απαντώντας στην ερώτηση με αριθμό 221/3-7-2001 του Βουλευτή κ. Ε. Παπαγεωργόπουλου, σας ενημερώνουμε:
Προκειμένου να ενταχθούν έργα στα πλαίσια του Περιφερειακού Επιχειρησιακού Προγράμματος Στερεάς Ελλάδας 2000-2006 θα πρέπει να προταθούν στην Περιφέρεια συνοδευόμενα από αντίστοιχο Τεχνικό Δελτίο Έργου. Οι υπηρεσίες της Περιφέρειας θα ελέγξουν την επιλεξιμότητα, ωριμότητα, αρτιότητα και ρεαλιστικότητα των υπουργών που τα στηρίζουν. Επίσης απαιτείται έγκριση από το Περιφερειακό Συμβούλιο για ένταξή του στο ΠΕΠ.
Ο Υφυπουργός
ΧΡ. ΠΑΧΤΑΣ"
5. Στην με αριθμό 223/3-7-01 ερώτηση δόθηκε με το υπ'αριθμ. 28255/26-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 223/3-7-01 του Βουλευτή κ. Ι. Χωματά, και σύμφωνα με το σχετικό έγγραφο της Ν.Α. Κυκλάδων, σας πληροφορούμε τα εξής:
1. Η ολοκλήρωση του έργου έχει καθυστερήσει, λόγω αντιδράσεων ιδιοκτητών σπιτιών, που βρίσκονται επί της παραλίας, γιατί είχαν φόβους ότι θα πάθαιναν ζημιές τα σπίτια τους 
Το θέμα αυτό τακτοποιήθηκε με μικρή τροποποίηση του ακρομωλίου, που δεν επηρεάζει λειτουργικά το έργο.
2. Οι τεχνικοί όροι της μελέτης, γενικά, έχουν τηρηθεί.
3. Δόθηκε εντολή στον ανάδοχο από τη ΔΤΥ Ν.Α. Κυκλάδων να αποκατασταθεί η κακοτεχνία στις λιθορριπές ενός μικρού μώλου. 
4. Με τη λειτουργία του παραλιακού αγωγού αποχέτευσης του Δήμου Νάξου, που θα γίνει σύντομα, δεν θα διοχετεύονται λύματα στη λιμενολεκάνη. 
Επίσης, θα κατασκευαστεί ο νέος αγωγός υπερχείλισης, που θα οδηγεί τα λύματα εκτός λιμενολεκάνης ακόμα και σε περίπτωση ζημιάς του κεντρικού αποχετευτικού αγωγού του Δήμου Νάξου
Ο Υφυπουργός
Κ. ΚΑΪΣΕΡΛΗΣ"
6. Στην με αριθμό 225/3-7-01 ερώτηση δόθηκε με το υπ'αριθμ. 28995/31-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 225/3-7-01 των Βουλευτών κυρίων Ν. Γκατζή, Τ. Τσιόγκα και Α. Σκυλλάκου για το αντικείμενο του θέματος και μετά από σχετικό έγγραφο της Περιφέρειας Θεσσαλίας σας πληροφορούμε τα εξής:
1. Τα έργα Παράκαμψης Βόλου, Λαρίσης - Αγριάς και Παράκαμψης Αγριάς - Λεχωνίων είναι αρμοδιότητας του συνερωτώμενου Υπουργείου ΠΕΧΩΔΕ. 
2. Το έργο Παράκαμψης Ζαγοράς εντάχθηκε στο Ν.Π.Δ.Ε. ΣΑΝΑ/2 (1994-1999) με προϋπολογισμό (ποσό σύμβασης) 1.400.000.000 δρχ και κατασκευάζεται. Υπάρχουν καθυστερήσεις στην πορεία υλοποίησης του έργου οι οποίες οφείλονται κυρίως στην καθυστέρηση ολοκλήρωσης των διαδικασιών απαλλοτρίωσης των ιδιωτικών εκτάσεων , αλλά και σε προβλήματα που προέκυψαν με την ανάδοχο εταιρεία. Η Νομαρχιακή Αυτοδιοίκηση Μαγνησίας, ως φορέας υλοποίησης του έργου και με γνώμονα τη διασφάλιση του δημοσίου συμφέροντος, προσπαθεί για την ολοκλήρωση της πρώτης αυτής φάσης του έργου στα χρονικά όρια του Β΄ ΚΠΣ. 
Η ολοκλήρωση του έργου, θα γίνει με πιστώσεις του Γ΄ Κ.Π.Σ και η αρμόδια Τεχνική Υπηρεσία της Περιφέρειας Θεσσαλίας, προκήρυξε τη μελέτη της Β΄ φάσης με την οποία ολοκληρώνεται ο σχεδιασμός της παράκαμψης.
Ο Υφυπουργός
Κ. ΚΑΪΣΕΡΛΗΣ"
7. Στην με αριθμό 260/4-7-01 ερώτηση δόθηκε με το υπ'αριθμ. 16976/31-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 260/14-7-01, που κατέθεσε στη Βουλή ο Βουλευτής κ. Ηλίας Καλλιώρας, σχετικά με ζητήματα απασχόλησης του εργατικού δυναμικού της χώρας, και σε ό,τι αφορά σε θέματα αρμοδιότητας του ΥΠΕΣΣΔΑ σας γνωρίζουμε τα εξής: 
Στα πλαίσια του προγραμματισμού προσλήψεων προσωπικού, έτους 2001, το ΥΠΕΣΔΔΑ έχει προτείνει την έγκριση 33.500 προσλήψεων για την πλήρωση κενών οργανικών θέσεων τακτικού προσωπικού σε υπηρεσίες του Δημόσιου, των ΝΠΔΔ και ΝΠΙΔ. Από αυτές, οι 22.000 περίπου έχουν ήδη εγκριθεί από την τριμελή εξ Υπουργών Επιτροπή του άρθρ. 2 της ΠΥΣ 55198, όπως ισχύει, ενώ οι υπόλοιπες θέσεις εκκρεμούν προς έγκριση. 
Με βάση το ισχύον σύστημα προσλήψεων προσωπικού, η διαδικασία πλήρωσης θέσεων φορέων του Δημόσιου και ευρύτερου δημόσιου τομέα χαρακτηρίζεται από αξιοκρατία, αντικειμενικότητα και διαφάνεια. 
Σημειώνεται, ότι προκειμένου να τηρηθούν οι ισχύουσες διατάξεις πρόσληψης προσωπικού, και να διασφαλιστεί η τήρηση των αρχών της αξιοκρατίας, αντικειμενικότητας, διαφάνειας, καθώς και του αδιάβλητου των σχετικών διαδικασιών, το ΑΣΕΠ, σε κάθε περίπτωση, διενεργεί τους προβλεπόμενους από το νόμο ελέγχους προκηρύξεων, ανακοινώσεων, καθώς και πινάκων διοριστέων ή προσληπτέων, τόσο για το τακτικό, όσο και για το με σύμβαση ορισμένου χρόνου προσωπικό, και εφόσον διαπιστωθεί παράβαση νόμου και μη συμμόρφωση των φορέων προς τις υποδείξεις του ΑΣΕΠ, η υπόθεση παραπέμπεται στη Δικαιοσύνη, ενώ τα κατά περίπτωση αρμόδια όργανα παραπέμπονται υποχρεωτικά και στην αρμόδια πειθαρχική δικαιοδοσία.
Ο Υφυπουργός
ΛΕΩΝΙΔΑΣ ΤΖΑΝΗΣ"
8. Στην με αριθμό 286/4.7.01 ερώτηση δόθηκε με το υπ' αριθμ. 4269/6.8.01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 286/4-7-01 που κατατέθηκε στη Βουλή από το Βουλευτή ν. Νικολόπουλο σας διαβιβάζουμε το με Α.Π. 3782/18.7.01 έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα, στο οποίο αναφέρονται οι Ιαματικές Πηγές που ανήκουν στην Ε.Τ.Α. και οι οποίες περιλαμβάνονται στο πρόγραμμα ανάπτυξης και αξιοποίησης άμεσης προτεραιότητας.
Ο Υπουργός
Ν. ΧΡΙΣΤΟΔΟΥΛΑΚΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
9. Στην με αριθμό 298/4.7.01 ερώτηση δόθηκε με το υπ' αριθμ. 16984/31.7.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 298/4.7.01 που κατέθεσε στη Βουλή ο Βουλευτής κ. Ευάγγελος Πολύζος σχετικά με θέματα προσλήψεων δασολόγων και δασοπόνων στο δημόσιο τομέα, σας γνωρίζουμε τα εξής:
Κατά το έτος 2001 έχουν εγκριθεί και ήδη προκηρυχθεί 298 θέσεις του κλάδου ΠΕ Δασολόγων και 95 θέσεις του κλάδου Τ.Ε. Δασοπονίας για την κάλυψη των αναγκών των Περιφερειών και Νομαρχιακών Αυτοδιοικήσεων της χώρας σε τακτικό προσωπικό. Προκειμένου να εγκριθεί και στη συνέχεια να προκηρυχθεί επιπλέον αριθμός θέσεων των ανωτέρω κλάδων, απαιτείται, σύμφωνα με την Π.Υ.Σ. 55/98, όπως ισχύει, να υποβληθεί σχετικό αίτημα, αρμοδίως, από τους ενδιαφερόμενους φορείς.
Όσον αφορά στα προσόντα των υποψηφίων, τόσο για τους προαναφερόμενους κλάδους, όσο και γενικότερα, σημειώνεται ότι αυτά τίθενται στις εκάστοτε προκηρύξεις σύμφωνα με τις οργανικές διατάξεις ή τα αιτήματα των οικείων φορέων, χωρίς να είναι δυνατό να παραληφθούν, ενώ στην περίπτωση που περιλαμβάνεται σε προκηρύξεις γενική ρήτρα για την ύπαρξη πρόσθετων προσόντων, όπως αυτό της γνώσης ξένης γλώσσας, χειρισμού Η/Υ, κ.λ.π., εφόσον δεν προσέλθουν υποψήφιοι που τα διαθέτουν, παρέχεται ταυτόχρονα, η εναλλακτική δυνατότητα κάλυψης των προκηρυσσομένων θέσεων από υποψήφιους χωρίς τα προσόντα αυτά.
Σημειώνεται δε, ότι το ανώτατο όριο ηλικίας διορισμού καθορίζεται από τις κάθε φορά ισχύουσες γενικές ή ειδικές διατάξεις. Από τον Υπαλληλικό Κώδικα όμως, (παρ. 3 του άρθρου 6 του ν. 2683/99), προβλέπεται η δυνατότητα αύξησης του με Π. Διάταγμα, στην περίπτωση έλλειψης υποψηφίων με το ισχύον ανώτατο όριο ηλικίας διορισμού.
Ο Υφυπουργός
ΛΕΩΝΙΔΑΣ ΤΖΑΝΗΣ"
10. Στην με αριθμό 336/6.7.01 ερώτηση δόθηκε με το υπ' αριθμ. 734/31.7.01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 336/6.7.01 την οποία κατέθεσε ο Βουλευτής κ. Σπ. Σπηλιωτόπουλος και αφορά στην ίδρυση Τμήματος ΤΕΙ στο Αίγιο, γνωρίζουμε τα ακόλουθα:
Η ίδρυση και λειτουργία νέων ακαδημαϊκών μονάδων (Σχολών ή Τμημάτων) στο πλαίσιο ήδη ιδρυθέντων και λειτουργούντων ιδρυμάτων τριτοβάθμιας εκπαίδευσης, ανήκει, σύμφωνα με τις κείμενες διατάξεις, στα ίδια τα Ιδρύματα και βέβαια κάθε σχετική πρόταση συζητείται και εξετάζεται στο πλαίσιο της κατάρτισης του συνολικού εθνικού χωροταξικού και στρατηγικού σχεδίου ανάπτυξης της Τριτοβάθμιας Εκπαίδευσης.
Θα πρέπει δε να γίνει γνωστό ότι, στο Υπουργείο Παιδείας, έχει συγκροτηθεί ομάδα από διακεκριμένους ειδικούς και εμπειρογνώμονες προερχόμενους από τα Πανεπιστήμια και τα ΤΕΙ της χώρας, η οποία έχει ως έργο της εκπόνηση του εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης. Στην ομάδα αυτή διαβιβάζονται όλες οι προτάσεις φορέων ή φυσικών προσώπων προκειμένου να ληφθούν υπόψη κατά τη διαμόρφωση των προτάσεων και των εισηγήσεών της.
Συγκεκριμένα στο ΥΠ.Ε.Π.Θ. έχουν διαβιβασθεί από το Τ.Ε.Ι. Πάτρας μετά από πρόταση της Συνέλευσης, μελέτες σκοπιμότητας για τη δημιουργία τμημάτων Τ.Ε.Ι. στην πόλη του Αιγίου.
Οι παραπάνω μελέτες σκοπιμότητας θα διαβιβαστούν στην Ομάδα Εργασίας, προκειμένου να ληφθούν υπόψη κατά τη διαμόρφωση των προτάσεων και εισηγήσεων της για τη δεύτερη φάση της διεύρυνσης της τριτοβάθμιας εκπαίδευσης.
Αυτονόητο είναι ότι το Υπουργείο Παιδείας δε συζητά μεμονωμένα προτάσεις δημιουργίας νέων Τ.Ε.Ι., πριν ολοκληρωθεί το έργο της Ομάδας Εργασίας.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
11. Στην με αριθμό 342/6-7-01 ερώτηση δόθηκε με το υπ' αριθμ. 782/3-8-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 342/6-7-01 που κατέθεσε στη Βουλή ο Βουλευτής κ. Η. Καλλιώρας, σχετικά με την μερική ιδιωτικοποίηση της εταιρείεας "ΗΕLEXPO", σας θέτουμε υπόψη τα κατωτέρω:
1. Το αποδεκτό εύρος τιμών για την αποτίμηση της εταιρείας ΗΕLEXPO διαμορφώνεται μεταξύ 6,2 και 8,3 δισ. δρχ.
2. Το 45% των μετοχών της εταιρείας καθώς και το μάνατζμεντ δεν παραχωρήθηκαν στην πλειοδότρια τότε κοινοπραξία καθ' ότι το προσφερόμενο τίμημα κρίθηκε ως μη ικανοποιητικό.
3. Ο λόγος για τον οποίο αποκλείσθηκε από τον τότε διαγωνισμό η συμμετοχή του Δήμου Θεσσαλονίκης και του συνεργαζόμενου με αυτόν εκθεσιακού φορέα ομογενών των ΗΠΑ ήταν ότι το σχήμα αυτό δεν πληρούσε τις προϋποθέσεις συμμετοχής στο διαγωνισμό και ειδικότερα ως προς τα κατωτέρω σημεία:
α) Αξιόλογη διεθνή εκθεσιακή εμπειρία και
β) Επιτυχή επιχειρηματική δραστηριότητα στον εκθεσιακό κλάδο (οικονομική ευρωστία)
4. Η κοινοιπραξία (Μark Brooks-Damko Energy) με επιστολή της εξήγησε τους λόγους για την μη υποβολή της προσφοράς της.
5. Τα Υπουργεία Εθνικής Οικονομίας και Μακεδονίας - Θράκης έχουν αποφασίσει για την εισαγωγή της εταιρείας ΕΛΛΗΝΙΚΕΣ ΕΚΘΕΣΕΙΣ - ΗΕLEXPO A.E. στο Χρηματιστήριο Αξιών Αθηνών και προς τον σκοπό αυτό προωθούν τις απαραίτητες ενέργειες.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 1 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (΄Αρθρο 130 παρ. 4 Καν. Βουλής)
1. Η με αριθμό 76/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Στυλιανού Παπαθεμελή προς τον Υπουργό Εθνικής Παιδείας και Θρησκευμάτων, σχετικώς με την απόφαση του Υπουργείου η οποία αναγνωρίζει τους Μάρτυρες του Ιεχωβά ως γνωστή θρησκεία, με την προσωνυμία "Χριστιανοί Μάρτυρες του Ιεχωβά".
2. Η με αριθμό 70/29.10.2001 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Γεωργίας, σχετικώς με τη χορήγηση των απαιτούμενων κονδυλίων για την ολοκλήρωση των εργασιών αποπεράτωσης του αρδευτικού έργου της Βίστριζας Φθιώτιδας.
3. Η με αριθμό 73/29.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με την καταβολή στον Οργανισμό Ασφάλισης Ελευθέρων Επαγγελματιών (ΟΑΕΕ), των χρεωστούμενων από το κράτος, 127 δισ. δραχμές κλπ.
4. Η με αριθμό 81/29.10.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Υγείας και Πρόνοιας, σχετικώς με την έλλειψη φαρμάκων στην αγορά και τη λήψη μέτρων για τον απρόσκοπτο εφοδιασμό των φαρμακείων.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (΄Αρθρο 130 παρ. 4 Καν.Βουλής).
1. Η με αριθμό 78/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Ανάπτυξης, σχετικώς με την επικίνδυνη για τη δημόσια υγεία τοξική ουσία που χρησιμοποιείται για τη λεύκανση εισαγόμενου τυριού κλπ.
2. Η με αριθμό 71/29.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας και Πρόνοιας, σχετικώς με την αποπεράτωση του νέου Νοσοκομείου Σερρών και τη διασφάλιση της απρόσκοπτης λειτουργίας της μονάδας τεχνητού νεφρού.
3. Η με αριθμό 74/29.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο Λάρισας, την πρόσληψη του αναγκαίου ιατρικού, νοσηλευτικού και διοικητικού προσωπικού κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 77/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Μάτη προς τον Υπουργό Γεωργίας, σχετικώς με τη λήψη των αναγκαίων μέτρων για την καλύτερη λειτουργία του Οργανισμού Πληρωμών και Ελέγχου Κοινωνικών Ενισχύσεων Προσανατολισμού και Εγγυήσεων. 
Η επίκαιρη ερώτηση του κ. Μάτη έχει ως εξής:
"Στις 11.10.2001 ο Υπουργός Γεωργίας υπέγραψε απόφαση που αφορούσε τη διενέργεια ισοζυγίων εκκοκκιστηρίων βάμβακος. Σύμφωνα με αυτή από 12.10.2001 ημέρα Παρασκευή διακόπτονται οι παραλαβές συσπόρου βάμβακος απ΄ όλα τα εκκοκκιστήρια της χώρας για τη διενέργεια ισοζυγίων.
Η απόφαση εστάλη στον ΟΠΕΚΕΠΕ -στον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων- ο οποίος ουδέποτε την εφάρμοσε. Αντί αυτής ο ΟΠΕΚΕΠΕ προέβη σε επιλεκτικό έλεγχο ισοζυγίου, κλείνοντας κάποια εκκοκκιστήρια, ενώ άφησε άλλα ανοιχτά και εν λειτουργία.
Αυτό προκύπτει από καταγγελίες της Ένωσης Αγροτικών Συνεταιρισμών Τρικάλων, της Ένωσης Γεωργικών Συνεταιρισμών Γιαννιτσών, του Συνδέσμου Βιομηχανιών Βορείου Ελλάδος κ.α.
Οι αρνητικές επιπτώσεις από τη συγκεκριμένη λειτουργία του ΟΠΕΚΕΠΕ είναι προφανείς. Όταν π.χ. στη Θεσσαλία που έχει 19 εκκοκκιστήρια κλείνουν τα 9 και παραμένουν σε λειτουργία τα 10, μεσούσης της εκκοκκιστικής περιόδου, τότε δημιουργείται πασιφανώς αθέμιτος ανταγωνισμός.
Όταν γίνεται επιλεκτικό ισοζύγιο καταστρατηγείται ο βασικός στόχος που επιδιώκεται με αυτήν τη διαδικασία. Δηλαδή ο αποκλεισμός του "αέρα" από το συνολικό βάρος της εθνικής παραγωγής βαμβακιού.
Είναι φανερό ότι ο έλεγχος των εκκοκκιστηρίων είναι πλημμελής και οι όποιες συνέπειες στο εισόδημα των παραγωγών (μεγάλη συνυπευθυνότητα) θα είναι αποτέλεσμα αυτής της πλημμέλειας.
Κατόπιν τούτου, ερωτάται ο κύριος Υπουργός σε ποιες ενέργειες θα προβεί για να εφαρμόζονται στο μέλλον οι αποφάσεις του από τον ΟΠΕΚΕΠΕ".
Στο τέλος θα πάμε το ίδιο με την "άσπρη πέτρα ξέξασπρη". 
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι αλήθεια ότι γίνεται μία μεγάλη προσπάθεια στο μεταβατικό στάδιο, που βρίσκεται το κοινοτικό καθεστώς για το βαμβάκι από έναν οργανισμό που είχε μία μεγάλη θητεία, όπως είναι ο Οργανισμός Βάμβακος, σε έναν καινούριο οργανισμό που έχει την ευθύνη του ελέγχου και των πληρωμών. Με τη συγκρότηση αυτού του οργανισμού, φιλοδοξία του Υπουργείου, αλλά θεωρώ και όλων των αγροτών, είναι να μπορεί ο αγρότης να παίρνει γρήγορα τις επιδοτήσεις του και αυτές να έχουν την ακριβή απόδοση του ρόλου τους, όσον αφορά τα προϊόντα. 
Αυτός ο οργανισμός αναλαμβάνοντας φέτος -κι αυτό θα το κάνει μόνο για φέτος, δηλαδή την ευθύνη για την εκκόκκιση του βάμβακος- στο θέμα του ισοζυγίου θα λέγαμε ότι δεν εφάρμοσε ακριβώς την εντολή, την οποία είχαμε δώσει σαν Υπουργείο Γεωργίας. Γι΄ αυτό ελέγχονται και ελέγχεται και ο επικεφαλής αυτού του τομέα για την ενίσχυση του βάμβακος. Ήδη το Υπουργείο Γεωργίας από την πρώτη στιγμή ανήσυχο για το θέμα των ενισχύσεων και του τρόπου που εκφράζεται φέτος για το βαμβάκι, είχε από την αρχή θέσει τους όρους. Είμαστε, θα έλεγα, αυστηροί προς την κατεύθυνση εκείνη που δεν θα τηρούνται αυτές οι προϋποθέσεις. Και αυτές τις προϋποθέσεις τις καταγράψαμε και σε μία κοινή υπουργική απόφαση και ενημερώσαμε προς όλες τις κατευθύνσεις για την πιστή εφαρμογή τους.
Θα ήθελα να ενημερώσω τον αγαπητό κύριο συνάδελφο, που κατάγεται από μια περιοχή που το βαμβάκι έχει πολύ μεγάλη σημασία, κάνοντας τον κοινοβουλευτικό έλεγχο ότι ήδη από σήμερα ο υπεύθυνος του τομέα βάμβακος στον ΟΠΕΚΕΠΕ έχει απαλλαγεί από τις ευθύνες του. Αυτό το κάναμε όχι γιατί ήταν ένα στέλεχος, που δεν είχε την ικανότητα, αλλά γιατί θεωρούμε ότι καμία παρέκκλιση δεν πρέπει να υπάρχει από τις εντολές και τις ευθύνες, τις οποίες έχουμε όλοι απέναντι σε ένα τέτοιο προϊόν, όπως είναι το βαμβάκι, αλλά και πάνω απ΄ όλα την ευθύνη που έχουμε όλοι μας στο διάφανο των διαδικασιών, των επιδοτήσεων και των ενισχύσεων. Γι΄ αυτό, λοιπόν, από σήμερα υπάρχει καινούριο καθολικό ισοζύγιο σε όλα τα εκκοκκιστήρια. Επίσης έχουν συγκροτηθεί επιτροπές. Έχω καλέσει και τις τριτοβάθμιες οργανώσεις, δηλαδή τους παραγωγούς. Και με τον κοινωνικό έλεγχο των παραγωγών θα υπάρξει καθολική αποτίμηση, θα έλεγα καθολική απογραφή του συνόλου του βαμβακιού στην Ελλάδα.
Έτσι θα έχουμε μια εικόνα γρήγορη πού ακριβώς βρίσκεται η ελληνική παραγωγή βάμβακος για να μπορούμε να προχωρήσουμε γρήγορα και στις ενστάσεις και στην εκδίκασή τους για να πάρουν οι παραγωγοί γρήγορα τα χρήματά τους. Άλλωστε, έχει ξεκινήσει η διαδικασία, πάνω από εκατό φάκελοι είναι έτοιμοι και αρχίζει και η εκταμίευση εκείνων των παραγωγών που παρέδωσαν το βαμβάκι γρήγορα. Αυτό που είπαμε, δηλαδή ότι σε τριάντα μέρες θα πληρώνονται, ήδη αρχίζει η διαδικασία της πληρωμής αυτών των παραγωγών.
ΠΡΟΕΔΡΕΥΩΝ (Κωνσταντίνος Γείτονας): Εύλογο, λοιπόν, όπως είπε ο κύριος Υπουργός το ενδιαφέρον σας, λόγω περιοχής. 
΄Εχετε βλέπω συμπαραστάτη, κύριε Μάτη, από Καρδίτσα τον Κ. Σαλαγιάννη. Ο λόγος δικός σας.
ΑΘΑΝΑΣΙΟΣ ΜΑΤΗΣ: Ευχαριστώ, κύριε Πρόεδρε.
Ο Οργανισμός Πληρωμών Κοινοτικών Ενισχύσεων και Ελέγχου Προσανατολισμού και Εγγυήσεων είναι, όπως είπατε εσείς, άσπρη πέτρα κλπ. Είναι ένας καινούριος φορέας, ο οποίος ήρθε να υποκαταστήσει σε ένα βαθμό, γιατί έχει και άλλες δραστηριότητες, ένα παλιό και έμπειρο οργανισμό, τον Οργανισμό Βάμβακος.
Είναι σαφές ότι η ανταπόκριση του Υπουργείου στο περιεχόμενο της ερώτησης ήταν άμεση. Η απόφαση για νέο καθολικό ισοζύγιο, το μέτρο που έπρεπε να ληφθεί, οι επιπτώσεις από τη μη εφαρμογή της υπουργικής απόφασης από τον ΟΠΕΚΕΠΕ, διέσπειραν μια ανησυχία στους αγρότες των βαμβακοπαραγωγικών περιοχών, όπως είναι τα Τρίκαλα και η Καρδίτσα, που πρέπει να πούμε ότι είναι μέσα στους πέντε πρώτους νομούς σε παραγωγή βάμβακος στη χώρα. ΄
Βεβαίως αυτή η ανησυχία των βαμβακοπαραγωγών αυξάνεται, διότι υπάρχουν και κάποιοι που κινδυνολογούν. Επίσης υπάρχουν και κάποια ιδιωτικά εκκοκκιστήρια που συνεχίζουν ένα τροπάριο παράνομο, το οποίο λέει ότι υπάρχουν δύο τιμές βαμβακιού.
Ήθελα να πω ότι θα περιμένουμε, μόλις έχετε τα καινούρια στοιχεία, να δώσετε συγκεκριμένες απαντήσεις για να διασκεδαστεί η ανησυχία, γιατί φοβάμαι ότι κάποιοι ονειρεύονται καινούρια τρακτέρ, καινούριους αποκλεισμούς δρόμων κλπ.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω ότι και με την προεδρία του κυρίου Αντιπροέδρου πολλές φορές απαντήσαμε σε όλους τους τόνους ότι δεν υπάρχουν δύο τιμές στο βαμβάκι. Όσοι απεργάζονται τέτοιες μεθόδους, εκείνο που κάνουν είναι να θέτουν σε κίνδυνο συνολικά το ελληνικό βαμβάκι. Είναι δυστύχημα ότι αυτό πολλές φορές γίνεται από επιχειρηματίες μεγάλης διαδρομής και με πάρα πολύ μεγάλη προσφορά στο χώρο.
Επίσης πολλοί παραγωγοί πέφτουν θύματα, αποδεχόμενοι ότι μπορεί να υπάρξουν δύο τιμές. Η τιμή θα είναι ενιαία σε όλη την ποσότητα και για όσους τιμολόγησαν ποσότητες με διαφορετική τιμή, έχει πάει ήδη εγκύκλιος εδώ και πολλές μέρες που ακυρώνει όλα αυτά τα τιμολόγια -το έχουμε πει σε όλους τους τόνους- και είναι και παραβάτες. Νομίζω ότι το μόνο που κάνουν είναι ζημιά.
Το δεύτερο που θα ήθελα να πω, γιατί έχει πολύ μεγάλη σημασία, είναι ότι το ίδιο τμήμα που έχει την ευθύνη σήμερα για την εφαρμογή της εκκόκκισης του βαμβακιού, είχε την ευθύνη σε λίγες ημέρες να κάνει την αποπληρωμή της επιστροφής της συνυπευθυνότητας από την περυσινή περίοδο. Θα έλεγα ότι το έκανε με τον πιο άψογο, με τον πιο γρήγορο τρόπο και είναι τα ίδια πρόσωπα. 
Σημασία έχει ότι εάν κάποια στιγμή παίρνουμε μέτρα που πολλές φορές μπορεί να φαίνονται σκληρά, το κάνουμε μόνο και μόνο για πρέπει να υπάρξει πιστή τήρηση όλων αυτών που αποφασίζουμε. Είμαστε υποχρεωμένοι όλοι, γιατί αυτά που αποφάσισαν φέτος για την εφαρμογή του κανονισμού του βαμβακιού που απορρέει από την Ευρωπαϊκή Ένωση, αλλά και αυτά τα μέτρα που εμείς πήραμε σε εθνικό επίπεδο, συμβατά με τον κανονισμό, είναι απόρροια διαεπαγγελματικής συμφωνίας. 
΄Όταν, λοιπόν, όλοι έχουμε καθίσει σε ένα τραπέζι και έχουμε αποφασίσει από τον παραγωγό, τον εκκοκκιστή, τον έμπορο, τον μεταποιητή, τον κλωστοϋφαντουργό, έχει ευθύνη η πολιτεία και το Υπουργείο Γεωργίας να τηρηθούν αυτοί οι κανόνες και όποιος δεν τους τηρεί είναι υπόλογος απέναντι σ' αυτήν τη συμφωνία την οποία έχουμε κάνει.

Δεν είναι μόνο ηθική η δέσμευση. Είναι πάνω από όλα η υποχρέωση για μια αποτελεσματική διοίκηση λόγω της ευθύνης, που έχει η πολιτεία έναντι αυτού του εθνικού προϊόντος. Δεν είναι μόνο να λέμε το προϊόν ως εθνικό. Πρέπει να του συμπεριφερόμαστε και εθνικά. Θεωρώ ότι έχουμε υποχρέωση να κάνουμε τις πράξεις που κάνουμε άσχετα αν πολλές φορές στεναχωρούμε και κάποιους. 
ΠΡΟΕΔΡΕΥΩΝ (Κωνσταντίνος Γείτονας): "Εθνική συμπεριφορά, λοιπόν και στο βαμβάκι, όπως είπε ο κύριος Υπουργός.
Δεύτερη είναι η με αριθμό 72/29.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τασούλα προς τον Υπουργό Ανάπτυξης σχετικώς με την αθέτηση των υποχρεώσεων της Δημόσιας Επιχείρησης Ηλεκτρισμού (ΔΕΗ) για την προμήθεια στύλων από τους δασικούς συνεταιρισμούς του Νομού Ιωαννίνων . 
Η επίκαιρη ερώτηση του κ. Τασούλα έχει ως εξής:
"Η Διεύθυνση Υλικού και Προμηθειών Διανομής της ΔΕΗ με το υπ' αριθμ. Πρωτοκόλλου 1138/2.5.2001 έγγραφό της προς την ΄Ενωση Αγροτικών Δασικών Συνεταιρισμών Κόνιτσας, Ζαγορίου, Μετσόβου ανακοίνωσε ότι θα παραλάβει ξύλινους στύλους κατηγορίας 10Ε, 11Ε, 11Μ και 12Μ σε απεριόριστες ποσότητες για να ανασκευάσει πλήρως αυτή της τη δέσμευση αργότερα με το υπ' αριθμ. Πρωτοκόλλου 2420/3.9.2001 έγγραφό της βάσει του οποίου περιορίζεται η προμήθεια σε 50.000 τεμάχια. Από την άλλη πλευρά, βάσει προγραμματικής συμβάσεως μεταξύ ΔΕΗ και Υπουργείου Γεωργίας, η ΔΕΗ είχε δεσμευθεί να προμηθευθεί για το έτος 2001 65.000 στύλους. 
Οι 2.000 δασεργάτες του Νομού Ιωαννίνων και οι οικογένειές τους βρίσκονται επί θύραις οικονομικής καταστροφής γιατί προχώρησαν σε όλα τα έξοδα κοπής των στύλων ακόμη και με δανεισμό βάσει των αρχικών βεβαιώσεων της ΔΕΗ και σήμερα βλέπουν την παραγωγή τους να σαπίζει. 
Με αυτά τα δεδομένα ερωτάται ο κύριος Υπουργός Ανάπτυξης: Σε ποιες ενέργειες πρόκειται να προβεί η Κυβέρνηση προκειμένου: 
1. Να συμμορφωθεί η ΔΕΗ προς τις υποχρεώσεις της έναντι των δασικών συνεταιρισμών Κονίτσης, Ζαγορίου και Μετσόβου.
2. Να ξεκαθαρίσει τη σχέση της σχετικά με τη μελλοντική συνεργασία της με τους συνεταιρισμούς αυτούς.
Ο Υφυπουργός Ανάπτυξης κ. Αλέξανδρος Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, νομίζω ότι είπατε τη μισή αλήθεια. Για να έχουμε την πλήρη εικόνα είμαι υποχρεωμένος να σας αναφέρω πιο συγκεκριμένα στοιχεία. 
Η ΔΕΗ με την προγραμματική σύμβαση ΔΠΔ 6067 πενταετούς διάρκειας που υπέγραψε στις 22.12.97 με το Υπουργείο Γεωργίας συμφώνησε να προμηθεύεται την πενταετία 1997-2001 ξύλινους στύλους εγχώριας παραγωγής από ιδιώτες συνεταιρισμούς, στους οποίους το δημόσιο είχε εκχωρήσει άδεια υλοτόμησης στις κάτωθι ενδεικτικές ποσότητες: Το 1997 δέκα χιλιάδες τεμάχια, το 1998, εβδομήντα πέντε χιλιάδες τεμάχια, το 1999, εξήντα πέντε χιλιάδες τεμάχια, το 2000, εξήντα πέντε χιλιάδες τεμάχια και το 2001, πάλι εξήντα πέντε χιλιάδες τεμάχια. Σε αυτήν την πενταετία δηλαδή η ΔΕΗ θα πρέπει να απορροφήσει διακόσιες ογδόντα χιλιάδες τεμάχια.
Αυτή η προγραμματική σύμβαση σε καμία περίπτωση δεν αναφέρει 
ότι η ΔΕΗ υποχρεούται να παραλαμβάνει όλους τους στύλους που θα υλοτομούν οι δασικοί συνεταιρισμοί όπως αναφέρετε στην ερώτησή σας. Απλώς αναφέρει τις κατ' έτος ενδεικτικές ποσότητες. Μέχρι το 2000 ας προσέξουμε τα εξής νούμερα. Η ΔΕΗ έχει παραλάβει μέχρι το 2000, τριακόσιους είκοσι τέσσερις στύλους, δηλαδή πολύ περισσότερους από την προσδιορισθείσα συνολική ενδεικτική ποσότητα. Μέσα στο 2001 θα πάρουμε ακόμη πενήντα χιλιάδες. Αυτό είχε σαν αποτέλεσμα τη μεγάλη αύξηση των αποθεμάτων. ΄Ετσι αυτήν τη στιγμή στις αποθήκες της ΔΕΗ υπάρχουν εκατόν εβδομήντα χιλιάδες στύλοι που περισσεύουν.
Γι' αυτό η ΔΕΗ αποφάσισε για το 2001 από εξήντα πέντε χιλιάδες που ήταν η ενδεικτική ποσότητα να πάει στους πενήντα χιλιάδες στύλους. Σ' αυτήν την πενταετία φθάνουμε, λοιπόν, τους τριακόσιους εβδομήντα τέσσερις χιλιάδες στύλους όταν η αρχική προγραμματική σύμβαση ήταν για διακόσιους ογδόντα χιλιάδες. Η αύξηση είναι 34%. ΄Οσον αφορά αυτό που αναφέρεται για τους τέσσερις συνεταιρισμούς, σας λέω ότι πρόκειται για τέσσερις συνεταιρισμούς, οι οποίοι σε καμία περίπτωση κατά τα προηγούμενα χρόνια δεν είχαν παραδώσει περισσότερους από είκοσι έξι χιλιάδες στύλους. Δηλαδή αυτό που αναφέρεται και η επιστολή που είχε σταλεί από τη ΔΕΗ δεν αναιρεί αυτό που έχουμε αναφέρει μέχρι σήμερα. 
Επομένως θέλω να τελειώσω αυτήν την απάντηση στην ερώτησή σας λέγοντας ότι παρά ταύτα και επειδή υπάρχει και η συνεργασία και το ενδιαφέρον από τους δύο συναδέλφους μου Υφυπουργούς, οι οποίοι κατά σύμπτωση παραβρίσκονται σήμερα στην ερώτησή σας, θα προσπαθήσουμε να συνεχίσουμε την περαιτέρω απορρόφηση, να πλησιάσουμε τις εξήντα πέντε χιλιάδες, χωρίς αυτό όμως να είναι δεδομένο. Είναι μια προσπάθεια. Γιατί πρέπει να καταλάβουμε ότι και η ΔΕΗ πρέπει να εξορθολογικοποιήσει και τα οικονομικά της στοιχεία και την επιχειρηματική της συμπεριφορά. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τασούλας έχει το λόγο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, αντιλαμβάνομαι ότι η ΔΕΗ πρέπει να ορθολογικοποιήσει τα οικονομικά της στοιχεία, αλλά δεν αντιλαμβάνομαι γιατί πρέπει να γίνει αυτό αναλώμασι των δασεργατών της Κόνιτσας, του Μετσόβου και του Ζαγορίου. 
Είπατε προηγουμένως -και είναι γνωστό αυτό από παλαιότερη απάντηση της ΔΕΗ προς τον Νομάρχη Ιωαννίνων- ότι περισσεύουν εκατόν εβδομήντα χιλιάδες στύλοι στις αποθήκες της ΔΕΗ. Φαίνεται όμως από τη μέχρι τώρα συμπεριφορά της Κυβέρνησης ότι περισσεύουν και δύο χιλιάδες δασεργάτες, οι οποίοι πρέπει να πάνε στα Γιάννενα ή στην Αθήνα, να μείνουν χωρίς δουλειά, να μείνουν χωρίς εισόδημα. Γι' αυτό και θεωρώ ανάγκη να σταθώ στην τελευταία παράγραφο της απαντήσεώς σας την οποία δώσατε περιβαλλόμενος από τους δύο Υφυπουργούς Γεωργίας και να σας πω ότι είναι αδήριτη ανάγκη να απορροφηθούν τουλάχιστον οι στύλοι που αρχικά εθεωρείτο πως έπρεπε να απορροφηθούν, εξήντα πέντε χιλιάδες στύλοι. 
Η αναφορά της "ενδεικτικής" υποχρεώσεως της ΔΕΗ γίνεται από την Κυβέρνηση για να δικαιολογήσει τη χαμηλότερη παραγγελία. Εγώ επικαλούμαι την ενδεικτική, για να δικαιολογήσω την υψηλότερη σε αριθμό παραγγελία. Είναι θέμα πως το βλέπει κανείς. Προτιμώ να το βλέπει και η Κυβέρνηση προς την πλευρά να σταθούν αυτοί οι άνθρωποι σε εκείνες τις παραμεθόριες περιοχές.
Κατά σύμπτωση χθες, κύριε Υπουργέ, ανακοινώθηκαν νέα δυσοίωνα στοιχεία και για τη χώρα μας αλλά, δυστυχώς, και για την Ήπειρο, όπου διατηρούμε σταθερά με ανοδική τάση τα σκήπτρα της πρωτιάς στην ανεργία. Είναι η περιοχή των Ιωαννίνων η πρώτη σε όλη την Ελλάδα και σε όλη την Ευρώπη από πλευράς μακροχρόνιας ανεργίας στο 64%. Αυτό μοιράστηκε χθες σε όλη την Ελλάδα από το Αθηναϊκό Πρακτορείο. Για να μπορέσει η Κυβέρνηση να αναχαιτίσει αυτήν την πορεία, οφείλει να κάνει αυτό που είπατε ως ευχή, πράξη. Να αναγκαστεί η ΔΕΗ να ανταποκριθεί στις υποχρεώσεις της, που είναι οι γενικότερες υποχρεώσεις της πολιτείας προς μια παραμεθόρια περιοχή και να μην εισάγει ξύλα από τη Ρωσία και από άλλες χώρες, διότι αν δεν σώσουμε το σπίτι μας που απειλείται, θα είμαστε υπόλογοι έναντι όχι μόνο των πολιτών των Ιωαννίνων αλλά έναντι όλου του ελληνικού λαού. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, θα ήθελα να ξεκινήσω με δύο επισημάνσεις. 
Πρώτον, κατανοώ την αγωνία σας και το ενδιαφέρον σας για την περιοχή που κατάγεστε και εκπροσωπείτε στη Βουλή των Ελλήνων. 
Δεύτερον, μου έκανε θετική εντύπωση το ύφος με το οποίο διεκδικείτε το αίτημά σας. 
Όμως, πρέπει να σας υπενθυμίσω πάλι τα στοιχεία. Εμείς δεν έχουμε χαμηλότερη απορρόφηση στύλων, έχουμε κατά 34% σε αυτήν την πενταετία άνοδο απορρόφησης στύλων από την προγραμματισθείσα. Επομένως εμείς στηρίζουμε τους δασεργάτες. Η πραγματική σύμβαση που έχει γίνει με το Υπουργείο Γεωργίας έχει γίνει για αυτό ακριβώς το λόγο, για να στηρίξουμε τους δασεργάτες, να στηρίξουμε τους ανθρώπους που ασχολούνται με τους συνεταιρισμούς και κυρίως στις ακριτικές περιοχές όχι μόνο των Ιωαννίνων, αλλά και άλλων περιοχών που έχουν παρόμοιο πρόβλημα. Και μάλιστα αυτό το κάνουμε εν γνώση μας και σε αντίθεση με το ότι η σύγχρονη τάση σήμερα είναι ότι οι στύλοι της ΔΕΗ, της κάθε ΔΕΗ στις αναπτυγμένες κοινωνίες είναι είτε μεταλλικοί είτε από τσιμέντο, δεν είναι ξύλινοι. Γι' αυτόν ακριβώς το λόγο πρέπει να λάβετε υπόψη σας ότι η Κυβέρνηση δεν έχει αφήσει στην τύχη τους τους δασεργάτες. 
Θα ήθελα να επισημάνω ακόμα το εξής ότι όσο και να μας φαίνεται παράξενο ή ασυνήθιστο, θα πρέπει να συνηθίσουμε την ιδέα ότι η ΔΕΗ πλέον δραστηριοποιείται, υπάρχει και δουλεύει και χαράσσει τη στρατηγική της μέσα σε ένα νέο περιβάλλον, που είναι αυτό της απελευθερωμένης αγοράς ηλεκτρικής ενέργειας και μεθαύριο το 2003, το 2004 της γενικευμένης απελευθέρωσης της ενέργειας. 
Επομένως θα πρέπει να απαιτήσουμε όλοι στο Εθνικό Κοινοβούλιο η ΔΕΗ να εξορθολογικοποιήσει τα επιχειρηματικά της σχέδια, τις συμπεριφορές της, οι οποίες έλκουν την καταγωγή τους από το παρελθόν, που τότε καλά γινόταν, ούτως ώστε αυτή η μεγάλη εταιρεία, να είναι η ναυαρχίδα της ενέργειας, της ενεργειακής πολιτικής της χώρας μας και να παίξει ρόλο, όχι μόνο στη χώρα μας, αλλά γενικότερα στα Βαλκάνια, αποτελώντας ουσιαστικά έναν στρατηγικό ενεργειακό κόμβο στην περιοχή των Βαλκανίων. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Και τελειώνω με το εξής. Σε συνεργασία με τον κύριο Υπουργό, θα προσπαθήσουμε για το καλύτερο δυνατόν.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 75/29-10-2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, σχετικώς με το πρόσφατο ατύχημα στη ναυπηγοεπισκευαστική ζώνη Σαλαμίνας, τη διερεύνηση της υπόθεσης και τον καταλογισμό των ευθυνών κλπ.
Η επίκαιρη ερώτηση της κας. Κανέλλη έχει ως εξής:
"Εγκληματικές είναι οι ευθύνες της Κυβέρνησης, που μπροστά στην εξυπηρέτηση των συμφερόντων του κεφαλαίου, αδιαφορεί πλήρως ακόμα και για την ίδια τη ζωή των εργαζομένων. Οι πέντε νεκροί εργάτες της έκρηξης στο πλοίο SAILOR στις 20-10-2001 υπογραμμίζουν με το ίδιο τους το αίμα την παντελή έλλειψη ακόμα και των πιο στοιχειωδών μέτρων ασφαλείας στη Ναυπηγοεπισκευαστική Ζώνη, όπου με τις πλάτες της Κυβέρνησης στο εφοπλιστικό κεφάλαιο και οι ιδιώτες επιχειρηματίες δρουν εντελώς ασύδοτα με στόχο την εξασφάλιση των υπερκερδών τους.
Οι πέντε εργάτες εκτελούσαν εργασίες στο πλοίο για το οποίο είχαν εκδοθεί όλες οι "νόμιμες" άδειες που προβλέπονται. Ειδικότερα την άδεια gas free την εξέδωσε η ιδιωτική εταιρεία "Χατζόπουλος-Παπαδόπουλος", η οποία βρίσκεται διαρκώς στα δικαστήρια υπόλογη για ανάλογες άδειες που εξέδωσε στο παρελθόν για περιπτώσεις πλοίων, στα οποία σημειώθηκαν στη συνέχεια ατυχήματα, πολλά από τα οποία ήταν θανατηφόρα.
Ερωτάται ο κύριος Υπουργός, ποια μέτρα θα πάρει η Κυβέρνηση και πότε, ώστε:
Να διερευνηθεί πλήρως η υπόθεση, να καταλογιστούν οι ευθύνες και να τιμωρηθούν παραδειγματικά αυτοί που έστειλαν στο θάνατο τους πέντε εργάτες.
Να αφαιρεθεί η άδεια έκδοσης πιστοποιητικών gas free από την παραπάνω εταιρεία, όπως και από κάθε άλλη ιδιωτική επιχείρηση και να δημιουργηθεί στα πλαίσια του Υπουργείου Εμπορικής Ναυτιλίας δημόσιος φορέας ελέγχου και έκδοσης πιστοποιητικών ασφαλείας, προκειμένου να μη γίνεται η ζωή των εργατών και οι ασφαλείς συνθήκες εργασίας τους αντικείμενο επιχειρηματικής δραστηριότητας".
Θα απαντήσει ο Υφυπουργός Εργασίας και Κοινωνικών Ασφαλίσεων κ.Τζιόλας. Σας εύχομαι καλορίζικος, συγχαρητήρια, καλή επιτυχία στο έργο σας.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Κυρίες και κύριοι συνάδελφοι, θέλω εκ μέρους της Κυβέρνησης, πρώτα- πρώτα να εκφράσω την οδύνη και τη λύπη μας για το θανατηφόρο αυτό ατύχημα στη ζώνη του Περάματος, όπου πέντε συμπολίτες μας, συνάνθρωποί μας, έχασαν κατά την εκτέλεση της εργασίας τους τη ζωή τους. 
Σχετικά τώρα με το κείμενο της ερώτησης της συναδέλφου κας Κανέλλη, έχω να πω τα εξής: 
Πράγματι, την 20η Οκτωβρίου στις 11.35΄ περίπου στο δεξαμενόπλοιο SAILOR, που βρισκόταν στην Κυνοσούρα Σαλαμίνας για επισκευαστικές εργασίες, έγινε ατύχημα, έγινε έκρηξη στη δεξαμενή νούμερο 4, που είχε σαν αποτέλεσμα το θανάσιμο τραυματισμό πέντε εργατοτεχνιτών του συνεργείου GOOD WORK. Από την αρμόδια λιμενική αρχή, στα πλαίσια της διενεργούμενης προανάκρισης, συνελήφθησαν οι παρακάτω πέντε που κρίθηκαν ότι εμπλέκονται στην υπόθεση αυτή: 
1. Πρωτογεράκης Μιχαήλ, πλοίαρχος.
2. Δουδούλης Ευάγγελος, υπεύθυνος συνεργείου.
3. Σαρρής Χαράλαμπος, υπεύθυνος συνεργείου.
4. Βλαχάκης Χαρίδημος, τεχικός ασφάλειας.
5. Παπαδόπουλος Ευάγγελος, χημικός ναυτιλίας.
Οι παραπάνω πέντε, προσήχθησαν στα πλαίσια της αυτόφωρης διαδικασίας ενώπιον του αρμόδιου εισαγγελέα, ο οποίος διέταξε τη συνέχιση κράτησής τους και παρέπεμψε την υπόθεση σε τακτικό ανακριτή. 
Για την υποβοήθηση του έργου της προανάκρισης, ορίστηκαν πραγματογνώμονες για τη διερεύνηση των συνθηκών του ατυχήματος και τη σύνταξη σχετικής πορισματικής έκθεσης, ενώ παράλληλα ζητήθηκε να συμβάλει στην προανακριτική εργασία το Σώμα Επιθεωρητών Εργασίας, που αποτελεί Όργανο στα πλαίσια του Υπουργείου Εργασίας, για την επιθεώρηση του χώρου του ατυχήματος και τη σύνταξη σχετικής έκθεσης προς υποβολή της στον αρμόδιο τακτικό ανακριτή, πράγμα το οποίο και έχει ολοκληρωθεί.
Εννοώ ότι έχει ήδη αποσταλεί αυτή η έκθεση του Σώματος Επιθεωρητών Εργασίας. Επισημαίνεται ότι με βάση τη νομοθεσία, η άδεια χημικού ναυτιλίας χορηγείται από τη Διεύθυνση Πετροχημικών του Γενικού Χημείου του Κράτους και ανανεώνεται από την ίδια διεύθυνση που λειτουργεί στα πλαίσια του Υπουργείου Οικονομικών. Σε κάθε δε περίπτωση η ανάκληση των αδειών γίνεται από τη διοικητική αρχή που την έχει εκδώσει ή επιβάλλεται ως ποινή από ποινικό δικαστήριο σε περίπτωση ποινικής καταδίκης του υπαίτιου χημικού ναυτιλίας. 
Θα ήθελα τώρα να αναφερθώ σε δυο γενικότερα θέματα και ίσως στη δευτερολογία μου να μου δοθεί η δυνατότητα να συμπληρώσω. Πράγματι για να αντιμετωπισθούν αυτά τα κρίσιμα θέματα, τα οποία είναι σημαντικά ζητήματα στο χώρο εργασίας -θέματα ασφάλειας και υγιεινής- θα χρειαστεί, εκτός από την πιστή τήρηση της νομοθεσίας να υπάρξουν και βελτιωτικές παρεμβάσεις και στο επίπεδο της νομοθεσίας και ιδιαίτερα στη ναυπηγοεπισκευαστική ζώνη του Περάματος, Κερατσινίου, Σαλαμίνας, Πειραιά. 
Προς την κατεύθυνση αυτή, σε συνεργασία με τα συναρμόδια Υπουργεία, πρόκειται εντός των επομένων ημερών να συγκροτηθεί, να λειτουργήσει διϋπουργική σύσκεψη και να αντιμετωπισθούν θέματα, όπως του τεχνικού ασφαλείας, με την έννοια της μόνιμης παρουσίας του στους χώρους εργασίας και επίσης της δημιουργίας αξιόπιστου μητρώου για τις εργοληπτικές εργασίες στη ναυπηγοεπισκευαστική ζώνη. 
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο. 
ΛΙΑΝΑ ΚΑΝΕΛΛΗ: Από τα τρία λεπτά που σας αναλογούν, κύριε Υπουργέ, χάσατε το ένα -αλλά είστε καινούριος και νομίζω ότι μπορεί κάποιος να σας το χαρίσει αυτό- για να μου διαβάσετε τα περιστατικά και τα γεγονότα. Θα ήθελα από τα δύο πολύτιμα δικά μου να διαθέσω το ένα ως σιωπή το λιγότερο...
ΠΡΟΕΔΡΕΥΩΝ (Κωνσταντίνος Γείτονας): Δεν κάνουμε αγώνα δρόμου. 
ΛΙΑΝΑ ΚΑΝΕΛΛΗ: ...ως σιωπή, κύριε Προέδρε, για το Θοδωρή Πολίτη, τον Αντώνη Πάκο, το Χαράλαμπο Μπάκα, το Νίκο Μακρόγλου και τον Πολύκαρπο Παπαδόπουλο, που προστέθηκαν σε ένα μακρύ μαρτυρολόγιο της Ζώνης. 
Η Κυβέρνηση, αν ήθελε, θα έπρεπε να είχε βοηθήσει να μη μεγαλώνει αυτός ο κατάλογος χάρη στη βιασύνη και των εργολάβων και των εφοπλιστών. Έχει από τους ανθρώπους της ζώνης, της μακροχρόνιας ανεργίας, της σκληρής δουλειάς, των θαλάμων αερίων, όχι φρίγκας και μιας υπερεκμετάλλευσης των χειρότερων συνθηκών ζωής, ένα έγγραφο από είκοσι έξι σημεία από το 1996. 
Η Κυβέρνηση, αν ήθελε, δεν θα περιοριζόταν μόνο στα ζητήματα της Ζώνης, στην άδεια που δίνει σε ιδιώτες εργολάβους για διακόσια χιλιάρικα, που αντιστοιχούν στη ζωή πέντε ή δέκα ανθρώπων κάθε φορά, για να δίνει πιστοποιητικά από το Γενικό Χημείο του Κράτους. Καταργήσατε τις οργανικές θέσεις από το 1992 των δέκα χημικών ναυτιλίας στο Γενικό Χημείο του Κράτους. Εμείς ζητάμε και η ναυπηγοεπισκευατική ζώνη ζητά ένα δημόσιο φορέα ελέγχου. 
Βεβαίως λέτε μόνοι σας σήμερα, το ακούσαμε χθες από την Κυβέρνηση, ότι το κράτος δεν είναι ο καλύτερος μάνατζερ, δεν είναι ο καλύτερος επιχειρηματίας και γι' αυτό πρέπει να πάψει να είναι επιχειρηματίας. Δεν είναι δυνατόν, όμως, να είναι και ο καλύτερος ηθικός αυτουργός τέτοιου είδους εγκληματικής επιχειρηματικής δραστηριότητας το κράτος. 
Στα μεγαλύτερα ναυπηγεία και στις ναυπηγοεπισκευαστικές ζώνες της Ασίας, της Ευρώπης, της Αμερικής και του υπόλοιπου κόσμου...
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Θα ήθελα τριάντα δεύτερα ακόμα, κύριε Πρόεδρε. 
...ακόμη και οι δανειοδοτήσεις των τραπεζών για τις εργασίες στη ναυπηγοεπισκευαστική ζώνη δίνονται υπό την προϋπόθεση τα 2/3 να είναι κρατικώς ελεγχόμενα και κρατικών συμφερόντων. 
Εδώ έχουμε πέντε νεκρούς και μου λέτε ότι διορίσατε δύο άτομα για την περαιτέρω έρευνα. Ο ένας από τους δύο που διορίσατε, είναι συνταξιούχος και έχει να ανέβει σε πλοίο τα τελευταία δέκα χρόνια. Επίσης έχετε εναποθέσει τον έλεγχο σε ανθρώπους τέτοιους και με τέτοια διαδικασία, ώστε μόλις προχθές καταγγελλόταν από τους εργαζόμενους στη Ζώνη ότι ένας τεχνικός ασφαλείας σαν να ήταν το Άγιο Πνεύμα του κεφαλαίου και ήλεγχε ταυτόχρονα, κύριε Πρόεδρε, δεκαοκτώ πλοία, από τη Δραπετσώνα μέχρι την Κυνόσουρα και τη Σαλαμίνα. 
Αν μου πείτε ότι γίνεται τέτοιου είδους έλεγχος με έναν άνθρωπο σε δεκαοκτώ πλοία, που δεν είναι καν ελλιμενισμένα το ένα δίπλα στο άλλο, τότε να δεχθούμε ότι έχετε κάνει όλα τα δυνατά για να μην πεθαίνουν οι άνθρωποι σαν και αυτούς που χάσαμε προχθές. 
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω το λόγο, κύριε Υπουργέ. Κυρία Κανέλλη, ήθελα να πω σ' εσάς και στον κύριο Υπουργό ότι όλο το πανελλήνιο και η Βουλή των Ελλήνων είναι συγκλονισμένη από αυτό το τραγικό εργατικό ατύχημα που στοίχισε τη ζωή πέντε ανθρώπων.
ΛΙΑΝΑ ΚΑΝΕΛΛΗ: Δεν αμφέβαλα γι' αυτό. Ουαί κι αλίμονο αν αμφέβαλα.
ΠΡΟΕΔΡΕΥΩΝ (Κωνσταντίνος Γείτονας): Δεν αρκεί η έκφραση θλίψης εδώ. Ακριβώς εκεί που μπορούμε να συμβάλουμε όλοι είναι στην καλύτερη εφαρμογή ή τη βελτίωση των μέτρων, έτσι ώστε τα εργατικά ατυχήματα να είναι όλο και λιγότερα στην πατρίδα μας. Εκεί πρέπει να κατατείνουν όλες οι προσπάθειές μας, εκεί πρέπει να καταναλώσουμε την όποια πολιτική ενέργεια διαθέτουμε. Αυτό σαν ένα σχόλιο, που δεν αφορά τη δική σας τοποθέτηση. 
ΛΙΑΝΑ ΚΑΝΕΛΛΗ: Ας δεχθείτε κι εσείς τουλάχιστον ένα μικρό σχόλιο. Δεν είναι ατύχημα, είναι δυστύχημα. 
ΠΡΟΕΔΡΕΥΩΝ (Κωνσταντίνος Γείτονας): Καλώς, δεν είναι θέμα λέξεως. Το γεγονός είναι τραγικό και υπάρχει απώλεια ανθρώπων. 
ΛΙΑΝΑ ΚΑΝΕΛΛΗ: Έχει τεράστια διαφορά η κακιά τύχη από τη δυστυχία. 
ΠΡΟΕΔΡΕΥΩΝ (Κωνσταντίνος Γείτονας): Ορίστε κύριε Υπουργέ, έχετε το λόγο. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτό το οποίο ήθελα να πω ως προς το εργατικό ατύχημα, ή αν θέλετε δυστύχημα- στην περιοχή του Περάματος είναι ότι η Κυβέρνηση, τα Υπουργεία Εμπορικής Ναυτιλίας με τις Λιμενικές Αρχές και το Υπουργείο Εργασίας με τη δραστηριοποίηση και υποβολή της πορισματικής έκθεσης του Σώματος των Επιθεωρητών Εργασίας έχουν ήδη συνδράμει την ανακριτική δικαστική αρχή, έτσι ώστε να διαλευκανθεί πλήρως αυτή η υπόθεση και να υπάρξουν οι προκύπτουσες ποιινές. Επειδή από την πρώτη στιγμή ευαισθητοποιηθήκαμε στο θέμα αυτό, θα καταθέσω για τα Πρακτικά της Βουλής τις εκθέσεις που έχουν κάνει οι άνθρωποι του Σώματος Επιθεώρησης Εργασίας, ιδιαίτερα το ΚΕΠΕΚ Πειραιά και Νοτίου Αιγαίου, που ακριβώς δείχνουν και την ευαισθησία, αλλά και βοηθούν συγκεκριμένα την ανακριτική διαδικασία για να διαλευκανθεί πλήρως η υπόθεση.
Από εκεί και μετά, εγώ δεν ανέφερα πουθενά στην απάντησή μου ότι διορίσαμε δύο ανθρώπους εκ των οποίων ο ένας είναι ανίκανος να επιθεωρήσει. Θεωρώ ότι η επιθεώρηση η οποία έγινε από το Σώμα που το Υπουργείο Εργασίας εποπτεύει ήταν μία επιθεώρηση "μετά", διότι δεν έχει ευθύνη να επιθεωρήσει "κατά την ώρα" και "πριν" πραγματοποιηθούν εργασίες. Εκεί η ευθύνη είναι άλλων αρχών και όλες οι σχετικές άδειες συγκεντρώνονται από τη Λιμενική Αρχή. Και πρέπει να σας πω ότι οι επιθεωρήσεις που έγιναν μετά στο χώρο της εργασίας δίνουν πραγματικά στοιχεία, όπως ήδη ανέφερα για την ανακριτική διαδικασία. 
Συνάγουμε και ορισμένα γενικότερα συμπεράσματα βεβαίως από το ατύχημα αυτό, για τα οποία μίλησα ευθαρσώς. Είπα ότι αναλαμβάνουμε πρωτοβουλία για διυπουργική συνεργασία, η οποία πρέπει να δει δύο τουλάχιστον θέματα. Το ένα είναι αυτό που θίχθηκε και από δημοσιεύματα. Μιλάμε για τους τεχνικούς ασφάλειας. Είναι ευθύνη των εταιρειών να ορίζουν τεχνικούς ασφάλειας με επιστημονική και τεχνική επάρκεια και οι τεχνικοί ασφάλειας πρέπει να είναι σε μόνιμη υπηρεσία. Επίσης είπα ότι θα πρέπει να δούμε ένα αξιόπιστο μητρώο των εταιρειών που λειτουργούν στη ναυπηγοεπισκευαστική ζώνη, έτσι ώστε αυτές οι εταιρείες συντήρησης και επισκευών να έχουν όλα εκείνα τα στοιχεία και να ασκούν με αξιοπιστία και υπευθυνότητα το έργο τους σε πλαίσια υγιεινής και ασφάλειας, σε όλη τη ναυπηγοεπισκευαστική ζώνη. 
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας καταθέτει για τα Πρακτικά τις προαναφερθείσες εκθέσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΛΙΑΝΑ ΚΑΝΕΛΛΗ: Σαν τον Χατζόπουλο και τον Παπαδόπουλο στο μητρώο...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώθηκε η συζήτηση. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Άλλο πράγμα το μητρώο επισκευαστικών εταιρειών, άλλο πράγμα οι χημικοί ναυτιλίας...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δεν υπάρχει άλλος χρόνος γι' αυτή τη συζήτηση. 
ΛΙΑΝΑ ΚΑΝΕΛΛΗ: Το κράτος τους έδωσε την άδεια. 
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, επειδή μου κάνατε μια επισήμανση, την οποία δεν έχω αντίρρηση να δεχθώ, σε σχέση με τη λέξη που χρησιμοποίησα, σας υπενθυμίζω το γραπτό κείμενο της ερώτησής σας που καταλήγει ως εξής: "Οι πέντε εργάτες εκτελούσαν εργασίες στο πλοίο για το οποίο είχαν εκδοθεί όλες οι "νόμιμες άδειες" που προβλέπονται. Ειδικότερα την άδεια gas free την εξέδωσε η ιδιωτική εταιρεία "Χατζόπουλος-Παπαδόπουλος", η οποία βρίσκεται διαρκώς στα δικαστήρια υπόλογη για ανάλογες άδειες που εξέδωσε στο παρελθόν για περιπτώσεις πλοίων, στα οποία σημειώθηκαν στη συνέχεια ατυχήματα, πολλά από τα οποία ήταν θανατηφόρα". Χρησιμοποίησα, λοιπόν, τον χαρακτηρισμό που αναφέρετε το γραπτό σας κείμενο. 
ΛΙΑΝΑ ΚΑΝΕΛΛΗ: Δεν αμφιβάλω κύριε Πρόεδρε. Το δικό σας σχόλιο αντιγύρισα, όταν υπερβάλλετε εσείς. Σε πένθος σας το είπα. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 69/29-10-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την εκτός προδιαγραφών λειτουργία των ελληνικών σφαγείων, τη δημιουργία νέων με ένταξή τους στο Γ΄ Κοινοτικό Πλαίσιο Στήριξης. 
Η επίκαιρη ερώτηση της κας Ξηροτύρη-Αικατερινάρη έχει ως εξής:
"Την ακαταλληλότητα πολλών σφαγείων είχαμε επισημάνει προ πολλού σύμφωνα με στοιχεία που τότε έδωσε στη δημοσιότητα η Επιθεώρηση του Γραφείου Τροφίμων και Κτηνιατρικών Θεμάτων της Ευρωπαϊκής Ένωσης. Σε αυτά προστίθενται τώρα νεότερα δεδομένα ιδιαίτερα ανησυχητικά, όπως τουλάχιστον προκύπτουν από τα στοιχεία που παρουσιάστηκαν σε πρόσφατο επιστημονικό συνέδριο. 
Σύμφωνα με τα στοιχεία αυτά μόνο στο 60% των σφαγείων χρησιμοποιείται κατάλληλα ο διατιθέμενος εξοπλισμός, ενώ περισσότερα από εξήντα σφαγεία σε σύνολο εκατόν πενήντα κυρίως στη περιφέρεια κινδυνεύουν να κλείσουν λόγω έλλειψης υποδομών και εξοπλισμού. 
Στο Συνέδριο αυτό επιβεβαιώθηκε ότι επιπλέον δεν τηρούνται οι προδιαγραφές κατά την αναισθητοποίηση και σφαγή των ζώων, πράγμα που επιδρά αρνητικά στην ποιότητα του κρέατος, με βασική συνέπεια αυτό να μην μπορεί να συντηρηθεί σωστά και να αποτελεί κίνδυνο για την υγεία των καταναλωτών. Ως προς αυτό επισημάνθηκε μάλιστα ότι η Ελλάδα βρίσκεται στην τελευταία θέση μεταξύ των κρατών μελών της Ευρωπαϊκής Ένωσης.
Ερωτάται ο κύριος Υπουργός:
1. Τι έχει γίνει μέχρι σήμερα από τότε που κοινοποιήθηκε η έκθεση της σχετικής Επιθεώρησης της Ευρωπαϊκής Ένωσης, δηλαδή ποια σφαγεία έκλεισαν ή βελτιώθηκαν.
2. Έχει ολοκληρωθεί η διαδικασία αποστολής των σχετικών εγγράφων από τις αρμόδιες υπηρεσίες του Υπουργείου Γεωργίας προς τις Νομαρχίες, ώστε να δημιουργηθούν νέα σφαγεία, όπου αυτό είναι αναγκαίο και να ενταχθούν για χρηματοδότηση στο Γ΄ Κοινοτικό Πλαίσιο Στήριξης."
Θα απαντήσει ο Υφυπουργός Γεωργίας κ. Χατζημιχάλης, ο οποίος έχει και το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρία συνάδελφε, πριν δώσω κάποια στοιχεία για την ερώτησή σας, θέλω να κάνω δύο παρατηρήσεις. 
Η πρώτη είναι ότι η αντιμετώπιση του προβλήματος της σφαγειοτεχνικής υποδομής της χώρας και το ενδιαφέρον ή τα μέτρα που παίρνει η ελληνική Κυβέρνηση δεν έχουν σχέση με τις παρατηρήσεις της Ευρωπαϊκής Ένωσης κυρίως, αλλά έχουν σχέση με μία ολοκληρωμένη πολιτική της χώρας μας, η οποία εκτιμά ότι πρέπει αυτή η σφαγειοτεχνική υποδομή να εκσυγχρονιστεί και αυτό ανεξάρτητα από τις επιταγές ή όχι, τις παρατηρήσεις ή όχι της Ευρωπαϊκής Ένωσης, των συνεδρίων που κατά καιρούς γίνονται ή των επιτροπών ελέγχου. Είναι ένα θέμα που ανεξάρτητα απ' αυτές τις υποχρεώσεις οφείλει η χώρα μας να το αντιμετωπίσει και μάλιστα να το αντιμετωπίσει άμεσα και αποτελεσματικά.
Η δεύτερη παρατήρηση είναι σχετική με την έκφραση, ότι κάποια σφαγεία της περιφέρειας κινδυνεύουν να κλείσουν. Δεν κινδυνεύουν να κλείσουν, κατά τη γνώμη μας επιβάλλεται να κλείσουν κι αυτό γιατί σε αυτόν τον τομέα, στον τομέα της δημόσιας υγείας δεν μπορούμε να κάνουμε καμία παραχώρηση. Μπορούμε να αναγνωρίζουμε τις αντικειμενικές αδυναμίες ή τα προβλήματα που υπάρχουν, μπορούμε να αναγνωρίζουμε τις ιδιαιτερότητες της ελληνικής περιφέρειας, δεν μπορούμε όμως και δεν πρόκειται να παίξουμε με την υγεία των Ελλήνων πολιτών. 
Υπάρχουν, λοιπόν, σφαγεία τα οποία πρέπει να κλείσουν και θα κλείσουν. Για να γίνει κάτι τέτοιο, έχουν δοθεί ρητές και αυστηρές εντολές στη Νομαρχιακή Αυτοδιοίκηση, η οποία υποχρεούται σφαγεία, τα οποία δεν πληρούν συγκεκριμένες προδιαγραφές, να τα κλείσει. Εδώ όμως οφείλω να ομολογήσω με κάθε ειλικρίνεια ότι υπάρχει μια δυσκολία στη συνεργασία ανάμεσα στο Υπουργείο Γεωργίας και σε κάποιες από τις νομαρχιακές αυτοδιοικήσεις της χώρας.
Πέρα απ' αυτό, θέλω να πω το εξής: Η χώρα μας, αξιοποιώντας το Β΄ Κοινοτικό Πλαίσιο Στήριξης, ουσιαστικά καλύπτεται σε σύγχρονη σφαγειοτεχνική υποδομή στο 67% των αναγκών μας. Το υπόλοιπο θα καλυφθεί από τη δυνατότητα που μας παρέχεται μέσα από το Γ΄ Κοινοτικό Πλαίσιο Στήριξης. Κάποια στοιχεία που πιθανόν είναι απαραίτητα θα τα δώσω στη δευτερολογία μου για τον αριθμό των σφαγείων που υπάρχουν κλπ. 
Εκείνο που θέλω να διαβεβαιώσω είναι ότι πρώτα απ' όλα η απόφασή μας όσα σφαγεία δεν πληρούν συγκεκριμένες προδιαγραφές πρέπει να κλείσουν, είναι όχι απλά ειλημμένη, αλλά θα εφαρμοστεί με ιδιαίτερη αυστηρότητα και εμμονή. Δεύτερον ότι οι πόροι του Γ΄ Κοινοτικού Πλαισίου Στήριξης για την ολοκλήρωση σύγχρονων σφαγειοτεχνικών υποδομών στη χώρα θα αξιοποιηθούν κατά τον καλύτερο δυνατό τρόπο μέσα από συγκεκριμένα προγράμματα που ήδη αρχίζουν να εφαρμόζονται. Η προσπάθειά μας θα είναι να καλύψουμε τις ανάγκες, παίρνοντας υπόψη τις ιδιαιτερότητες της περιφέρειας.
Εδώ θέλω να κάνω μία παρατήρηση ότι πολλές φορές αναφερόμαστε στη λειτουργία παράνομων σφαγείων και σε αυτήν την έννοια "παράνομο σφαγείο" ενσωματώνουμε και τα παραδοσιακά σφαγεία, που είναι λάθος να τα θεωρούμε όλα παράνομα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχουν σφαγεία μικρής δυναμικότητας, υπάρχουν σφαγεία που λειτουργούν σε ορεινές ή απομακρυσμένες ή νησιωτικές περιοχές, που με μικρές βελτιώσεις μπορούν να πληρούν όλους τους απαραίτητους όρους και αυτά συνήθως τα θεωρούμε παράνομα. Είναι ένα λάθος και οφείλουμε αυτήν τη διάκριση να την κάνουμε, γιατί έχουν προσφέρει πάρα πολλά στην ελληνική οικονομία και στον Έλληνα κτηνοτρόφο.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
Κύριε Υφυπουργέ, πραγματικά με την ερώτησή μου γι' αυτά ακριβώς ήθελα να δεσμευθείτε. Αναφέρθηκα στο έγγραφο της Ευρωπαϊκής Ένωσης και στο πρόσφατο διήμερο συνέδριο το οποίο έγινε στη Θεσσαλονίκη και νομίζω πως η συμμετοχή του Υπουργείου σας σ' αυτό το διήμερο ήταν ουσιαστική, διότι από την επιθεώρηση γενικής κτηνιατρικής του Υπουργείου έγινε αυτό το συνέδριο. Δίδω έτσι και επικαιρότητα στην ερώτησή μου όπως και ζητώ να πληροφορηθώ πως πάει το πρόγραμμα το οποίο όπως λέτε και εσείς και όπως λέγατε και σε ανακοινώσεις σας από το Μάρτιο του 2000 έχει πραγματικά συνταχθεί για να βελτιωθεί ή να αλλάξει η τραγική κατάσταση, η οποία υπάρχει στα σφαγεία της χώρας.
Το ότι αυτήν τη στιγμή μου απαντάτε και εσείς με τα δικά σας νούμερα ότι το 67% μόνο των σφαγείων πληροί τις προϋποθέσεις είναι θα έλεγα ένα πάρα πολύ μικρό ακόμη νούμερο αφού το 1/3 παραμένουν ακατάλληλα και χρειάζονται πολλές προσπάθειες. Από την άλλη πλευρά διαβλέπετε και εσείς τις δυσκολίες τις οποίες έχετε για την ένταξη των έργων αυτών στο Γ΄ Κοινοτικό Πλαίσιο Στήριξης αφού παραδεχτήκατε γι΄ αυτές τις δυσκολίες ακόμη και στη συνεργασία του Υπουργείου με τη Νομαρχιακή Αυτοδιοίκηση.
Εγώ έχω να σας προσθέσω δύο ακόμα πράγματα ότι η ερώτησή μου έχει και ένα δεύτερο σκέλος πως και στα σφαγεία στα οποία υπάρχει αυτήν τη στιγμή ο εξοπλισμός στο 60% ή 65% (όσο θέλετε εσείς) αυτήν τη στιγμή οι εργαζόμενοι εκεί οι επιστήμονες οι τεχνικοί είναι τόσο λίγοι, δεν είναι εκπαιδευμένοι και όπως σας λέω στην ερώτησή μου δεν τηρούνται οι προδιαγραφές και οι οδηγίες για την αναισθητοποίηση των ζώων και άλλα θέματα τα οποία δεν θέτει μόνο η φιλοζωϊκή εταιρεία, πράγμα που είναι πολύ ουσιαστικό, όλα αυτά επιδρούν πράγματι στην ποιότητα του κρέατος και περαιτέρω στη συντήρησή του και κατ΄επέκταση στην υγεία του καταναλωτή.
Θα ήθελα, λοιπόν, να πω ότι εκτός από όλα αυτά που μας είπατε θα πρέπει να δείτε το θέμα της αποδοτικότητας και της συνεργασίας με τις περιφερειακές υπηρεσίες σε σχέση με την ενίσχυση του προσωπικού σας και την εκπαίδευση που πρέπει να κάνετε σε όλες τις διευθύνσεις κτηνιατρικής που έχετε στη χώρα. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μου δίνετε την ευκαιρία να αναγνωρίσω κατ΄αρχήν γιατί έχω πεί πολλές φορές ότι σε αυτά τα θέματα δεν μπορεί οποιαδήποτε πολιτική σκοπιμότητα να κρύβει την αλήθεια ότι υπάρχουν προβλήματα σωστής εφαρμογής της νομοθεσίας και μεθόδων που υποχρεούνται ακόμη και τα σύγχρονα σφαγεία να εφαρμόζουν και δεν εφαρμόζουν όπως το πρόβλημα της αναισθητοποίησης. 
Υπάρχει ένα θέμα εκπαίδευσης και γι΄ αυτό μπορώ να σας αναφέρω ότι η απόφασή μας είναι οι δύο σχολές κρέατος, που λειτουργούν, να αυξήσουν την αποτελεσματικότητά τους κατ΄αρχήν και να δημιουργηθούν και άλλες για να μπορέσουμε να εκπαιδεύσουμε γρήγορα όλο το προσωπικό που λειτουργεί σε αυτόν τον τομέα. Αυτό θα γίνει πολύ άμεσα διευκολύνοντας ιδιαίτερα τις απομακρυσμένες περιοχές. 
Είναι αλήθεια ότι μέσω του Β΄Κοινοτικού Πλαισίου Στήριξης έγιναν εκατόν τριάντα εννέα έργα συνολικά, ολοκληρώνοντας σφαγιοτεχνική υποδομή, σφαγεία δηλαδή αλλά και μεταποιητικές μονάδες. Από τις 29 Αυγούστου 2001 υπάρχει κοινή υπουργική απόφαση, η οποία προσδιορίζει το πλαίσιο και στη συνέχεια υπάρχει και ερμηνευτική εγκύκλιος τον Οκτώβριο του 2001 για την εφαρμογή του προγράμματος μεταποίησης. Εδώ έχουμε τη δυνατότητα ίδρυσης και εκσυγχρονισμού σφαγείων με ποσοστό ενίσχυσης 50% και για τα νησιά του Αιγαίου 65% . Αυτό σημαίνει ότι θα υπάρχει η δυνατότητα σε όλους τους νομούς της χώρας σε όλες τις επαρχίες σε όλες τις περιοχές να ιδρυθούν εκεί που χρειάζονται σύγχρονα σφαγεία μικρής ή μεγάλης δυναμικότητας.
Οι προτάσεις για την ένταξη στο πρόγραμμα επενδύσεων στη μεταποίηση και στην εμπορία γεωργικών προϊόντων είναι ένα μέτρο το μέτρο 2.1 όπως λέμε του εγγράφου προγραμματισμού αγροτικής ανάπτυξης. Οι αιτήσεις τελειώνουν στις 2 Νοεμβρίου. Στη συνέχεια χαρτογραφώντας τις ανάγκες σε ολόκληρη την Ελλάδα με βάση το ζωικό κεφάλαιο που υπάρχει, τον αριθμό των σφαγείων που λειτουργούν και τις δυνατότητες που έχει το κάθε σφαγείο θα έχουμε τη δυνατότητα κάνοντας αυτήν τη χαρτογράφηση και έχοντας πλήρως αποτυπωμένη την εικόνα της σφαγιοτεχνικής υποδομής στη χώρα μας, θα έχουμε τη δυνατότητα να καλύψουμε το σύνολο των αναγκών αποκεντρωμένα στη χώρα ακόμη και σε νομούς που μέχρι σήμερα δεν υπάρχει ούτε ένα σφαγείο που να πληροί τις προδιαγραφές.
Δεν θα ήθελα να αναφέρω νομούς, αλλά υπάρχουν κάποιοι νομοί που δεν έχουν ούτε ένα σύγχρονο σφαγείο και δημιουργούν σοβαρά προβλήματα στους ' ΄Ελληνες παραγωγούς. 
Πιστεύω ότι με τη σωστή αξιοποίηση του Γ΄ Κοινοτικού Πλαισίου Στήριξης, η εφαρμογή του οποίου αρχίζει και στα τέλη του έτους, το Δεκέμβριο δηλαδή, θα έχουμε ήδη και τις πρώτες εγκρίσεις, την πρώτη αξιολόγηση των αιτήσεων που έχουν γίνει, θα καλύψουμε τις ανάγκες σύγχρονης σφαγειοτεχνικής υποδομής στη χώρα.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου.
Πρώτη είναι η με αριθμό 80/29.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με την ένταξη στο πρόγραμμα επιχορήγησης νέων ελεύθερων επαγγελματιών για το 2001 όλων των αιτήσεων που υπεβλήθησαν στο Νομό Αιτωλοακαρνανίας. 
Δεύτερη είναι η με αριθμό 79/29.10.2001 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργό Εργασίας και Κοινωνικών Ασφαλίσεων, σχετικώς με την ένταξη στο πρόγραμμα επιχορήγησης νέων ελεύθερων επαγγελματιών για το 2001 στο Νομό Σερρών.
Οι δύο ερωτήσεις αναφέρονται στο ίδιο θέμα. Σύμφωνα με το άρθρο 131 παράγραφος 4 του Κανονισμού της Βουλής θα συζητηθούν ταυτόχρονα, χωρίς φυσικά να θίγονται τα δικαιώματα των ομιλητών ως προς το χρόνο ομιλίας τους.
Διαβάζω τις επίκαιρες ερωτήσεις.
Η επίκαιρη ερώτηση του κ. Κουρουμπλή έχει ως εξής:
"Με βάση την υπ'αριθμ. 30825/27.6.2001 απόφασή σας, ο Οργανισμός Απασχόλησης Εργατικού Δυναμικού (ΟΑΕΔ), προχώρησε στην υλοποίηση του "προγράμματος επιχορήγησης νέων ελεύθερων επαγγελματιών για το 2001", που στόχο έχει την πρόληψη της ανεργίας στο χώρο των γυναικών και των νέων και συγχρηματοδοτείται από το Ευρωπαϊκό Κοινωνικό Ταμείο, στο πλαίσιο του Επιχειρησιακού Προγράμματος "Απασχόληση και Επαγγελματική Κατάρτιση" του Γ΄ Κοινοτικού Πλαισίου Στήριξης.
Στα πλαίσια του προγράμματος αυτού για την Αιτωλοακαρνανία εγκρίθηκαν ογδόντα πέντε αιτήσεις (εξήντα στο Αγρίνιο, δεκαπέντε στο Μεσολόγγι και δέκα στη Ναύπακτο), όταν ο αριθμός των υποβληθέντων αιτήσεων ήταν τριπλάσιος.
Ο εγκεκριμένος αριθμός των αιτήσεων θεωρείται πολύ μικρός για τα δεδομένα της Αιτωλοακαρνανίας, όταν είναι γνωστό σε όλους ότι ο μεγαλύτερος εν εκτάσει νομός της χώρας και μεταξύ των πρώτων πληθυσμιακά, βρίσκεται στην τεσσαρακοστή τέταρτη σειρά κατάταξης σε ρυθμούς ανάπτυξης, σε σχέση με τους υπόλοιπους νομούς της χώρας και έχει καταγεγραμμένη ανεργία σε ποσοστό 24%, γίνεται δε προκλητικός, όταν ο αριθμός των εγκεκριμένων αιτήσεων για το Νομό Αχαΐας, νομό της ίδιας περιφέρειας είναι διακόσιες πενήντα, δηλαδή αριθμός τριπλάσιος από αυτόν την Αιτωλοακαρνανίας.
Επειδή το πρόβλημα της ανεργίας στην Αιτωλοακαρνανία έχει πάρει τρομακτικές διαστάσεις, ιδίως στο χώρο των αγροτών και των ελεύθερων επαγγελματιών, θα πρέπει να ληφθούν άμεσα μέτρα από την Κυβέρνηση, γιατί ο νομός βρίσκεται στα πρόθυρα κοινωνικής κατάρρευσης, με απρόβλεπτες συνέπειες για ό,τι αυτό συνεπάγεται.
Κατόπιν τούτου, ερωτάται ο κύριος Υπουργός σε τι ενέργειες θα προβεί, ώστε να εγκριθούν κατ΄ εξαίρεση για την Αιτωλοακαρνανία όλες οι αιτήσεις που υπεβλήθησαν για ένταξη στο πρόγραμμα επιχορήγησης νέων ελεύθερων επαγγελματικών για το 2001".
Η επίκαιρη ερώτηση του κ. Θεόφιλου Λεονταρίδη που αναφέρεται στο ίδιο θέμα έχει ως εξής:
"Για μια ακόμη φορά -και σε ένα ιδιαίτερα κρίσιμο κοινωνικό πρόβλημα- ο Νομός Σερρών αντιμετωπίζεται από την πολιτεία ως περιοχή δεύτερης κατηγορίας. Διαφορετικά δε μπορεί να εξηγηθεί ότι από το πρόγραμμα "Νέων Ελεύθερων Επαγγελματιών" με την υπ΄ αριθμ. 30825/27.6.2001 απόφασή σας που υλοποιείται από τον ΟΑΕΔ και στοχεύει στην καταπολέμηση της ανεργίας, καθορίστηκαν μόλις εκατόν είκοσι μία θέσεις για ηλικίες δεκαοκτώ - εξήντα ετών επιχορηγούμενες στο νομό μας, ένα νομό επί δεκαετίες εγκαταλειμμένο, προβληματικό, με δραματικούς αριθμούς ανέργων κυρίως ανάμεσα στη νεολαία μας.
Σαν να μην έφθανε αυτό, ενώ παλαιότερα σε ανάλογα προγράμματα υπήρχε πρόβλεψη να επωφελούνται και όσοι νωρίτερα είχαν κάνει έναρξη επαγγέλματος, η υπουργική απόφαση για το τρέχον πρόγραμμα δεν συμπεριλαμβάνει αυτήν την κατηγορία.
Επειδή η κατανομή των θέσεων του συγκεκριμένου προγράμματος αδικεί κατάφωρα μια περιοχή που με επίσημα στοιχεία είναι από τις φτωχότερες στην Ευρωπαϊκή ΄Ενωση και με υψηλότερους δείκτες ανεργίας, επειδή η πρακτική αυτή αποθαρρύνει πολλούς κυρίως από τους ανέργους νέους μας και -παρ΄ όλα αυτά- οι αιτήσεις για ένταξη στο πρόγραμμα είναι υπερδεκαπλάσιες από τις κατανεμηθείσες επιχορηγούμενες νέες επιχειρήσεις .
Ερωτάται ο αρμόδιος Υπουργός:
1. Γιατί αποκλείστηκαν από το πρόγραμμα "Νέων Ελεύθερων Επαγγελματιών" όλοι οι ενδιαφερόμενοι νέοι επαγγελματίες που έκαναν έναρξη μέχρι το Σεπτέμβριο του 2001, εν αντιθέσει με τις προηγούμενες χρονιές;
2. Γιατί δεν λάβατε υπόψη σας το ιδιαίτερα οξύ πρόβλημα ανεργίας που αντιμετωπίζει ο Νομός Σερρών που είναι και παραμεθόριος με αποτέλεσμα να υπάρχει φυγή προς τα μεγάλα αστικά κέντρα:"
Κύριε Υπουργέ, θα απαντήσετε με έξι λεπτά στην πρωτολογία και με τέσσερα λεπτά στη δευτερολογία - σας το λέω γιατί είστε καινούριος- και θα δώσετε και συγκεκριμένες απαντήσεις στα συγκεκριμένα ερωτήματα των δύο Βουλευτών.
Οι δύο Βουλευτές θα μιλήσουν με τη σειρά που είναι γραμμένες οι ερωτήσεις επί δίλεπτο.
Ορίστε κύριε Υπουργέ, έχετε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ κύριε Πρόεδρε.
Η ευαισθησία στον τομέα της ανεργίας και ιδιαίτερα η ευαισθησία η οποία σχετίζεται με την απόκτηση της δυνατότητας από άνεργους νέους να ασκήσουν κατά το ξεκίνημα της οικονομικής δραστηριότητάς τους, το δικαίωμα στην εργασία μέσα από τη μορφή του νέου επαγγελματία, η ευαισθησία, λοιπόν, και η διάθεση υποστήριξης νομίζω ότι είναι κοινή στην Αίθουσα και ιδιαίτερα είναι κοινή σε ανθρώπους όπως ο συνάδελφος κ. Κουρουμπλής, ο οποίος είναι γνωστός για τους αγώνες που έχει δώσει στο αντικείμενο αυτό. 
Θα ήθελα απαντώντας και στις δυο ερωτήσεις όπως είπε ο Πρόεδρος, να αναφέρω ορισμένα γενικά στοιχεία που αφορούν όλους τους συναδέλφους για τα σχετικά προγράμματα του ΟΑΕΔ γιατί είναι νέα προγράμματα, με τον τίτλο "Προγράμματα νέων ελεύθερων επαγγελματιών". Είναι προγράμματα που εφαρμόστηκαν το 1999, το 2000 και εφαρμόζονται και το 2001. Εν συνεχεία θα δώσω συγκεκριμένα στοιχεία για τα κριτήρια που εφαρμόσθηκαν. Αυτό θα αποτελέσει το πρώτο σκέλος της απάντησής μου, και στο δεύτερο σκέλος θα δώσω στοιχεία για τους δυο νομούς της Αιτωλοακαρνανίας και των Σερρών. 
Είναι γνωστό, ότι ο ΟΑΕΔ παρεμβαίνει με ενεργά μέτρα στην αγορά εργασίας υλοποιώντας προγράμματα κατάρτισης και προώθησης της απασχόλησης. Αυτό θα έλεγα είναι το κεντρικό νόημα των δράσεων, των ενεργειών του ΟΑΕΔ. Και στην κατεύθυνση αυτή με τη δημιουργία του νέου ΟΑΕΔ, θα μπορούσαμε να πούμε του νέου ομίλου του ΟΑΕΔ, όπου προβλέπεται --από τον τελευταίο νόμο- μια μητρική εταιρεία και τρεις θυγατρικές εταιρείες, στοχεύουμε αυτές τις δράσεις, τις ενέργειες του ΟΑΕΔ να τις κάνουμε περισσότερο αποτελεσματικές, περισσότερο χρήσιμες για τους ανέργους. Στο πλαίσιο, λοιπόν, αυτών των δράσεων του ΟΑΕΔ τα κύρια χαρακτηριστικά και οι στόχοι του "προγράμματος νέων ελεύθερων επαγγελματιών" του 2001 κινήθηκαν οι στόχοι αυτοί με βάση ορισμένα κριτήρια. Τα κριτήρια τα οποία υπήρξαν για να εγκριθούν οι αιτήσεις, οι οποίες κατατέθηκαν στις κατά τόπους υπηρεσίες του ΟΑΕΔ ήταν: Πρώτο κριτήριο: η εξατομικευμένη παρέμβαση σε κάθε άνεργο με τη χρήση ενός κατάλληλου ερωτηματολογίου που συμπληρώνει ο κάθε άνεργος που εγγράφεται στα μητρώα αρρένων. Οι υπηρεσίες απασχόλησης του οργανισμού αξιολογούν τις ανάγκες και τις δυνατότητες κάθε ανέργου και στη βάση αυτή προτείνουν συγκεκριμένη και ανάλογη με τις ανάγκες κάθε ανέργου δέσμη μέτρων ένταξης ή απένταξής τους στην αγορά εργασίας. Για το πρόγραμμα των νέων ελευθέρων επαγγελματιών η αίτηση εκδήλωσης ενδιαφέροντος που υποβάλλει κάθε άνεργος που επιθυμεί να ενταχθεί στο πρόγραμμα, απαιτεί συγκεκριμένη αναφορά για το είδος της δραστηριότητας που σχεδιάζει να υλοποιήσει.
Δεύτερο κριτήριο: Η διαφάνεια στη σχέση των ανέργων με την υπηρεσία. Η θετική αξιολόγηση των ανέργων εξαρτάται αποκλειστικά και μόνο από ένα απλό, αλλά τεκμηριωμένο σύστημα μοριοδότησης τα αποτελέσματα του οποίου δημοσιοποιούνται. Επίσης η οριστική ένταξη των ανέργων στο πρόγραμμα μετά τη θετική τους αξιολόγηση και με βάση το σύστημα μοριοδότησης εξαρτάται από έναν και μόνο λόγο. Να τηρήσουν αυτά τα οποία οι ίδιοι συμπλήρωσαν στην αίτησή τους, δηλαδή αυτά για τα οποία οι ίδιοι δεσμεύθηκαν.
Τρίτο κριτήριο: Η πρόληψη της μακροχρόνιας ανεργίας. Η φιλοσοφία του νέου προγράμματος είναι να αντιμετωπίσει το πρόβλημα της ανεργίας δυναμικά, πριν δηλαδή λάβει σταθερά και μόνιμα χαρακτηριστικά για τον κάθε άνεργο. Ο στόχος είναι να προσφέρονται συγκεκριμένα εξατομικευμένα μέτρα για κάθε άνεργο πριν συμπληρωθούν έξι μήνες αν είναι κάτω των είκοσι πέντε ετών, δώδεκα μήνες αν είναι άνω των είκοσι πέντε ετών ανεργίας. 
Τέταρτο κριτήριο: Η προώθηση της ισότητας μεταξύ των δυο φύλων. Δεδομένου ότι το πρόβλημα της ανεργίας είναι εντονότερο στις γυναίκες, στο νέο πρόγραμμα ενσωματώνονται εξαρχής και δεσμευτικά μέτρα θετικής ενίσχυσης των γυναικών. Έτσι στο σύστημα μοριοδότησης του νέου προγράμματος, προβλέπεται ενισχυμένη μοριοδότηση των γυναικών με στόχο τουλάχιστον το 60% των επωφελούμενων να είναι γυναίκες.
Πέμπτο κριτήριο: Η άρση των κοινωνικών διακρίσεων. Ο σχεδιασμός του νέου προγράμματος έγινε κατά τρόπο, ώστε να ενθαρρύνει και να ευνοεί τη συμμετοχή ανέργων από ευπαθείς κοινωνικά ομάδες, μοριοδοτώντας ιδιαίτερα τις ομάδες των ανέργων που κινδυνεύουν περισσότερο από μακροχρόνια ανεργία. 
Αναφορικά με την κατανομή των θέσεων στο Νομό Αιτωλοακαρνανίας έχω να σας πληροφορήσω ότι για το 1999 οι εγκρίσεις για το πρόγραμμα νέων ελευθέρων επαγγελματιών ήταν στο Μεσολόγγι εξήντα τέσσερα, στη Ναύπακτο πενήντα πέντε, στο Αγρίνιο διακόσια τριάντα τέσσερα, σύνολο τριακόσια πενήντα τρία, που καλύπτουν το 2,1% του συνόλου των εγκρίσεων στο πρόγραμμα. Για το 2000 στο Μεσολόγγι πενήντα, στη Ναύπακτο τριάντα τρία, στο Αγρίνιο διακόσια δέκα επτά σύνολο τριακόσια που καλύπτουν το 1,8% του συνόλου των εγκρίσεων στο πρόγραμμα.
Η εγγεγραμμένη ανεργία τον Απρίλιο του 2001 ήταν κατά μέσο όρο 1,2% και με βάση την κατανομή των θέσεων καλύφθηκε ένα ποσοστό 1,7% του συνόλου των πέντε χιλιάδων θέσεων που έχουν κατανεμηθεί ανά τη χώρα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, θα σας δώσω ένα λεπτό ακόμη για να δώσετε στοιχεία και για το Νομό Σερρών. Και απαντάτε στη δευτερολογία σας με περισσότερα στοιχεία. 
Παρακαλώ συνεχίστε.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σχετικά με το Νομό Σερρών οι εγκρίσεις για το 1999 ήταν για τετρακόσια τριάντα εννέα άτομα, δηλαδή 2,6% επί του συνόλου των εγκρίσεων. Το 2000 ήταν για τριακόσια ογδόντα άτομα, δηλαδή ποσοστό 2,2%. Η εγγεγραμμένη ανεργία τον Απρίλιο του 2001 ήταν επτά χιλιάδες εξακόσιες δέκα πέντε άτομα, ποσοστό 2% επί του συνόλου των εγγεγραμμένων ανέργων και η κατανομή θέσεων το 2001 είναι εκατόν δεκαπέντε, δηλαδή ποσοστό 2,3% επί του συνόλου των κατανεμηθέντων θέσεων. Αυτό σημαίνει ότι είμαστε στο σταθμισμένο ποσοστό του 1999, του 2000 για τις εγκρίσεις των θέσεων και όσον αφορά την εγγεγραμμένη ανεργία είμαστε στο σταθμισμένο μέσο όρο και στις δύο περιπτώσεις και για την Αιτωλοακαρνανία και για το Νομό Σερρών.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κουρουμπλής.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, η Αιτωλοακαρνανία υφίσταται το μεγάλο πρόβλημα της ανεργίας γιατί δυστυχώς τα τελευταία χρόνια επτά καπνοβιομηχανίες που απασχολούσαν ένα σημαντικό αριθμό συμπατριωτών μου έχουν μεταφερθεί από την Αιτωλοακαρνανία και μια σειρά από άλλες μονάδες που απασχολούσαν και αυτές αρκετά μεγάλο αριθμό ανθρώπων σήμερα δεν λειτουργούν. Επιπροσθέτως προσφάτως οι πρωτοβουλίες της Ευρωπαϊκής Ένωσης, της Κομισιόν, του Ευρωπαϊκού Κοινοβουλίου δημιουργούν μια αφόρητη ψυχολογική κατάσταση και σε εκείνους που υποτίθεται είχαν μια απασχόληση με τον καπνό. Ας ελπίσουμε ότι θα περάσει αυτή η μπόρα.
Ενώ, λοιπόν, είναι πάρα πολλά τα προβλήματα, και μία αφόρητη κατάσταση επικρατεί, και έρχεται ο ΟΑΕΔ και αντί να στηρίζει τις νέες πρωτοβουλίες μειώνει τον αριθμό των θέσεων από πλευράς επιδότησης των νέων θέσεων και των νέων πρωτοβουλιών για νέους επαγγελματίες. Και μάλιστα αν συγκρίνει κανείς με γειτονικό νομό, υπάρχει μια άνιση μεταχείριση.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Φοβούμαι ότι τα στοιχεία τα οποία έδωσαν από τον ΟΑΕΔ στον κύριο Υπουργό και στον οποίο εύχομαι το καλορίζικο γιατί είναι ένας νέος πολιτικός με ήθος -και με πάρα πολλές δυνατότητες και του έχω προσωπικά μεγάλη εμπιστοσύνη- δεν ήταν τα σωστά και στη συγκεκριμένη περίπτωση δεν λειτούργησε με βάση την πραγματικότητα στο Νομό Αιτωλοακαρνανίας. Μάλιστα στην περιοχή αυτή δεν είναι η πρώτη φορά που βιώνουμε αυτήν τη συμπεριφορά του ΟΑΕΔ. Εδώ τα προγράμματα κάθε φορά που γίνονται σε σχέση με την Αιτωλοακαρνανία είναι όχι εκείνα που πραγματικά πρέπει να είναι. Πιστεύω, λοιπόν, ότι θα πρέπει να εξεταστεί αυτή η περίπτωση.
Φέτος, κύριε Υπουργέ, βάλατε και κάποια κριτήρια, ώστε να επιδοτηθούν οι γυναίκες και καλά κάνατε. Όμως αφήνετε τους νέους ανθρώπους έξω απ΄ αυτήν τη διαδικασία. Ουσιαστικά δηλαδή από τις ογδόντα πέντε θέσεις οι εξήντα θέσεις καλύφθηκαν από γυναίκες και ενδεχομένως από γυναίκες των οποίων οι άνδρες εργάζονται. Ωστόσο σε νέους ανθρώπους που έκαναν αιτήσεις και θέλουν να ξεκινήσουν εργασίες που θα δημιουργούσαν και άλλες θέσεις εργασίες, δεν δίδετε αυτήν τη δυνατότητα. Αν δε, εξετάσετε, θα διαπιστώσετε ότι οι περισσότερες εγκρίσεις που έχουν δοθεί σε αιτήσεις είναι για καφετέριες ή δεν ξέρω τι άλλες δραστηριότητες, οι οποίες πραγματικά μετά από οκτώ μήνες ή ένα χρόνο μπορεί να κλείσουν. Επιτέλους, λοιπόν ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, έχετε υπερβεί κατά ένα λεπτό το χρόνο που δικαιούσθε. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Τελειώνω, κύριε Πρόεδρε.
Επιτέλους θα πρέπει να υπάρξει ένας έλεγχος της αγοράς και των αναγκών και να δοθούν οι απαντήσεις προκειμένου να αντιμετωπίσουμε αυτό το μεγάλο πρόβλημα της ανεργίας.
ΠΡΟΕΔΡΟΣ (Απόστολος Κακλαμάνης): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κάθε χρόνο, κύριε Υπουργέ, η απόφασή σας για επιχορήγηση νέων ελευθέρων επαγγελματιών έφθανε στις υπηρεσίες του Ο.Α.Ε.Δ. Φεβρουάριο ή Μάρτιο μήνα και περιελάμβανε όλα τα επαγγέλματα που είχαν έναρξη από το Δεκέμβριο του προηγούμενου χρόνου μέχρι το Νοέμβριο του έτους που έβγαινε η απόφαση. Επομένως κάθε νέος επαγγελματίας που έκανε έναρξη σε αυτό το χρονικό διάστημα, έπαιρνε την επιδότηση του 1.800.000 δραχμών, που έγινε τώρα 2.500.000 δραχμές.
Φέτος, το 2001, η υπουργική απόφαση 30825/27.6.2001 γι΄ αυτήν την επιδότηση των νέων ελευθέρων επαγγελματιών, πήγε στις υπηρεσίες του Ο.Α.Ε.Δ. τον Ιούλιο και απέκλεισε όλα τα επαγγέλματα που έκαναν έναρξη μέχρι το Σεπτέμβριο του 2001. 
Αυτή η υπουργική απόφαση έδινε μόνο τη δυνατότητα στους ενδιαφερομένους να ανοίξουν νέα επιχείρηση, αφού υποβάλλουν αίτηση για υπαγωγή στο πρόγραμμα επιδότησης το Σεπτέμβριο, δηλαδή ένα μήνα. Και αφού απορρίφθηκαν όλες οι προηγούμενες αιτήσεις, εγκρίθηκαν πολύ λιγότερες από αυτές που υποβλήθηκαν τον εν λόγω μήνα.
Με αυτές τις ενέργειες, κύριε Υπουργέ, εξαπατήσατε χιλιάδες νέους φιλόδοξους επαγγελματίες στην επαρχία που ενώ χρεώθηκαν με γραμμάτια για εξοπλισμό των επιχειρήσεών τους, όπως βιοτεχνίες, μανάβικα, κρεοπωλεία, καφεπωλεία, καταστήματα παντός είδους, γραφεία επιστημόνων, δικηγορικά γραφεία, οδοντιατρεία, μηχανικών, τους λέτε τώρα να πληρώσουν από πάνω το λογαριασμό φέρνοντάς τους σε αδιέξοδο. Εκθέσατε τις υπηρεσίες του Ο.Α.Ε.Δ. που όλο το χρόνο ενημέρωναν τους ενδιαφερομένους νέους επαγγελματίες, ότι όπως κάθε χρονιά έτσι και φέτος θα επιδοτηθούν όλοι για τη νέα επιχείρησή τους ανεξαρτήτως ποιο μήνα έκαναν έναρξη επαγγέλματος.
Στο Νομό Σερρών, ένα νομό με φθίνουσα πορεία, προβληματικό και με δραματικούς αριθμούς ανέργων κυρίως μέσα στη νεολαία, εγκρίνατε μόνο εκατόν δεκαπέντε επιχορηγούμενες νέες επιχειρήσεις εν αντιθέσει με άλλα χρόνια που εγκρίνονταν όλες. Γιατί δεν λάβατε υπόψη αυτό το ιδιαίτερα οξύ πρόβλημα της ανεργίας που αντιμετωπίζει ο Νομός Σερρών, που είναι και παραμεθόριος, με αποτέλεσμα να υπάρχει, όπως σας είπα, φυγή των νέων ανθρώπων στα μεγάλα αστικά κέντρα; Στην ουσία δηλαδή εσείς, ενώ αυξάνεται η ανεργία με όλα τα επίσημα στοιχεία της Ευρωπαϊκής Ένωσης που ήρθαν και χθες, μειώνετε αυτές τις θέσεις που επιδοτούνται. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΟΣ (Απόστολος Κακλαμάνης): Κύριε συνάδελφε, συντομεύστε σας παρακαλώ.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, δεν λάβατε υπόψη το σοβαρότατο αυτό πρόβλημα της ελληνικής κοινωνίας που είναι η ανεργία. Εύλογα μας δημιουργούνται ερωτηματικά γιατί μειώσατε τις θέσεις και πού πήγατε τα κονδύλια που δίνατε. 
Ευχαριστώ. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
Δεν πήγαν υποθέτω στα Γρεβενά. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Όχι ακόμη.
ΠΡΟΕΔΡΟΣ (Απόστολος Κακλαμάνης): Δεν έχεις προφθάσει ακόμη.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Όλοι θα επιθυμούσαμε, αγαπητοί συνάδελφοι, να έχουμε ένα πρόγραμμα από την πλευρά του Ο.Α.Ε.Δ., θα μπορούσα να πω από την πλευρά της Κυβέρνησης, που θα μπορούσε να καλύψει πολύ περισσότερες θέσεις για τους νέους ελεύθερους επαγγελματίες, να μπορεί να φέρει στον τομέα της οικονομικής δραστηριότητας, να εντάξει στην ευρύτερη παραγωγική διαδικασία πολλούς νέους ανέργους. 
Αυτή η δυνατότητα για τον Ο.Α.Ε.Δ. και για το Υπουργείο Εργασίας, σε ό,τι αφορά το συγκεκριμένο πρόγραμμα το οποίο εφαρμόστηκε το 1999, το 2000 και το 2001, είναι περιορισμένη. Αφορά συγκεκριμένα -και το ξέρετε νομίζω- πέντε χιλιάδες θέσεις για νέους ελεύθερους επαγγελματίες.
Το ερώτημα που τίθεται σε γενικό επίπεδο είναι το εξής: Κατανεμήθηκαν ορθολογικά, δίκαια ανά νομό προς τους νέους ελεύθερους επαγγελματίες οι θέσεις ή όχι; Η απάντηση στο αν κατανεμήθηκαν ορθολογικά και δίκαια δίδεται από τα στοιχεία που σας είπα προηγουμένως. 
Ως Υπουργείο Εργασίας χρησιμοποιήσαμε ένα σταθμισμένο κριτήριο για να είμαστε δίκαιοι στην κατανομή αυτών των θέσεων. Το σταθμισμένο κριτήριο ήταν ότι με βάση τις εγκρίσεις που έγιναν τα δύο προηγούμενα χρόνια που έδειχναν την τάση για την απόκτηση της ιδιότητας του νέου ελεύθερου επαγγελματία, το 1999 χρησιμοποιήθηκε στο συνολικό κριτήριο, ποσοστό 30%, το 2000 χρησιμοποιήθηκε κατά ποσοστό 50% και από την εγγεγραμμένη ανεργία στο Νομό το υπόλοιπο 20%, για να συμπληρώσουμε το 100%. 
Με βάση, λοιπόν, αυτό το σταθμισμένο κριτήριο εφαρμόστηκε η μοριοδότηση που σας είπα προηγούμενα, η οποία κατέληξε σε πίνακες που δημοσιοποιήθηκαν και είχε τη δυνατότητα ο οποιοσδήποτε να προσβάλει την πιθανή άδικη θέση του στον πίνακα μοριοδότησης. Εν συνεχεία έγινε η χρήση του σταθμισμένου κριτηρίου για κάθε νομό. 
Κακώς ο αγαπητός συνάδελφος χρησιμοποίησε εκφράσεις όπως εξαπάτηση. Δεν υπάρχει καμία εξαπάτηση. Δεν είναι δυνατόν να χρησιμοποιούμε τέτοιες εκφράσεις όταν μάλιστα απάντησα αναλυτικά ποια κριτήρια χρησιμοποιήθηκαν, ποια κριτήρια εφαρμόστηκαν και πώς σταθμισμένα οι εγκρίσεις των δύο πρώτων χρόνων και το εγγεγραμμένο ποσοστό ανεργίας διαμορφώνει το τελικό κριτήριο.
Εξάλλου οι προϋποθέσεις ένταξης και αξιοποίησης των ευεργετημάτων του προγράμματος ήταν γνωστές. 
Να δούμε τώρα τι έγινε στο Νομό Σερρών γιατί με απασχόλησε το θέμα αυτό συγκεκριμένα. Στο Νομό Σερρών η καταγεγραμμένη ανεργία τον Απρίλιο του 2001 είναι 2%. Οι θέσεις που κατανεμήθηκαν από το πρόγραμμα είναι 2,3%. Πάνω από την εγγεγραμμένη ανεργία. Στο Νομό Αιτωλοακαρνανίας η καταγεγραμμένη ανεργία για το 2001 είναι 1,2% και οι θέσεις που κατανέμονται είναι 1,7%. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ τελειώσατε; 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τελειώνω, κύριε Πρόεδρε. 
Θέλω να πω κάτι τελευταίο για τις γυναίκες. Οι γυναίκες είναι γνωστό ότι συμμετέχουν με το μεγαλύτερο ποσοστό ανεργίας και στο εθνικό ποσοστό και στο νομαρχιακό ποσοστό. Γι΄ αυτό και προβλέφθηκε -και δίκαια πιστεύω- ειδική ενίσχυση για τις άνεργες γυναίκες. 
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, 
εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Ψήφιση στο σύνολο του σχεδίου νόμου του Υπουργείου Οικονομικών: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία". 
Κύριε Υπουργέ έχετε να κάνετε κάποιες παρατηρήσεις; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, στο παράρτημα 1 "Πηγές των διατάξεων που ενσωματώθηκαν στα άρθρα της κωδικοποίησης", η σελίδα 90 του σχεδίου νόμου, ημερομηνία "27-11-95" αντικαθίσταται με την ημερομηνία "2-10-95". Εκ παραδρομής τέθηκε. 
Στο ίδιο παράρτημα 1 στο 14ο στίχο η φράση "η ισχύς από 9-11-95" αντικαθίσταται με τη φράση "η ισχύς από 2-10-95 για κληρονομιές και από 9-11-95 για δωρεές και γονικές παροχές". 
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο. 
Συνεπώς το νομοσχέδιο του Υπουργείου Οικονομικών: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής: 

(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής) 

ΠΡΟΕΔΡΟΣ (Απόστολος Κακλαμάνης): Ψήφιση στο σύνολο του σχεδίου νόμου του Υπουργείου Οικονομικών: "Εθνικός Τελωνειακός Κώδικας". 
Κύριε Υπουργέ έχετε να κάνετε καμία παρατήρηση; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, στην παράγραφο 1 του άρθρου 159 του σχεδίου νόμου οι τελευταίες επτά σειρές οι οποίες αρχίζουν "η καταδίκη σε οποιαδήποτε ποινή... προσήκοντα πειθαρχικό έλεγχο" διαγράφονται για το λόγο ότι είχα δεχθεί πρόταση από την πλευρά των Βουλευτών να διαγραφεί η διάταξη 156 παράγραφος 3 που προβλέπει "εξ ολιγωρίας τέλεση...". 
ΠΡΟΕΔΡΟΣ (Απόστολος Κακλαμάνης): Καλώς.
Ερωτάται το Σώμα: Γίνεται δεκτό το νομοσχέδιο του Υπουργείου Οικονομικών: "Εθνικός Τελωνειακός Κώδικας" με τη νομοτεχνική αυτή παρατήρηση;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τη νομοτεχνική αυτή παρατήρηση.
Συνεπώς το νομοσχέδιο του Υπουργείου Οικονομικών: "Εθνικός Τελωνειακός Κώδικας" έγινε δεκτό κατά πλειοψηφία σε μόνη συζήτηση, κατ΄ αρχήν, κατ΄ άρθρον και στο σύνολο και έχει ως εξής:

(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ΄ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμεθα στη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "EUTELSAT". 
΄Οποιος έχει αντίρρηση παρακαλώ να λάβει το λόγο. Εδώ το Κομμουνιστικό Κόμμα έχει αντίρρηση 
Ορίστε, κύριε Σκοπελίτη, έχετε το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ πολύ, κύριε Πρόεδρε. Δύο λεπτά θέλω μόνο.
Θέλω να υπενθυμίσω ότι την ιδρυτική αυτή σύμβαση την είχαμε εμείς ακόμα υπερψηφίσει με σοβαρές βέβαια επιφυλάξεις. Το πρώτο είχε να κάνει με το μονομερή προσανατολισμό που είχε εκείνη η ιδρυτική σύμβαση και το δεύτερο είναι κατά πόσον υπάρχει ένας εθνικός έλεγχος στο όλο σύστημα. Σ' αυτό δεν έχουμε πάρει ακόμα απάντηση. 
Θα επισημάνω ότι στις αρχές του 2000 κυρώθηκε από τη Βουλή η τροποποίηση της σύμβασης στη λογική της δημιουργίας ανώνυμης εταιρείας, ώστε να εισέλθουν μέσα και ιδιωτικές εταιρείες. Βέβαια όλοι γνωρίζουμε ότι οι δορυφορικές τηλεπικοινωνίες είναι επιχειρήσεις με ιδιαίτερα κερδοφόρα αποτελέσματα και γι΄ αυτό υπάρχει και το ενδιαφέρον από ιδιωτικές εταιρείες. Τη σύμβαση αυτή στις αρχές του 2000 την είχαμε καταψηφίσει. Τώρα ερχόμαστε στο νέο νομοσχέδιο που συζητάμε. Εμείς δεν θα το ψηφίσουμε γιατί μέσα απ' αυτό εξακολουθεί να γίνεται μία προσπάθεια ιδιωτικοποίησης, αφού ιδρύεται πλέον ανώνυμη εταιρεία που θα έχει όλα τα πάγια και οι λειτουργικές δραστηριότητες θα μεταφερθούν σ΄ αυτήν. 
Στο άρθρο 16 συγκεκριμένα ξεκαθαρίζεται ποια θα είναι τα μέλη: Είτε θα είναι κρατικοί οργανισμοί τηλεπικοινωνιών κλπ. είτε ιδιωτικοί οργανισμοί τηλεπικοινωνιών. Επίσης ξεκαθαρίζεται ότι όποιες λειτουργίες και υπηρεσίες θα παρέχονται με κριτήριο το κέρδος, αφού στο άρθρο 3, στην παράγραφο 2 και 3 αναφέρεται το εξής: "Οι συμφωνίες είναι επί οικονομικής βάσεως και εμπορικής ευελιξίας". Δηλαδή όλα ανάγονται στους νόμους της αγοράς.
Επίσης, στο άρθρο 7 αναφέρεται χαρακτηριστικά ότι κάθε μέρος δεν έχει τη δική του μόνο εκπροσώπηση. Δηλαδή ένα μέρος μπορεί να εκπροσωπήσει άλλους δύο και όχι μόνο σε γενικές συνελεύσεις, αλλά και σε ψηφοφορίες. Αυτό σημαίνει ότι μέσα σ' αυτόν τον οργανισμό έχει κυρώσεις με διάφορους τρόπους, αλλά και ο ιδιώτης μπορεί να παίρνει ψήφους των άλλων μερών και να ψηφίζει. Εμείς πιστεύουμε ότι αυτό δεν πρόκειται να γίνει προς όφελος των λαών, αλλά θα επενδύσει σε συγκεκριμένα συμφέροντα. Με όλη αυτήν τη λογική, λοιπόν, εμείς καταψηφίζουμε το σχέδιο νόμου.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): ΄Εχει κανείς άλλος συνάδελφος αντίρρηση, παρακαλώ;
ΣΤΑΥΡΟΣ ΚΑΛΟΓΙΑΝΝΗΣ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Μα, εσείς νομίζω το εισηγηθήκατε και το ψηφίσατε. Και έχετε αντίρρηση;
ΣΤΑΥΡΟΣ ΚΑΛΟΓΙΑΝΝΗΣ: Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Και έχετε αντίρρηση;
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, αν μου επιτρέπετε, επειδή όταν είχε τεθεί το θέμα προ μηνός περίπου στη Βουλή, είχα ζητήσει κι εγώ να κρατηθεί το νομοσχέδιο, θα ήθελα να ζητήσω από τον παριστάμενο κύριο Υπουργό, σε σχέση με την κύρωση αυτής της συμφωνίας, κάποιες διευκρινίσεις σχετικά με τον διαγωνισμό για τον HELLASSAT, τον πρώτο και μοναδικό ελληνικό δορυφόρο, ο οποίος έχει άμεση σχέση με τον EUTELSAT. Και η σχέση αυτή είναι ότι ο EUTELSAT είχε εκδηλώσει ενδιαφέρον στον πρώτο διαγωνισμό...
ΠΡΟΕΔΡΟΣ (Απόστολος Κακλαμάνης): Κύριε Καλογιάννη, με συγχωρείτε.
ΣΤΑΥΡΟΣ ΚΑΛΟΓΙΑΝΝΗΣ: Παρακαλώ!
ΠΡΟΕΔΡΟΣ (Απόστολος Κακλαμάνης): Εδώ η συζήτησή μας είναι σύμφωνα με το άρθρο 108 του Κανονισμού ότι εισάγεται η σύμβαση αυτή για να ψηφιστεί σε μία συζήτηση κατά την οποία ερωτάται το Σώμα και όσοι έχουν αντίρρηση για την ψήφιση της συμβάσεως αυτής διατυπώνουν τις αντιρρήσεις τους και μετά ερωτάται το Σώμα εάν δέχεται ή όχι το νομοσχέδιο.
Η συζήτηση αυτή, στην οποίαν αναφέρεστε, υποθέτω ότι θα έπρεπε να γίνει στην επιτροπή ή εν πάση περιπτώσει εάν έχετε κάποιες πληροφορίες, τις οποίες θέλετε να ζητήσετε από την Κυβέρνηση, κάντε μία ερώτηση. Δεν είναι αυτή η διαδικασία για να γίνει διάλογος, όπως αυτόν τον οποίον επιθυμείτε.
Επαναλαμβάνω, λοιπόν, εάν έχει κανείς αντίρρηση να τη διατυπώσει. Ο συνάδελφος του Κομμουνιστικού Κόμματος που δεν ψήφισε...
ΣΤΑΥΡΟΣ ΚΑΛΟΓΙΑΝΝΗΣ: Τον άκουσα με προσοχή. Αν μου επιτρέπετε, κύριε Πρόεδρε, είχαμε θέσει το θέμα και στη συζήτηση της Διαρκούς Επιτροπής. Δεν πήραμε επαρκείς εξηγήσεις. 
ΠΡΟΕΔΡΟΣ (Απόστολος Κακλαμάνης): Εγώ το αντιλαμβάνομαι αυτό που σας απασχολεί, αλλά δεν μπορώ εγώ σ΄ αυτήν τη διαδικασία να ανοίξω μία συζήτηση.
΄Αλλωστε, γι΄ αυτό παρενέβαλα το νομοσχέδιο αυτό, για να επανέλθουμε στο νομοσχέδιο το κανονικό που συζητούμε. Αντιλαμβάνομαι ότι ο Υπουργός θα ήθελε να δώσει κάποιες απαντήσεις στο διάλογο που είχατε στη Διαρκή Επιτροπή. Δεν γίνεται όμως εδώ αυτή η συζήτηση. 
ΣΤΑΥΡΟΣ ΚΑΛΟΓΙΑΝΝΗΣ: Σύμφωνοι. 
ΠΡΟΕΔΡΟΣ (Απόστολος Κακλαμάνης): Σας ευχαριστώ πολύ.
ΣΤΑΥΡΟΣ ΚΑΛΟΓΙΑΝΝΗΣ: Απλώς και στις επανειλημμένες ερωτήσεις ...
ΠΡΟΕΔΡΟΣ (Απόστολος Κακλαμάνης): Κύριε Καλογιάννη, σας παρακαλώ! 
Ερωτάται το Σώμα εάν το νομοσχέδιο του Υπουργείου Μεταφορών και Επικοινωνιών: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών ΕUTELSAT" γίνεται δεκτό επί της αρχής, των άρθρων και του συνόλου του. 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών ΕUTELSAT" έγινε δεκτό επί της αρχής, των άρθρων και του συνόλου και έχει ως εξής:

(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 
Εισερχόμεθα τώρα στη συζήτηση επί των άρθρων του νομοσχεδίου του Υπουργείου Μεταφορών και Επικοινωνιών: "Οργάνωση και λειτουργία των δημοσίων επιβατικών μεταφορών με λεωφορεία, τεχνικός έλεγχος, οχημάτων και ασφάλεια χερσαίων μεταφορών και άλλες διατάξεις", τα οποία είναι σε τρία κεφάλαια κατανεμημένα. Είναι το κυρίως νομοσχέδιο και είναι και οι άλλες διατάξεις. 
Είναι τα κεφάλαια που αφορούν την οργάνωση και λειτουργία των δημόσιων και επιβατικών μεταφορών με λεωφορεία και ο τεχνικός έλεγχος των οχημάτων και η ασφάλεια των χερσαίων μεταφορών. Τα υπόλοιπα άρθρα από το 42 μέχρι το 51, έχουν προφανώς και αυτοτελή θέματα. Αν συμφωνείτε γι' αυτά τα άρθρα, τις άλλες διατάξεις, να συζητήσουμε στην αυριανή συνεδρίαση και σήμερα τα του κεφαλαίου πρώτου και δεύτερου του νομοσχεδίου. Εάν όμως από τα άρθρα αυτά του πρώτου και του δεύτερου κεφαλαίου είναι κάποια άρθρα που νομίζετε ότι πρέπει να τα ξεχωρίσουμε, να τα πάρουμε και να τα βάλουμε και αυτά αύριο, ώστε να διευκολυνθεί η καλύτερη συζήτηση.
Εισηγητές είναι ο κ. Βλαχόπουλος και η κα Κόλλια. 
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κυρία Κόλλια.
ΜΑΡΙΑ ΚΟΛΛΙΑ-ΤΣΑΡΟΥΧΑ: ΄Εχω έναν προβληματισμό, αν θα προλάβουμε σήμερα το βράδυ να αναφερθούμε και στα δύο αυτά κεφάλαια, γιατί πραγματικά το ΚΤΕΛ ...
ΠΡΟΕΔΡΟΣ (Απόστολος Κακλαμάνης): Αύριο όμως, πρέπει να τελειώσουμε το νομοσχέδιο. Αύριο είναι Πέμπτη και πείτε μου πώς νομίζετε ότι μπορούμε να οργανώσουμε τη συζήτηση. 
ΜΑΡΙΑ ΚΟΛΛΙΑ-ΤΣΑΡΟΥΧΑ: ΄Ο,τι έχει σχέση με το ΚΤΕΛ, να συζητηθεί σήμερα και αύριο τα υπόλοιπα. Αν περισσέψει χρόνος, θα ξεκινήσουμε, υπάρχει η πρόθεση αυτή.
ΠΡΟΕΔΡΟΣ (Απόστολος Κακλαμάνης): Ο κ. Βλαχόπουλος έχει το λόγο.
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, πιστεύω ότι θα πρέπει να συζητηθεί σε δύο ενότητες το νομοσχέδιο. Η μια ενότητα είναι αυτή που αφορά τα ΚΤΕΛ και μπορούμε να ξεκινήσουμε σήμερα και η άλλη ενότητα, να είναι και αυτό που αφορά τα ΚΤΕΛ και οι λοιπές διατάξεις. Επομένως, ξεκινούμε με την ενότητα των ΚΤΕΛ και συνεχίζουμε για τη δεύτερη ενότητα και όπου πάμε. 
ΠΡΟΕΔΡΟΣ (Απόστολος Κακλαμάνης): Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Συμφωνώ με τον κ. Βλαχόπουλο, κύριε Πρόεδρε, διότι στη δεύτερη ενότητα που είναι τα ΚΤΕΟ και οι λοιπές διατάξεις, στα περισσότερα συμφωνούμε λίγο-πολύ. 
ΠΡΟΕΔΡΟΣ (Απόστολος Κακλαμάνης): Το πρώτο κεφάλαιο, λοιπόν, να συζητηθεί σήμερα και αύριο το δεύτερο και το τρίτο κεφάλαιο.
ΝΙΚΗΤΑΣ ΚΑΚΛΑΜΑΝΗΣ: Ούτως ή άλλως θα τελειώσουμε, με την προϋπόθεση βέβαια ότι θα τηρήσει ο κύριος Υπουργός τη δέσμευση και δεν θα φέρει τροπολογίες είτε δικές του είτε να υπερασπιστεί τροπολογίες συναδέλφων του. 
ΠΡΟΕΔΡΟΣ (Απόστολος Κακλαμάνης): Μάλιστα. Εάν υπάρχουν βλέπω εμπρόθεσμες τροπολογίες συναδέλφων, αυτές για τις οποίες ο Υπουργός δεν μπορεί να προβάλει την ένσταση εκ του Συντάγματος, για δαπάνες του κρατικού προϋπολογισμού κλπ., αυτές θα συζητηθούν, για όσους συναδέλφους θέλουν να τις συζητήσουν. 
Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Θεωρώ αυτονόητο ότι αν περισσέψει χρόνος απόψε, να μπούμε και στο δεύτερο κεφάλαιο. 
ΠΡΟΕΔΡΟΣ (Απόστολος Κακλαμάνης): Καλά, εσείς το κρίνετε στην πορεία.
Ας αρχίσουμε, λοιπόν, με τον κ. Βλαχόπουλο.
Κύριε Υπουργέ, έχετε μήπως φραστικές διορθώσεις; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): ΄Εχω διορθώσεις. 
ΠΡΟΕΔΡΟΣ (Απόστολος Κακλαμάνης): Να τις καταθέσετε για τα Πρακτικά, αλλά να τις διανείμετε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): ΄Εχουν κατατεθεί ήδη στα Πρακτικά και πιστεύω πως έχουν διανεμηθεί. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν μπήκαν στο Πρακτικό.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ μη κάνετε διάλογο μεταξύ σας.
Κύριοι εισηγητές, έχετε πάρει το κείμενο που ανέφερε ο κύριος Υπουργός;
ΝΙΚΗΤΑΣ ΚΑΚΛΑΜΑΝΗΣ: Αυτά τα καινούρια όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Θα σας μοιραστούν τώρα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, τροποποιήσεις που έκανε δεκτές ο κύριος Υπουργός στην επιτροπή δυστυχώς δεν περιλαμβάνονται στο πρακτικό.
ΠΡΟΕΔΡΟΣ (Απόστολος Κακλαμάνης): Ελπίζω και υποθέτω ότι τα έχει βάλει στο κείμενο που θα σας μοιραστεί.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Διανέμεται ήδη, κύριε Πρόεδρε.
(Στο σημείο αυτό ο Υπουργός Μεταφορών και Επικοινωνιών κ. Χρ. Βερελής καταθέτει για τα Πρακτικά τις προαναφερθείσες διορθώσεις οι οποίες έχουν ως εξής:
(Οι προαναφερθείσες διορθώσεις βρίσκονται στο Τεύχος των Πρακτικών της Βουλής)

ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μετά από τη συζήτηση που έγινε χθες και μετά τις παρατηρήσεις του Επιστημονικού Συμβουλίου, έχουν γίνει μια σειρά από διατυπώσεις οι οποίες διορθώνουν. Κρίνω αναγκαίο να αναφέρω δύο πράγματα.
Πρώτον, στο άρθρο 2 παράγραφος1 το "2009" αλλάζει σε "2011". Είναι ο χρόνος τον οποίο συζητήσαμε.
Επίσης, στο άρθρο 3 παράγραφος 1 η ημερομηνία "30.9.2003" αλλάζει σε "31.12.2003". Είναι μια παρατήρηση που έκανε νομίζω ο συνάδελφος κ. Αγγελόπουλος.
Με βάση αυτές τις δύο ημερομηνίες αλλάζουν μια σειρά από διατυπώσεις.
ΠΡΟΕΔΡΟΣ (Απόστολος Κακλαμάνης): Μυρίζομαι Αιτωλοακαρνανία όταν ακούω τον κ. Αγγελόπουλο...
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Με όλη την αγάπη και το σεβασμό, νομίζω ότι κάνετε λάθος, κύριε Πρόεδρε. Είναι άλλες περιοχές που έχουν διεκδικήσει...
ΑΘΑΝΑΣΙΟΣ ΧΕΙΜΑΡΑΣ: Συμφωνώ μαζί σας, κύριε Πρόεδρε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Επίσης, στο άρθρο 11 παράγραφος 1 οι λέξεις "δεκατριών (13)" αλλάζουν σε "έντεκα (11)". Υπάρχει δηλαδή μια μείωση ανάλογη της παράτασης που δώσαμε για το χρόνο της δυνατότητας ένταξης μεταχειρισμένων λεωφορείων .
Τέλος, ουσιώδες κρίνω να αναφέρω ότι στο άρθρο 36 το εδάφιο α' αντικαθίσταται. Για να διευκρινίσω, αφορά τις ελάχιστες εκτάσεις προκειμένου να ιδρυθούν ιδιωτικά ΚΤΕΟ.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Βλαχόπουλος έχει το λόγο.
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το Κεφάλαιο Α, το οποίο αποτελείται από 32 άρθρα αναφέρεται στο θέμα των ΚΤΕΛ, στην οργάνωση δηλαδή και λειτουργία των δημόσιων επιβατικών μεταφορών με λεωφορεία.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Το άρθρο 1 αναφέρεται σε γενικούς όρους. Το άρθρο 2, που είναι και ουσιαστικό, αναφέρεται στην ανάθεση του συγκοινωνιακού έργου και λέει συγκεκριμένα "η εκτέλεση και εκμετάλλευση του συγκοινωνιακού έργου των τακτικών αστικών και υπεραστικών επιβατικών γραμμών, υφισταμένων και νέων, ανατίθεται αποκλειστικά στους φορείς συγκοινωνιακού έργου που προβλέπει ο νόμος αυτός, σύμφωνα με τους όρους και τις προϋποθέσεις αυτού, από 1.7.2001 μέχρι τις 31 Δεκεμβρίου 2011".
Παραχωρήσεις που ήδη υφίστανται για την εκτέλεση ομοίου έργου από τον ΟΑΣΑ, ΟΑΣΘ, "ΡΟΔΑ" και ΔΕΑΣ δεν θίγονται από την ανάθεση. 
Το άρθρο 3 αναφέρεται στη μετατροπή των ΚΤΕΛ σε ανώνυμες εταιρείες. Επιγραμματικά θα αναφέρω και θα τονίσω ορισμένα σημαντικά σημεία του άρθρου, διότι και έχουν συζητηθεί και φυσικά το νομοσχέδιο έχει μελετηθεί από τους συναδέλφους. Κάθε υφιστάμενο κατά την έναρξη της ισχύος του παρόντος νόμου ΚΤΕΛ δύναται να μετατραπεί σε ανώνυμη εταιρεία. Για την ως άνω μετατροπή απαιτείται απόφαση γενικής συνέλευσης των μετόχων του, η οποία πρέπει να ληφθεί το αργότερο μέχρι τις 30-9-2002, με πλειοψηφία 2/3 και η διαδικασία να ολοκληρωθεί μέχρι τις 30-9-2003.
Η μετατροπή είναι δυνατόν να γίνει με δύο τρόπους. Ο πρώτος τρόπος προβλέπει ότι είναι δυνατόν να γίνει η μετατροπή αφού αποτιμηθεί και αξιολογηθεί το σύνολο της περιουσίας των παγίων στοιχείων, αλλά και των λεωφορείων. Ο άλλος τρόπος είναι να αποτιμηθεί και να αξιολογηθεί η περιουσία εκτός απο τα λεωφορεία τα οποία παραμένουν στην ιδιοκτησία των σημερινών ιδιοκτητών και με κάποιο τρόπο μισθώνονται προς τις νέες εταιρείες που είναι οι "ΚΤΕΛ ΑΕ", κάτι που αναφέρεται στην παράγραφο αυτού του άρθρου. Λέει δηλαδή: "Οι ανώνυμες εταιρείες των προηγούμενων παραγράφων διέπονται από τις διατάξεις του παρόντος και του κ.ν 2190/1920. Στην επωνυμία τους πρέπει να περιέχονται οι λέξεις "ΚΤΕΛ ΑΝΩΝΥΜΟΣ ΕΤΑΙΡΕΙΑ". Επομένως, και μέσα στο νομοσχέδιο όπου υπάρχει ΚΤΕΛ πρέπει από εδώ και πέρα να λέμε "ΚΤΕΛ ΑΝΩΝΥΜΟΣ ΕΤΑΙΡΕΙΑ".
Οι εταιρείες οι οποίες προχωρούν σε αυτήν τη μετατροπή απαλλάσσονται παντός τέλους ή δικαιώματος υπέρ δημοσίου ή τρίτων, καθώς και παντός φόρου συμπεριλαμβανομένου και του φόρου εισοδήματος και εξαιρουμένου μόνου του φόρου συγκέντρωσης κεφαλαίων. Ειδικά για το ΦΠΑ, έχουν εφαρμογή οι διατάξεις του ν. 2859/2000.
Οι διατάξεις των παραγράφων αυτών, που δεν αναφέρθηκε, αλλά και εδώ υπάρχουν κίνητρα, εφαρμόζονται και σε ανώνυμες εταιρείες, που συνιστώνται από μετόχους των ΚΤΕΛ που δεν μετατρέπονται σε ΑΕ. "Η ΚΤΕΛ ΑΕ" υποκαθιστά αυτοδικαίως και χωρίς άλλη διατύπωση το ΚΤΕΛ σε όλα τα δικαιώματα και τις υποχρεώσεις του. Με την πλειοψηφία και εντός των προθεσμιών της παραγράφου 1, δύο ή περισσότερα ΚΤΕΛ δύνανται να συστήσουν μία ανώνυμη εταιρεία σύμφωνα με τις διατάξεις της παραγράφου 2. 
Το άρθρο 4 αναφέρεται στο σκοπό των ΚΤΕΛ. Ο σκοπός των "ΚΤΕΛ ΑΕ" είναι η εκτέλεση του συγκοινωνιακού έργου, όπως αυτό προσδιορίζεται από το άρθρο 6 στο οποίο θα αναφερθώ στη συνέχεια. 
Το άρθρο 5 αναφέρεται στα ΚΤΕΛ που δεν μετατρέπονται σε ανώνυμες εταιρείες. Σε περίπτωση, λοιπόν, που το ΚΤΕΛ δεν λάβει απόφαση μετατροπής του σε ΑΕ στις ημερομηνίες οι οποίες προβλέπονται από τα προηγούμενα άρθρα, τότε το ΚΤΕΛ τίθεται σε εκκαθάριση σύμφωνα με τις διατάξεις του Αστικού Κώδικα, περί αστικών εταιρειών και προκηρύσσεται με απόφαση του νομάρχη δημόσιος διαγωνισμός. Υπάρχουν κάποιες προθεσμίες γι 'αυτή την προκήρυξη, προθεσμία έξι μηνών κλπ. 
Εάν το αστικό ΚΤΕΛ δεν μετατρέπεται σε ανώνυμη εταιρεία και ο προαναφερόμενος διαγωνισμός αποβεί άκαρπος για μία φορά, η εκτέλεση και η εκμετάλλευση του συγκοινωνιακού έργου του εν λόγω ΚΤΕΛ ανατίθεται με απόφαση του νομάρχη, που έχει έδρα το ΚΤΕΛ σε δημοτική ή διαδημοτική επιχείρηση. Εάν ο ΟΤΑ δεν αποδεχθεί την ανάληψη του έργου αυτού, μέσα σε αποκλειστική προθεσμία δύο μηνών επαναπροκηρύσσεται ο διαγωνισμός. Μέχρι την ημερομηνία παροχής του έργου, σύμφωνα με τις προηγούμενες διατάξεις, το συγκοινωνιακό έργο, εξακολουθεί υποχρεωτικά να εκτελείται από τα ΚΤΕΛ. 
Τα ΚΤΕΛ στα οποία είναι ενταγμένα λιγότερα από δώδεκα λεωφορεία -ο αριθμός δώδεκα συμπεριλαμβάνεται- δύνανται να διατηρήσουν τη νομική μορφή που έχουν κατά την ημερομηνία της ισχύος και έχουν όλα τα προνόμια που αναφέρθηκαν και προηγουμένως. 
Το άρθρο 6 αναφέρεται στο έργο των ΚΤΕΛ. Αναφέρεται στους φορείς του συγκοινωνιακού έργου του άρθρου 2. Το έργο αυτό είναι η εκτέλεση και η εκμετάλλευση των υφισταμένων τακτικών, αστικών και υπεραστικών, επιβατικών γραμμών που κατά την έναρξη ισχύος του παρόντος νόμου έχουν ανατεθεί στα ΚΤΕΛ. 
Επίσης στους φορείς αυτούς ανατίθεται η εκτέλεση και εκμετάλλευση των νέων τακτικών αστικών και υπεραστικών επιβατικών γραμμών ,όπως αυτές καθιερώνονται με τις διατάξεις του άρθρου 7 και του έργου που ασκούν σύμφωνα με το άρθρο 1 του ν. 2446/1996.
Στο άρθρο 7 έχουμε το χαρακτηρισμό των νέων αστικών περιοχών και τον καθορισμό νέων τακτικών γραμμών. Με απόφαση του Υπουργού Μεταφορών και Επικοινωνιών καθορίζονται για την εφαρμογή του νόμου οι γενικοί όροι και οι προϋποθέσεις που χαρακτηρίζουν μια περιοχή ως αστική ή υπεραστική. Η απόφαση αυτή εκδίδεται μετά από γνώμη επιτροπής η οποία συγκροτείται με απόφαση του Υπουργού Μεταφορών και Επικοινωνιών. Σε αυτήν την επιτροπή συμμετέχουν εκπρόσωποι του Υπουργού, της ΚΕΔΚΕ, των Ομοσπονδιών Αυτοκινητιστών. Η επιτροπή αυτή προτείνει κριτήρια και προϋποθέσεις για την απόφαση του Υπουργού ο οποίος θα χαρακτηρίσει τις περιοχές σαν αστικές ή υπεραστικές. Αυτός ο χαρακτηρισμός γίνεται με απόφαση των νομαρχών. Οι περιοχές χαρακτηρίζονται με απόφαση του νομαρχιακού συμβουλίου ενώ οι αντίστοιχες υπεραστικές ή αστικές γραμμές χαρακτηρίζονται με απόφαση του νομάρχη. 
Με απόφαση του Υπουργού Μεταφορών μετά από μελέτη κυκλοφοριακών επιπτώσεων καθορίζονται τα σημεία κοινών ενδιάμεσων στάσεων εντός των Νομών Αττικής και Θεσσαλονίκης. Για παράδειγμα έρχεται ένα λεωφορείο ΚΤΕΛ από Κοζάνη αλλά μέχρι τώρα δεν μπορούσε να πάει στον Πειραιά στο λιμάνι. Τώρα μπορούν να καθορισθούν τέτοιες στάσεις μέσα στο νομό. 
Κατόπιν έκδοσης υπουργικής απόφασης νέες υπεραστικές διανομαρχιακές γραμμές που συνδέουν πρωτεύουσα ή δήμο νομού με πρωτεύουσα ή δήμο άλλου νομού καθιερώνονται ως ακολούθως. Το ΚΤΕΛ που επιθυμεί την καθιέρωση της γραμμής υποβάλλει στο Γενικό Γραμματέα της Περιφέρειας το αίτημα. Εάν το τέρμα της γραμμής βρίσκεται σε νομό της ίδιας περιφέρειας τότε ο περιφερειάρχης απευθύνεται στον νομάρχη του άλλου νομού . Αν ο νομάρχης δεχθεί δεν υπάρχει πρόβλημα. Εάν το ΚΤΕΛ του άλλου νομού δεν απαντήσει εντός αποκλειστικής προθεσμίας δύο μηνών τότε αυτή η διανομαρχιακή γραμμή δύναται να καθορίζεται και να ανατίθεται στο ΚΤΕΛ που ζητά τη διανομαρχιακή γραμμή με απόφαση του Γενικού Γραμματέα της Περιφέρειας. Αν αποδεχθεί το ΚΤΕΛ τη συνεκμετάλλευση τότε δεν υπάρχει πρόβλημα.
Αν το τέρμα της διανομαρχιακής γραμμής βρίσκεται σε άλλο νομό τότε γίνεται μια αντίστοιχη διαδικασία μεταξύ των Γενικών Γραμματέων. Για την εφαρμογή της παρούσης παραγράφου ζητείται η γνώμη της Πανελλήνιας Ομοσπονδίας Αυτοκινητιστών. Υπάρχει ένα αίτημα από τους αυτοκινητιστές που ζητούν να υπάρχει μελέτη βιωσιμότητας γι΄ αυτήν τη γραμμή. Η απάντηση είναι ότι εφόσον ο γενικός γραμματέας είναι ο υπεύθυνος αυτός μπορεί να αναθέσει τη μελέτη αν κρίνει ότι πρέπει να ανατεθεί. Επίσης επειδή ζητείται και η γνώμη της Πανελλήνιας Ομοσπονδίας Αυτοκινητιστών Υπεραστικών Συγκοινωνιών και αυτή η ομοσπονδία μπορεί να προχωρήσει σε μελέτη.
Το άρθρο 8 αναφέρεται στον καθορισμό των δρομολογίων τα οποία αποφασίζονται με απόφαση του νομάρχη της έδρας του ΚΤΕΛ και εισήγηση του ΚΤΕΛ μετά γνώμη των οικείων ΟΤΑ.
Το άρθρο 9 αναφέρεται στην εξυπηρέτηση των υπεραστικών γραμμών. Το άρθρο 10 αναφέρεται στον καθορισμό και στην είσπραξη του κομίστρου. Με απόφαση του Υπουργού Μεταφορών και Επικοινωνιών η οποία εγκρίνεται στο τελευταίο τρίμηνο κάθε έτους καθορίζονται ή αναπροσαρμόζονται οι χιλιομετρικοί συντελεστές κομίστρου μεταφοράς επιβατών με λεωφορεία τα όρια βάρους αποσκευών χωρίς καταβολή κομίστρου, οι συντελεστές κομίστρου για μεταφορά υπερβάλλοντος βάρους αποσκευών κ.ο.κ. Φυσικά αυτά τα κριτήρια μπορεί να είναι ενιαία για όλη τη χώρα, αλλά μπορεί να αναφέρονται και σε κάθε περιφέρεια. Αφού καθορισθούν αυτά τα κριτήρια και οι προϋποθέσεις τότε το κόμιστρο καθορίζεται με απόφαση των οικείων νομαρχών, οι οποίοι λαμβάνουν υπόψη τους και τα τοπικά χαρακτηριστικά.
Επίσης με απόφαση του οικείου νομάρχη καθορίζεται και αναπροσαρμόζεται το κόμιστρο για την εξυπηρέτηση των αγόνων γραμμών των νήσων. 
Το άρθρο 11 αναφέρεται στους όρους κυκλοφορίας και στον καθορισμό αριθμού λεωφορείων. Αναφέρομαι μόνο στο σημείο που αφορά τα λεωφορεία που τίθενται για πρώτη φορά σε κυκλοφορία καινουργή ή μεταχειρισμένα. Αυτά πρέπει να είναι ηλικίας μέχρι δεκατριών ετών από του έτους κατασκευής του πλαισίου του έτους αυτού μη συμπεριλαμβανομένου.
Μετά τη συμπλήρωση είκοσι τριών ετών από το έτος κατασκευής του πλαισίου αυτά αποσύρονται υποχρεωτικά. 'Ετσι από το αρχικό σχέδιο νόμου έχουμε μια μείωση δύο ετών. 
Το άρθρο 12 τώρα. Αναφέρεται στον εκσυγχρονισμό των υποδομών των λεωφορείων. Χθες έγινε εκτενής συζήτηση, νομίζω ότι είναι το σημαντικότερο άρθρο. Εδώ προβλέπεται ένα ποσό τριάντα δισεκατομμυρίων του Υπουργείου Μεταφορών που προέρχεται από το πρόγραμμα δημοσίων επενδύσεων και από εκεί προβλέπονται οι χρηματοδοτήσεις και οι επιδοτήσεις για την αγορά των λεωφορείων. Μάλιστα εδώ που αναφερόμαστε στην επιδότηση των καινούριων λεωφορείων αυτό το 20% επί της τιμής κτήσης επειδή στόχος όλων μας είναι να γίνει ανανέωση του στόλου και αυτές τις μέρες από την ενημέρωση των ομοσπονδιών μάθαμε ότι ένα νέο λεωφορείο στοιχίζει γύρω στα εβδομήντα εκατομμύρια θα έλεγα ότι αυτό το 20% να το κάνετε 30% και να είναι ένα κίνητρο για να πάμε στα νέα λεωφορεία και να μην μπουν στην αγορά λεωφορεία ηλικίας πέντε έως δεκατριών ετών.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τα 
δεκατρία χρόνια έγιναν ένδεκα.
ΗΛΙΑΣ ΒΛΑΧΟΠΟΥΛΟΣ: Πάντως αυτό το 20% προτείνω να γίνει 30% συν την επιδότηση που υπάρχει από τον ειδικό λογαριασμό. Φυσικά τα άλλα να παραμείνουν ως έχουν το 10% δηλαδή και το υπόλοιπο ποσό. Επίσης από τα τριάντα δισεκατομμύρια προβλέπεται μια ενίσχυση των επενδύσεων, των κτιριακών εγκαταστάσεων και των πρακτορείων όπως τα ξέρουμε με ένα ποσό ενάμισι εκατομμύριο ανά λεωφορείο. Η επιδότηση συμπληρώνεται από το ποσό του ειδικού λογαριασμού που προβλέπεται στο άρθρο 13 και αυτός δημιουργείται από την επιβολή ενός τέλους 5% επί των συνολικών εισπράξεων των ΚΤΕΛ. Αυτό το 5% κατανέμεται και προτείνω να ψηφισθεί όπως έχει το άρθρο, με την κατανομή 3,1 και 1, το 3 για τα λεωφορεία, το 1 για τις εγκαταστάσεις και το υπόλοιπο 1 πηγαίνει για την ενίσχυση των αδύνατων ΚΤΕΛ.
Το άρθρο 14 αναφέρεται στον κανονισμό των ΚΤΕΛ όπου με προεδρικό διάταγμα ύστερα από πρόταση των Υπουργών Εργασίας και Κοινωνικών Ασφαλίσεων εκδίδεται ο κανονισμός προσωπικού των ΚΤΕΛ. Επομένως η ανησυχία των ενδιαφερομένων ιδιοκτητών λεωφορείων και μετόχων του ΚΤΕΛ νομίζω πως καλύπτεται, γιατί με προεδρικό διάταγμα θα καθοριστεί ο κανονισμός.
Το άρθρο 15 αναφέρεται στις υποχρεώσεις και εδώ πρέπει να δούμε ποιες είναι οι υποχρεώσεις αυτών που θα έχουν τις εταιρείες των ΚΤΕΛ. Στη συνέχεια θα έχουμε τα προεδρικά διατάγματα και με λεπτομέρειες θα προσδιορίσουμε τις υποχρεώσεις γιατί οι υπηρεσίες που προσφέρονται στο πολίτη θα πρέπει να είναι υπηρεσίες επιπέδου και από πλευράς συμπεριφοράς, ανέσεως, αισθητικής κ.ο.κ.
Τα άρθρα 18, 19 και 20 αυτά αναφέρονται στη νέα σχέση των ΟΤΑ με τα ΚΤΕΛ και είναι σημαντικό να πούμε ότι ΟΤΑ πρώτου βαθμού μπορούν πλέον να διενεργούν μεταφορά για εξυπηρέτηση ατόμων με ειδικές ανάγκες όπως και των ηλικιωμένων και των εργαζομένων στους ΟΤΑ. Φυσικά μπορούν να διενεργούν και μεταφορά κατοίκων των δημοτικών διαμερισμάτων σε δρομολόγια από και προς τα δημοτικά διαμερίσματα, όταν αυτά δεν εξυπηρετούνται από τις υφιστάμενες γραμμές. 
Επίσης στο άρθρο 19 μεταξύ των ΟΤΑ πρώτου βαθμού και των φορέων παροχής συγκοινωνιών δύνανται να συνάπτονται συμβάσεις εκτέλεσεις ενδοδημοτικής ή διαδημοτικής τακτικής αστικής ή υπεραστικής συγκοινωνίας. Στις συμβάσεις καθορίζονται η διάρκεια οι όροι παραχώρησης κ.ο.κ. Οι ΟΤΑ επίσης πρώτου βαθμού μπορούν να συμμετέχουν στις "ΚΤΕΛ" ΑΕ μετά από απόφαση των δημοτικών και κοινοτικών συμβουλίων και εκπόνηση πλήρους οικονομοτεχνικής μελέτης και κατόπιν απόφασης της γενικής συνέλευσης των ΚΤΕΛ η οποία θα λαμβάνεται με την πλειοψηφία των 2/3.
Το άρθρο 20 αναφέρεται στο έργο των ΚΤΕΛ σε μεμονωμένα νησιά, και οι ΟΤΑ κάτω από ορισμένες προϋποθέσεις αναλαμβάνουν την εξυπηρέτηση του συγκοινωνιακού έργου.
Το άρθρο 21 αναφέρεται σε προδιαγραφές εγκαταστάσεων αναμονής και θα προδιαγραφούν με αποφάσεις και το άρθρο 22 σε λοιπές ρυθμίσεις.
(Στο σημείο αυτό την Προεδρική ΄Εδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ερχόμαστε τώρα στα άρθρα από το 23 μέχρι το 32, που αναφέρονται σε θέματα διοίκησης των ΚΤΕΛ, τι είναι η γενική συνέλευση των μετόχων, πως αυτή συγκαλείται, η εκλογή και η συγκρότηση του διοικητικού συμβουλίου. Δεν χρειάζεται να μπούμε σε λεπτομέρειες. Εγώ συμφωνώ να ψηφιστούν όπως προβλέπονται οι αρμοδιότητες του διοικητικού συμβουλίου, ο διαχειριστικός έλεγχος, η αποζημίωση των οργάνων ΚΤΕΛ. 
Το άρθρο 29 αναφέρεται στη συγχώνευση και το διαχωρισμό των ΚΤΕΛ. 
Κύριε Υπουργέ, όσον αφορά στη συγχώνευση των ΚΤΕΛ προβλέπεται ότι αυτή μπορεί να γίνει μετά από μία τεχνοοικονομική μελέτη που εκπονείται με μέριμνα της οικείας Νομαρχιακής Αυτοδιοίκησης. Είναι στην παράγραφο 1, εδάφιο β΄, που λέει: "μετά από: τεχνικοοικονομική μελέτη, που εκπονείται με μέριμνα της οικείας Νομαρχιακής Αυτοδιοίκησης".
Στην παράγραφο 3 εκεί που λέει: "Υπεραστικά ή αστικά ΚΤΕΛ, που έχουν συγχωνευθεί με προγενέστερες διατάξεις ή θα συγχωνευθούν...δύνανται να διαχωρίζονται εφόσον υπέρ του διαχωρισμού τάσσονται τα δύο τρίτα ( 2/3 ) τουλάχιστον του συνόλου των ψήφων των μετόχων των λεωφορείων με έδρα τον ίδιο νομό. Ο διαχωρισμός των ΚΤΕΛ γίνεται με απόφαση του οικείου νομάρχη αν πρόκειται για ΚΤΕΛ του ιδίου νομού ή του ή των οικείων Γενικών Γραμματέων Περιφέρειας, αν πρόκειται για ΚΤΕΛ διαφορετικών νομών", προτείνω, κύριε Υπουργέ, να συμπληρωθεί "μετά από τεχνοοικονομική μελέτη", η οποία πρόταση και θα έλεγα τροπολογία που κατετέθη νομίζω ότι είχε γίνει αποδεκτή από τον κύριο Υπουργό. 
Κύριε Υπουργέ, θυμάστε επίσης για το διαχωρισμό των ΚΤΕΛ, ότι θα πρέπει να έχουν την τεχνοοικονομική μελέτη. 
Ολοκλήρωσα την αναφορά μου στο κεφάλαιο Α΄. Προτείνω να ψηφιστούν τα άρθρα όπως αναφέρονται και μετά τις τροποποιήσεις που έκανε ο κύριος Υπουργός και σημειώνω μετά τις προτάσεις που έκανα εγώ το 20% να γίνει 30% και να γίνει αποδεκτή η τροπολογία για την τεχνοοικονομική μελέτη σαν προϋπόθεση για τον διαχωρισμό των ΚΤΕΛ. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κα Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Θα μου επιτρέψετε μια παρατήρηση.
Κύριε Υπουργέ, νομίζω ότι όχι μόνο εγώ σαν νέα Βουλευτής αλλά και πολλοί συνάδελφοι δεν θα μπορέσουν να παρακολουθήσουν τις διορθώσεις που έχετε κάνει, παρ' όλο που επεξεργαστήκαμε το νομοσχέδιο στη Διαρκή Επιτροπή για πολύ χρόνο. Εγώ δεν θα μπορέσω να το παρακολουθήσω τουλάχιστο στο χρόνο που έχω στη διάθεσή μου, για να κάνω τις όποιες παρατηρήσεις στις διορθώσεις που θα ήθελα να κάνω και πολλές από αυτές πιστεύω ότι έχουν και ουσία. 
Κύριε Πρόεδρε, συνεχίζω να πιστεύω κάτι το οποίο ο κύριος Υπουργός δεν έκανε δεκτό, ότι δηλαδή το να μετατραπούν τα "ΚΤΕΛ σε Α.Ε." να εκσυγχρονιστούν και να βελτιώσουν τις υπηρεσίες τους ώστε στο μέλλον να ανταπεξέλθουν με επιτυχία σε οποιοδήποτε ανταγωνιστικό περιβάλλον επιβληθεί από κοινοτικό ή εθνικό δίκαιο, δεν είναι αρκετό για να αποσβεστούν οι επενδύσεις που προβλέπονται να γίνουν για τους σταθμούς, την αγορά οικοπέδων, για την ανανέωση τροχαίου υλικού και άλλα τα οποία αναφέραμε και χθες. Συνεχίζω, λοιπόν, να επιμένω και να πιστεύω ότι θα πρέπει να παρατείνουμε το χρόνο της ανάθεσης του έργου από κοινού, κύριε Υπουργέ, όπως δεσμευθήκαμε, αν το κάνετε να το υποστηρίξουμε. 
Στο άρθρο 1 πιστεύω ότι θα πρέπει να γίνει σαφέστερη αναφορά στους ορισμούς για τις επιβατικές γραμμές, τις άγονες γραμμές κλπ., βάση της Κοινοτικής Οδηγίας 684/92. 
Επίσης, θεωρώ ότι η πολιτεία θα πρέπει να αναλάβει την κάλυψη του κόστους μεταφοράς των κατοίκων των άγονων γραμμών. 
Έχουμε όλοι τονίσει το κοινωνικό έργο που επιτελούν τα ΚΤΕΛ όλα αυτά τα χρόνια μεταφέροντας και ουσιαστικά κρατώντας σε επαφή τους κατοίκους των άγονων γραμμών με το κέντρο. 
Επομένως θα πρέπει για κοινωνικούς λόγους αλλά θα έλεγα πολλές φορές και εθνικούς να αναλάβει η πολιτεία το κόστος μεταφοράς αυτών των κατοίκων των άγονων γραμμών.
Στην παράγραφο 6 του άρθρου 7 θα μου επιτρέψετε να ξανακάνω μία παρατήρηση, κύριε Υπουργέ, που την κάναμε και στη Διαρκή Επιτροπή και δεν είδα να παίρνετε κάποια θέση. Σε μια υποπαράγραφο προτείνω να μπει η διατύπωση ότι σε περίπτωση διαφωνίας δύο ΚΤΕΛ ή των νομαρχών για την έγκριση μιας νέας υπεραστικής διανομαρχιακής γραμμής, την έγκριση θα τη δίνει ο κύριος Υπουργός.
Επίσης, στο άρθρο 7 παράγραφος 6 υποπαράγραφος β΄ μετά τη φράση "ανατίθεται η εκμετάλλευσή της στο αιτούν ΚΤΕΛ με απόφαση του Γενικού Γραμματέα της περιφέρειας" να προστεθεί τουλάχιστον "μετά από τεχνοοικονομική μελέτη από την οποία να προκύπτει η καλύτερη εξυπηρέτηση του επιβατικού κοινού και η βιωσιμότητα της γραμμής".
Επειδή στο άρθρο 10, κύριε Πρόεδρε, έχουμε καταθέσει τροπολογία- προσθήκη που έχει να κάνει με τα εισιτήρια και την επιδότηση εισιτηρίων ειδικών ομάδων, θα την αναλύσουμε αύριο.
Στο άρθρο 12 επίσης, δεν γίνεται καμία αναφορά στους ιδιοκτήτες εκείνους, κύριε Πρόεδρε, οι οποίοι μέσα στην προηγούμενη πενταετία αντικατέστησαν τα λεωφορεία τους με καινούρια χωρίς δηλαδή να περιμένουν τη ρύθμιση αυτή. Πολλοί άνθρωποι εγώ θα τους χαρακτήριζα ρομαντικούς ή άνθρωποι που αγαπούν πολύ αυτό που έκαναν πουλώντας πολλές φορές και αγροτεμάχια, πουλώντας πολλές φορές και διαμερίσματα έκαναν την αλλαγή αυτή και αγόρασαν καινούρια λεωφορεία. Επομένως θα έλεγα ότι θα έπρεπε να προβλέψουμε μία ρύθμιση και γι΄ αυτούς γιατί και αυτοί ακόμη συνεχίζουν να το οφείλουν. Θα έλεγα να γίνει κάποια μνεία και γι' αυτούς τους ανθρώπους όχι τόσο για να τους δώσουμε την εύφημο μνεία ότι έκαναν κάτι πριν ακόμη από μας και από το Υπουργείο αλλά ότι πραγματικά θα βρεθούν και αυτοί σε δύσκολη θέση παράλληλα με τον υπόλοιπο εκσυγχρονισμό τον οποίο θα επιβαρυνθούν, αφού θα είναι μέλη της νέας ανώνυμης εταιρείας. 
Επίσης, κύριε Υπουργέ, με ποια κριτήρια θα επιλεγούν τα ασθενέστερα ΚΤΕΛ ώστε να δοθεί η σχετική βοήθεια από τον ειδικό λογαριασμό που προβλέπεται; Επίσης, δεν διευκρινίζεται αν θα τύχουν της ίδιας μεταχείρισης που προβλέπει το άρθρο και όσα ΚΤΕΛ δεν μετατραπούν σε ανώνυμη εταιρεία.
Στην παράγραφο 5 προτείνουμε να οριστεί συγκεκριμένος χρονικός ορίζοντας όπως σας είπαμε και στη Διαρκή Επιτροπή που θα δεσμεύει, ώστε η εκταμίευση των χρημάτων που προβλέπονται για την ενίσχυση των δικαιούχων να είναι άμεση δηλαδή αμέσως μετά τη μετατροπή των ΚΤΕΛ σε Α.Ε. να υπάρχει σαν κίνητρο για να επιταχυνθούν και οι διαδικασίες από τους ενδιαφερόμενους.
Στο άρθρο 13 η παρακράτηση των εισπράξεων της τάξεως του 5% όπως είπα και στη χθεσινή μου εισήγηση, κύριε Υπουργέ, που προστίθεται στο πραγματικό κόστος των κομίστρων, σας είπαμε ότι δημιουργεί μια σοβαρή ανισότητα. Επομένως θα θέλαμε να συμφωνήσουν και όλες οι πτέρυγες της Βουλής και βέβαια οπωσδήποτε και ο συναρμόδιος Υπουργός παράλληλα με σας να υπάρξει κάποια επιδότηση αυτών των εισιτηρίων των ΚΤΕΛ, ώστε όπως γίνεται με τις αστικές συγκοινωνίες των δύο μεγάλων αστικών κέντρων Αθηνών και Θεσσαλονίκης. Γιατί νομίζω ότι το επιχείρημα ότι οι μεταφερόμενοι πολίτες ή επιβάτες της περιφέρειας, οι κάτοικοι της περιφέρειας νομίζω ότι δεν πρέπει να ξεχωρίζουν σαν πολίτες δεύτερης κατηγορίας. Και το ποσό αυτό των 7 δισεκατομμυρίων το οποίο τουλάχιστον θα παρθεί από την αύξηση των κομίστρων, νομίζω ότι θα μπορούσαμε τουλάχιστον αυτό να το δώσουμε από τις δημόσιες επενδύσεις αν και θα μπορούσε να δοθούν λίγα περισσότερα.
Άρθρο 14 παράγραφος 1. Πιστεύω ότι θα έπρεπε πριν από την ψήφιση αυτού του νόμου να ρυθμιστεί και να ψηφιστεί ο Κανονισμός προσωπικού των ΚΤΕΛ γιατί υπάρχουν πολλές εκκρεμότητες και πολλά θέματα με το προσωπικό.
Άρθρο 25, παράγραφος 1. Επειδή, κύριε Υπουργέ, τα ολιγομελή διοικητικά συμβούλια πιστεύω ότι είναι πιο ευέλικτα στο να παίρνουν αποφάσεις, πιο οικονομικά και λειτουργικά, προτείναμε και στη Διαρκή Επιτροπή ότι θα ήταν προτιμότερο εκεί που αναφέρεται το όριο των 30+1 λεωφορείων για πενταμελές διοικητικό συμβούλιο, να αυξηθεί στα 50+1, ώστε τα Κ.Τ.Ε.Λ. που έχουν μικρότερο αριθμό λεωφορείων να λειτουργούν με τριμελή διοικητικά συμβούλια.
Παράλληλα, προτείνουμε όσα αστικά Κ.Τ.Ε.Λ. χρειαστεί να αυξήσουν τα μέλη των διοικητικών τους συμβουλίων από τριμελή σε πενταμελή, να προκηρύσσουν εκλογές μόνο για την πλήρωση των κενών θέσεων, για τις θέσεις των μελών που έχουν για κάποιο λόγο εκπέσει ή που έχουν πεθάνει. Γιατί αλλιώς σύντομα θα υποχρεωθούν να προβούν σε νέες αρχαιρεσίες.
Ένα άλλο θέμα που συζητήθηκε στην επιτροπή και το οποίο νομίζω ότι πρέπει να ειπωθεί και στην Ολομέλεια -έχουμε προτείνει βέβαια απ' ό,τι γνωρίζω και προσθήκη και τροπολογία- είναι ότι πρέπει να υπάρξει μία ρύθμιση χρεών. Στο υπό συζήτηση νομοσχέδιο πιστεύω ότι θα ήταν καλό να είχε προβλεφθεί μέριμνα για τη ρύθμιση των οφειλών προς το Ι.Κ.Α. ή προς το δημόσιο, που αποτελούν οπωσδήποτε το βραχνά. Γιατί αν δεν αντιμετωπισθούν θα οδηγήσουν το 1/3 και πλέον των αστικών Κ.Τ.Ε.Λ. σε διάλυση, αφού δεν θα μπορούν να παρακολουθήσουν το παρόν νομοσχέδιο, το οποίο, απ' ό,τι φαίνεται, θα ψηφιστεί και θα γίνει νόμος. Γιατί όπως είναι γνωστό η μετατροπή σε ανώνυμη εταιρεία δεν μπορεί να γίνει χωρίς ασφαλιστική ή φορολογική ενημερότητα.
Θα ήταν ορθό επίσης να αντιμετωπισθεί επίσης με μια ρεαλιστική ρύθμιση, ώστε να μην υποχρεωθούμε, κύριε Πρόεδρε, στο μέλλον και κάτω από άλλες συνθήκες να γίνουμε συνυπεύθυνοι του οικονομικού μαρασμού και της εξαφάνισης των Κ.Τ.Ε.Λ. αυτών.
Μία ακόμη παρατήρηση: Οι μέτοχοι οδηγοί δεν φαίνεται πουθενά αν θα παραμείνουν στο Τ.Σ.Α. και μετά από τη σύσταση σε ανώνυμη εταιρεία. Θα πρέπει, πιστεύω, να υπάρξει μία συγκεκριμένη διάταξη, αν είναι δυνατόν, για όλους τους μετόχους ή τους οδηγούς ή διαφορετικά για όλους εκείνους που είναι κοντά στο όριο της συνταξιοδότησής τους.
Και τέλος, στο άρθρο 28, στην παράγραφο 3 στο τέλος θα πρότεινα να γίνει μία συμπλήρωση ότι η χορηγία η οποία θα δίνεται στους διατελέσαντες προέδρους των διοικητικών συμβουλίων να έχει ένα πλαφόν. Να μπορεί δηλαδή να μην είναι κατώτερη του 60% του μισθού που παίρνει ο εν ενεργεία Πρόεδρος.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς την κα Κόλλια.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου: "Κύρωση του Πρωτοκόλλου τεχνικής, επιστημονικής και οικονομικής συνεργασίας στον τομέα της γεωργίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας".
Επίσης, έχω την τιμή να ανακοινώσω στο Σώμα ότι ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος με επιστολή του προς το Προεδρείο ορίζει για τη συζήτηση επί των άρθρων του νομοσχεδίου αυτού ως Κοινοβουλευτικό Εκπρόσωπο τον Βουλευτή κ. Γεώργιο Αμπατζόγλου.
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Να δηλώσω ότι δεν έχω πολλά πράγματα να πω και γι' αυτό γιατί, όπως τονίσαμε και χθες στην επί της αρχής του νομοσχεδίου συζήτηση, εμείς διαφωνούμε με το κεφάλαιο αυτό και με το σύνολο των άρθρων που περιέχει. Και επιμένουμε και εμμένουμε στη θέση μας αυτή.
Και αυτό δεν έχει σχέση βέβαια με το ότι δεν πρέπει να παρθούν μέτρα στον τομέα των αστικών και των υπεραστικών συγκοινωνιών. Το αντίθετο μάλιστα, πρέπει να παρθούν. Το αναλύσαμε χθες, μιλήσαμε για την κατάσταση που υπάρχει στον τομέα αυτό και ειδικότερα για την κατάσταση που υπάρχει σε νησιωτικές, ακριτικές και άλλες περιοχές, που έχουν και την κοινωνική τους ευαισθησία.
Διαφωνούμε όμως με τον τρόπο που πάει να αντιμετωπίσει το θέμα η Κυβέρνηση. Και ιδιαίτερα διαφωνούμε με το άρθρο 3 του συγκεκριμένου κεφαλαίο, που αποτελεί και τη ραχοκοκαλιά του κεφαλαίου αυτού και το οποίο προωθεί τη μετατροπή των Κ.Τ.Ε.Λ. σε ανώνυμες εταιρείες.
Εμείς πιστεύουμε -και αναφερθήκαμε στους συλλόγους- ότι αυτή η μετατροπή θα σημαίνει και την παράδοση των αστικών και υπεραστικών συγκοινωνιών στο μεγάλο κεφάλαιο, στους μεγαλοεπιχειρηματίες, που δραστηριοποιούνται στον τομέα αυτόν. Τονίσαμε ότι οι συγκοινωνίες αυτές είναι ένα κοινωνικό αγαθό, που έχει υποχρέωση να το παρέχει το κράτος. Εσείς όμως, απ΄ ό,τι φαίνεται με το συγκεκριμένο άρθρο και με το συγκεκριμένο κεφάλαιο, θέλετε να τις μετατρέψετε αυτές σε εμπόριο, στη διάθεση του μεγάλου κεφαλαίου, αδιαφορώντας για τα προβλήματα που θα δημιουργηθούν στους πολίτες επιβάτες, αφού είναι σίγουρο ότι με την κατάσταση που προωθείτε οι συγκοινωνίες αυτές θα λειτουργήσουν πλέον σε ανταποδοτική βάση. Θέλεις να έχεις συγκοινωνίες; Θα πληρώνεις. Θέλεις να έχεις καλύτερες συγκοινωνίες; Θα πληρώνεις ακόμα περισσότερο. Γι΄ αυτό λέμε ότι το νομοσχέδιο αυτό και το συγκεκριμένο κεφάλαιο αποτελεί μία ακόμα εκδήλωση της αντιλαϊκής σας πολιτικής, με αποδέκτες τα πλατιά λαϊκά στρώματα και μάλιστα τα πιο αδύνατα λαϊκά στρώματα της ελληνικής κοινωνίας, γιατί αυτοί είναι οι χρήστες των αστικών, κατά κύριο λόγο, και των υπεραστικών συγκοινωνιών. Ακόμα θύματα της πολιτικής αυτής θα είναι και εκείνοι οι συμπολίτες μας που χρειάζονται ειδική αντιμετώπιση, ανάπηροι, μαθητές, αφού το κόστος των μειωμένων εισιτηρίων, είτε η κάρτα, θα κληθούν να το πληρώσουν οι φορείς, οι οποίοι θα έρχονται σε συνεννόηση με τις καινούριες ανώνυμες εταιρίες, που θα δημιουργηθούν.
Όντας κοινωνικό αγαθό οι αστικές και οι υπεραστικές συγκοινωνίες, η θέση μας είναι ότι πρέπει να αντιμετωπιστούν από το κράτος. Σε καμία περίπτωση δεν πρέπει να γίνουν υπόθεση του μεγάλου κεφαλαίου. Και εξηγήσαμε πώς μπορεί να γίνει αυτό το πράγμα και μιλήσαμε για τη δημιουργία του δημόσιου φορέα αστικών και υπεραστικών συγκοινωνιών, ο οποίος είναι σε θέση να διασφαλίσει καλές και φθηνές συγκοινωνίες για τον πολίτη. 
Τονίσαμε ότι είμαστε αντίθετοι όχι μόνο να δοθεί στους επιχειρηματίες, ακόμα και στην Τοπική Αυτοδιοίκηση, γιατί κάτι τέτοιο επιχειρείται μέσα από το συγκεκριμένο νομοσχέδιο. Και θα δοθούν μάλιστα εκείνες οι γραμμές στους ΟΤΑ, για τις οποίες δεν δείχνει ενδιαφέρον το μεγάλο κεφάλαιο, δεν δείχνουν ενδιαφέρον οι ανώνυμες εταιρίες, που θα δημιουργηθούν. Τότε λοιπόν θα κληθεί να πληρώσει τα σπασμένα η Τοπική Αυτοδιοίκηση. Κι εμείς λέμε ότι τα σπασμένα αυτά και η όποια συμμετοχή στην υπόθεση αυτή των ΟΤΑ θα έχει σαν αποτέλεσμα ένα συγκεκριμένο κόστος γι΄ αυτούς και το κόστος αυτό ...
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Τι Κοινοβουλευτικό μίγμα είναι αυτό στη δεύτερη σειρά, στο πρώτο έδρανο!
(Θόρυβος στην Αίθουσα)
Συνεχίστε, κύριε Σκοπελίτη.
ΣΤΑΥΡΟΣ ΣΚΟΠΕΛΙΤΗΣ: ...θα μετακυλιστεί στις πλάτες των δημοτών. Και τονίσαμε πάλι χθες ότι αρκετά πληρώνουν οι δημότες μας, αρκετά τους φορτώνουμε, δεν είναι ανάγκη να τους φορτώσουμε κι αυτό.
Είναι λοιπόν, για μας, αποκλειστική υπόθεση του κράτους οι αστικές και οι υπεραστικές συγκοινωνίες. 
Τέλος -και κλείνω- θα ήθελα να πω δυο λόγια για τους εργαζόμενους. Λέτε ότι θα κατοχυρωθούν. Εμείς έχουμε ορισμένες αμφιβολίες για το κατά πόσο θα γίνει αυτό, για να μην πω ότι έχουμε παρόμοιες περιπτώσεις από εξελίξεις παρόμοιες μ' αυτήν που συζητάμε σήμερα, όπου δημιουργήθηκαν προβλήματα.
Πρέπει, λοιπόν, να τα προσέξουμε αυτά και ιδιαίτερα να υιοθετήσουμε την πρόταση που μας έκανε η Ομοσπονδία των Υπαλλήλων και να κατοχυρώσουμε τα δικαιώματα αυτών των πεντακοσίων ανθρώπων, που έχουν σύμβαση αορίστου χρόνου. Επίσης, πρέπει να κατοχυρώσουμε τα δικαιώματα τα εργασιακά εκείνων των εργαζομένων που δουλεύουν στις εταιρείες εκείνες, οι οποίες δεν θα πάρουν απόφαση να μετατραπούν σε ανώνυμες εταιρείες. 
Αυτό είναι ένα πρόβλημα που πρέπει να το προσέξουμε, κύριε Υπουργέ, για να εξασφαλίσουμε τα εργασιακά τους δικαιώματα, ώστε να μην απολυθεί κανείς. Εμείς, κύριε Πρόεδρε, όπως έγινε κατανοητό και από τη χθεσινή και από τη σημερινή συζήτηση, καταψηφίζουμε το κεφάλαιο αυτό και το σύνολο των άρθρων που εμπεριέχει.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου, Κοινοβουλευτικός Εκπρόσωπος του Συνασπισμού, έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, το περιεχόμενο των άρθρων αναφέρθηκε και από προηγούμενους ομιλητές...
ΠΡΟΕΔΡΕΥΩΝ (Παναγιώτης Σγουρίδης): Κύριε Κωστόπουλε, στο Σπύρο τον Καρατζαφέρη είστε; Στο EXTRA;
Συνεχίστε παρακαλώ, κύριε Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Από την πλευρά μας θα εστιάσουμε την τοποθέτησή μας στα σημεία στα οποία έχουμε παρατηρήσεις, ενστάσεις ή και διαφωνίες. 
Στο άρθρο 3 γίνεται αναφορά στην μετατροπή των ΚΤΕΛ σε ανώνυμες εταιρείες και το άρθρο αυτό ορίζει ότι τα ΚΤΕΛ δυναμικότητας άνω των δέκα λεωφορείων δύνανται να μετατραπούν σε ανώνυμες εταιρείες. Η διάταξη όμως αυτή σε συνδυασμό και με τα υπόλοιπα άρθρα του νομοσχεδίου ουσιαστικά υποχρεώνει τα ΚΤΕΛ να μετατραπούν σε ανώνυμες εταιρείες. 
Κατά τη γνώμη μας και με δεδομένο ότι το κράτος θα συμμετέχει στο κόστος του εκσυγχρονισμού, των υποδομών και την ανανέωση του στόλου, θα μπορούσε ανταποδοτικά ένα μέρος των μετοχών των ανωνύμων εταιρειών να περάσει στα χέρια των Νομαρχιακών Αυτοδιοικήσεων, ώστε να κατοχυρωθεί και πρακτικά ο κοινωνικός χαρακτήρας των συγκοινωνιών.
Το άρθρο 5 αναφέρεται στα ΚΤΕΛ που δεν μετατρέπονται σε ανώνυμες εταιρείες. Το περιεχόμενο και οι ρυθμίσεις του άρθρου αυτού απεικονίζουν τον υποχρεωτικό χαρακτήρα της μετατροπής των ΚΤΕΛ σε ανώνυμες εταιρείες, αφού διαφορετικά δεν θα μπορούν να ασκήσουν το συγκοινωνιακό έργο που τους ανατίθεται. 
Φαίνεται επίσης καθαρά ο τρόπος με τον οποίο αντιμετωπίζονται οι Οργανισμοί Τοπικής Αυτοδιοίκησης, οι οποίοι καλούνται στην πράξη να παίξουν ένα ρόλο παραπληρωματικό στην περιοχή εκείνη, που δεν θα γίνει η μετατροπή των ΚΤΕΛ σε ανώνυμες εταιρείες, αλλά και θα αποβεί άκαρπος ο διαγωνισμός για ανάθεση του έργου σε άλλους. Είναι συστηματική η αποφυγή από την πλευρά του Υπουργείου του να οριστεί η εξεύρεση πόρων για τους ΟΤΑ προκειμένου να ανταποκριθούν στα καθήκοντα που τους ανατίθενται.
Το άρθρο 7 αναφέρεται στο χαρακτηρισμό νέων αστικών περιοχών και στον καθορισμό νέων τακτικών γραμμών. Το άρθρο αυτό ορίζει ότι στις περιπτώσεις εκείνες που μια γραμμή δεν παρουσιάζει μέση πληρότητα της τάξης του 20%, το ΚΤΕΛ μπορεί να αρνηθεί την εκμετάλλευση της γραμμής, να προτείνει την τροποποίηση της εκμετάλλευσης σε σχέση με τα δρομολόγια και να προτείνει στον οικείο ΟΤΑ, εφόσον επιθυμεί, τη συνέχιση της λειτουργίας της γραμμής με τους ήδη καθορισμένους όρους της σύναψης σύμβασης για την κάλυψη των εσόδων έως και του ποσού του 20% από τους ΟΤΑ. 
Στο άρθρο αυτό γίνεται σαφές πως σκέπτεται η Κυβέρνηση, το Υπουργείο, για να αντιμετωπίσει αυτό που καλείται "άγονες γραμμές", δηλαδή οικονομικά άγονες γραμμές. Είναι εμφανής η προσπάθεια της Κυβέρνησης να αποποιηθεί ευθύνες κοινωνικού χαρακτήρα και να τις μεταθέσει στους ΟΤΑ. Με την κατάσταση στην οποία βρίσκονται οι Οργανισμοί Τοπικής Αυτοδιοίκησης, από πού θα βρουν πόρους για να καλύψουν αυτό το αναγκαίο έργο, για να καλύψουν τις γραμμές που από τα ΚΤΕΛ θεωρούνται οικονομικά άγονες; 
Στο άρθρο 10 γίνεται αναφορά στον καθορισμό και την είσπραξη του κομίστρου και στο άρθρο αυτό ορίζεται ότι η εισφορά που επιβάλλεται με το άρθρο 13 του νομοσχεδίου υπολογίζεται πάνω στην τιμή του εισιτηρίου. Ειδικότερα θα επανέλθουμε στην εξέταση του άρθρου 13. 
Με το άρθρο 12 γίνεται αναφορά στις συνθήκες εκσυγχρονισμού των υποδομών και των λεωφορείων και εγκρίνεται επιχορήγηση τριάντα δισεκατομμυρίων δραχμών από το Πρόγραμμα Δημοσίων Επενδύσεων. Εγκρίνεται επίσης η ενίσχυση για τον εκσυγχρονισμό του στόλου των αυτοκινήτων και για την επένδυση που αφορά το ενιαίο μηχανογραφημένο σύστημα παροχής στοιχείων και ενιαίο σύστημα κράτησης θέσεων και πληροφόρησης. Όμως, μπορεί μεν το Υπουργείο να εισηγείται -και συμφωνούμε ότι είναι ορθή η σκέψη- να συμβάλει στην ανανέωση του στόλου και στη χρηματοδότηση της ανανέωσης αυτής και στη δημιουργία μιας υγιούς υποδομής, από την άλλη όμως μεριά θεωρούμε λάθος τις επενδύσεις αυτές να τις χρηματοδοτεί και το επιβατικό κοινό εκ νέου με την επιβολή της εισφοράς που αναφέρεται στο άρθρο 13. 
Επίσης θεωρούμε ότι τα τριάντα δισεκατομμύρια που προβλέπονται είναι λίγα αφού, σύμφωνα με τα στοιχεία που παρουσιάστηκαν στην επιτροπή και έχουμε υπόψη μας, ένα καινούριο λεωφορείο κοστίζει 70 με 80εκατομμύρια και κατά συνέπεια θα επιχορηγηθεί με το προβλεπόμενο ποσοστό, με 14 έως 16 εκατομμύρια. 
Εξετάζοντας το σύνολο των τεσσάρων χιλιάδων αυτοκινήτων, τα οποία πρέπει να ανανεωθούν, τεκμαίρεται ότι απαιτούνται περίπου 56 έως 64 δισεκατομμύρια για τη χρηματοδότηση της ανανέωσης του στόλου αυτών των αυτοκινήτων. Δυστυχώς το Υπουργείο προσφέρει μόνο 30 δισεκατομμύρια. 
ΒΑΣΙΛΗΣ ΚΕΔΙΚΟΓΛΟΥ: Όχι να τους κάνουμε και δωρεά τα λεωφορεία. 
ΓΕΩΡΓΙΟΣ ΑΜΠΑΤΖΟΓΛΟΥ: Είναι εμφανές το ποσοστό της χρηματοδότησης. Σε ό,τι αφορά το άρθρο 13 και τον ειδικό λογαριασμό, στο άρθρο αυτό αναφέρεται ότι θα επιβληθεί ειδική εισφορά ύψους 10% επί της τιμής του εισιτηρίου. Είμαστε ριζικά αντίθετοι με την επιβολή αυτής της εισφοράς, την οποία αποκαλούμε και τελόσημο, και με τη χρηματοδότηση των επενδύσεων από το επιβατικό κοινό. 
Σε ό,τι αφορά τους οδηγούς και τις ρυθμίσεις που προβλέπονται στο άρθρο 14, σημειώνουμε ότι τα θέματα που αφορούν προσλήψεις και εργασιακές σχέσεις παραπέμπονται να ρυθμιστούν στο μέλλον με προεδρικό διάταγμα και τίθεται ως όριο ηλικίας των οδηγών το εξηκοστό πέμπτο έτος, το οποίο θεωρούμε ότι είναι μεγάλο, αφού το επάγγελμα του οδηγού πρέπει να εντάσσεται στα βαρέα και ανθυγιεινά επαγγέλματα. 
Τα άρθρα 18, 19 και 20 αναφέρονται στη μεταφορά επιβατών από Ο.Τ.Α στις συμβάσεις παροχής έργου από τους Ο.Τ.Α και το έργο σε μεμονωμένα νησιά. Κύριε Υπουργέ, αναθέτετε ένα σοβαρό, δύσκολο, μη αποδοτικό έργο στους Οργανισμούς Τοπικής Αυτοδιοίκησης χωρίς να τους έχετε εξασφαλίσει πόρους κι ενώ είναι γνωστό ότι γι' αυτούς τους τομείς δραστηριότητας δεν διαθέτουν πόρους. Πρακτικά αναθέτετε στους Ο.Τ.Α να αναλάβουν την κοινωνική ευθύνη να καλύψουν ένα τέτοιο πρόβλημα ξέροντας εκ των προτέρων ότι θα γίνουν αποδέκτες και μόνο διαμαρτυριών, χωρίς να έχουν την οικονομική δυνατότητα να ανταποκριθούν στην αποστολή αυτή. 
Αυτές ήταν οι παρατηρήσεις μου, κύριε Πρόεδρε. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Σας ευχαριστούμε και εμείς κύριε Αμπατζόγλου. 
Ο κ. Μάνος έχει το λόγο. 
ΣΤΕΦΑΝΟΣ ΜΑΝΟΣ: Κύριε Πρόεδρε, χθες μιλώντας επί της αρχής εξέφρασα την απογοήτευσή μου, διότι ο κύριος Υπουργός και η Κυβέρνηση δεν υιοθετούν σε ό,τι αφορά τις χερσαίες μεταφορές τη λογική του ανταγωνισμού, την οποία είτε το θέλουν είτε δεν το θέλουν έχουν αποδεχθεί οι ίδιοι στις αεροπορικές μεταφορές, έχουν αποδεχθεί στις θαλάσσιες μεταφορές και ελπίζω να τους επιβληθεί να την παραδεχθούν το συντομότερο δυνατόν από την Ευρωπαϊκή Ένωση και στις χερσαίες μεταφορές. 
Χθες όμως ο κύριος Υπουργός, αντί επιχειρημάτων, μου είπε ότι αυτά τα οποία λέω ισχύουν μόνο στη Δαμασκό και, αν δεν κάνω λάθος, στο Κάιρο. 
Θα ήθελα, πριν απ' όλα να εκφράσω μία απορία. Όταν κάπου-κάπου πηγαίνετε στις Βρυξέλλες, δεν συζητάτε ποτέ με τους συναδέλφους σας; Διότι, αν είχατε συζητήσει με το συνάδελφό σας του Ηνωμένου Βασιλείου, για παράδειγμα, θα μπορούσε να σας πει σε πόσες πόλεις της Αγγλίας υπάρχουν σήμερα ιδιωτικές επιχειρήσεις. Εγώ θα σας απαριθμήσω μια-δύο, έτσι ενδεικτικώς: Το Μάντσεστερ, το Μπίρμιγκχαμ, τη περιφέρεια του Λονδίνου. Μάλιστα στην περιφέρεια του Λονδίνου υπάρχει μια εταιρεία "METROLINE", που δεν είναι εγγλέζικη, ανήκει σε συμφέροντα της Σιγκαπούρης που κινεί οκτακόσια εβδομήντα λεωφορεία. Επίσης, στις Ηνωμένες Πολιτείες, στο Λος Άντζελες, στο Ντάλας, στην Βαλτιμόρη, στην Ουάσιγκτον, στην Αυστραλία εκεί που έγιναν οι Ολυμπιακοί Αγώνες, στο Σίδνεϋ. Ίσως γι' αυτό μπόρεσαν να τα καταφέρουν, διότι δεν έχουν τα δικά μας μεταφορικά μέσα και μήπως ακόμα και για τους Ολυμπιακούς Αγώνες θα πρέπει να το ξανασκεφθείτε το σπάσιμο του μονοπωλίου.
Και δεν φτάνει αυτό, δεν φτάνει ότι δεν έχετε ίσως αντιληφθεί την σημασία του ανταγωνισμού, αλλά βλέπω ότι σήμερα υποκύψατε στα οργανωμένα συμφέροντα, αντί να κοιτάξετε το δημόσιο συμφέρον και έτσι παρατείνατε την ημερομηνία από το 2009 στο 2011. Γιατί το κάνετε αυτό; Κάκιστη είναι αυτή η αλλαγή που επιφέρατε. Αν κάτι έπρεπε να κάνετε, έπρεπε να φέρετε την ημερομηνία πιο νωρίς. 
Κάνατε όμως και κάτι άλλο, κύριε Υπουργέ, χθες. Όταν σας μίλησα για το σπατόσημο και σας επεσήμανα ότι το καθιέρωσα το 1992 για να εκσυγχρονιστούν τα αεροδρόμια, σας έφερα το παράδειγμα του αεροδρομίου στο Ηράκλειο και εκεί μου είπατε ότι το Ηράκλειο είναι το τέταρτο αεροδρόμιο στην Ελλάδα. 
Θα ήθελα, λοιπόν, να σας παραπέμψω στο έγγραφο Β 959/16.11.2000 που φέρει την υπογραφή Χρήστος Βερελής, βάσει του οποίου βγάζω τα εξής συμπεράσματα: Ότι στα Σπάτα έχουν εισπραχθεί 175 δισεκατομμύρια δραχμές από τότε που καθιερώθηκε το Σπατόσημο, στο Ηράκλειο 90 δισεκατομμύρια δραχμές, στη Ρόδο 60 δισεκατομμύρια, στη Θεσσαλονίκη 50 δισεκατομμύρια, στην Κέρκυρα 40 δισεκατομμύρια και στην Κω 27 δισεκατομμύρια, βάσει στοιχείων που εσείς δώσατε. 
Λοιπόν, φαντάζομαι να αναγνωρίσετε ότι το Ηράκλειο είναι πράγματι ο δεύτερος αεροσταθμός στην Ελλάδα και θα πρέπει επίσης να αναγνωρίσετε το εξής: Ότι με 175 δισεκατομμύρια δραχμές και ιδιώτη συμβαλλόμενο στο αεροδρόμιο των Σπάτων, επιτύχαμε να έχουμε σε πέντε χρόνια ένα από το μηδέν καταπληκτικό αεροδρόμιο. Με 90 δισεκατομμύρια στο Ηράκλειο δέκα χρόνια αγωνίζεστε να φτιάξετε έναν αεροσταθμό και ακόμα δεν το έχετε καταφέρει. 
Και σας ξαναρώτησα και χθες και θα το ξαναπώ και τώρα και θα εξακολουθήσω να το λέω: Γιατί δεν εφαρμόζετε σε όλα τα μεγάλα αεροδρόμια της Ελλάδας τη βασική αρχή που καθιερώθηκε στα Σπάτα; Θα είχαν αποκτήσει στο Ηράκλειο εδώ και πολλά χρόνια δεύτερο διάδρομο και θα μπορούσαν να υποδεχθούν τα μιλιούνια των τουριστών που έρχονται εκεί. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Θωμάς έχει το λόγο.
ΓΕΩΡΓΙΟΣ ΘΩΜΑΣ: Ευχαριστώ, κύριε Πρόεδρε.
Κύριε Υπουργέ, μετά από αρκετό καιρό έρχεται ένα νομοσχέδιο που πραγματικά κάνει μια προσπάθεια στην οργάνωση των χερσαίων μεταφορών. Όμως, νομίζω ότι και στο νομοσχέδιο αυτό παρατηρείται το φαινόμενο της αντιμετώπισης της Ελλάδας με ενιαία κριτήρια, είτε μιλάμε για την Αθήνα ή τις μεγάλες πόλεις της Θεσσαλονίκης είτε μιλάμε για την ύπαιθρο.
Πρέπει να σας πω ότι χαιρετίσαμε πραγματικά τα λόγια του Πρωθυπουργού στην πρώτη συνεδρίαση του Υπουργικού Συμβουλίου της νέας Κυβέρνησης, όταν έκανε ιδιαίτερη αναφορά στην ανάπτυξη της υπαίθρου. Αυτό σημαίνει ότι κάθε νομοσχέδιο που έρχεται, θα πρέπει να την αντιμετωπίζει με κάποια ειδικά κριτήρια και να δημιουργεί κίνητρα για την ανάπτυξη της υπαίθρου. Βέβαια ύπαιθρος δεν είναι μόνο τα χωράφια και τα χωριά, είναι σίγουρα και ο αστικός χώρος, είναι οι πόλεις. 
Ξέρετε πολύ καλά το πρόβλημα που υπάρχει με τα αστικά ΚΤΕΛ ιδιαίτερα στις επαρχιακές πόλεις, την αδυναμία που έχουν πάρα πολλά ΚΤΕΛ, λόγω των χρεών, ακριβώς να υλοποιήσουν τον νόμο αυτό. Γιατί δεν μπορεί με χρέη να συστήσεις ανώνυμη εταιρεία και θα δημιουργηθεί ένα τεράστιο πρόβλημα και πιστεύω ότι κάποια στιγμή θα χρειαστεί να πάμε ακόμα και σε τροποποίηση του νόμου αυτού. 
Επιπλέον, αν δούμε και τα χρονοδιαγράμματα που μπαίνουν, εδώ υπάρχει μία αντίφαση. Υπάρχουν κάποιες πόλεις μέσα στις οποίες είναι και η Πάτρα που είναι και η εκλογική μου περιφέρεια, οι οποίες είναι ολυμπιακές πόλεις. Έρχεται η Πολιτεία και διαθέτει χρήματα για την αισθητική αναβάθμιση των πόλεων, δηλαδή να ασχοληθούμε με τις όψεις των κτιρίων, με το δομημένο περιβάλλον. 
Το κυρίαρχο στοιχείο της αισθητικής αναβάθμισης μιας πόλης είναι οι συγκοινωνίες. Δεν είναι δυνατόν, ιδιαίτερα εν όψει του 2004 σ' αυτές τις πόλεις να υπάρχει αυτή η κατάσταση με τον εξοπλισμό των αστικών συγκοινωνιών.
Πιστεύω επομένως ότι για να μπορέσει να υλοποιηθεί αυτό το νομοσχέδιο και να μπορέσουν πραγματικά να το παρακολουθήσουν και τα επαρχιακά αστικά ΚΤΕΛ, θα έπρεπε να υπάρχει πρόβλεψη για την τακτοποίηση των οικονομικών υποχρεώσεων που έχουν, για την κάλυψη ουσιαστικά της κοινωνικής πολιτικής που ασκούν τα ΚΤΕΛ αυτά. 
Επιπλέον με αυτές τις διατάξεις που θεσπίζονται, υπάρχει και ένας δεύτερος κίνδυνος -και αναφέρομαι στο άρθρο 5- να πληρώσουν αυτό που λέμε το πάπλωμα οι εργαζόμενοι, δηλαδή αν πάμε σε διάδοχο φορέα, είτε σε ΟΤΑ είτε σε κάποιον άλλον, δεν υπάρχει σ' αυτήν την περίπτωση καμία πρόβλεψη για το προσωπικό που δουλεύει στα ΚΤΕΛ. Δεν θα έπρεπε πράγματι μια αδυναμία να την πληρώσουν οι εργαζόμενοι, οι ελάχιστοι εργαζόμενοι που υπάρχουν. 
Πιστεύω επομένως -και αυτό είναι μια δεύτερη παρατήρηση- ότι θα έπρεπε στο άρθρο 5 να υπάρξει μία προσθήκη, ακριβώς για να καλυφθεί στην περίπτωση αυτή το προσωπικό του ΚΤΕΛ, δηλαδή να υπάρχει υποχρέωση στον καινούριο φορέα να συνεχίσει το προσωπικό αυτό να εργάζεται.
Επιπλέον, υπάρχουν θα έλεγα και οι παράπλευρες συνέπειες αυτής της αδυναμίας, αυτού του προβλήματος σε σχέση με τα χρέη. Δίνονται μια σειρά κίνητρα και επιδοτήσεις και άλλου είδους παροχές, σε αυτούς οι οποίοι θα μετατραπούν σε ανώνυμη εταιρεία. Εφόσον δεν καταφέρουν τα σημερινά ΚΤΕΛ να μετατραπούν, θα μείνουν έξω και από τη δεύτερη φάση, δηλαδή να μπορούν να κάνουν χρήση αυτών των κινήτρων. Καταλαβαίνετε, λοιπόν, ότι πραγματικά δημιουργεί τελικά μια δεύτερη ταχύτητα στις επαρχιακές πόλεις. Νομίζω ότι υπάρχει η δυνατότητα να υπάρξει μία πρόβλεψη στα άρθρα αυτά για να καλυφθούν αυτά τα κενά. Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε τον κ. Θωμά. Βλέπω εδώ όλη την Πάτρα σύσσωμη.
Ο κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αγαπητοί συνάδελφοι, η συζήτηση για τα ΚΤΕΛ είναι πράγματι συζήτηση για οργανωμένα συμφέροντα και μακάρι να υπήρχαν οργανωμένα συμφέροντα στη χώρα μας με τέτοιο συλλογικό χαρακτήρα και συμμετοχή και να μην είχαμε μια αντίληψη άκρατου νεοφιλελευθερισμού, που εισαγόμενα συμφέροντα θα έρχονταν στην Ελλάδα για να οργανώσουν αυτά τις συγκοινωνίες, τις μεταφορές του προσωπικού, κλπ.
Απαντώ έτσι στον αγαπητό συνάδελφο κ. Μάνο, ο οποίος ήλθε, βομβάρδισε και απήλθε. Νομίζω ότι αυτή δεν είναι λογική, όταν μάλιστα βαρύνεται από ένα πολιτικό παρελθόν, με το οποίο τιμά ο ίδιος τις απόψεις του, αλλά οι απόψεις του σαφώς δεν μπορούν να είναι σύμφωνες με το λαϊκό αίσθημα και τις απαιτήσεις των καιρών.
Έχουμε μπροστά μας τα ΚΤΕΛ. Υπήρξε πράγματι πρόσφατα συζήτηση στη Βουλή για τις αστικές συγκοινωνίες Θεσσαλονίκης. Πρέπει να πω ότι αυτό είναι καλό, αλλά όλοι οι άλλοι και οι λοιπές δυνάμεις αντιμετωπίζονται σαφώς με όρους που δεν είναι αντίστοιχοι κάποιων περιοχών που είναι ευνοούμενες, γι' αυτό και σήμερα οφείλουμε να προσέξουμε ποια θα είναι η τύχη των περιφερειακών αυτών ΚΤΕΛ που κάνουν τις άγονες γραμμές χωρίς αντισταθμιστικά οφέλη και αν είναι εύκολη αυτή η μετατροπή η οποία προτείνεται, σαφώς για να διευκολυνθεί η επιβίωσή τους.
Θα ξεκινήσω με το ζήτημα της κοινωνικής ευαισθησίας που πρέπει να μας διακατέχει, αλλά και της ευθύνης απέναντι σ' αυτούς που λειτουργούν τα ΚΤΕΛ, τους εργαζόμενους. Υπάρχει η παράγραφος 1 και 2 του άρθρου 5 που με σαφήνεια ορίζει τη μετατροπή σε ανώνυμες εταιρείες των υπαρχόντων ΚΤΕΛ, αλλά και την παρέμβαση δημοτικής επιχείρησης σε περίπτωση που αρνούνται οι υπάρχοντες να αναλάβουν τις ευθύνες ή προκήρυξη ξανά διαγωνισμού. Οι εργαζόμενοι όμως μπορεί να βρεθούν στο δρόμο.
Γι' αυτό στο άρθρο 5, στην παράγραφο 3 θα πρέπει να προστεθεί ρητή διάταξη που κατοχυρώνει το ότι η μεταφορά του προσωπικού των ΚΤΕΛ με σύμβαση εξαρτημένης εργασίας θα γίνεται αυτοδίκαια και χωρίς προηγούμενη αποζημίωση στον φορέα που θα αναλάβει το συγκοινωνιακό έργο, σύμφωνα με τις διατάξεις του παρόντος άρθρου. Κι έτσι θα έχουμε πλήρη ανάληψη των υποχρεώσεων του ΚΤΕΛ απέναντι του προσωπικού.
Έρχομαι πάλι στο άρθρο 10 του συγκεκριμένου νομοσχεδίου και ζητώ να υπάρξει στο τέλος προσθήκη για την αντιμετώπιση του μεγάλου ζητήματος που αφορά την κάλυψη των μειωμένων εισιτηρίων. Στο ένα σκέλος για τα άτομα με ειδικές ανάγκες υπάρχει το Υπουργείο Υγείας το οποίο αναλαμβάνει το κόστος και καλύπτει τις απώλειες που έχουν τα ΚΤΕΛ. Όμως δεν υπάρχει καμία μέριμνα από το Υπουργείο Παιδείας και γι' αυτό θα πρέπει να υπάρχει προσθήκη. Πρέπει να υπάρχει προσθήκη στη συγκεκριμένη διάταξη του άρθρου 10, στην παράγραφο 4α' συγκεκριμένα, σύμφωνα με την οποία θα αποδίδεται στους φορείς παροχής συγκοινωνιακού έργου του παρόντος νόμου το σύνολο ή μέρος των απωλειών εσόδων διαφορά άρα των κανονικών τιμών των εισιτηρίων, μειωμένης τιμής δηλαδή εισιτηρίων για τις μετακινήσεις μαθητών, φοιτητών και σπουδαστών. Οι μαθητές έχουν 50%, οι σπουδαστές 25%. Εδώ υπάρχει η πράξη του Υπουργικού Συμβουλίου και πρέπει να πω ότι αν δεν ανταποκριθείτε στη μέριμνα του συγκεκριμένου θέματος θα αναγκαστώ να είμαι ένας από τους μάρτυρες υπεράσπισης των εναγόντων στην περίπτωση που θα ζητούν αποζημίωση δια μέσου των δικαστηρίων, γιατί πράγματι στο συγκεκριμένο θέμα αδικούνται και ένα μέρος των οφειλών τους, που έχει να κάνει με τη μη ανταπόκρισή τους σε ευθύνες απέναντι σε ΦΠΑ κυρίως στο Ι.Κ.Α. -το τονίζω αυτό- έχει να κάνει και με τις μη εισπράξεις τις οποίες όφειλαν να έχουν με μέριμνα της πολιτείας. Διότι η υπουργική απόφαση υπάρχει από το 1990 αλλά ακόμη δεν έχουμε μέριμνα. 
Γι' αυτό προτείνω στο άρθρο 22 παράγραφος 8 που έχει να κάνει με τη ρύθμιση των οφειλών των ΚΤΕΛ οι προσαυξήσεις και τα πρόστιμα από κάθε λόγο και αιτία που έχουν επιβληθεί μέχρι την ισχύ του παρόντος νόμου από το Ι.Κ.Α. ή άλλους ασφαλιστικούς φορείς επί καθυστερούμενων ασφαλιστικών εισφορών των ΚΤΕΛ ή μετόχων των ΚΤΕΛ προς αυτούς από τη λειτουργία και την εκμετάλλευση των αστικών και υπεραστικών λεωφορείων να διαγράφονται και να μην αναζητούνται πλέον.
Τονίζω ότι στο Αίγιο, στην Πάτρα που δεν είχαν ενταχθεί...
ΦΟΙΒΟΣ ΙΩΑΝΝΙΔΗΣ: (Δεν ακούστηκε.)
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μιλάω για τις προσαυξήσεις, δεν μιλάω για τη ρύθμιση των δόσεων, αγαπητέ συνάδελφε, που μπορούν να γίνουν εξήντα. Υπήρξατε κυβερνητικός εκπρόσωπος και δεν μεριμνήσατε τότε που έπρεπε να ενταχθεί και η Πάτρα. Ήταν εξαιρούμενη του προηγούμενου νόμου. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να ολοκληρώσετε.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εγώ, λοιπόν, προτείνω ακριβώς γιατί έχουμε τη συγκεκριμένη περίπτωση και υπενθυμίζοντας αυτό που είπε χθες ο Υπουργός στην ομιλία του, ότι δεν έχει καμία αντίρρηση αλλά είναι θέμα συνεννοήσεώς του με τον Υπουργό Εργασίας και Κοινωνικών Ασφαλίσεων. Αφού υπάρχει κοινωνική βούληση, να λυθεί το ζήτημα.
ΠΡΟΕΔΡΕΥΩΝ (Παναγιώτης Σγουρίδης): Ο έτερος συνάδελφος από την Πάτρα κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κύριε Υπουργέ, είναι αναγκαία η εξυγίανση και ο εκσυγχρονισμός των αστικών συγκοινωνιών σε ολόκληρη τη χώρα για να παρέχουν καλύτερες υπηρεσίες στους Έλληνες πολίτες. Ασφαλώς σ' αυτό το σημείο νομίζω ότι συμφωνούμε όλοι. Όμως εδώ πρέπει να δούμε ένα ζήτημα: Οι αστικές συγκοινωνίες στην Αθήνα και στη Θεσσαλονίκη διέπονται από διαφορετικό καθεστώς απ' ό,τι οι υπόλοιπες συγκοινωνίες σε όλη τη χώρα. Στην Αθήνα και Θεσσαλονίκη οι αστικές συγκοινωνίες επιδοτούνται με 75% επί της αξίας του έργου που παράγουν με περίπου 50 εκατ. κατά λεωφορείο, ενώ στην υπόλοιπη χώρα δεν γίνεται τίποτα απ' αυτά. 
Σήμερα όμως κάνουμε ένα βήμα και λέμε να εκσυγχρονίσουμε τις αστικές συγκοινωνίες, να μπούμε σε μια άλλη φάση, να έχουμε καλύτερα λεωφορεία, καλύτερες υπηρεσίες στους πολίτες. 
Πώς όμως θα γίνει αυτό για ορισμένα ΚΤΕΛ που δεν μπορούν να υπαχθούν σε αυτές τις διατάξεις; Και μιλώ σαφώς, όπως μίλησαν και οι συνάδελφοί μου, για την υπόθεση των ΚΤΕΛ Αχαΐας, της Πάτρας και του Αιγίου. 
Εδώ θα πρέπει να θυμηθούμε και κάτι. Γιατί το αστικό ΚΤΕΛ της Πάτρας και του Αιγίου χρωστούν τώρα κάποια χρήματα και δεν θα μπορέσουν να υπαχθούν σε αυτές τις διατάξεις και θα διαλυθούν; Γιατί το 1992 η κυβέρνηση του κ. Μητσοτάκη δεν φρόντισε να διαγράψει τα χρέη και της Πάτρας τότε, όπως έκανε για όλες τις υπόλοιπες επιχειρήσεις αυτού του είδους. Δεν ξέρω γιατί το έκανε. Το ξέχασε; Το έκανε για κάποιο άλλο λόγο; Δεν ξέρω. Σήμερα ΄όμως εμείς θα πρέπει να αντιμετωπίσουμε αυτό το ζήτημα. Σήμερα το αστικό ΚΤΕΛ της Πάτρας και του Αιγίου δεν μπορεί να υπαχθεί στο νόμο.
Θα μου πείτε, καλά, δεν μπορεί να υπαχθεί, θα γίνει μια δημοπρασία και εάν δεν βρεθεί κάποιος να αναλάβει αυτό το έργο, θα το αναλάβει ο δήμος. Μα, είναι δυνατόν ο Δήμος της Πάτρας να αναλάβει αυτό το σημαντικό και τεράστιο έργο που αφορά το 70% του πληθυσμού της Αχαΐας; Πιστεύω ότι δεν θα μπορέσει να το κάνει ποτέ. Ή θα αφήσουμε την Πάτρα χωρίς αστικές συγκοινωνίες; Νομίζω, κύριε Υπουργέ, ότι δεν θα μπορέσουμε να το κάνουμε αυτό. Και θα κληθούμε κάποια στιγμή εδώ να πάρουμε τέτοια μέτρα προκειμένου να αντιμετωπίσουμε αυτό το ζήτημα. 
Πιστεύω ότι θα πρέπει να αντιμετωπίσουμε σήμερα αυτό το θέμα. Πώς θα το αντιμετωπίσουμε; Ακούσαμε προηγουμένως ότι υπάρχει η καλή πρόθεση από εσάς, από το Υπουργείο να λύσει αυτό το θέμα σε σχέση με το Υπουργείο Εργασίας. Εγώ θα πρότεινα και κάτι άλλο. 
ΦΟΙΒΟΣ ΙΩΑΝΝΙΔΗΣ: Δεν είναι θέμα του Υπουργείου Εργασίας. Είναι θέμα του Υπουργείου Οικονομικών. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έστω το Υπουργείο Οικονομικών, τα συναρμόδια Υπουργεία, κύριε Ιωαννίδη. 
Θα πω όμως και κάτι άλλο. Μέσα από τον ειδικό λογαριασμό του άρθρου 13 μπορούμε να λύσουμε το θέμα. Αφού τα λεφτά αυτού του λογαριασμού θα πηγαίνουν προς τα αδύνατα ΚΤΕΛ, να αποφασίσουμε τώρα ότι για μερικά χρόνια θα πηγαίνει ένα ποσοστό και για το ΚΤΕΛ Πάτρας ή των Τρικάλων ή οποιοδήποτε άλλο ΚΤΕΛ που έχει πρόβλημα μέχρις ότου μπορέσουν να μπουν στη διαδικασία της μετατροπής, αλλά και στην πορεία του εκσυγχρονισμού προκειμένου να συνεχίσουν να παράγουν αυτό το σημαντικό έργο που παράγουν στις πόλεις τους. 
Πιστεύω, κύριε Υπουργέ, ότι θα πρέπει να βρούμε λύση γι' αυτό το ζήτημα. Υπάρχει από σας η βούληση. Είναι απαραίτητο σήμερα να βρούμε αυτήν τη λύση. 
Θέλω να πω κάτι ακόμα -ήδη ακούστηκε στην Αίθουσα- για το άρθρο 5, σε σχέση με το προσωπικό που ήδη σήμερα απασχολείται στα ΚΤΕΛ. Δεν λαμβάνετε εδώ καμία πρόνοια. Νομίζω ότι θα πρέπει να υπάρξει κάποια διατύπωση έτσι ώστε να εξασφαλίζονται τα δικαιώματα αυτών των εργαζομένων για τις επιχειρήσεις οι οποίες θα προκύψουν μετά απ' αυτήν τη μετατροπή. 
Κλείνοντας θέλω να τονίσω κάτι ακόμα για κάτι που ακούστηκε πριν από τον κ. Μάνο, αλλά δεν είναι εδώ για να το ακούσει. Σε πολλές περιοχές που έχουν γίνει απελευθερώσεις των αστικών συγκοινωνιών το έργο υποβαθμίζεται. Και εδώ η ευθύνη του κράτους είναι να βοηθήσει αυτό το κοινωνικό έργο προς τον πολίτη, να επιδοτήσει εάν χρειαστεί αλλά να δώσει σημαντικό έργο στον Έλληνα πολίτη σε σχέση με τη μετακίνησή του. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, παλιά ξέρετε ότι ο αυτοκινητιστής, ο λεωφορειούχος ελέγετο ότι ήταν ο εφοπλιστής της ασφάλτου. Τώρα τι είναι; Ένας απλός μεροκαματιάρης που οικογενειακά ασχολείται με το θέμα για να μπορέσει να επιβιώσει. Και πολύ φοβάμαι ότι όλες αυτές οι εκσυγχρονιστικές ρυθμίσεις θα έπρεπε να είχαν προηγηθεί, να γίνουν πριν από πολλά χρόνια. Αντίθετα τώρα θα υπάρξει μεγάλη οικονομική ταλαιπωρία . 
Επιτρέψτε μου όμως να κάνω μερικά σχόλια πάνω σε αυτό το θέμα γιατί δεν μίλησα χθες. Θέλω να κάνω μία ιστορική αναδρομή την οποία έκανα και στη Διαρκή Επιτροπή, παραθέτοντας και μερικά στοιχεία. 
Όταν πραγματικά στην Ευρώπη αναπτυσσόταν οι μεταφορές μέσω του σιδηροδρομικού δικτύου εδώ φτιάχναμε λεωφορεία και φορτηγά. Πολύ καλά κάναμε. Η πατρίδα μας είχε βγει από έναν εμφύλιο πόλεμο, από ένα Β' Παγκόσμιο Πόλεμο κατεστραμμένη, ταλαιπωρημένη, οικονομικά χρεοκοπημένη με τις μεγάλες συγκρούσεις. Και αυτές βέβαια ήταν οι αδυναμίες των δικών μας κυβερνήσεων. 
Εσείς όμως είκοσι χρόνια τι έχετε να πείτε για το ότι κρατήσατε το μεταφορικό έργο σ' αυτό το αναχρονιστικό επίπεδο; Και το λέω αυτό διότι όλη η Ευρώπη έφτιαξε σιδηροδρόμους. Εμείς τι φτιάξαμε; Για να έλθω ακριβώς να σας πω σήμερα, που γίνεται ο πεδινός σιδηρόδρομος, γιατί γίνεται ο πεδινός σιδηρόδρομος τώρα ενώ θα έπρεπε να είχε γίνει χρόνια πιο μπροστά; 
Όταν έγινε η πρώτη χάραξη, έγινε λόγω του ότι υπήρχε η Κωπαΐδα. Υπήρχε η Κωπαΐδα, ανέβηκε το τρένο πάνω στον Μπράλο για να μπορέσει να εξασφαλιστεί το συγκοινωνιακό μας δίκτυο. Η Κωπαΐδα έχει αποξηρανθεί εδώ και ογδόντα χρόνια, το τρένο παρέμεινε σ' αυτήν την κατάσταση με αποτέλεσμα να έχουμε όλη αυτήν την ανάπτυξη στο μεταφορικό έργο διά των λεωφορείων, φορτηγών κλπ. Τι θα γίνει όμως αύριο; 
Και πρέπει να ενημερωθούν οι αγαπητοί ασχολούμενοι με τα ΚΤΕΛ σήμερα -ΚΤΕΛ Α.Ε. αύριο- ότι κάποια ΚΤΕΛ της ηπειρωτικής Ελλάδας θα δεινοπαθήσουν: Το ΚΤΕΛ Βοιωτίας, το ΚΤΕΛ Φθιώτιδας, το ΚΤΕΛ Καρδίτσας, Λάρισας, Τρικάλων, Κατερίνης και Θεσσαλονίκης, αυτά θα υποστούν ζημιές μέσα σ' ένα χρονικό διάστημα, το οποίο δεν μπορώ να προσδιορίσω. Θα είναι τέσσερα χρόνια, θα είναι πέντε χρόνια, θα είναι δέκα χρόνια; Αυτό εξαρτάται από τη φερεγγυότητα των τεχνικών εταιρειών που έχουν αναλάβει τα έργα και να τους ελέγξετε κιόλας γιατί έχουν τραγικές καθυστερήσεις, όπως είναι το τούνελ στο Μόδι. Τι θα γίνουν αυτοί οι άνθρωποι; Αυτοί θα χάσουν ένα μεγάλο μεταφορικό έργο διότι κανείς δεν θα μπαίνει πια στα λεωφορεία για να πηγαίνει επί παραδείγματι στη Λαμία, στην ιδιαιτέρα μου πατρίδα, κάνοντας δύο ή δυόμισι ώρες τη στιγμή που θα πηγαίνει με τον πεδινό σιδηρόδρομο, με την ηλεκτροκίνηση που θα έχει, σε μία ώρα και είκοσι λεπτά. Και όλες οι διαδρομές κατά τον ίδιο τρόπο θα απαξιωθούν. 
Το λέω αυτό διότι με τα εννέα χρόνια που δώσατε, το 2011, και με τις οικονομικές ρυθμίσεις που κάνετε δυστυχώς γι΄ αυτά τα ΚΤΕΛ θα εμφανιστούν πολύ σύντομα ότι είναι ανεπαρκείς οι ρυθμίσεις και θα πρέπει να ληφθεί μια σημαντική πρόνοια ώστε αυτοί οι άνθρωποι να μην ταλαιπωρηθούν από υπερβολικό ενθουσιασμό, ότι δηλαδή τους επιδοτείτε κατ΄ αυτόν τον τρόπο, αλλάζουν λεωφορεία, κάνουν υπεραστικούς σταθμούς για να μπορέσουν να εκσυγχρονιστούν και να εκσυγχρονιστούμε διότι η κατάσταση, η οποία παρουσιάζεται αυτήν τη στιγμή στη χώρα μας είναι άθλια από πλευράς στέγασης των ΚΤΕΛ. Και κατ΄ αυτόν τον τρόπο τι θα κάνουν οι άνθρωποι; 
Σήμερα αν ρωτήσετε αν πωλείται καμία άδεια λεωφορείου, δεν πωλείται καμία. Γιατί; Δεν υπάρχει αγοραστική δύναμη, δεν υπάρχει αγοραστικό κοινό. Να λοιπόν τα προβλήματα που θα προκύψουν αύριο μ' αυτό το νομοσχέδιο.
Θα έλεγα, κύριε Υπουργέ, να λάβετε σοβαρά υπόψη κάτι που είχα σχολιάσει και στη Διαρκή Επιτροπή. Βέβαια θα μου πείτε ότι από σήμερα μέχρι δέκα χρόνια δεν ξέρει κανείς τι θα κάνει. Θα μπορούσε όμως να περιγραφεί ότι αυτοί οι εμπλεκόμενοι στα ΚΤΕΛ Α.Ε. θα μπορούσαν με την απελευθέρωση των μεταφορών να έχουν μια ειδική, μια προτιμησιακή θέση στο δίκτυο του ΟΣΕ με τη χρονοχρέωση, ενοικίαση γραμμής για οποιοδήποτε μεταφορικό έργο. Και παράλληλα θα σας έλεγα ότι, επειδή αυτό είναι και άμεσο και λέγεται από τον ειδικό λογαριασμό για τα Ασθενέστερα ΚΤΕΛ Α.Ε., στα Ασθενέστερα ΚΤΕΛ Α.Ε. αύριο θα βρεθούν και τα ΚΤΕΛ Α.Ε. που σας περιέγραψα. Και θα δείτε ότι θα υπάρξει μεγάλη απροθυμία εκ μέρους των ιδιοκτητών λεωφορείων σήμερα γι΄ αυτές τις μεγάλες οικονομικές επιβαρύνσεις που θα έχουν και γι΄ αυτό πρέπει να ληφθεί μια μέριμνα. 
Μην τα βλέπουμε, αγαπητοί συνάδελφοι, τόσο πολύ εύκολα και ωραία όλα. Ειδικά ο ηπειρωτικός άξονας Αθήνα-Θεσσαλονίκη-Εύζωνοι, εκεί δηλαδή που υπάρχει ο μεγαλύτερος όγκος των ΚΤΕΛ, θα δεινοπαθήσει όταν αύριο -και είπα ότι δεν γνωρίζω το βάθος χρόνου- θα υπάρξουν σιδηρόδρομοι ευρωπαϊκών προδιαγραφών. Αυτό ας μας απασχολήσει.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Μιλάμε, κύριε Πρόεδρε, σήμερα για ένα νομοσχέδιο με το οποίο ουσιαστικά επιδιώκεται ο εκσυγχρονισμός των ΚΤΕΛ και η θέσπιση-ίδρυση ιδιωτικών ΚΤΕΟ. Πρόκειται για ένα νομοσχέδιο το οποίο γνωρίζουμε όλοι ότι κυοφορείται τουλάχιστον από έτους και σήμερα, δεύτερη μέρα συζήτησης, το νομοσχέδιο αυτό μας παραπέμπει σε δεκάδες υπουργικές αποφάσεις και προεδρικά διατάγματα, τα οποία θα εκδοθούν στο μέλλον. Είναι μια πάγια τακτική θα έλεγα αυτή του Υπουργείου Μεταφορών και Επικοινωνιών και σε προηγούμενα νομοσχέδια τα οποία είχαμε συζητήσει και αφορούσαν τις τηλεπικοινωνίες, να έχουμε παραπομπή σε τόσο μεγάλο αριθμό υπουργικών αποφάσεων και προεδρικών διαταγμάτων. Καταλαβαίνει κανείς εύκολα πόσες δυσκολίες θα αντιμετωπίσει στην εφαρμογή του το συγκεκριμένο σχέδιο νόμου μετά την ψήφισή του. 
Σαν να μην έφθανε αυτό, μόλις σήμερα ο κύριος Υπουργός μας μοίρασε ένα τετρασέλιδο στο οποίο περιέχονται τροποποιήσεις ουσιαστικές κατά την άποψή μου σε είκοσι άρθρα, στα μισά δηλαδή άρθρα του σχεδίου νόμου που συζητάμε. Και πώς είναι δυνατόν, κύριε Πρόεδρε, να δεχθεί κανείς τις τροποποιήσεις για παράδειγμα του άρθρου 36, όπου ενώ μέχρι τώρα συζητούσαμε -για τα ιδιωτικά ΚΤΕΟ αναφέρομαι και κλείνω αυτήν την παρένθεση- σε επιφάνειες τριών στρεμμάτων και σήμερα ξαφνικά έτσι με ένα πρόχειρο χαρτί αυτό γίνεται ενάμισι στρέμμα. 
ΠΡΟΕΔΡΕΥΩΝ (Παναγιώτης Σγουρίδης): Αυτά τα άρθρα θα τα συζητήσουμε αύριο. 
ΣΤΑΥΡΟΣ ΚΑΛΟΓΙΑΝΝΗΣ: Το ξέρω, κύριε Πρόεδρε.
Έρχομαι, λοιπόν, στο άρθρο 9 του νομοσχεδίου, το οποίο αφορά την εξυπηρέτηση των ενδονομαρχιακών υπεραστικών γραμμών. Αναφέρει συγκεκριμένα το άρθρο 9 στην πρώτη παράγραφό του ότι η εξυπηρέτηση των υπεραστικών επιβατικών γραμμών και των γραμμών που συνδέουν πρωτεύουσες ή άλλους δήμους ή κοινότητες ομόρων νομών, διενεργείται με κοινά δρομολόγια. Αναφέρει, λοιπόν, τον τρόπο με τον οποίο γίνονται αυτές οι συνδέσεις και καταλήγει στο ότι εφόσον δεν υπάρχει αστική συγκοινωνία για το σύνολο της διαδρομής του επιβάτη ή δεν υπάρχει δρομολόγιο του οικείου υπεραστικού ΚΤΕΛ, τότε σε διάστημα δύο ωρών πριν ή μετά τη διέλευση του λεωφορείου δεν επιτρέπεται η επιβίβαση ή αποβίβαση επιβατών. Προς τι αυτός ο προστατευτισμός; 
Θα αναφέρω ένα πολύ απλό παράδειγμα για να γίνει κατανοητό το τι σημαίνει η συγκεκριμένη παράγραφος. Ας υποθέσουμε ότι το ΚΤΕΛ Κορινθίας έχει ένα δρομολόγιο από Κόρινθο προς Ιωάννινα στις 9.00' η ώρα το βράδυ. Το τελευταίο δρομολόγιο του ΚΤΕΛ Ιωαννίνων, από Αθήνα προς Ιωάννινα, είναι στις 9.30΄,. Στις 10.30΄, λοιπόν θα είναι στην Κόρινθο. Γιατί δεν δίνουμε το δικαίωμα -και είναι ενδεικτικό ασφαλώς το παράδειγμα- σ'αυτό το ΚΤΕΛ να πάρει τους επιβάτες, κάποιους στρατιώτες για παράδειγμα, οι οποίοι εκείνη την ώρα είναι στη στάση; Θα παρακαλούσα να καταργηθεί το δίωρο αυτό. 'Εχω καταθέσει συγκεκριμένη τροπολογία, θα επανέλθω επί του συγκεκριμένου θέματος αύριο, όπως θα επανέλθω και για τα άρθρα 44 και 49 μετά τις αλλαγές που έχει κάνει ο κύριος Υπουργός. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε.
Ο κ. Αγγελόπουλος έχει το λόγο.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, θα μου επιτρέψετε μια διαδικαστική παρατήρηση εκτός χρόνου. Συζητάμε τριάντα δύο άρθρα και έχουμε στη διάθεσή μας πέντε λεπτά. Εάν μετρήσω από το 1 έως το 32 άρθρο, θέλω πεντέμισι λεπτά.
ΠΡΟΕΔΡΕΥΩΝ (Παναγιώτης Σγουρίδης): Για επιχειρείστε το!
ΝΙΚΟΛΑΟΣ ΑΓΓΕΛΟΠΟΥΛΟΣ: Είναι ακριβώς πεντέμισι λεπτά. 
Παρακαλώ αν θέλετε, την ανοχή σας, τα δεκαεπτά δευτερόλεπτα τα χρειάζομαι. Ζήτησα την ανοχή σας για την παρατήρηση αυτή. 
ΠΡΟΕΔΡΕΥΩΝ (Παναγιώτης Σγουρίδης): Μετρείστε να δούμε κατά πόσο έχετε δίκιο.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Υπουργέ, θα προσπαθήσω στο άρθρο 15 να είμαι επιγραμματικός. Η αλλαγή που κάνετε δυσχεραίνει την κατάσταση. Είναι αντίθετοι οι εργαζόμενοι και οι μέτοχοι των ΚΤΕΛ. Υπάρχουν ΚΤΕΛ που οι πράκτορες που εκδίδουν εισιτήρια είναι μέσα στα ΚΤΕΛ.

Εάν απαγορεύσουμε σε αυτούς τους πράκτορες να λειτουργούν εντός των σταθμών των Κ.Τ.Ε.Λ., τότε είναι σίγουρο ότι θα χρειαστούν έναν υπάλληλο τουλάχιστον σε δωδεκάωρη βάση. Δεν μπορεί να γίνει αυτό το πράγμα. Θα παρακαλέσουμε την αλλαγή αυτή, την οποία επιφέρετε στο άρθρο, να την απαλείψετε. 
Πρέπει να επισημάνουμε επίσης, κύριε Υπουργέ, ότι το νομοσχέδιο παρ' όλες τις προσπάθειες και παρ' όλες τις τροποποιήσεις που έγιναν από την πλευρά σας, δεν αντιμετωπίζει τα προβλήματα τα οποία έφεραν τα Κ.Τ.Ε.Λ. στην κατάσταση στην οποία είναι σήμερα. 
Ποια είναι τα προβλήματα αυτά; Τα έχουμε επισημάνει και στη συζήτηση επί της αρχής θα τα επαναλάβω και τώρα.
Πρώτα απ' όλα παρατείνατε την προθεσμία εκχώρησης για την εκτέλεση του συγκοινωνιακού έργου μέχρι το 2011. Θα μου επιτρέψετε να πω, παρ' όλο που ο κύριος Πρόεδρος πριν είπε πως είναι υπόθεση το νομοσχέδιο Αιτωλοακαρνάνων Βουλευτών, ότι ήταν μικρόψυχη αυτή η ρύθμιση, αυτή η αλλαγή, παρ' όλο που οι Αιτωλοακαρνάνες δεν διακρίνονται για την μικροψυχία τους. Να παραταθεί μέχρι το 2015 όπως το σύνολο των συναδέλφων ζητάει.
Δεύτερον, τα 30.000.000.000 δραχμές δεν επαρκούν.
Τρίτον, υπάρχει, διαφορετική αντιμετώπιση των χρηστών του λεκανοπεδίου Αττικής και της υπόλοιπης Ελλάδας. Επιδοτείται το εισιτήριο στα αστικά Κ.Τ.Ε.Λ. του λεκανοπεδίου Αττικής. Φαίνεται ότι στην περιφέρεια, στην επαρχία οι χρήστες των υπεραστικών και των αστικών Κ.Τ.Ε.Λ. είναι πολίτες δεύτερης κατηγορίας.
Συμφωνούν όλοι οι συνάδελφοι, απ΄ ό,τι φάνηκε και από τη συζήτηση, στη ρύθμιση των χρεών. Είπαμε -το είπατε και εσείς- "κάνουμε μία καινούρια αρχή". Μια καινούρια αρχή, όμως, με βάρη και βαρίδια δεν μπορεί να γίνει. Ας απαλείψουμε το άγχος των 2,5 δισεκατομμυρίων δραχμών με μία ρύθμιση που ζητούν οι μέτοχοι των αστικών και υπεραστικών Κ.Τ.Ε.Λ.
Όσον αφορά τα μειωμένα εισιτήρια θέλω να πω τα εξής: Δεν μπορεί να επιμένουμε να ασκεί το κράτος κοινωνική πολιτική με τα χρημάτα των μετόχων των Κ.Τ.Ε.Λ. Αποφασίστε τελικά πώς θα αντιμετωπίσετε το πρόβλημα. Η κοινωνική πολιτική είναι υποχρέωση και ασκείται μέσα από τα όργανα του κράτους. Δεν μπορεί να ασκείται με ξένα κόλλυβα, με τα λεφτά των μετόχων των Κ.Τ.Ε.Λ.
Ακόμη, υπάρχει μια σειρά από γενικές διατάξεις οι οποίες περιλαμβάνονται στο νομοσχέδιο και οι οποίες αναφέρονται είτε στις προθεσμίες μετατροπής των Κ.Τ.Ε.Λ. σε ανώνυμες εταιρείες, είτε στις διαδικασίες. Είναι βέβαιο ότι θα δημιουργηθούν πάρα πολλά προβλήματα -δεν προλαβαίνουμε να αναγνώσουμε όλες αυτές τις παρατηρήσεις- κατά την εφαρμογή των διατάξεων αυτών.
Επίσης, ένα πολύ σημαντικό θέμα είναι ότι τα δρομολόγια, καθώς και η τιμολογιακή πολιτική όσον αφορά τα εισιτήρια των Κ.Τ.Ε.Λ. των αστικών και υπεραστικών γραμμών, ρυθμίζονται με αποφάσεις του νομάρχη και ουσιαστικά πολύ λίγος λόγος πέφτει στους ανθρώπους οι οποίοι έχουν αναλάβει και υποχρεούνται να φέρουν εις πέρας την εκτέλεση του συγκοινωνιακού έργου.
Είναι ευκαιρία, μια και νομοθετούμε για τον εκσυγχρονισμό όπως τονίσατε κατ' επανάληψη των Κ.Τ.Ε.Λ., να ρυθμίσουμε όλες αυτές τις εκκρεμότητες που δημιουργήθηκαν από την πολύχρονη λειτουργία των Κ.Τ.Ε.Λ. με την ισχύουσα νομική μορφή. Είναι ευκαιρία να βοηθήσουμε πράγματι όχι μόνο να εκσυγχρονιστούν οι αστικές και υπεραστικές συγκοινωνίες της περιφέρειας, αλλά να απαλείψουμε και όλα τα αίτια τα οποία έφεραν σ' αυτήν την κατάσταση τα Κ.Τ.Ε.Λ. της επαρχίας.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Είδατε πώς μέσα σε πολύ λίγο χρόνο, όταν γνωρίζετε αυτά που θέλετε να πείτε, επιτυγχάνετε και την ουσία και είσθε και αποτελεσματικός; Πολλά λόγια λένε μόνο όσοι δεν έχουν άποψη γι' αυτό που λένε.
ΝΙΚΟΛΑΟΣ ΑΓΓΕΛΟΠΟΥΛΟΣ: Λαχάνιασα, κύριε Πρόεδρε, για να τα πω σε πέντε λεπτά και είμαι και αθλητής.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ελευθέριος Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, στο συζητούμενο νομοσχέδιο θα μπορούσα ανεπιφύλακτα να εξάρω την προσφορά, ακόμη και την κοινωνική προσφορά, των Κ.Τ.Ε.Λ. όλα αυτά τα χρόνια σαν επαρχιώτης Βουλευτής και να πω ότι πρόκειται για ένα συγκοινωνιακό μοντέλο το οποίο έχει προσφέρει αρκετά. 
Με υποδειγματικό τρόπο από το 1925 παρέχει όλα τα εχέγγυα της ασφάλειας και της συγκοινωνιακής ποιότητας. Τα ΚΤΕΛ λειτουργούν χωρίς ελλείμματα και είναι πολύ σημαντικό αυτό. Είναι οικογενειακές ομάδες και χωρίς καμία συμπαράσταση από την πολιτεία ενώ αντιθέτως οι αστικές συγκοινωνίες της πρωτευούσης επιδοτούνται με το 75% σχετικά με το κόστος λειτουργίας τους. 
Προέχει άμεσα και αναφέρομαι στο άρθρο 2 η παράταση της προθεσμίας της αλλαγής των ΚΤΕΛ μέχρι το 2020 έτσι ώστε να προγραμματίσουν σωστότερα την αντικατάσταση των λεωφορείων, να μπορέσουν να δημιουργήσουν τις απαραίτητες προϋποθέσεις για τις υποδομές στους σταθμούς και να εκσυγχρονιστούν.
Στο άρθρο 10 έχει προταθεί σχετική τροπολογία για μειωμένο εισιτήριο σε πολυτέκνους και αναπήρους. Και είναι προς τιμή των διοικήσεων των ΚΤΕΛ που μέχρι τώρα το εφήρμοσαν αυτό ως μέτρο κοινωνικής πολιτικής. Συμφωνούν εξάλλου με την πρόταση. Να δοθούν όμως οι πόροι ώστε να ληφθεί μέριμνα από το Υπουργείο Παιδείας για μαθητές και φοιτητές όπως έχει φροντίσει για τη ρύθμιση ατόμων με ειδικές ανάγκες το Υπουργείο Υγείας και Πρόνοιας.
Στο άρθρο 12 για το "διατιθέμενο μεγάλο ποσό" των τριάντα δισεκατομμυρίων για τη χρηματοδότηση των επενδυτικών προγραμμάτων και τον εκσυγχρονισμό των ΚΤΕΛ θεωρώ ότι είναι πολύ μικρό το ποσό. Νομίζω ότι έχουμε χρέος, κύριε Υπουργέ, να βοηθήσουμε αυτές τις επιτυχημένες πραγματικά μονάδες και να μην εφαρμόζουμε δύο μέτρα και δύο σταθμά. Η Ελλάδα δεν είναι μόνο Αθήνα. Δεν είναι ανάγκη να δίνουμε τρισεκατομμύρια στην Αθήνα για τις αστικές συγκοινωνίες και να έχουμε τόση μεγάλη φειδώ για τα ΚΤΕΛ της επαρχίας που είναι γνωστό το έργο που επιτελούν και να δημιουργούμε τόσο μεγάλο πρόβλημα για μερικά δισεκατομμύρια ακόμη.
'Ερχομαι τώρα στο άρθρο 25 που αφορά τη ρύθμιση των χρεών και που αναφέρθηκε και από άλλους συναδέλφους. Νομίζω ότι η συμπεριφορά των διοικήσεων των ΚΤΕΛ τους τιμά ιδιαίτερα, διότι δεν ζητούν εξάλειψη των χρεών, ζητούν ρύθμιση. Και είναι ανάγκη νομίζω να προστρέξει η πολιτεία σ' αυτήν τη ρύθμιση των χρεών. Πρέπει πραγματικά να τους βοηθήσουμε γιατί νομικά -και ας με διορθώσουν οι συνάδελφοι που είναι νομικοί- δεν μπορούν να μετατραπούν σε εταιρείες ΑΕ εάν δεν υπάρχει η ασφαλιστική, η φορολογική ενημερότητα. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ανέστης Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, ακούστηκε στην Αίθουσα ότι υπάρχουν οργανωμένα συμφέροντα γύρω από τα ΚΤΕΛ. Υπάρχουν επιχειρηματικά συμφέροντα και αυτό είναι υγιές. Υπάρχουν επιχειρηματίες οι οποίοι προσπαθούν να διασφαλίσουν το μέλλον των επιχειρήσεών τους. Προς αυτήν την κατεύθυνση νομίζω ότι αρωγός πρέπει να στέκεται η πολιτεία.
Εάν θα θέλαμε επιγραμματικά να αναφερθούμε σ' αυτό που πρέπει να γίνει και σ' αυτό που πρέπει να είναι στη σκέψη του αντίστοιχου Υπουργείου είναι η φράση "δώστε περισσότερο χρόνο για τον εκσυγχρονισμό των ΚΤΕΛ, ρυθμίστε τα χρέη των μετόχων, προστατέψτε τους εργαζόμενους, ενισχύστε τις άγονες γραμμές, ενισχύστε τα κίνητρα συνένωσης".
Στο άρθρο 1 υπάρχει μία φράση η οποία νομίζω ότι πρέπει να αλλάξει. Αναφέρεστε στις άγονες γραμμές και αναφέρεστε μόνο στα νησιά. Άγονες γραμμές υπάρχουν σε όλη την επικράτεια και υπάρχουν χαρακτηριστικά παραδείγματα. Ανά νομό δεν υπάρχουν περισσότερες από μία ή δύο άγονες γραμμές και αυτές θα πρέπει σαφέστατα να ενισχυθούν. 
Κύριε Υπουργέ, αν δεν μπορείτε να επιβαρύνετε τον κρατικό προϋπολογισμό με αυτό, μπορείτε να επιβαρύνετε σε πολύ ελάχιστο ποσοστό το 5% στην αύξηση που δίνετε στα εισιτήρια, στα κόμιστρα. 
Υπάρχουν περιπτώσεις που ολόκληρες περιοχές -και αναφέρομαι βέβαια στο νομό τον οποίο εκπροσωπώ- όπως η περιοχή των Γραμμοχωρίων που στερούνται συγκοινωνίας διότι δεν συμφέρει στα αντίστοιχα ΚΤΕΛ να εκτελέσουν το αντίστοιχο δρομολόγιο. Εκτός αυτού και ο ΟΤΑ που εκπροσωπεί τα Γραμμοχώρια είναι πάρα πολύ φτωχός.
Πρέπει λοιπόν, να ενισχυθούν με οποιονδήποτε τρόπο, ούτως ώστε να μείνει ζωντανή η περιοχή, ειδικότερα στις εποχές που ζούμε. Δεν είναι δυνατόν, παραδείγματος χάρη -και αναφέρθηκαν οι συνάδελφοι προς αυτήν την κατεύθυνση- να έχουμε 75% επιδότηση στις αστικές συγκοινωνίες της Αθήνας και οι άγονες γραμμές της υπαίθρου να τυγχάνουν της αδιαφορίας. Να επικαλούμαστε το κοινωνικό κράτος αλλά να εφαρμόζουμε στην πράξη την κοινωνική μας ευαισθησία.
Είχα υποβάλλει πριν από ένα χρόνο στο Υπουργείο Μεταφορών μια ερώτηση σχετικά με την έλλειψη συγκοινωνίας μεταξύ Καστοριάς και Ιωαννίνων. Η απάντηση που πήρα ήταν βέβαια ερμαφρόδιτη, αναφέρονταν κατά κάποιο τρόπο στο νέο νομοσχέδιο. Σήμερα όμως, τι βλέπουμε; Βλέπουμε ότι η απόφαση πηγαίνει ή στους νομάρχες, εφόσον πρόκειται για την ίδια περιφέρεια, ή στους περιφερειάρχες. Στην προκειμένη περίπτωση πηγαίνει στους περιφερειάρχες. Νομίζω ότι για ειδικές περιπτώσεις θα πρέπει να υπάρχει νομοθετική ρύθμιση στο συγκεκριμένο νομοσχέδιο που αυτοδίκαια να επιβάλει τη γραμμή. Τι εννοώ: Η πληρότητα της συγκεκριμένης γραμμής εξασφαλίζεται, και είναι δεδομένο, είτε από τους φοιτητές είτε από τους αρρώστους οι οποίοι κατευθύνονται στα αντίστοιχα ιατρικά κέντρα των Ιωαννίνων.
Αυτά τα κριτήρια θα πρέπει να μπουν στον προβληματισμό σας, ούτως ώστε μέσα από τον εκσυγχρονισμό να καλύπτονται και κοινωνικά θέματα.
Δεν θα ήθελα να πω τίποτα περισσότερο. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, είναι γεγονός ότι λόγω της μορφολογίας της χώρας μας, εννοώ της μορφολογίας του εδάφους, ο κύριος φορέας συγκοινωνιακού έργου μέχρι σήμερα ήταν τα ΚΤΕΛ. Αν λάβει δε κανείς υπόψη του ότι ο εκσυγχρονισμός και η επέκταση του σιδηροδρομικού δικτύου της χώρας καθυστερεί αδικαιολόγητα, όπως εξάλλου καθυστερούν όλα τα μεγάλα έργα συγκοινωνιακής υποδομής στη χώρα μας, εύκολα καταλαβαίνουμε ότι για πολλά χρόνια ακόμη το ΚΤΕΛ θα είναι ο κύριος φορέας παροχής συγκοινωνιακού έργου ιδιαίτερα στις παραμεθόριες ακριτικές περιοχές της χώρας και βέβαια στη νησιωτική χώρα.
Ο εκσυγχρονισμός επομένως των ΚΤΕΛ ήταν απαραίτητος και για να βελτιώσει τη λειτουργία αυτών των επιχειρήσεων, αλλά και για να μας δώσει τη δυνατότητα αναβάθμισης των παρεχομένων υπηρεσιών και ήταν μια ενέργεια η οποία έπρεπε να έχει γίνει εδώ και πολύ καιρό. Κυβερνάτε εδώ και είκοσι περίπου χρόνια. Πιστεύω όμως ότι με τις ρυθμίσεις αυτού του νομοσχεδίου, παρά τους μεγαλεπήβολους στόχους του Υπουργείου σας, αυτός ο εκσυγχρονισμός της λειτουργίας των ΚΤΕΛ και η ανανέωση του στόλου δεν θα γίνει πραγματικότητα. Θα αναφερθώ σε δύο χαρακτηριστικά σημεία.
Στο άρθρο 2 προβλέπεται ότι η διάρκεια παραχώρησης του μεταφορικού έργου ήταν το χρονικό διάστημα μέχρι τις 31.12.2009. Το τροποποιήσατε τώρα με τη ρύθμιση που φέρατε και πήγαμε στις 31.12.2011. Ο χρόνος αυτός, κύριε Υπουργέ, είναι πάρα πολύ μικρός, παρά την παράταση που δώσατε. Σας τα είπε και ο συνάδελφός σας από την Αιτωλοακαρνανία. Φανήκατε μικρόψυχος. Και το λέω αυτό διότι είναι αδύνατο να αποσβεστούν μέσα στα χρόνια που έχουμε μπροστά μας, μέχρι το 2011, τα μεγέθη των επενδύσεων που θα πρέπει να γίνουν για να πάμε σε μια ουσιαστική αναβάθμιση των παρεχομένων υπηρεσιών και σε έναν ουσιαστικό εκσυγχρονισμό των υποδομών και του στόλου των λεωφορείων.
Πρέπει να γνωρίζετε -και το γνωρίζετε βέβαια πολύ καλά- ότι ξεκινάμε ήδη από πολύ χαμηλά. Στα περισσότερα, δηλαδή, ΚΤΕΛ της περιφέρειας οι υποδομές βρίσκονται σε πολύ άσχημη κατάσταση και όχι μόνο απλά θα πρέπει να πάμε σε μία ανακαίνιση και σε έναν εκσυγχρονισμό, θα έλεγα, της υπάρχουσας κτιριακής υποδομής, αλλά θα πρέπει να πάμε σε μεταφορά των κτιριακών υποδομών, γιατί οι περισσότερες βρίσκονται σε περιοχές που δεν είναι κατάλληλες χωροταξικά. Θα πρέπει, δηλαδή, να πάμε εξ' ολοκλήρου σε κατασκευή νέων κτιριακών υποδομών. Εξάλλου αναδείχθηκε από τη συζήτηση χθες αλλά και στην επιτροπή, ότι το 80% περίπου των λεωφορείων χρειάζονται ανανέωση διότι βρίσκονται σε άσχημη κατάσταση.
Αυτό, κύριε Υπουργέ, είναι και το κρίσιμο σημείο νομίζω του νομοσχεδίου, το διάστημα, δηλαδή, το οποίο δίνεται για το αποκλειστικό συγκοινωνιακό έργο στα ΚΤΕΛ.
Νομίζω, λοιπόν, ότι το μέγεθος των επενδύσεων είναι τόσο μεγάλο που τα δέκα χρόνια δεν επαρκούν. Δύο πράγματα θα γίνουν στην πορεία απ' ό,τι φαίνεται: Ή οι αυτοκινητιστές δεν θα προχωρήσουν σε ένα πραγματικό εκσυγχρονισμό, αλλά θα αγοράσουν, για παράδειγμα, μεταχειρισμένα αυτοκίνητα οπότε θα πάμε σε ένα ψευτοεκσυχρονισμό των ΚΤΕΛ ή θα αναγκαστούν να πάρουν δάνεια, τα οποία δεν θα μπορέσουν να τα ξεχρεώσουν. Το διάστημα των δέκα χρόνων δεν αρκεί ούτε για την αποπληρωμή του δανείου αγοράς ενός καινούριου αυτοκινήτου. Ας λάβουμε δε υπόψη και την οικτρή οικονομική κατάσταση στην οποία βρίσκονται τα περισσότερα ΚΤΕΛ της χώρας σήμερα και λόγω μείωσης του μεταφορικού έργου, αλλά και γιατί το κράτος δεν τηρεί τις υποχρεώσεις του απέναντι στα ΚΤΕΛ. Είναι χαρακτηριστικό ότι στο ΚΤΕΛ Θεσπρωτίας η Νομαρχιακή Αυτοδιοίκηση οφείλει περίπου εκατό εκατομμύρια δραχμές, δηλαδή το Υπουργείο Παιδείας οφείλει εκατό εκατομμύρια δραχμές τα τελευταία χρόνια από τη μεταφορά των μαθητών. 
Επομένως, θα οδηγηθούμε σε κοινωνική και οικονομική αναστάτωση και θα αναγκαστούμε εκ των υστέρων να δώσουμε παράταση αυτού του χρόνου. Και στη μία και στην άλλη περίπτωση το όλο εγχείρημα θα καταρρεύσει, γιατί το σημείο κλειδί είναι ο χρόνος, που πρέπει να επεκτείνετε, για την παραχώρηση του συγκοινωνιακού έργου.
Το δεύτερο σημείο το οποίο θέλω να τονίσω έχει σχέση με το άρθρο 11. Διορθώσατε ότι για την πρώτη ταξινόμηση τα αυτοκίνητα είτε καινούρια είναι είτε μεταχειρισμένα θα πρέπει να είναι ηλικίας μέχρι έντεκα ετών, ενώ μετά τη συμπλήρωση είκοσι τριών ετών θα πρέπει να αποσύρονται.
Ειλικρινά, κύριε Υπουργέ, δεν μπορώ να κατανοήσω σε τι ανανέωση του στόλου πηγαίνετε, όταν απ' ό,τι τουλάχιστον εγώ γνωρίζω, μέχρι σήμερα για να μπει σε πρώτη ταξινόμηση ένα λεωφορείο στις γραμμές θα πρέπει να είναι τουλάχιστον έξι χρόνων, ενώ το όριο ηλικίας πριν από δύο χρόνια ήταν είκοσι έτη και τώρα με τις ρυθμίσεις του νομοσχεδίου το ανεβάζετε σε είκοσι τρία έτη. Αντί, δηλαδή, να προχωρήσουμε σε μείωση αυτών των ορίων, έχουμε αύξηση των ορίων σε σχέση με την κατάσταση που υπήρχε μέχρι σήμερα.
Θα τελειώσω με μία παρατήρηση για μία ρύθμιση την οποία δεν καταλαβαίνω για ποιο λόγο την έχετε μέσα στο σώμα του νομοσχεδίου. Στο άρθρο 3 στην παράγραφο 12 αναφέρετε ότι από τη σύσταση των ανώνυμων εταιρειών, δηλαδή από 31.12.2003 όσα ΚΤΕΛ μετατραπούν σε ανώνυμες εταιρείες θα πρέπει να προχωρήσουν στην εκλογή νέου διοικητικού συμβουλίου. 
Παράλληλα, στο άρθρο 25 στην παράγραφο 1 αναφέρετε ότι τα ΚΤΕΛ θα πρέπει να αλλάξουν το διοικητικό τους συμβούλιο. Όσα έχουν πάνω από τριάντα λεωφορεία να πάνε σε πενταμελή διοικητικά συμβούλια από τα τριμελή διοικητικά συμβούλια που υπάρχουν μέχρι σήμερα. Οι κάτοχοι αυτών των ΚΤΕΛ θα πρέπει να προβούν σε εκλογή νέου διοικητικού συμβουλίου μέχρι τις 31.01.2002. Δηλαδή θα έχουμε περιπτώσεις ΚΤΕΛ, -αυτά τα ΚΤΕΛ είναι δύο, τρία σε ολόκληρη την Ελλάδα και ειλικρινά δεν καταλαβαίνω γιατί υπάρχει αυτή η ρύθμιση- που είχαν εκλογές πριν από ένα χρόνο και θα αναγκαστούν να κάνουν εκλογές μέχρι τις 31.01.2002 και θα πρέπει να ξανακάνουν εκλογές μετά τις 31.12.2003. Βέβαια πρέπει να γνωρίζετε ότι κάποια από αυτά τα ΚΤΕΛ μπορεί να μη μετατραπούν καν σε ανώνυμες εταιρείες, γιατί μπορεί να πάμε στις διατάξεις του άρθρου 5, να τεθούν, δηλαδή, σε εκκαθάριση. Νομίζω ότι η διάταξη αυτή θα πρέπει να απαλειφθεί, γιατί δεν έχει καμία απολύτως πρακτική αξία.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, με την άδειά σας θέλω να ξεκινήσω με μία ερώτηση στον κύριο Υπουργό για ένα σοβαρό, έκτακτο γεγονός.
Κύριε Υπουργέ, σε δελτίο ειδήσεων κεντρικού τηλεοπτικού σταθμού -το επαλήθευσα κι εγώ- αναφέρθηκε ένα συμβάν με έναν Ιρακινό λαθρομετανάστη, ο οποίος εισήλθε στο αεροδρόμιο "Ελευθέριος Βενιζέλος" και αφού έβγαλε εισιτήριο κανονικά, μόλις διαπίστωσε ότι υπήρχαν κάποιοι αστυνομικοί και σκύλοι προς την κατεύθυνση που πήγαινε, στην ίδια ράμπα, άλλαξε και πήγε προς άλλη κατεύθυνση, μπήκε σε άλλο αεροσκάφος. Αυτό σημαίνει ότι δεν φυλασσόταν η ράμπα. Όπως μου είπαν από το αεροδρόμιο κάποιοι με τους οποίους επικοινώνησα, έπρεπε να φυλάσσεται από το αεροδρόμιο.
Θα σας παρακαλέσω, κύριε Υπουργέ, να ενημερώσετε το Σώμα, γιατί όλοι μας ανησυχούμε να μάθουμε τι ακριβώς συνέβη και αν πραγματικά συνέβη κάποιο γεγονός που πρέπει να μας προβληματίσει για καλύτερη ακόμη φύλαξη, δεδομένου ότι οι security δεν μας εμπνέουν και τόσο εμπιστοσύνη μερικές φορές. 
Παρακαλώ να μας το πείτε με την άδεια του Προεδρείου και στη συνέχεια να κάνω και τις παρατηρήσεις μου, κύριε Πρόεδρε, για τα άρθρα.
ΠΡΟΕΔΡΕΥΩΝ (Παναγιώτης Σγουρίδης): Τι να πω τώρα, κύριε Χειμάρα; Εδώ οι Βουλευτές δεν μπορούν να περάσουν χωρίς έλεγχο από το αεροδρόμιο "Ελευθέριος Βενιζέλος" και πέρασε ο Ιρακινός; Δεν κατάλαβα καλά.
ΝΙΚΗΤΑΣ ΚΑΚΛΑΜΑΝΗΣ: Για να ακούσουμε την ενημέρωση του κυρίου Υπουργού.
ΑΓΓΕΛΟΣ ΤΖΕΚΗΣ: Μία απάντηση, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να πάρετε το λόγο; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θα σας κάνω βέβαια διακοπή του χρόνου σας.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Εχω εδώ ένα δελτίο τύπου της Υπηρεσίας Πολιτικής Αεροπορίας το οποίο βγήκε σήμερα. Λέει ότι κατά τις απογευματινές ώρες της 30ης Οκτωβρίου 2001 Ιρακινός επιβάτης με εισιτήριο για Μόναχο Γερμανίας, λόγω παρανοήσεων και παραλείψεων, ταξίδεψε τελικά με την εταιρεία AXON για το Ηράκλειο Κρήτης. Ο Ιρακινός παραδόθηκε στην αστυνομία. Στις εμπλεκόμενες εταιρείες AXON και SWISPORT -είναι οι δύο εταιρείες που έπρεπε να κάνουν τον έλεγχο- επεβλήθησαν ήδη αυστηρές οικονομικές κυρώσεις και ζητήθηκε η απομάκρυνση του εμπλεκόμενου προσωπικού από τον αερολιμένα, καθώς και τους λοιπούς αερολιμένες της χώρας. 
(Στο σημείο αυτό ο Υπουργός Μεταφορών και Επικοινωνιών κ. Χ. Βερελής καταθέτει για τα Πρακτικά το προαναφερθέν δελτίο τύπου το οποίο έχει ως εξής:
"ΕΛΛΗΝΙΚΗ ΔΗΜΟΚΡΑΤΙΑ
ΥΠΟΥΡΓΕΙΟ Αθήνα 31/10/2001
ΜΕΤΑΦΟΡΩΝ ΚΑΙ ΕΠΙΚΟΙΝΩΝΙΩΝ
ΥΠΗΡΕΣΙΑ ΠΟΛΙΤΙΚΗΣ ΑΕΡΟΠΟΡΙΑΣ
ΓΡΑΦΕΙΟ ΤΥΠΟΥ
ΔΕΛΤΙΟ ΤΥΠΟΥ
Κατά τις απογευματινές ώρες της 30ης Οκτωβρίου 2001 Ιρακινός επιβάτης με εισιτήριο Ο.Α. (πτήση 177) για Μόναχο Γερμανίας, λόγω παρανοήσεων και παραλείψεων, ταξίδεψε τελικά με την εταιρεία AXON (πτήση 464) για το Ηράκλειο Κρήτης. Ο Ιρακινός παραδόθηκε στην αστυνομία του Ηρακλείου όπου κρατείται. 
Στις εμπλεκόμενες εταιρείες AXON και SWISPORT επεβλήθησαν ήδη αυστηρές οικονομικές κυρώσεις και ζητήθηκε η απομάκρυνση του εμπλεκόμενου προσωπικού από τον Αερολιμένα, καθώς και τους λοιπούς αερολιμένες της χώρας. 
Το θέμα διερευνάται περαιτέρω.")
ΓιΑΝΝΗΣ ΚΑΨΗΣ: Κύριε Υπουργέ, πρέπει να σας πω...
ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο, κύριε Καψή.
Ορίστε, κύριε Χειμάρα, συνεχίστε.
ΑΘΑΝΑΣΙΟΣ ΧΕΙΜΑΡΑΣ: Το συμβάν είναι ακόμα σοβαρότερο. Ελέγξτε το, κύριε Υπουργέ. Μάλλον ευθύνεται η ασφάλεια του αεροδρομίου για τη ράμπα. Έτσι μου είπε υπηρεσιακός παράγοντας του αεροδρομίου απόψε. Επικοινώνησα για να επαληθεύσω αυτά που λεγόντουσαν από τα δελτία ειδήσεων.
Έρχομαι στο νομοσχέδιο. Ξεκινώ από το άρθρο 2. Θεωρώ, κύριε Υπουργέ, θετική την παρέμβασή σας για να προεκταθεί η παράταση του συγκοινωνιακού έργου μέχρι το 2011. Σας παρακαλώ όμως, να ολοκληρώσετε αυτήν τη θετική πρόθεσή σας και να το πάτε μέχρι το 2015. Δεν χρειάζεται να πω για ποιους λόγους. 
Έρχομαι στο άρθρο 12 στον εκσυγχρονισμό των υποδομών και των λεωφορείων. Εδώ τα 30.000.000.000 είναι ένα σημαντικό ποσό. Το δεχόμαστε. Όμως, εάν εφαρμοστεί το νομοσχέδιο, δεν θα μπορέσουν να πάρουν όλοι οι δικαιούχοι αυτά που προβλέπονται από το νομοσχέδιο. Παρακαλώ να ξαναδείτε το θέμα.
Το διάστημα μέχρι 31/3/2004 που θα δοθούν οι επιδοτήσεις είναι πολύ καθυστερημένο και δεν θα μπορέσουν να προετοιμαστούν για τους Ολυμπιακούς Αγώνες. 
Στο άρθρο 29 παράγραφος 3, ο διαχωρισμός των ΚΤΕΛ που συγχωνεύθηκαν ή θα συγχωνευθούν με μόνη προϋπόθεση την πλειοψηφία των 2/3 του συνόλου των λεωφορείων με έδρα τον ίδιο νομό, δεν καλύπτει το θέμα. Επειδή παρόμοια απόφαση διαχωρισμού των υφισταμένων ΚΤΕΛ δημιουργεί πολλές παρενέργειες, οικονομικές, εργασιακές, θεωρούμε απαραίτητο στοιχείο την τεχνικοοικονομική μελέτη της Νομαρχιακής Αυτοδιοίκησης πριν από την όποια απόφαση. 
Έρχομαι στη ρύθμιση των χρεών στα ΚΤΕΛ. Αυτά που θέλουν να ρυθμίσουν είναι 2.500.000.000 στιγμή που χαρίζουμε 1.000.000.000.000 στα αστικά λεωφορεία των Αθηνών. Τη στιγμή που γίνεται αυτό, δεν μπορείτε να ρυθμίσετε αυτά τα 2.000.000.000 που έφτασαν τα 4.500.000.000 σε κάποια ΚΤΕΛ τα οποία πλήρωναν μαζί με τα υπεραστικά 2.500.000.000 το χρόνο για τα μειωμένα εισιτήρια που δεν κατέβαλε η πολιτεία; Καιρός είναι να κάνουμε κοινωνική πολιτική αλλά όχι με ξένα κόλλυβα. Να πληρώσει η πολιτεία την κοινωνική πολιτική. Μειωμένα εισιτήρια ναι, αλλά να τα πληρώνει το αρμόδιο Υπουργείο. 
Για παράδειγμα, για τους μαθητές-φοιτητές, τα χρήματα του μειωμένου εισιτηρίου να τα πληρώνει το Υπουργείο Οικονομικών. Το ίδιο να γίνεται και με τις άλλες κατηγορίες. Μόνο έτσι θα αντέξουν και θα πάνε μπροστά. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κατ' αρχήν έχει αναπτυχθεί επαρκώς από την πλευρά μας και κατά τη συζήτηση επί της αρχής, ότι είναι ιδιαίτερα θετικό νομοθέτημα το οποίο ασφαλώς βάζει σε μια τάξη το συγκοινωνιακό επιβατικό έργο που υπάρχει ανά τη χώρα σε νέες βάσεις, με προοπτική πιο σύγχρονη σ' ό,τι αφορά το συγκοινωνιακό σχεδιασμό, τις υποδομές και τα μεταφορικά μέσα. 
Θα ήθελα, κύριε Υπουργέ, να υπογραμμίσω -ας έχει αποδέκτες όλους τους Υπουργούς της Κυβέρνησης- ότι είναι ιδιαίτερα θετικό το γεγονός ότι εσείς ειδικά ως Υπουργός Μεταφορών και Επικοινωνιών, παίρνοντας ως βάση τη σχετική αναφορά στο άρθρο 101 του Συντάγματος που καλεί τους Υπουργούς και κατά την άσκηση του νομοθετικού έργου και κατά την έκδοση των διοικητικών πράξεων να λαμβάνουν υπόψη τους τις ιδιαιτερότητες που υπάρχουν στα νησιωτικά συμπλέγματα και να λαμβάνουν ειδικά μέτρα πολιτικής γι' αυτά. 
Χαιρετίζω το γεγονός ότι είναι ένα νομοσχέδιο που περιλαμβάνει ειδικό άρθρο και άλλες διατάξεις που αντιμετωπίζουν τα ειδικότερα ζητήματα των νησιών σε ό,τι αφορά τις επιβατικές μεταφορές. Το καταγράφω ως ένα θετικό στοιχείο και καλό είναι να το μιμούνται όλοι οι Υπουργοί όταν φέρνουν σχετικά νομοθετήματα.
Θα ήθελα να παρακαλέσω να προσέξουμε στο άρθρο 20 παράγραφος 1, στο ε΄ εδάφιο, εκεί που λέει ότι "επιτρέπεται με απόφαση του Γενικού Γραμματέα της Περιφέρειας η παραχώρηση του εκτελουμένου έργου", να σας προτείνω να σβήσουμε τη λέξη "επιτρέπεται" (που είναι μία δυνητική ρύθμιση) και να γράψουμε "παραχωρείται", ώστε να είναι θετική η διάταξη και εφαρμόσιμη και όχι στη διακριτική ευχέρεια του περιφερειάρχη σε κάθε περίπτωση. Μάλιστα θα πρότεινα να λέει μέχρι 30.9.2002 για την ενότητα της πολιτικής που εκφράζεται στα πρώτα άρθρα του νομοσχεδίου και ειδικότερα στο άρθρο 3, που προβλέπει την ημερομηνία μέχρι 30.9.2002 τη μετατροπή σε ανώνυμη εταιρεία. Έτσι η διάταξη θα είναι θετική σε ό,τι αφορά την εφαρμογή της και θα έχει ένα χρονικό ορίζοντα, ώστε να ξέρουμε ότι η πολιτική που αποπνέει θα εφαρμοστεί σε ένα εύλογο χρονικό διάστημα.
Θα ήθελα να σταθώ στο άρθρο 18, κύριε Υπουργέ, όπου καλώς κάνετε και δίνετε το δικαίωμα, που δεν το προβλέπει τώρα ο Κώδικας Δήμων και Κοινοτήτων, να μπορούν να συνδέουν τα δημοτικά τους διαμερίσματα με την έδρα του δήμου και να δίνουν και άλλες υπηρεσίες σε ειδικές κατηγορίες οι δήμοι εφόσον αναπτύξουν μια δική τους δημοτική επιχείρηση με ένα ή περισσότερα λεωφορεία. Καλώς το κάνετε. Υπάρχει όμως ένα λεπτό σημείο και θέλω να το προσέξουμε. Όμως στην τέταρτη γραμμή πριν απ' το τέλος αυτού του άρθρου λέμε ότι "εφόσον το εν λόγω μεταφορικό έργο δεν εξυπηρετείται από την υφιστάμενη γραμμή". Εδώ πρέπει κάποιος να το διαπιστώνει. Για παράδειγμα, αν υπάρχει ένα λεωφορείο που περνά μία φορά την ημέρα, πιάνει ορισμένα δημοτικά διαμερίσματα και ενδεχομένως διέρχεται και από την έδρα του δήμου, σημαίνει ότι εξυπηρετείται από υφιστάμενη γραμμή; Θα πρέπει να υπάρχει κάποιος που να το διαπιστώνει. Κατά την άποψή μου αυτό. Έχει σημασία είναι ο συγκοινωνιακός σχεδιασμός για την εξυπηρέτηση των επιβατών και πρέπει να είναι με τη συνδρομή της Τοπικής Αυτοδιοίκησης της περιοχής και να έχει μία συχνότητα, τέτοια ώστε να μπορεί να μιλά κανείς για εξυπηρέτηση.
Υπάρχουν επίσης δύο ζητήματα ακόμα που θεωρώ ότι είναι σημαντικά. Πιστεύω, τουλάχιστον σε ό,τι αφορά το νησιωτικό χώρο για κάθε νησί καλό θα είναι να υπάρχει ένας ενιαίος συγκοινωνιακός σχεδιασμός σε ό,τι αφορά την εξυπηρέτηση των υπεραστικών γραμμών. Εμείς έχουμε μια πικρή εμπειρία, κύριε Υπουργέ: έχουμε δύο συγκοινωνιακούς φορείς, το ένα τμήμα του νησιού εξυπηρετείται από τον έναν, το άλλο τμήμα από τον άλλο και είναι ανθρωπίνως αδύνατο συγκοινωνιακά να επικοινωνήσει η μία πλευρά με την άλλη, γιατί δεν το επιτρέπουν αμοιβαίως οι δύο φορείς. Αυτός δεν νοείται ως συγκοινωνιακός σχεδιασμός. Καλό είναι να προβλέψουμε και τη συγκρότηση, με βάση τη μελέτη που λέτε, ενός ενιαίου συγκοινωνιακού σχεδιασμού, ο οποίος θα εγκρίνεται από το νομαρχιακό συμβούλιο μετά τις προτάσεις των φορέων που εκτελούν το συγκοινωνιακό έργο και της τοπικής ένωσης των δήμων και κοινοτήτων. 
Έχει επίσης μεγάλη σημασία το ζήτημα που έχετε βάλει στα άρθρα που αφορούν τα κόμιστρα σε ό,τι αφορά την τιμολογιακή πολιτική, η οποία παίζει καθοριστικό ρόλο. Θέλω να επικροτήσω τη διάταξη και να πω ότι από τη στιγμή που η πολιτεία καθορίζει τα κόμιστρα, καλό είναι αυτό που βάζετε στο άρθρο 10, όσοι επιθυμούν να παράσχουν κοινωνική πολιτική με μειωμένες τιμές κομίστρων, υπάρχουν κατηγορίες πολιτών που το δικαιούνται, θα πρέπει μέσα απ' αυτές τις συμβάσεις να πληρώνουν και το αντίστοιχο τίμημα. Δεν είναι λογικό να φορτώνετε στις επιχειρήσεις, ιδιωτικές ή δημοτικές, μια κοινωνική πολιτική που άλλοι την κάνουν και άλλοι επιβαρύνονται. 
(Στο σημείο αυτό την Προεδρική Έδρα καταλαμβάνει ο Ε' Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
Πρέπει να αναζητήσουμε τα ποσοτικά μεγέθη, που δεν τα έχω πρόχειρα εγώ και δεν μπορώ να κρίνω αν τελικά επαρκεί αυτό που βάζετε ότι το προβλεπόμενο 5% από το άρθρο 13, σύμφωνα με το όποιο 80% πηγαίνει υπέρ των ασθενεστέρων ΚΤΕΛ. Δεν γνωρίζω κατά πόσο σε απόλυτους αριθμούς το ποσό είναι τέτοιο που θα μπορούσε να καλύψει ανάγκες, γιατί είναι κοινή άποψη των Βουλευτών όλων των πτερύγων ότι απ' αυτό το ποσό θα πρέπει να καλυφθούν ζημιές από τις άγονες γραμμές και ειδικότερα των νησιών, που δεν έχουν μεγάλο συγκοινωνιακό έργο. Θα πρέπει να υπάρξει μία στήριξη. Στα νησιά δεν υπάρχουν ΚΤΕΛ εκτός από τα μεγάλα. Πρέπει εδώ να περιλάβουμε μία διάταξη η οποία να προβλέπει από πηγή είτε κοινού ταμείου είτε του προϋπολογισμού, να μπορούν να στηριχθούν οι άγονες γραμμές για να παρέχονται και σ'αυτές επαρκείς υπηρεσίες, κάτι που είναι και ο κύριος σκοπός του νομοσχεδίου σας:
ΠΡΟΕΔΡΕΥΩΝ (Παναγιώτης Κοσιώνης): Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατ' αρχήν θέλω να νομιμοποιηθώ σε μία συζήτηση που αφορά κυρίως στους συναδέλφους της περιφέρειας. Βεβαίως οι αστικές συγκοινωνίες της πρωτεύουσας δεν υπάγονται στις ρυθμίσεις του συζητούμενου νομοσχεδίου, πλην όμως η ποιότητα του μεταφορικού επιβατικού έργου αφορά και στους ψηφοφόρους της Β΄ Αθηνών, την οποία και εκπροσωπώ. 
Κύριε Υπουργέ, ο σκοπός τον οποίο επιδιώκετε, πραγματικά είναι αξιέπαινος, αλλά πρέπει να είναι και επιτεύξιμος, διαφορετικά η νομοθετική λειτουργία έχει θεωρητική αξία, δεν επιλύει προβλήματα και δεν έχει αντίκτυπο στη ζωή των πολιτών. 
Για να είναι όμως επιτεύξιμος ο φιλόδοξος στόχος που θέτετε με το νομοσχέδιο που εισηγείστε σήμερα ενώπιον μας, ενώπιον του Σώματος, θα πρέπει και το νομοθετικό κείμενο να βοηθά προς την κατεύθυνση του φιλόδοξου στόχου που είναι η βελτίωση των δημοσίων επιβατικών συγκοινωνιών διά λεωφορείων αλλά και να διατίθενται από το κράτος μέσα από τις προβλεπόμενες ρυθμίσεις, τα αναγκαία μέσα για να επιτευχθεί αυτός ο στόχος. 
Λυπάμαι που το λέω, αλλά εάν τα πράγματα μείνουν ως έχουν και δεν κάνετε γενναιότερες τροποποιήσεις και δεν προσχωρήσετε στις απόψεις των συναδέλφων, θα αναγκαστείτε πολύ γρήγορα, μέσα σε δύο τρία χρόνια, ίσως και νωρίτερα, να φέρετε νέο νομοσχέδιο. Κι εδώ δεν κάνουμε τίποτε άλλο, κάνουμε ανακύκλωση της ίδιας νομοθετικής ύλης. Διότι δεν βλέπουμε με όραμα και προοπτική όταν ερχόμαστε εδώ και νομοθετούμε και δυστυχώς εσείς νομοθετείτε, δεν νομοθετεί το Σώμα.
Απ' ό,τι είδα, για να υλοποιηθεί το νομοσχέδιο, χρειάζονται δύο διατάγματα και δεκαοκτώ υπουργικές αποφάσεις. Οι εκταμιεύσεις των ενισχύσεων, που δίνετε για την ανανέωση των δομών και ιδιαίτερα του στόλου, θα αρχίσουν από το 2004, έτσι λέτε εδώ. Μέχρι να βγουν οι αποφάσεις και μέχρι να γίνουν οι εκταμιεύσεις φθάνουμε αισίως στο 2004.
Για να είμαι συγκεκριμένος θα έλθω στο άρθρο 12, όπου λέτε ότι με απόφαση του Υπουργού Μεταφορών και Επικοινωνιών που εκδίδεται το αργότερο ως την 31η Δεκεμβρίου 2002 καθορίζονται οι δικαιούχοι των παραπάνω ενισχύσεων. Η εκταμίευση των παραπάνω ενισχύσεων γίνεται το αργότερο μέχρι τις 31 Μαρτίου 2004. Και σας ερωτώ, όταν ένα καινουργές λεωφορείο σήμερα έχει κόστος κτήσεως 70 εκατομμύρια και αυτές οι ενισχύσεις θα αρχίσουν από τα μέσα του 2004 και του δίνετε χρονικό ορίζοντα, σύμφωνα με την αρχική σας εισήγηση, το 2009, ποιος σώφρων θα έλθει να επενδύσει ένα κεφάλαιο της τάξης των πενήντα, πενήντα πέντε εκατομμυρίων, όταν έχει τόσο πιεστικό χρονικό ορίζοντα από το 2004 ως το 2011!
Σας λέμε, λοιπόν, εδώ οι συνάδελφοι και των δύο μεγάλων κομμάτων, κάντε το το 2015. Βάλτε έναν τέτοιον χρονικό ορίζοντα, ώστε ο άλλος να μπορέσει να επενδύσει και να κάνει απόσβεση. Αλλιώς δεν είναι ανόητος να επενδύσει όταν δεν μπορεί χρονικά να αποσβέσει.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ακούσατε τον κ. Μάνο!
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αφήστε τον κ. Μάνο. Ο κ. Μάνος είναι άλλο ανέκδοτο κι εγώ είμαι άλλο. Εγώ είμαι λαϊκή δεξιά, εγώ πιστεύω στο κράτος, κύριε Υπουργέ. Δεν διανοούμαι ότι μπορεί ο αυτοματισμός των κανόνων της αγοράς να λύσει προβλήματα. Κυρίως δημιουργεί προβλήματα, δεν τα επιλύει. Δεν είμαι τόσο ρομαντικός ούτε ανόητος να πιστεύω στον αυτοματισμό της αγοράς. Χρήσιμη η αγορά, αλλά έχει τα όριά της. 
Έρχομαι τώρα στα μέσα. Δίνετε τριάντα δισεκατομμύρια, όταν το 80% με 85% του στόλου των πέντε χιλιάδων λεωφορείων αυτήν τη στιγμή καταλαμβάνεται από το όριο αποστρατεύσεως. Και λέτε με τα τριάντα δισεκατομμύρια, όπως τα κατανέμετε, ότι θα πρέπει να ενισχυθούν και οι υποδομές, κτιριακές εγκαταστάσεις, περιβάλλοντες χώροι, αυτοματισμοί, λογισμικό κλπ. και ανανέωση του στόλου να γίνει. Δίνετε ένα 20% στα καινουργή, δηλαδή, 14 εκατομμύρια και μετά λέτε έως 5%. Δεν λέτε όμως 5%, κύριε Υπουργέ, στο άρθρο 12, παρ. 6, λέτε για τα καινουργή ως 5%. Όχι 5% αλλά έως 5%. Ως 10% για τα καινουργή και ως 5% για τα μη καινουργή. Δεν λέτε ούτε 5% ούτε 10%. Τι εννοείτε; Ότι μπορεί να είναι και 0,5%, μπορεί να είναι και 1%; Δεν το λέτε. Να το αποσαφηνίσετε. 
Έρχομαι στα θέματα του κλιματισμού και των προσώπων που έχουν κινητικά προβλήματα. Κύριε Υπουργέ, γιατί 10%; Να έλθει το κράτος αρωγό και να ενισχύσει. Δηλαδή τι θα κάνει αυτός που έχει κινητικό πρόβλημα; Θα περιμένει να δει πότε θα περάσει ένα από τα λεωφορεία του 10% για να ταξιδεύσει! 
Ενισχύστε τα πρόσωπα που έχουν ειδικές ανάγκες και μάλιστα κινητικό πρόβλημα. Επιδοτήστε αυτήν την ανάγκη εκσυγχρονισμού των νέων λεωφορείων ώστε να έχουν τα μέσα που θα εξυπηρετούν τα πρόσωπα με κινητικά προβλήματα. 
Μετά λέτε αλλάζω το θεσμικό πλαίσιο και το νομικό ένδυμα και κάνω από ΚΤΕΛ ανώνυμες εταιρείες, διότι έτσι θα βοηθηθούν τα πράγματα ώστε να αποκτήσουμε καλύτερες συγκοινωνίες. 
Σας ερωτώ: Σήμερα μια μεγάλη μερίδα ιδιοκτητών λεωφορείων χρωστάει στο ΙΚΑ, όπως χρωστάει επίσης και στο δημόσιο. Πώς θα γίνει αυτή η μετατροπή, κύριε Υπουργέ, χωρίς φορολογική και ασφαλιστική ενημερότητα; Δεν λαμβάνετε καμία μέριμνα για την εξασφάλιση αυτής της προϋποθέσεως. Δηλαδή νομοθετούμε στο κενό. Θα γίνει η ρύθμιση των χρεών; Εάν δεν γίνει η ρύθμιση αυτών των χρεών νομοθετούμε πραγματικά στο κενό. Δεν θα είναι δυνατόν να εξασφαλισθεί φορολογική και ασφαλιστική ενημερότητα και δεν θα είναι δυνατόν να μετατραπούν τα ΚΤΕΛ σε ανώνυμες εταιρείες.
Κοιτάξτε αυτά τα προβλήματα διότι αλλιώς πολύ γρήγορα θα ξανασυζητήσουμε άλλο παρόμοιο νομοσχέδιο. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ : Νομίζω ότι και άλλοι συνάδελφοι έχουν αναφερθεί στα προβλήματα τα οποία αντιμετωπίζουν τα ΚΤΕΛ. Θα ήθελα και εγώ να προσθέσω τη φωνή μου στο τεράστιο πρόβλημα το οποίο αντιμετωπίζουν τα ΚΤΕΛ της επαρχίας της περιφέρειας με τις πληρωμές ιδιαίτερα για τις μετακινήσεις των μαθητών. 
Δύο ημέρες πριν από τον ανασχηματισμό ο κ. Δρυς υπέγραψε να δοθεί το 15% που υπολειπόταν από τα 4 δισεκατομμύρια για τα ΚΤΕΛ. Βέβαια αυτά τα χρήματα γνωρίζετε και εσείς πολύ καλά ότι θα πάνε στον περιφερειάρχη, από τον περιφερειάρχη θα μετακινηθούν στις νομαρχίες και στη συνέχεια από τις νομαρχίες θα πρέπει να πάνε στους δικαιούχους. Το σίγουρο είναι ότι ακόμα οι άνθρωποι αυτοί είναι απλήρωτοι και δεν έχουν πάρει τα χρήματά τους και πρέπει πραγματικά η πολιτεία να τους ευχαριστεί και τους ευχαριστούμε όλους γιατί κάνουν τις μετακινήσεις ακόμα των μαθητών. 
Υπάρχουν όμως και περιοχές οι οποίες αντιμετωπίζουν το πρόβλημα να μην υπάρχουν γραμμές ΚΤΕΛ και να μετακινούνται οι λίγοι μαθητές με ΤΑΧΙ. Εκεί βέβαια οι αυτοκινητιστές αυτοί δεν έχουν τη δυνατότητα να περιμένουν και βεβαίως οι ίδιοι οι γονείς πληρώνουν το κόμιστρο στο ΤΑΧΙ για να μπορέσουν τα παιδιά τους να πάνε στο σχολείο. 
Τα λέω αυτά διότι υπάρχει μια λογική η οποία πραγματικά κατατάσσει τους ανθρώπους σε δύο κατηγορίες: Είναι οι πολίτες της περιφέρειας και οι πολίτες της Αθήνας και της Θεσσαλονίκης. Και το λέω αυτό διότι έχουν δοθεί τεράστια ποσά εκατοντάδες δισεκατομμύρια στις αστικές συγκοινωνίες της Αθήνας, επιδοτούνται με τα ποσά αυτά οι αστικές συγκοινωνίες της Αθήνας, επιδοτούνται οι αστικές συγκοινωνίες της Θεσσαλονίκης, ο ΗΛΠΑΠ, ο ΗΣΑΠ κλπ. και το ουσιαστικό είναι ότι στη περιφέρεια καλείτε τώρα τους πολίτες να πληρώσουν επιπλέον εισιτήριο. 
Και δεν είναι μόνο αυτό. Στο άρθρο 12 λέτε να γίνει εκσυγχρονισμός της υποδομής για να παρέχονται καλύτερες υπηρεσίες στον πολίτη και θα συμφωνήσουμε απόλυτα. Όμως το ποσό είναι πολύ μικρό. Τα 30 δισεκατομμύρια, κύριε Υπουργέ, είναι πολύ μικρό ποσό διότι μιλάμε για περιοχές οι οποίες έχουν συγκεκριμένα προβλήματα. Και τι σημαίνει αυτό; Σημαίνει πολύ απλά ότι ένα αυτοκίνητο το βάζεις να ανεβαίνει καθημερινά σε υψόμετρο χιλίων μέτρων, το αυτοκίνητο αυτό είναι υποχρεωμένο να περπατάει κυριολεκτικά σε καρόδρομους. Δεν ξέρω αν στην Αιτωλοακαρνανία δεν έχετε τέτοιας ποιότητας δρόμους, στην Πέλλα όμως, κύριε Υπουργέ, έχουμε κάποια σημεία του οδικού δικτύου μέσα στο νομό που πραγματικά μόνο καρόδρομοι μπορούν να χαρακτηρισθούν.
Καταλαβαίνετε, λοιπόν, ότι τα αυτοκίνητα αυτά αντιμετωπίζουν σοβαρό πρόβλημα. Και βέβαια μόνο τριάντα δισεκατομμύρια δραχμές νομίζω ότι είναι πολύ μικρό ποσό για να ζητάμε εκσυγχρονισμό.
Υπάρχει ακόμη το θέμα της συνεργασίας με τους ΟΤΑ. Θα συμφωνήσω με το συνάδελφο κ. Σφυρίου, γιατί υπάρχει πραγματικά ένα λεπτό σημείο. Στο άρθρο 18 αναφέρεται η μετακίνηση ανάμεσα σε συνοικισμούς. Είναι ένα μεγάλο πρόβλημα, το οποίο έχει απασχολήσει κατ' επανάληψη τους δημάρχους. Και το λέω αυτό έχοντας ιδίαν πείρα. Ως δήμαρχος τόσα χρόνια αντιμετώπιζα το πρόβλημα των μετακινήσεων. Το λέω, λοιπόν, γιατί πραγματικά πρέπει να ληφθεί μέριμνα. Δεν μπορεί να μείνει το σημείο αυτό έτσι. Το "εάν δεν εξυπηρετείται η υφιστάμενη γραμμή" θα πρέπει να διευκρινιστεί.
Κύριε Υπουργέ, αν είναι δυνατόν να έχω την προσοχή σας ιδιαίτερα σ' αυτό το σημείο. Ιδιαίτερα αυτό το σημείο είναι πολύ λεπτό. Σήμερα το κέντρο του δήμου -οι δήμοι είναι συνενωμένοι και έχουν προέλθει από τη συνένωση των πρώην κοινοτήτων- λειτουργεί ως αστικό κέντρο. Υπάρχει ανάγκη της επικοινωνίας και βέβαια όλος ο κόσμος δεν έχει αυτοκίνητα.
Καταλαβαίνετε, λοιπόν, ότι είναι πολύ σημαντικό να δοθεί λύση σε αυτό το πρόβλημα, να μπορεί να δρομολογηθεί λύση, διότι πραγματικά υπάρχει πρόβλημα στην επικοινωνία μεταξύ των συνοικισμών και ιδιαίτερα με το κέντρο του δήμου, που σήμερα πλέον το σημείο αναφοράς για δέκα, δεκαπέντε, είκοσι και τριάντα, πολλές φορές, κοινότητες, οι οποίες συγκλίνουν στο κέντρο του δήμου. Είναι ένα πολύ σοβαρό σημείο και νομίζω ότι θα πρέπει να το δείτε ξανά.
ΑΡΙΣΤΟΤΕΛΗΣ ΠΑΥΛΙΔΗΣ: Τι να ξαναδεί, κύριε συνάδελφε; Ό,τι ήταν να δει το είδε.
ΠΡΟΕΔΡΕΥΩΝ (Παναγιώτης Κοσιώνης): Κύριε Παυλίδη, έχετε έτσι κι αλλιώς το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εκτός μικροφώνου παρατήρησα στον κύριο συνάδελφο, στον κ. Τζαμτζή ότι δεν έχει κάτι να ξαναδεί ο κύριος Υπουργός. Η συζήτηση τώρα γίνεται για το honore. Γιατί άλλο; Για τριάντα δύο άρθρα, δεχθήκαμε πέντε λεπτά συζήτηση. Είναι αυτό κοινοβουλευτικό έργο, κύριοι συνάδελφοι; Τριάντα δύο άρθρα, ολόκληρο νομοσχέδιο, πέντε λεπτά; Δουλεύει έτσι το κοινοβούλιο;
Εγώ είμαι είκοσι πέντε χρόνια εδώ μέσα, πρώτη φορά τα βλέπω αυτά εδώ. Πάντα συζητούσαμε, κύριε Πρόεδρε, γραμμή προς γραμμή, φράση προς φράση, παράγραφο προς παράγραφο, πού θα μπει το κόμμα, πού θα μπει η τελεία. Πώς θα εφαρμοστεί ο νόμος μεθαύριο; Υποθέτω ότι κάποιος πάει στα δικαστήρια. Πώς θα εφαρμόσει το νόμο ο δικαστής με πιθανές ατέλειες λόγω περιορισμένης συζήτησης. Τριάντα δύο άρθρα, πέντε λεπτά;
ΗΛΙΑΣ ΒΛΑΧΟΠΟΥΛΟΣ: Συμφωνήσαμε.
ΑΡΙΣΤΟΤΕΛΗΣ ΠΑΥΛΙΔΗΣ: Υψώνω για μια ακόμη φορά τη φωνή μου εν είδει διαμαρτυρίας. Συμφωνήσατε ή όχι, όσοι χειρίζεσθε το νομοσχέδιο και αν ακολούθησαν και οι υπόλοιποι αυτό για εμένα δεν μου αφαιρεί το δικαίωμα γνώμης. Και τέλος, δεν είναι, κύριε Πρόεδρε, αυτή τακτική.
Παρατηρήσεις τώρα και επαναλαμβάνω, κύριε Υπουργέ, για το honore. Γιατί μέχρι τώρα δεν σας είδα να αντιδράτε, να πείτε "κύριε συνάδελφε, αποδέχομαι την τάδε πρόταση". Αυτό σημαίνει κοινοβουλευτική επεξεργασία.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα τα πω στο τέλος.
ΑΡΙΣΤΟΤΕΛΗΣ ΠΑΥΛΙΔΗΣ: Στο τέλος; Εντάξει.
ΜΑΡΙΑ ΘΩΜΑ: Στο τέλος θα τα πει.
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι έτσι, κύριοι συνάδελφοι, να μας ακούτε κι εμάς. Να μας ακούτε κι εμάς. Γραμμή προς γραμμή, κυρία μου. Αυτό σημαίνει κοινοβουλευτικό έργο. Τριάντα δύο άρθρα, πέντε λεπτά, αφύσικο!
ΠΡΟΕΔΡΕΥΩΝ (Παναγιώτης Κοσιώνης): Κύριε Παυλίδη, μην αρχίζετε διάλογο τώρα.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εξ ανάγκης και μόνο θα περιοριστώ σε δύο άρθρα, στο 18 και στο 20.
Τι επιχειρείτε να κάμετε με το άρθρο 18; Τα θέλετε τα ΚΤΕΛ στις περιοχές που περιγράφετε ή δεν τα θέλετε; Και γενικώς από το νομοσχέδιό σας δεν κατάλαβα: Τα θέλετε να υπάρξουν υπό την οποιανδήποτε νέα μορφή ή κάτι άλλο έχετε στο μυαλό σας;
Σας διηγούμαι το εξής: Πριν από χρόνια το Συμβούλιο της Ευρώπης μου έκανε την τιμή να με ορίσει εισηγητή, που θα εσχολίαζα -και εσχολίασα- την έκθεση του Οργανισμού στον οποίον μετέχετε, του E.C.M.T., European Conference of Ministers of Transport. Μετέχετε κι εσείς.
Και εκεί το πρώτο πράγμα που μου υπέδειξαν οι γραφειοκράτες ήταν: "Θα ζητήσεις από τον επικεφαλής του Οργανισμού στο Παρίσι να σου πει ποια είναι η πολιτική του, τι θέλει να αναπτύξει". Η δραστηριότητα αυτού του Οργανισμού αναφέρεται μόνο στις χερσαίες μεταφορές. Τις μεταφορές δια των τρένων και τις οδικές μεταφορές; Και μετά από μακρά συζήτηση η τάση των Ευρωπαίων κατ' εκείνη την περίοδο -ήταν η περίοδος που κατέρρεε το σοβιετικό μπλοκ- εφάνη ότι ήταν να αναπτύξουμε τις δια των σιδηροδρόμων μεταφορές. Άρα καθορίστηκε η "γραμμή". Εδώ προσπαθώ να δω ποια είναι η "γραμμή" σας και δεν μπορώ να βρω άκρη. Τελειώνει η παρατήρηση αυτή. 
Πάμε στα επιμέρους. Τι επιχειρείτε να κάνετε μέσα στους δήμους; Να αφαιρέσετε έργο από τα ΚΤΕΛ ή να προσθέσετε; Ποιος είναι εκείνος ο δήμαρχος που θα του παραχωρήσετε δικαίωμα να μεταφέρει άτομα με ειδικές ανάγκες, γέροντες, το προσωπικό του και δεν θα το κάμει για να κάμει πολιτική, όπως γίνεται και σήμερα χωρίς το νόμο σας. Έχουν οι δήμοι λεωφορειάκια που κάνουν τέτοιο έργο, που θα μπορούσε να κάνει επιχειρηματίας σε μία ελεύθερη οικονομία που ο επιχειρηματίας βάζει το χέρι στην τσέπη και νιώθει τι θα πει κέρδος ή ζημία. Τώρα με το άρθρο 18 τι δικαίωμα του παραχωρείτε; Θα ζήσει ΚΤΕΛ στο Δήμο Ηρακλειδών, στη γενέτειρά μου την Κω, αποτελούμενον αυτόν τον καποδιστριακό δήμο από τρεις μεγάλες κοινότητες, όταν ο πανίσχυρος δήμαρχος εις εύρωστον δήμο θα έχει τρια λεωφορειάκια που θα αλωνίζουν το δήμο του και θα μεταφέρουν αυτούς που λέγει ο νόμος, τα ΚΑΠΗ, τα ΜΕΑ, τους υπαλλήλους του; Ποιος θα απομένει να μετακινηθεί μετά; Οι υπόλοιποι έχουν δικά τους αυτοκίνητα και αγροτικά και επιβατηγά. Τι θέλετε να κάμετε εδώ; 
Πάμε στο άρθρο 20. Το σκεφθήκατε καλά; Δεν μπορώ να καταλάβω ποια είναι η φιλοσοφία σας. Στα μεμονωμένα, λέτε, νησιά. Αδόκιμος κατά την κρίση μου η έκφραση. Όλα τα νησιά, κύριοι συνάδελφοι, είναι μεμονωμένα. Ξέρετε κανένα νησί που είναι συνδεδεμένο; Είναι μεμονωμένο. Ξηρά, με θάλασσα γύρω-γύρω. Αυτό λέγεται απομόνωση. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εκτός Λέρου, Καλύμνου. 
ΑΡΙΣΤΟΤΕΛΗΣ ΠΑΥΛΙΔΗΣ: Όχι, ακόμα. Απομεμονωμένα θέλετε να πείτε; Αυτό το δέχομαι. Άλλα μεμονωμένα ούτως ή άλλως είναι. Στην ελληνική τουλάχιστον γλώσσα το "μεμονωμένα" εδώ δεν στέκει. 
Τι θέλετε να κάμετε; Παραχωρείτε στο Γενικό Γραμματέα Περιφερείας Νοτίου Αιγαίου, σήμερον εδρεύοντα εις την Σύρο το δικαίωμα να ξυπνήσει αύριο το πρωί και να πει: "Εις την Ρόδο έχουμε δύο φορείς μαζικής μεταφοράς, τον ΡΟΔΑ και το ΚΤΕΛ. Κύριοι συνενωθείτε. Και αν δεν συμφωνείτε για να δούμε ποίοι δήμαρχοι ενδιαφέρονται". Και ξέρετε κανένα δήμαρχο που να μην ενδιαφέρεται για το οτιδήποτε; Πείτε σε ένα δήμαρχο: "Είσαι έτοιμος να πετάξεις πύραυλο στη σελήνη;". αμέσως θα σου πει: "Απόφαση δημοτικού συμβουλίου. Βεβαίως πύραυλος στη σελήνη". Θα φωνάξετε, λοιπόν, τους δημάρχους της Ρόδου, θα φτιάξουν μια άλλη εταιρεία για να κάνουν τι; Να στηρίξουν το ΚΤΕΛ; Να στηρίξουν τον ιστορικό ΡΟΔΑ ή για να τους σβήσουν. Αυτή είναι η διάθεσή σας; Επιβίωσε επί τόσα χρόνια στη Ρόδο ο ιστορικός ΡΟΔΑ, η πρώτη δημοτική επιχείρηση τέτοιας κατηγορίας, την εποχή ακόμα που οι πρωτοβουλίες για ανάπτυξη δημοτικών επιχειρήσεων περνούσαν μέσα από κόσκινο και οι δημότες είχαν ισχύ και ήλεγχαν "έ κύριε τι πας θα κάνεις;". Έτσι έγινε ο ΡΟΔΑ. Έρχεται τώρα ο Υπουργός κ. Βερελής και επιτρέπει στον Γενικό Γραμματέα να εκδίδει: "Φετφας". Ούτε εσύ "ΡΟΔΑ" ούτε ο άλλος, ΚΤΕΛ, μπορείτε πλέον να λειτουργείτε μεμονωμένα. Εφεξής ένας φορέας". Λένε όμως οι επιχειρηματίες: γιατί; Θα ζήσουμε όπως τόσα χρόνια και εν πάση περιπτώσει φροντίστε να μη ζήσουμε εχθρικά. Έχετε εκ του νόμου διατάξεις. Και αν δεν αποφασίσουμε εμείς να υποκύψουμε στον κύριο Γενικό Γραμματέα γιατί να καλούνται οι δήμαρχοι και κάμουν επιχείρηση; Μα, είναι πράγματα αυτά το 2001 σε ελεύθερη οικονομία, που αναγκασθήκατε και σεις οι πρώην σοσιαλιστές να την αγκαλιάσετε και να εγκαταλείψετε τη παλιά θεωρία σας περί οικονομίας; Απαράδεκτο το άρθρο, κύριε Υπουργέ, εκτός εάν έχετε κάτι άλλο στο μυαλό. 
Τι θέλετε να κάνετε στα νησάκια μας. Πείτε μας τι θέλετε να κάνετε εδώ μπορεί να μην είμαστε Αϊνστάιν, κλασσικό νου έχουμε- και θα το ψηφίσουμε καθαρά. 
Πείτε μας, όμως, τι θέλετε να κάμουμε. Εγώ δε δέχομαι να μου επιβάλλει ο γενικός γραμματέας πώς θα αναπτυχθώ επιχειρηματικά. Ποιος είναι αυτός ο κύριος, ο διορισμένος από το "α" ή το "β" γκοβέρνο, σήμερα από εσάς, αύριο από τη Νέα Δημοκρατία, που κάθεται στη Σύρο και λέγει τι θα γίνει στη Ρόδο; 
Τι θέλετε να κάνουμε; Αυτά είναι κομμουνιστικά πράγματα. Το νησί που μεγαλώσατε, ξέρετε ότι είναι το τελευταίο κομμουνιστικό κομμάτι της Ευρώπης; Ο Δήμος της Κω είναι το τελευταίο κομμουνιστικό κομμάτι της Ευρώπης. 'Εχει λατομείο που είναι δημοτικό, έχει εταιρεία αστικών μεταφορών δημοτική, έχει τεχνική εταιρεία δημοτική -δεν μπορεί να πάρει κανείς οικοδομικό έργο- έχει κινηματογράφο δημοτικό, έχει θέατρο δημοτικό και, παρακαλώ, και καφενείο δημοτικό. Τι μένει, λοιπόν, για μένα τον ιδιώτη; Να κάνω βόλτα στην παραλία. 
ΠΡΟΕΔΡΕΥΩΝ (Παναγιώτης Κοσιώνης): Κύριε Παυλίδη, τελειώνετε σας παρακαλώ.
ΑΡΙΣΤΟΤΕΛΗΣ ΠΑΥΛΙΔΗΣ: Αν τα κάνετε αυτά και στα υπόλοιπα νησιά, να μας το πείτε καθαρά. Πάντως στο άρθρο 20, παρακαλώ θερμώς τουλάχιστον να μας εξηγήσετε τι θέλετε να κάμετε. Αλλιώς κατ' εμέ είναι απαράδεκτο. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, τονίσαμε και χθες στη συζήτηση επί της αρχής του νομοσχεδίου, ότι το νομοσχέδιο αυτό έρχεται και κινείται μέσα σε ένα θολό τοπίο και αυτό επιβεβαιώθηκε από τη συζήτηση και από την παρουσία των ίδιων των εκπροσώπων των ΚΤΕΛ. Θα περίμενε κανείς ότι οι συζητήσεις οι οποίες είχαν προηγηθεί στο Υπουργείο σας θα είχαν καταλήξει σε κάποιες συμφωνίες, που θα έδιναν διέξοδο και λύση στο πρόβλημα των ΚΤΕΛ.
Διαπιστώνουμε ακόμη ότι έχει όλα τα στοιχεία του εκβιασμού με την αντίληψη ότι όποιος δεν ενταχθεί, χάνει το δικαίωμα να μπορεί να εξασφαλίσει τις γραμμές ή να συμμετέχει στο σύστημα. Αυτό επιβεβαιώνει ότι άλλη μία τάξη επαγγελματιών, όπως είναι τα ΚΤΕΛ, τόσο τα αστικά, όσο και τα υπεραστικά, μια τάξη εργαζομένων και νοικοκυραίων, πάτε και αυτήν να τη διαλύσετε. Και δεν ακουμπάτε καθόλου ούτε τις αστικές συγκοινωνίες Αθηνών, ούτε της Θεσσαλονίκης που στοιχίζουν στον κρατικό προϋπολογισμό πάνω από 100 δισεκατομμύρια το χρόνο.
Και τα λέω αυτά, γιατί από όλη τη συζήτηση του νομοσχεδίου δεν φαίνεται ότι ο στόχος που επιδιώκεται να επιτευχθεί, η βελτίωση των συγκοινωνιών, μπορεί να γίνει ασφαλώς με κάποια βήματα σταθερά. 
Από την άλλη πλευρά, όμως, καλούνται οι ιδιοκτήτες αυτών των ΚΤΕΛ να πληρώσουν χρήματα από την τσέπη τους, τα οποία δεν έχουν. Και αν μέχρι σήμερα επιβίωσαν αυτά τα ΚΤΕΛ -και το τόνισα και χθες- είναι γιατί το κόστος λειτουργίας τους είχε φθάσει κάτω του 20% από την παρέμβαση των ιδίων. 
Επομένως υπάρχει ένα θέμα μεγάλο σε ό,τι αφορά τη χρηματοδότηση, γιατί τονίσθηκε και από άλλους συναδέλφους ότι τα 30 δισεκατομμύρια στην πραγματικότητα δεν επαρκούν. Επομένως, αντιλαμβάνεσθε τι θα γίνει όταν εκκρεμούν είκοσι υπουργικές αποφάσεις φετινές για να εκδοθούν, ποιος θα προλάβει και ποιος θα πάρει και με ποιες συνθήκες, ενώ έπρεπε το πλαίσιο να υπάρχει από τώρα, για να μπορέσουν να αποφασίσουν οι γενικές συνελεύσεις και να ξέρει κανείς τι προγραμματισμό μπορεί να κάνει. 
Στο άρθρο 3, υπάρχει ένα θέμα που επίσης δεν διευκρινίζεται, είναι η μεταβίβαση των ακινήτων στην ανώνυμη εταιρεία. Υπάρχουν περιοχές όπου δεν υπάρχουν αντικειμενικές αξίες ή όπου υπάρχουν αντικειμενικές αξίες, μπορεί ενδεχομένως να υπολογισθεί το κόστος των μεταβιβαζομένων ακινήτων στην Ανώνυμη Εταιρεία.
Για τα κινητά όμως και ιδιαίτερα για τα λεωφορεία, που η τιμή τους εξαρτάται και συναρτάται από την ηλικία, τη συντήρηση, το μοντέλο και άλλα, ποιο όργανο θα εκτιμήσει την αξία τους, αφού αυτό θα αποτιμηθεί σε μετοχές; Αυτό είναι ένα θέμα που δεν διαφαίνεται μέσα στο νομοσχέδιο και αυτό είναι ενδεχόμενο να δημιουργήσει τριβές στο ΚΤΕΛ. 
Επίσης, δεν αναφέρεται και δεν διευκρινίζεται το καθεστώς ασφάλισης των εργαζομένων στην Ανώνυμη Εταιρεία και ποιοι θα είναι αυτοί οι οποίοι θα συνεχίσουν να δουλεύουν ή είναι κοντά στο να θεμελιώσουν δικαίωμα ασφάλισης και σύνταξης, αν βέβαια μπορεί να διευκρινισθεί μέσα από το νομοσχέδιο, ώστε να μπορέσουν να συνεχίσουν, γιατί είναι κάποια άτομα, πάρα πολλά βέβαια, που βρίσκονται κοντά στο όριο της συνταξιοδότησης. 
Στο άρθρο 3 κάνετε κάποια παράταση του χρόνου, από το 2009 έως το 2011. Είναι μια μικρή παραχώρηση. Πιστεύω όμως ότι όλοι είχαν ζητήσει ένα μεγαλύτερο διάστημα για να μπορέσουν να γίνουν οι αποσβέσεις.
Στο άρθρο 9 υπάρχει ένας προβληματισμός στις γραμμές παραλαβής των επιβατών. Και αν υπάρχει ένας προβληματισμός για την παραλαβή, στην πορεία δηλαδή προς τις πρωτεύουσες, ασφαλώς πιστεύω ότι πρέπει να απαλειφθεί το θέμα της παράβασης, το πού κατεβαίνει ο επιβάτης. Δεν είναι δυνατόν αν ζητήσει κάποιος να κατέβει για οποιοδήποτε λόγο στη διαδρομή να αποτελεί παράβαση για το ΚΤΕΛ, το οποίο κάνει τη μετακίνηση αυτή. 
Το θέμα των μειωμένων κομίστρων αναφέρθηκε από πολλούς συναδέλφους. Νομίζω ότι πρέπει να αντιμετωπιστεί. Δεν πρέπει να αφήνετε μόνο στην Τοπική Αυτοδιοίκηση και στα πρόσωπα ιδιωτικού και δημοσίου δικαίου να κάνουν διαπραγμάτευση. Πρέπει να προβλεφθεί μέσα και ώσπου να τελειώσει το νομοσχέδιο να αναφερθεί ότι έχουν υποχρέωση οι φορείς των οποίων τα ΚΤΕΛ μεταφέρουν με μειωμένο εισιτήριο να αντιμετωπίζουν το κόστος αυτό. 
Το ποσό της εισφοράς του 5% επί του συνόλου των ετησίων ακαθαρίστων εισπράξεων είναι πάρα πολύ μεγάλο ποσό, το είπα και στην επιτροπή. Ιδιαίτερα δε το 1% κατατίθεται στο Ταχυδρομικό Ταμιευτήριο. Με ποιο λόγο ο Υπουργός ζητά να το καταθέσουμε στο συγκεκριμένο τραπεζικό οργανισμό; Αυτή είναι παρέμβαση, έχει σκοπιμότητα και μου θυμίζει τις επιδοτήσεις στην Αγροτική Τράπεζα και το διαχειρίζεται, απ' ό,τι φαίνεται, με απόφαση και του Υπουργού των Οικονομικών ο ίδιος ο Υπουργός δίνοντας στα ασθενέστερα ΚΤΕΛ. Μεταξύ των ασθενεστέρων υπάρχουν και τα ασθενή και τα ασθενέστατα και τα μισοπεθαμένα. Πού θα το δώσει και με ποια κριτήρια; 
Κύριε Πρόεδρε, τελειώνω λέγοντας ακόμα ότι είναι ένας πόρος του οποίου για να γίνει η διαχείριση σωστά και με διαφάνεια θα πρέπει να συμμετέχουν οι εκπρόσωποι των ΚΤΕΛ. Πώς θα γίνεται η επιλογή δηλαδή των ασθενεστέρων ΚΤΕΛ και πώς θα το διαχειρίζεται ο κάθε Υπουργός; 
Σε ένα σημείο στο άρθρο 28 λαμβάνεται πρόνοια για τους προέδρους των ΚΤΕΛ ώστε η αποζημίωση να μην μπορεί να είναι μικρότερη του μισθού που αντιστοιχεί στο βαθμό λογιστή. Στην παράγραφο 3 λέτε ότι οι διατελέσαντες πρόεδροι λαμβάνουν μετά τη συμπλήρωση του εξηκοστού έτους της ηλικίας ποσό, το ύψος του οποίου το καθορίζει το διοικητικό συμβούλιο της συνέλευσης των μετόχων. Καλό θα ήταν να προστεθεί σ' αυτό το σημείο, όπως προβλέπεται για τον πρόεδρο, ότι το ποσό αυτό δεν πρέπει να είναι τουλάχιστον χαμηλότερο του 60% των εν ενεργεία προέδρων. Όπως λέτε για τους προέδρους ότι το ποσό αυτό αντιστοιχεί στο μισθό ενός λογιστή και ανάλογα για να καθορίσετε το ποσό, έτσι θα πρέπει και για τους προέδρους μετά το εξηκοστό έτος η χορηγία αυτή να είναι τουλάχιστον όχι χαμηλότερη του 60% των εν ενεργεία προέδρων.
Στο άρθρο 14 μιλάτε για στολή που προβλέπεται σε διάταξη. Υπάρχει ή θα εκδοθεί αυτή η διάταξη; Τι στολή θα φοράνε οι οδηγοί των ΚΤΕΛ; Δεν ξέρω αν το γνωρίζουν. Καλό είναι να επαναφέρουμε και τις ποδιές στα σχολεία τις οποίες είχατε καταργήσει, σιγά σιγά και καπέλο και όλα αυτά βέβαια ξεχνώντας το σοσιαλισμό τον οποίο είχατε διακηρύξει! 
ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η κα Θωμά.
ΜΑΡΙΑ ΘΩΜΑ: Ευχαριστώ κύριε Πρόεδρε.
Κύριε Υφυπουργέ, ο κύριος Υπουργός που ξέρει και το θέμα στο οποίο θα αναφερθώ είναι έξω. Ελπίζω κατά τη διάρκεια της ομιλίας μου να έλθει μέσα ή αλλιώς να του τα μεταφέρετε. 
Σχετικά με το σύνολο του νομοσχεδίου έχω να κάνω δύο παρατηρήσεις. Είναι ένα νομοσχέδιο στο οποίο αν μπορούσε να κάνει κανείς μια αρνητική παρατήρηση, είναι ότι έρχεται σχετικά αργά με τις ανάγκες που έχουν προκύψει από τα μέσα μαζικής μεταφοράς, δηλαδή αστικά και υπεραστικά λεωφορεία.
Το δεύτερο είναι μια θετική παρατήρηση, ότι είναι ένα νομοσχέδιο το οποίο φωτίζει όλες τις πλευρές του προβλήματος και πραγματικά δίνει λύσεις προς τη σωστή κατεύθυνση και απαντάει στις ανάγκες και στις υποχρεώσεις που γεννιούνται και με τις νέες συνθήκες του νέου αιώνα αλλά και με τους Ολυμπιακούς Αγώνες που προσδοκούμε να διεξάγουμε με επιτυχία στη χώρα μας.
Παράλληλα θα ήθελα πέρα από τις γενικές αυτές παρατηρήσεις στο νομοσχέδιο, να αναφερθώ σε ένα ειδικότερο θέμα, το οποίο τελεί σε γνώση του κυρίου Υπουργού και έχει να κάνει κύρια με το άρθρο 5. Και δεν θα αναφερθώ στα υπόλοιπα αν υπάρχουν και άλλα προβληματικά ΚΤΕΛ, αλλά θα αναφερθώ στο ΚΤΕΛ της Πάτρας το οποίο γνωρίζω, και το οποίο γνωρίζει και ο κύριος Υπουργός, γιατί επί ένα-ενάμιση μήνα περίπου το συζητώ και με τον ίδιο και είχε δείξει κατανόηση στο πρόβλημα.
Στην Πάτρα έχουμε ένα εύρωστο οικονομικά υπεραστικό ΚΤΕΛ που παρέχει άριστες υπηρεσίες, αλλά έχουμε ένα προβληματικό αστικό ΚΤΕΛ. Ένα ΚΤΕΛ προβληματικό όχι γιατί οι ίδιοι οι μέτοχοι το επέλεξαν, αλλά γιατί ενδεχομένως από παράλειψη το 1992 δεν ρυθμίστηκαν κάποιες οφειλές, είτε γιατί "υποχρεώθηκε" να ασκήσει κοινωνική πολιτική χωρίς ποτέ η πολιτεία να ακουμπήσει αυτό το πρόβλημα. 
Παρά ταύτα όμως το πρόβλημα εξακολουθεί να υπάρχει. Έχουν γίνει σημαντικές προσπάθειες μέχρι σήμερα για την αντιμετώπιση του προβλήματος που δεν έχουν φέρει θετικά αποτελέσματα, και ανεξάρτητα από το γεγονός ότι εγώ και οι υπόλοιποι συνάδελφοί μου θα προσπαθήσουμε και στο μεσοδιάστημα μέχρι το 2003 να δώσουμε μία οριστική λύση για τις οφειλές που έχει προς το Υπουργείο Εθνικής Οικονομίας και Οικονομικών, αλλά και στο Υπουργείο Εργασίας σε σχέση με το ΙΚΑ. Εάν αυτά τα προβλήματα παρ' ελπίδα δεν επιλυθούν, τότε θα υπαχθεί στις διατάξεις του άρθρου 5, δηλαδή στα ΚΤΕΛ τα οποία δεν μπορούν να γίνουν ανώνυμες εταιρείες. 
Το έλασσον, κύριε Υφυπουργέ, που έχετε υποχρέωση ως η πολιτική ηγεσία του Υπουργείου να δώσετε σε ένα νομό, σε μία πόλη πολύπαθη που μαστίζεται από ανεργία -και ο κύριος Υπουργός το ξέρει πολύ καλά, γιατί εκλέγεται σε γειτονικό νομό, υπαγόμεθα στην ίδια περιφέρεια- είναι να διασφαλίσετε τις θέσεις εργασίας των ανθρώπων που υπηρετούν αυτήν τη στιγμή στο ΚΤΕΛ. Και μιλάμε για ένα πολύ μικρό αριθμό μόλις τριάντα ανθρώπων, οι οποίοι από τώρα και μέχρι το 2003 θα διακατέχονται από ανασφάλεια, θα διακατέχονται από το φόβο ότι μπορεί να χάσουν τη δουλειά τους. 
Συνεπώς για το ενδεχόμενο που δεν μπορέσουμε να λύσουμε τα προβλήματα που εμποδίζουν σήμερα το αστικό ΚΤΕΛ της Πάτρας να υπαχθεί στις ρυθμίσεις του υπό συζήτηση νομοσχεδίου, πρέπει οπωσδήποτε να υπάρξει ρητή πρόβλεψη στο σχέδιο νόμου που συζητάμε, ότι οι άνθρωποι αυτοί δεν θα εγκαταλειφθούν στην τύχη τους, αλλά ότι ο νέος φορέας, ο οποιοσδήποτε, είτε είναι διαδημοτική επιχείρηση είτε είναι ΟΤΑ είτε είναι οι ίδιοι οι συνεταίροι του ΚΤΕΛ, θα τους εξασφαλίσει τη δουλειά τους, θα έχουν τις θέσεις εργασίας τους.
Θέλω να θυμίσω, κύριε Υφυπουργέ, ότι το πρώτο μέλημα της Κυβέρνησης πάρα πολλές φορές, στις όποιες αλλαγές φορέων, επιχειρήσεων, είναι η διασφάλιση των θέσεων εργασίας. Θέλω να πιστεύω ότι με το υπό συζήτηση νομοσχέδιο δεν θα αγνοήσουμε αυτήν τη βασική αρχή, αυτήν τη βασική ευαισθησία που έχει επιδείξει η Κυβέρνηση μέχρι σήμερα. 
Σας ευχαριστώ πολύ και ελπίζω πραγματικά ότι ο κύριος Υπουργός, ο οποίος είναι γνώστης του θέματος, να προσθέσει στο τέλος του άρθρου 5 αυτό που επί λέξει θα σας διαβάσω:
"Η μεταφορά του προσωπικού των ΚΤΕΛ με σύμβαση εξηρτημένης εργασίας γίνεται αυτοδίκαια και χωρίς προηγούμενη αποζημίωση στο φορέα που θα αναλάβει το συγκοινωνιακό έργο, σύμφωνα με τις διατάξεις του παρόντος άρθρου και ο οποίος αναλαμβάνει όλες τις υποχρεώσεις του ΚΤΕΛ έναντι του προσωπικού". 
Εγώ δεν είμαι απαισιόδοξη ότι τα λέμε έτσι για να περνάει η ώρα. Εγώ είμαι αισιόδοξη ότι αυτά που λέμε θα αποτελέσουν και συμπλήρωμα στο υπό συζήτηση νομοσχέδιο. 
Ευχαριστώ πολύ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Ματζαπετάκης έχει το λόγο.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Κύριε Πρόεδρε, επί της διαδικασίας θέλω να πω κάτι. 
ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Υφυπουργέ, έχετε το λόγο.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Θέλω να πω ότι στη διάρκεια της απουσίας του κυρίου Υπουργού όχι μόνο τυπικά, αλλά και ουσιαστικά καταλαβαίνω πάρα πολύ καλά τα προβλήματα που συζητάμε.
Έχω μελετήσει έστω και σχεδόν ολοκληρωμένο το νομοσχέδιο και βεβαίως σας παρακολουθώ πολύ προσεκτικά όλους και θα μεταφέρω στον Υπουργό τις παρατηρήσεις σας, χωρίς να σημαίνει βέβαια πως δεν μπορώ να απαντήσω, αν χρειαστεί και σε οποιαδήποτε ερώτηση ενδιαμέσως.
ΜΑΡΙΑ ΘΩΜΑ: Κύριε Υφυπουργέ, απλά επειδή ο κύριος Υπουργός γνωρίζει το θέμα -το συζητάμε πλέον του μηνός- γι' αυτό είπα αυτά που είπα. 
ΠΡΟΕΔΡΕΥΩΝ (Παναγιώτης Κοσιώνης): Κυρία Θωμά, τα είπατε αυτά. 
Ορίστε, κύριε Ματζαπετάκη, έχετε το λόγο.
ΣΤΕΛΙΟΣ ΜΑΤΖΑΠΕΤΑΚΗΣ: Κύριε Υφυπουργέ, καλορίζικος. Να είστε καλά και πιστεύω πραγματικά ότι θα συμβάλετε ουσιαστικά στο δύσκολο έργο του Υπουργείου σας και βεβαίως θα μεταφέρετε και θα λάβετε θέση στα θέματα του σχεδίου νόμου.
Το σχέδιο νόμου που συζητάμε σήμερα είναι πολύ σημαντικό. Πιστεύω ότι μ' αυτό επιδιώκεται η βελτίωση εκτός των αεροπορικών και ναυτιλιακών γραμμών και συγκοινωνιών, που πράγματι βρίσκονται σε ένα πάρα πολύ καλό σημείο, και η βελτίωση και στον τομέα των αστικών και υπεραστικών ΚΤΕΛ. 
Η λογική του νομοθέτη και οι περισσότερες προτάσεις εκεί κατατείνουν, στη βελτίωση της ποιότητας και στην εξυγίανσή τους. Και αυτό είναι προς έπαινο. Υπάρχουν όμως και κάποιες παρατηρήσεις που θεωρώ ότι πρέπει να ληφθούν υπόψη, ακριβώς για να βοηθήσουμε να γίνει πράξη ό,τι το Υπουργείο επιδιώκει. Δηλαδή, να βελτιωθούν και κυρίως να εξυγιανθούν τα ΚΤΕΛ.
Κατ' αρχάς, ο κ. Βερελής κατανόησε και πρότεινε αντί για το χρόνο 2009, να πάμε στο 2011. Αυτό δείχνει μια αποδοχή που όμως κατά τη γνώμη μου έπρεπε η αποδοχή του αυτή να φτάσει στα όρια εκείνα που όλοι οι συνάδελφοι και εδώ και στη Διαρκή Επιτροπή το θέσαμε. Άλλοι είπαν για το 2020, άλλοι για το 2015. Κανείς όμως κάτω του 2015. Είναι ο χρόνος εκείνος που νομίζω ότι είναι ο λιγότερο ικανός για να μπορέσει να γίνει η απόσβεση και να υπάρξει πραγματική εξυγίανση. Αν εξαιρέσουμε τον κ. Μάνο, όλοι οι άλλοι είπαν αυτό ακριβώς. 
'Οσοι βρισκόμαστε λοιπόν στη Διαρκή Επιτροπή συζητήσαμε και είχαμε και μια εκτενέστατη αναφορά από τους φορείς. Απεδείχθη στην επιτροπή ότι η οικονομική κατάσταση των μελών των ΚΤΕΛ δεν είναι η καλύτερη. Το μέρισμα ανά αυτοκίνητο στο δικό μας τουλάχιστον, το ΚΤΕΛ του Νομού Ηρακλείου, δεν υπερβαίνει τα 13 εκατομμύρια, μέσα από τα οποία είναι να πληρωθεί ο οδηγός και λοιπά. Πώς λοιπόν μέσα απ' αυτό το ποσό θα περισσέψουν χρήματα, ούτως ώστε να δοθούν για μια ανανέωση του στόλου των αυτοκινήτων και όταν μάλιστα αυτή η ανανέωση πρέπει να είναι συντονισμένη και κυρίως γρήγορη με συγκεκριμένο χρονικό ορίζοντα;
Το 20% της επιδότησης είναι μικρό. Αναφέρθηκε και ο εισηγητής της Πλειοψηφίας ο κ. Βλαχόπουλος, προτείνοντας το 20% να γίνει 30%. Τουλάχιστον 30% για τα καινουργή αυτοκίνητα -θα έλεγα- και 20% για τα μεταχειρισμένα μέχρι πέντε ετών. Επίσης ξέρω πως το αίτημα για την τακτοποίηση της δαπάνης μεταφοράς των μαθητών είναι ένα άλλο θέμα, πολύ σημαντικό, όμως δεν είναι της αρμοδιότητάς σας, κύριε Υπουργέ, είναι αρμοδιότητα του Υπουργείου Παιδείας. Εγώ όμως θα έλεγα ότι σ' αυτήν την Αίθουσα πρέπει να ακούγονται ορισμένα πράγματα, ώστε κάποτε να δοθεί μια ριζική λύση. Δεν μπορεί κανείς να κάνει πολιτική μεταφορών στις πλάτες του οποιουδήποτε. 
Να προστεθεί επίσης στο άρθρο 10 στις τακτικές γραμμές και η μεταφορά των μαθητών ιδιαίτερα στα ασθενέστερα και νησιώτικα ΚΤΕΛ.
Τέλος, θα αναφερθώ ακόμα σε δύο άρθρα. Στο άρθρο 1 να προβλεφθεί ότι άγονες γραμμές δεν πρέπει να θεωρούνται μονάχα οι γραμμές των μικρών νησιών, αλλά να είναι εκείνες των οποίων η κίνηση είναι 30% κάτω των διατιθέμενων θέσεων. Και, επίσης, ένα άλλο στοιχείο για τις περιπτώσεις διάλυσης των ΚΤΕΛ: να απαιτείται να γίνεται τεχνικοοικονομική μελέτη όπως απαιτείται να γίνεται τεχνικοοικονομική μελέτη για τη δημιουργία τους.
Και με την ευκαιρία που αναφέρω αυτήν την πρόταση, θέλω να τονίσω ότι δεν θα πρέπει να ενθαρρύνουνε τον κατακερματισμό των ΚΤΕΛ. Αντίθετα θα πρέπει να προτρέψουμε με ουσιαστικά κίνητρα τη συνένωση των ΚΤΕΛ σε επίπεδο τουλάχιστον περιφέρειας. Επιτρέπονται και σήμερα να γίνονται συνενώσεις. Το ξέρω, το είπατε και αναφέρεται μέσα και στο νομοσχέδιο. Δεν αρκεί όμως η αναφορά ότι επιτρέπεται. Υπακούοντες στις ανάγκες των καιρών, πρέπει να κάνουμε γενναίες και ουσιαστικές κινήσεις με κίνητρα και ιδιαίτερες διευκολύνσεις. Και δεν θα χάσουμε, γιατί η καλή εικόνα στις συγκοινωνίες και επικοινωνίες είναι η βασικότερη προϋπόθεση για ένα πολιτισμένο κράτος. Ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Βαρδίκος έχει το λόγο.
ΠΥΘΑΓΟΡΑΣ ΒΑΡΔΙΚΟΣ: Συγγνώμη που θα επαναλάβω κάτι που έχει ειπωθεί πάρα πολλές φορές σ' αυτήν την Αίθουσα. Αλλά καλό θα κάνει να λέγεται, για να το εμπεδώσουμε όλοι μας.
Η πρώτη φορά που γίνεται λόγος για ειδικά μέτρα για τα νησιά σε ευρωπαϊκό κείμενο είναι στη Συνθήκη των Ευρωπαϊκών Κοινοτήτων, στο άρθρο 158. Εκεί γίνεται αναφορά για "άρση της καθυστέρησης -και θέλω να προσέξετε, κύριοι συνάδελφοι, τον όρο που χρησιμοποιείται- για τις πλέον προβληματικές περιοχές και τα νησιά". Δηλαδή οι περιοχές μπορούν να δεχθούν τον προσδιορισμό της προβληματικής και οι προβληματικές περιοχές τον προσδιορισμό της πλέον προβληματικής περιοχής. Τα νησιά δεν χρειάζονται ούτε το "προβληματικό", ούτε το πλέον. Είναι από μόνα τους προβληματικά και μάλιστα από τα "πλέον" προβληματικά.
Αυτό πέρασε μετά σε πολλά ευρωπαϊκά κείμενα και τοποθετήθηκε και στο Σύνταγμά μας με την τελευταία τροποποίησή του. Και είναι πολύ θετικό το γεγονός ότι με συντριπτική πλειοψηφία των παρόντων ψηφίσαμε το άρθρο 101 για την υποχρέωση της διοίκησης να λαμβάνει υπόψη της τις νησιώτικες ιδιαιτερότητες. Έτσι χαιρετίζω σαν νησιώτης και αυτό έγινε και από έναν άλλο νησιώτη προλαλήσαντα, τον κ. Σφυρίου, δεν ξέρω αν το έκανε ο κ. Παυλίδης...
ΑΡΙΣΤΟΤΕΛΗΣ ΠΑΥΛΙΔΗΣ: Δεν καταλάβατε τι είπα;
ΠΥΘΑΓΟΡΑΣ ΒΑΡΔΙΚΟΣ: Καμιά φορά είναι δύσκολο να σας κατανοήσουμε, κύριε Παυλίδη. Γι΄ αυτό δεν το κατάλαβα. 
...το γεγονός ότι υπάρχει η διάσταση της νησιώτικης ιδιαιτερότητας στο άρθρο 20 του νόμου που συζητάμε. Αλλά θα ήθελα να παρακαλέσω τον κύριο Υπουργό, που επέστρεψε στην Αίθουσα, να δει τη νησιώτικη ιδιαιτερότητα και στο άρθρο 12. Εκεί στην παράγραφο 3, στο α΄, όταν για τους σταθμούς και τις υπόλοιπες υποδομές ή για τη διευθέτηση του περιβάλλοντα χώρου δίνουμε με το νομοσχέδιο 1.500.000 δραχμές για κάθε λεωφορείο του ΚΤΕΛ, για τις νησιώτικες περιοχές, για τους μικρούς νησιώτικους νομούς -είναι εννιά όλοι κι όλοι- ας γίνει το ποσό αυτό 2.000.000 δραχμές. Στο δικό μου το νησί, που είναι δεκαεπτά τα λεωφορεία, μιλάμε για ένα ποσό των 8.500.000 δραχμών. Στους εννιά νομούς άντε τα εκατομμύρια να είναι εκατό, το ποσό αυτό είναι μικρό μπροστά στα 30 δισεκατομμύρια που το νομοσχέδιο προβλέπει. Όμως γι΄ αυτά ακριβώς τα νησιώτικα ΚΤΕΛ είναι μεγάλο. 
Άλλωστε τα μεγάλα ΚΤΕΛ με τα πολλά λεωφορεία, έστω και με 1.500.000 δραχμές μπορούν να ρίξουν έστω τα μπετά στους μεγάλους σταθμούς που θα δημιουργήσουν. Αντίθετα, στους μικρούς νησιώτικους νομούς δεν σκάβουν ούτε τα θεμέλια με αυτό το ποσό.
Θέλω να πιστεύω ότι αυτή η πρότασή μου θα είναι μια συμμετοχή μου και μια συμβολή μου στη συζήτηση που κάνουμε για το νομοσχέδιο, αλλά και για τον τόπο μου. Ευχαριστώ.
ΑΡΙΣΤΟΤΕΛΗΣ ΠΑΥΛΙΔΗΣ: Συμφωνούμε μαζί σας, κύριε συνάδελφε. 
ΠΥΘΑΓΟΡΑΣ ΒΑΡΔΙΚΟΣ: Όλοι συμφωνούμε. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Βρέντζος έχει το λόγο. 
ΣΤΑΥΡΟΣ ΒΡΕΝΤΖΟΣ: Ευχαριστώ, κύριε Πρόεδρε. 
Κύριοι συνάδελφοι, το νομοσχέδιο που συζητάμε και σήμερα στα άρθρα του για τα ΚΤΕΛ είναι προς τη σωστή κατεύθυνση, γιατί έχει σκοπό και θα επιτύχει τη βελτίωση και την αναβάθμιση της ποιότητας των παρεχόμενων υπηρεσιών, του τακτικού συγκοινωνιακού έργου των αστικών και ημιαστικών επιβατικών γραμμών, για καλύτερη εξυπηρέτηση και καλύτερη ποιότητα ζωής των πολιτών. Και σ' αυτό συμφωνούμε όλοι. 
Θέλω όμως να κάνω δύο παρατηρήσεις ή προτάσεις στα άρθρα 1 και 2. 
Στο άρθρο 1, παράγραφος 1, άγονη γραμμή να θεωρηθεί και η γραμμή που έχει επιβατική κίνηση, κύριε Υπουργέ, κάτω του 30% των διατιθέμενων θέσεων και όχι μόνο όσες δεν έχουν ανατεθεί σε ΚΤΕΛ. 
Στην παράγραφο 10 του ίδιου άρθρου εάν δεν μπορεί να προστεθεί, γιατί θα μου πείτε ότι δεν είναι της αρμοδιότητάς σας, να εξασφαλιστεί η συναίνεση του Υπουργείου Παιδείας, ώστε η μεταφορά των μαθητών να ανατίθεται στα ΚΤΕΛ. Διότι λόγω της μεταφοράς των μαθητών θα εκτελείται συγκοινωνία στην ύπαιθρο και κυρίως σε άγονες διαδρομές. Διαφορετικά θα εκτελείται συγκοινωνία μόνο σε γόνιμες γραμμές και σίγουρα την τουριστική περίοδο και κυρίως στην Κρήτη δημιουργώντας παράλληλα σοβαρά προβλήματα στις ορεινές περιοχές, όπου μαζί με τους ελάχιστους μαθητές διαμένει μεγάλος αριθμός ηλικιωμένων που έχουν άμεση ανάγκη εξυπηρέτησης από τη δημόσια συγκοινωνία και δεν έχουν πρόσβαση σε άλλες εναλλακτικές λύσεις, όπως είναι Ι.Χ. κλπ. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Στο άρθρο 2, παράγραφος 1, πρότασή μου είναι η ανάθεση του έργου να παραταθεί μέχρι το 2015 γιατί και ισχυρό κίνητρο για την αντικατάσταση και την ανανέωση του στόλου αποτελεί και εξασφαλίζει το έργο του ΚΤΕΛ, αφού η επιβατική κίνηση μειώνεται καθημερινά από την ύπαιθρο στα αστικά κέντρα. Και αυτό το ζούμε έντονα στην Κρήτη, όπου οι διαφοροποιήσεις μεταξύ των ορεινών και παραλιακών περιοχών λόγω του τουρισμού είναι έντονες. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Στρατάκης έχει το λόγο. 
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
Κυρία και κύριοι συνάδελφοι, κύριε Υπουργέ, θέλω κι εγώ από την πλευρά μου να τονίσω ότι το νομοσχέδιο είναι πράγματι προς θετική κατεύθυνση, γιατί επιλύει σωρεία προβλημάτων που έχουν προκύψει από τις αλλαγές που έχουν παρατηρηθεί και έχουν συντελεστεί και στην ελληνική περιφέρεια, όπως όλοι γνωρίζουμε. Και βέβαια γνωρίζουμε ότι κάποτε τα ΚΤΕΛ ήταν ανθούσες επιχειρήσεις. Σήμερα στην καλύτερη των περιπτώσεων είναι απλά επιβιώνουσες επιχειρήσεις και αυτό είναι ένα ζήτημα, το οποίο νομίζω πρέπει να το λάβουμε υπόψη μας στη διαδικασία της ολοκλήρωσης της ψηφοφορίας του νομοσχεδίου. 
Για να γίνει όμως πραγματικότητα η δυνατότητα να επιβιώσουν τα ΚΤΕΛ, κύριε Υπουργέ, πρέπει να δούμε με πολλή προσοχή δύο κυρίαρχα ζητήματα: Πρώτον το πώς θα μπορέσουν τα ΚΤΕΛ να ανανεώσουν το στόλο τους, διότι τα πράγματα τα κινητά καταστρέφονται, άρα άμα τελειώσουν σβήνει και η επιχείρηση και το δεύτερο πώς θα καλύψουμε τις δαπάνες που δημιουργούνται στις άγονες γραμμές, γιατί αν δεν υπάρξουν αυτές οι ενισχύσεις και στα ΚΤΕΛ της περιφέρειας, όπως υπάρχουν στα ΚΤΕΛ των Αθηνών ή στις συγκοινωνίες των Αθηνών και της Θεσσαλονίκης, τότε θα έρθουμε σε λίγο χρονικό διάστημα δυστυχώς να ψάχνουμε σε ποιες επιχειρήσεις, σε ποιους οργανισμούς, σε ποιες δημόσιες υπηρεσίες θα αναθέσουμε αυτό το έργο για να μην εγκαταλειφθεί συνολικά η ελληνική περιφέρεια. 
Θέλω να κάνω συγκεκριμένες παρατηρήσεις σε πέντε-έξι άρθρα που νομίζω ότι είναι προς θετική κατεύθυνση. Και ξεκινάω από το άρθρο 1, στο οποίο αναφερόμαστε στην άγονη επιβατική γραμμή και λέμε ότι άγονη επιβατική γραμμή είναι η υπεραστική γραμμή νήσου, η εξυπηρέτηση της οποίας δεν έχει ανατεθεί σε ΚΤΕΛ. Και αν δηλαδή, κύριε Υπουργέ, σε κάποια περιοχή, σε κάποιο νησί υπάρχει κάποια γραμμή που έχει ανατεθεί σε ΚΤΕΛ, γιατί έχει αναπτυχθεί η περιοχή -υπάρχει όμως ένα ποσοστό κόσμου περιορισμένο ενδεχόμενα που δεν εξυπηρετείται και χρησιμοποιεί ακόμα και σήμερα το ΚΤΕΛ- αλλά είναι πολύ υποβαθμισμένη η κίνηση και είναι κάτω του 30% από τις διατιθέμενες θέσεις, αυτή η γραμμή δεν είναι άγονη; 
Νομίζω ότι πρέπει να βάλουμε τέτοια κριτήρια για να είμαστε ακριβείς και προπαντός να είμαστε δίκαιοι. Λοιπόν, νομίζω ότι πρέπει να προστεθεί σ΄ αυτήν την παράγραφο ότι η νέα άγονη γραμμή είναι και εκείνη γραμμή που έχει κάτω από ένα συγκεκριμένο ποσοστό αριθμό επιβατών σε σχέση πάντα με τις διατιθέμενες θέσεις.
Έρχομαι στην παράγραφο 10 του ίδιου άρθρου να τονίσω ότι ασφαλώς θα πρέπει όταν λέμε επιβάτες, να εννοούμε και τους μαθητές. Διότι και οι μαθητές επιβιβάζονται από συγκεκριμένα σημεία, έχει συγκεκριμένες στάσεις το λεωφορείο και προορίζονται για συγκεκριμένα σημεία. 
Αν λοιπόν στους επιβάτες, που λογικά συμπεριλαμβάνονται και οι μαθητές, αυτό επιλύει άλλης μορφής προβλήματα, όπως ενδεχόμενα θα προκύψουν στο μέλλον.
Έρχομαι στο άρθρο 2 που έχει να κάνει με αυτό που είπα πριν για την ανανέωση του στόλου.
Δεχθήκατε και είναι σωστό ότι το 2009 πρέπει να γίνει 2011. Δηλαδή δώσατε δύο χρόνια περιθώριο στην απόσβεση της επένδυσης που θα γίνει από τους κατόχους των λεωφορείων, από τις επιχειρήσεις των ΚΤΕΛ, όπως θα προκύψουν στη συνέχεια, σύμφωνα με το νέο νόμο. Αλλά όμως, κύριε Υπουργέ, αυτή η ημερομηνία δεν είναι επαρκής. Ο χρόνος που μεσολαβεί είναι πολύ λίγος. Διότι άν η διάρκεια ζωής ενός μεταφορικού μέσου είναι είκοσι και εικοσιπέντε χρόνια, καταλαβαίνετε ότι τουλάχιστον το μισό ή τα 2/3 του χρόνου, θα πρέπει να δώσουμε τη δυνατότητα στην επιχείρηση να το αποσβέσει. Άρα λοιπόν το ανατιθέμενο έργο θα πρέπει να πάει στη χειρότερη των περιπτώσεων στο 2015, για να μπορούμε να πούμε ότι ναι υπάρχει η διάθεση από τους ανθρώπους αυτούς να κάνουν ανανέωση στο στόλο τους. Γιατί διαφορετικά με σαράβαλα θα κυκλοφορούμε, δεν έχουμε και σε όλες τις περιπτώσεις καλούς δρόμους και τα ατυχήματα καταλαβαίνετε ότι θα ακολουθούν ενδεχόμενα το ένα το άλλο στην πορεία του χρόνου. 
Έρχομαι στο άρθρο 3, όπου μιλάμε για τις ανώνυμες εταιρείες. Σας είχα πει και στην αρμόδια συζήτηση όταν γινόταν σχετικά με το νομοσχέδιο στην αρχή ότι δεν θα πρέπει τις καινούριες εταιρείες που θα κάνουμε, να τις βάλουμε σε μία διαφορετική λογική από ό,τι μπαίνουν συνολικά οι ανώνυμες εταιρείες. Γι' αυτό θα πρέπει να δεχθούμε το 51% ως βάση για να μετατραπεί ένα ΚΤΕΛ σε Α.Ε. Είναι οι κανόνες του δικαίου, οι κανόνες που λειτουργούν όλες οι εταιρείες, στα πλαίσια του 2190 του 1920. Και νομίζω ότι στην προκειμένη περίπτωση δεν θα πρέπει να το αγνοήσουμε αυτό. 
Και έρχομαι στο άρθρο 12, όπου και εγώ θέλω να πιστεύω ότι τα ποσοστά των επιδοτήσεων που δίνονται είναι χαμηλά και πρέπει να αυξηθούν. Δηλαδή θα έλεγα ότι το 20% αν δεν μπορεί να φθάσει στο 40%, τουλάχιστον να πάει στο 30%. Και, εν πάση περιπτώσει, το 10% να μη μείνει 10%, όταν μιλάμε για μεταχειρισμένα αλλά να υπάρχει μία αύξηση της τάξης τουλάχιστον του 10% να πάει στο 20% για να υπάρχει ένα κίνητρο στην ανανέωση του στόλου των ΚΤΕΛ και των εταιρειών όπως θα προκύψουν. 
Να πάω στο άρθρο 15, κύριε Υπουργέ, και να πω ότι αν θέλουμε πράγματι να υπάρξουν ανταγωνιστικές επιχειρήσεις στην πορεία του χρόνου, δεν θα πρέπει να βάζουμε περιορισμούς και υποχρεώσεις που, εν πάση περιπτώσει, θα δημιουργούν προβληματικότητα στις νέες Α.Ε. Και όταν λέμε ότι υποχρεωτικά στους σταθμούς πρέπει να υπάρχουν υπάλληλοι και να μην έχουν τη δυνατότητα με αυτό που προσθέσατε με τις διορθώσεις, αυτά να τα δίνουν σε πράκτορες, σημαίνει ότι σαν ένα μικρό πρακτορείο μιας περιοχής που έχει ένα σταθμό, θα πρέπει να έχει υπάλληλο να τον απασχολεί μία ώρα την ημέρα. Όμως νομίζω ότι δεν είναι σωστό αυτό, αν θέλουμε πράγματι να δώσουμε τη δυνατότητα ανταγωνιστικότητας στις επιχειρήσεις.
Και έρχομαι στο άρθρο 19, κύριε Υπουργέ, να προσθέσω μία λέξη. Διότι εδώ προβλέπεται πράγματι η δυνατότητα σύμβασης παροχής έργου με τους ΟΤΑ, στις περιπτώσεις που ήδη υπάρχει τέτοια σύμβαση. Αλλά, αν δηλαδή για κάποια περιοχή και σε κάποιον ΟΤΑ υπάρχει ανάγκη, κύριε Υπουργέ, να δημιουργηθεί μία σύμβαση, αυτό πρέπει να το απαγορεύσουμε; Γι' αυτό θα έλεγα ότι θα πρέπει πέρα από τη φράση που λέει "υπεραστική συγκοινωνία που ήδη λειτουργεί" να προστεθεί η διατύπωση "ή θα λειτουργήσει". Για να δώσουμε τη δυνατότητα της σύμπραξης των ΟΤΑ με τις ΑΕ που θα δημιουργηθούν, ώστε να υπάρξει η κατά το δυνατόν καλύτερη εξυπηρέτηση του επιβατικού κοινού. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Νικολόπουλος.
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Υπουργέ, σήμερα ίσως είναι από τις λίγες φορές που σε συγκεκριμένα τρία, τέσσερα σημεία επικεντρώθηκε η προσοχή όλων των ομιλητών και μία από τις σπάνιες φορές που όσοι συνάδελφοι πήραν το λόγο μέχρι αυτήν την ώρα, αλλά και χθες, ανεξάρτητα από την πολιτική παράταξη που κινούνται, συμφώνησαν απόλυτα σε τέσσερις -πέντε βασικές παρατηρήσεις. 
Και ξεκινώ έτσι γιατί νομίζω ότι θα ήταν τουλάχιστον άδικο -για να μην πω πως ενδεχομένως θα ήταν και αντικοινοβουλευτικό- εκ μέρους της ηγεσίας του Υπουργείου να μην ακούσει, να μη συμμεριστεί και τελικά βεβαίως να πάρει την πρωτοβουλία εκείνη, ώστε το μέγα πρόβλημα που δημιουργείται στις άγονες γραμμές με το υψηλό κόστος να το αντιμετωπίσει. 
Είναι βέβαιο ότι γνωρίζει και ο Υπουργός, μέσα απ' αυτήν τη μακρά διαδικασία, την επίπονη διαδικασία της σύνταξης και των πολλών συζητήσεων που είχε με όλους τους φορείς, ότι δεν είναι ένα συντεχνιακό αίτημα, αλλά ένα αίτημα που έχει τεχνοκρατική υποστήριξη και μια ειλικρίνεια οικονομική.
Δεύτερον, θα ήθελα να πω ότι και μόνον το μισό βήμα που έκανε σήμερα για το χρόνο παράτασης των δύο επιπλέον χρόνων δείχνει πως πράγματι έχει αντιληφθεί το Υπουργείο ότι δεν βγαίνουν οι οικονομοτεχνικές μελέτες που έκαναν. Όλοι οι ενδιαφερόμενοι έδειξαν ότι οι μεγάλες επενδύσεις, που απαιτούνται, δεν είναι δυνατόν μέσα στο ασφυκτικό αυτό χρονικό πλαίσιο που τους προσφέρει σήμερα αυτό το σχέδιο νόμου, να δημιουργήσουν σοβαρά κίνητρα, αν λάβει κανείς υπόψη του ασφαλώς το χρόνο απόσβεσης, αλλά και τα οφέλη τα οποία θα διεκδικούσε από μία εφαρμογή ενός τέτοιου σχεδίου ανάπτυξης.
Έτσι, λοιπόν, νομίζω ότι θα πρέπει να ληφθεί και πάλι υπόψη αυτή η επίμονη παρατήρηση όλων των ομιλητών και σήμερα.
Για τα μειωμένα εισιτήρια: Μα, ειλικρινά υπάρχει κάποιος, κύριε Υπουργέ, που θα μπορούσε να πει ότι ενώ η πολιτεία θέλει να κάνει κοινωνική πολιτική, καλεί κάποιους άλλους να πληρώσουν αυτήν της την πολιτική; Πού μπορεί να συμβαίνει αυτό στον κόσμο; Πιστεύω ότι σε καμιά άλλη χώρα δεν μπορεί να συμβαίνει. Άλλωστε δεν συμβαίνει και σε όλη τη χώρα εδώ. Αφού έχει αποδεχθεί ασμένως το Υπουργείο να πληρώνει -όχι απλώς να επιδοτεί- κατά 80% το εισιτήριο των αστικών λεωφορείων της Αθήνας. Και για τούτο βεβαίως κοστίζει ακριβώς τη μισή τιμή απ' ό,τι κάνει το εισιτήριο στο αστικό λεωφορείο της Πάτρας. Το είπαν πολλοί. Και είμαι βέβαιος ότι και ο Υπουργός έχει ακούσει πολλές φορές, έχει βιώσει στην εκλογική του περιφέρεια αυτό το παράπονο της περιφερειακής ανισότητας, όταν εκδηλώνεται και κατ' αυτόν τον τρόπο. 
Τούτο θα το συνδέσω βεβαίως και με τη ρύθμιση των χρεών. Δεν μπορεί στην Ολυμπιακή, στον Ο.Σ.Ε. και αλλού για εκατοντάδες δισεκατομμύρια ευχαρίστως να το κάνει το Υπουργείο και να ενοχλείται κάποιες φορές όταν λέμε ότι το κάνει ευχαρίστως γιατί θέλει να συντηρεί ενδεχομένως τον κομματικό του στρατό, ενώ δεν το κάνει για τα δύο, δυόμισι δισεκατομμύρια του αστικού Κ.Τ.Ε.Λ. της Πάτρας και του Αιγίου. Και το ξέρετε πολύ καλά. Η κ. Θωμά -και λείπατε- είπε λίγο πριν, πάρα πολλές φορές οι συνάδελφοί μου Βουλευτές του ΠΑΣΟΚ σας έχουν ενημερώσει, έχουν έλθει στο Υπουργείο -κι εσείς επίσης το συμμεριζόσαστε- ότι δεν προήλθε από κακή διαχείριση αυτό το χρέος, αλλά δημιουργήθηκε σε πολύ συγκεκριμένες χρονικές στιγμές, όπου η πολιτεία ήθελε να κάνει κοινωνική πολιτική αλλά με τα χρήματα των μετόχων του Κ.Τ.Ε.Λ.
Τέλος αυτήν την εξασφάλιση των εργασιακών σχέσεων, κύριε Υπουργέ, που από αρκετούς επισημάνθηκε, φαντάζομαι πως έχετε ακόμα τη δυνατότητα να την αντιμετωπίσετε και αύριο κατά τον τρόπο που ήδη έχει υποβληθεί ακόμα και με τροπολογίες, να την ενσωματώσετε στο νομοσχέδιο. Σας ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Πάγκαλος. 
ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, η Αθήνα έχει τη δική της επαρχία, την ιδιαίτερη επαρχία της, που είναι η Περιφέρεια Αττικής. Εκεί εκτοπίζονται οι οχλούσες δραστηριότητες, οι χωματερές, οι μεγάλοι κυκλοφοριακοί άξονες. Αλλά παρ' όλα αυτά ο πληθυσμός της επαρχίας αυτής αυξάνεται ραγδαία. Εκατόν ογδόντα χιλιάδες νοικοκυριά τη τελευταία δεκαετία επέλεξαν την περιοχή αυτή για να κατοικήσουν ως πρώτη κατοικία και εκατοντάδες χιλιάδες πάνω από τετρακόσιες χιλιάδες κάτοικοι του Λεκανοπεδίου έχουν εκεί τις δευτερεύουσες κατοικίες τους. Παρ' όλα αυτά οι υποδομές καθυστερούν κατά τρόπο τραγικό. Αυτό ισχύει και για τις οδικές συγκοινωνίες, με την επικράτηση σε ένα τμήμα του νομού των ΚΤΕΛ, και του ΟΑΣΑ στο κέντρο των Αθηνών και σε μερικές προεκτάσεις του κέντρου. 
Αυτό που θέλω από τον κύριο Υπουργό είναι να μας πει επειδή έχει δημιουργηθεί μια έντονη ανησυχία από τη διατύπωση του άρθρου 7 και ιδιαίτερα των σημείων ζ΄ και η΄ ότι ισχύει πάντα το θέμα της επέκτασης των υπηρεσιών του ΟΑΣΑ όπως προβλέπεται από το ν. 2669/1998 , ότι δηλαδή οι νεότερες αυτές διατάξεις δεν αναιρούν την προηγούμενη νομοθετική ρύθμιση. 
Θα ήθελα επίσης να μας ενημερώσει εάν του είναι δυνατόν, εάν έχει υπόψη του το Υπουργείο να προβλέψει την έκδοση προεδρικού διατάγματος -είναι δυνατόν να υπάρξει και υπουργική απόφαση η οποία θα νομιμοποιηθεί εκ των υστέρων με προεδρικό διάταγμα- για να επεκταθεί προς ορισμένα σημεία η αστική συγκοινωνία όπως επιβάλλει η αστικοποίηση, η ένταση των δραστηριοτήτων, η ολυμπιακή προοπτική της περιοχής. Ξέρετε πολύ καλά ότι οι Ολυμπιακοί Αγώνες της Αθήνας δεν θα γίνουν στην Αθήνα, αλλά στην περιφέρεια του Νομού Αττικής. Εκεί είναι σχεδόν όλες οι εγκαταστάσεις, οι βασικές τουλάχιστον εγκαταστάσεις είναι εκεί. Και θα ήταν αστείο να φανταζόμαστε ότι οι καλεσμένοι μας, οι αθλητές και οι αντιπροσωπίες, θα αποβιβάζονται από τα λεωφορεία του ΟΑΣΑ και θα παίρνουν τα λεωφορεία του ΚΤΕΛ για να πάνε εκεί που πρέπει να πάνε για να συμμετάσχουν ή να παρακολουθήσουν τους αγώνες. 
Ο παραλογισμός φαίνεται από μερικά απλά παραδείγματα που θα σας δώσω. Μπορείτε να πάρετε το αστικό λεωφορείο μέχρι την πόλη της Ελευσίνας, όπου εκεί στη διασταύρωση των παλαιών εθνικών οδών, Κορίνθου και Θηβών, στη τοποθεσία που ονομάζεται από την κατοχή Μπλόκο, εκπνέει η δικαιοδοσία του ΟΑΣΑ και για να πάτε επτακόσια μέτρα πιο εκεί στη βιομηχανία "ΠΥΡΚΑΛ", όπου εργάζονται χίλιοι εκατό άνθρωποι, πρέπει να πάρετε το υπεραστικό λεωφορείο των Μεγάρων. 
Η διαδρομή Αθήνα -Μεγάλο Πεύκο κάνει επτακόσιες πενήντα δραχμές, για να πάτε λοιπόν στην "ΠΥΡΚΑΛ". Και για να πάτε στα ναυπηγεία, που είναι άλλα πεντακόσια μέτρα πιο μακριά, πρέπει να πληρώσετε επτακόσιες πενήντα δραχμές. Χιλιάδες εργαζόμενοι, τρία χιλιόμετρα μετά την Ελευσίνα, πληρώνουν επτακόσιες πενήντα δραχμές την ημέρα για να πάνε στη δουλειά τους. Και, βεβαίως, καταλαβαίνετε ότι αυτό σημαίνει ότι αναγκάζονται να πάρουν ιδιωτικό τους αυτοκίνητο που κοστίζει λιγότερο, με όλες τις συνέπειες που έχει αυτό για το περιβάλλον, για τη ρύπανση της ατμόσφαιρας και για το κυκλοφοριακό. 
Εάν θέλετε να πάτε στη Ραφήνα για να πάρετε ένα πλοίο -αυτό αφορά και τους νησιώτες αφορά και τον πληθυσμό των Αθηνών- θα πρέπει να πληρώσετε πεντακόσιες πενήντα δραχμές. Για να πάτε στο Λαύριο θα πρέπει να πληρώσετε χίλιες πενήντα δραχμές. Εάν θέλετε να πάτε από το Μεγάλο Πεύκο που είναι προάστιο των Μεγάρων, σε απόσταση μόνο τεσσάρων χιλιομέτρων, στα Μέγαρα πληρώνετε διακόσιες πενήντα δραχμές. Και ενώ μπορείτε να πάτε στην Παιανία με το αστικό κόμιστρο, πληρώνετε τέσσερις φορές περισσότερο για να πάτε στο Μαρκόπουλο σε απόσταση τεσσάρων χιλιομέτρων, δηλαδή πληρώνετε εξακόσιες δραχμές. Αυτά όπως καταλαβαίνετε είναι τελείως απαράδεκτα.
Θα ήθελα να παρακαλέσω λοιπόν τον κύριο Υπουργό να μας πει εάν σκοπεύει να επεκτείνει τις υπηρεσίες του ΟΑΣΑ στις πυκνοκατοικημένες και προσοδοφόρες πλέον για τον ΟΑΣΑ αυτές περιοχές και βέβαια, ας λειτουργήσει ανταγωνιστικά το ΚΤΕΛ εάν το επιθυμεί. Μέσα στα πλαίσια της ισχύουσας νομοθεσίας αυτό είναι δυνατόν. Και ο ανταγωνισμός θα κάνει καλό στις συγκοινωνίες, δεν θα κάνει κακό. 
Είναι εντελώς επείγον να ενταχθεί στον ΟΑΣΑ η διαδρομή Αθηνών-Λαυρίου με τους ενδιάμεσους σταθμούς Μαρκόπουλο-Κερατέα-Καλύβια, η παραλιακή ζώνη από τη Βάρκιζα, ό-που σταματάει το αστικό λεωφορείο μέχρι τουλάχιστον την Ανάβυσσο, όπου εκατοντάδες χιλιάδες Αθηναίοι πηγαίνουν το καλοκαίρι στην παραλία χρησιμοποιώντας αυτό το περίπλοκο σύστημα μετακίνησης και βεβαίως οι διαδρομές που ανέφερα προς τη Νέα Πέραμο και τα Μέγαρα. 
Επιτρέψτε μου να καταθέσω μια επιστολή του Δημάρχου Μεγαρέων και ένα ψήφισμα και μια απόφαση του Δημοτικού Συμβουλίου της Ραφήνας που θέτουν με τρόπο διαυγή και αποτελεσματικό πιστεύω τη σχετική επιχειρηματολογία.
(Στο σημείο αυτό ο Βουλευτής κ. Θεόδωρος Πάγκαλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τέλος, όσον αφορά τις υπόλοιπες διατάξεις του νομοσχεδίου έχω την εντύπωση ότι ο κύριος Υπουργός θα πρέπει να προσέξει τις επιφυλάξεις των ΚΤΕΛ που αφορούν τον χρονικό ορίζοντα που τους δίνουμε. Εννέα χρόνια είναι λίγα. Στην πραγματικότητα τους δίνουμε οκτώ χρόνια. Ζητούν να επεκταθεί ο ορίζοντας μέχρι το 2015. Αν ο κύριος Υπουργός νομίζει ότι αυτό είναι πάρα πολύ, ας βρούμε μια μέση λύση. Ας είναι παραπάνω από το 2009 και ας μην είναι το 2015 που ζητούν τα ΚΤΕΛ. Είναι ένα λογικό αίτημα.
Κατά τα άλλα θεωρώ ότι το νομοσχέδιο πηγαίνει προς τη σωστή κατεύθυνση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Φούρας έχει το λόγο.
ΑΝΔΡΕΑΣ ΦΟΥΡΑΣ: Δύο πολιτικές που εξελίσσονται την τελευταία δεκαετία έχουν δημιουργήσει μια ασφυκτική κατάσταση στο αστικό ΚΤΕΛ Πατρών, γιατί εξελίχθηκαν σε βρόγχο που πνίγει τη διαδικασία των μαζικών μεταφορών της πόλης. Είναι προβλέψιμο μετά βεβαιότητας ότι αυτό το αστικό ΚΤΕΛ δεν θα μπορέσει να μετατραπεί σε ανώνυμη εταιρεία.
Ποιες είναι αυτές οι πολιτικές; Είναι, πρώτον, η άσκηση κοινωνικής πολιτικής με το κράτος τζαμπατζή. Δεύτερον, είναι η άρνηση της Κυβέρνησης να αποδεχθεί ένα δίκαιο αίτημα ώστε να διαγραφεί ένα δάνειο που ελήφθη το 1992 , όπως διεγράφησαν τα δάνεια των υπόλοιπων αστικών ΚΤΕΛ. Βεβαίως δεν είναι υπόθεση των παρόντων Υπουργών. Λυπάμαι γιατί στην τελευταία επίσκεψη που κάναμε με το προεδρείο του αστικού ΚΤΕΛ όλοι οι Βουλευτές του Νομού Αχαiας στον κ.Φωτιάδη είχαμε τη διαβεβαίωση ότι η Κυβέρνηση δεν θα προχωρήσει σε καμία απολύτως ρύθμιση χρεών, κάτι που συνέβη τελευταία χωρίς να συμπεριληφθεί το αστρικό ΚΤΕΛ της Πάτρας.
Ένα άλλο θέμα που θέλω να θίξω είναι η χρονική σύμπτωση της ανάθεσης του μεταφορικού έργου με διαγωνισμούς με την διεξαγωγή των Ολυμπιακών Αγώνων στις ολυμπιακές πόλεις. Υπάρχει το ενδεχόμενο αν εξελιχθούν οι διαδικασίες έτσι όπως προβλέπουν οι διατάξεις και το χρονοδιάγραμμα της παραγράφου 1 του άρθρου 5 να βρεθούμε σε εκκαθάριση χωρίς να έχει ανατεθεί το μεταφορικό μέσο σε κανένα νέο φορέα. Αυτό θα είναι σοβαρό πρόβλημα για την διεξαγωγή των Ολυμπιακών Αγώνων στις ολυμπιακές πόλεις. Παρακαλώ, λοιπόν, να υπάρξει μια πρόβλεψη όσον αφορά τις χρονικές ρυθμίσεις για τις ολυμπιακές πόλεις. Εκεί να μπορούν να παρατείνονται αντιστοίχως οι προθεσμίες για να μη βρεθούμε στην ανάγκη να κάνουμε Ολυμπιακούς Αγώνες χωρίς μαζικά μέσα μεταφοράς. 
Έρχομαι στο θέμα του προσωπικού του αστικού ΚΤΕΛ σε εκείνες τις περιπτώσεις που δεν θα μετατραπούν τα ΚΤΕΛ σε ανώνυμες εταιρείες. Ως νομικός γνωρίζω καλά ότι το διάδοχο σχήμα προφανώς θα αναλάβει την ευθύνη της κάλυψης των δικαιωμάτων του προσωπικού. Είναι καθολική η διαδοχή απ΄ό,τι φαίνεται από τις διατάξεις του νομοσχεδίου. Όμως μια δήλωση του Υπουργού ή η αποδοχή του κειμένου μιας τροπολογίας που έχουμε καταθέσει νομίζω ότι θα έλυνε το πρόβλημα, ώστε να μη δημιουργηθούν δικαστικές διενέξεις. Θα λύτρωνε τριάντα ανθρώπους από το άγχος των δικαστικών διεκδικήσεων την ώρα που θα συμβούν αυτά που θα συμβούν.
Το Υπουργείο Οικονομικών όφειλε να έχει λύσει το θέμα του χρέους. 
Νομίζω ότι έχουμε χρόνο, κύριε Υπουργέ, μέχρι αύριο να πούμε στον κ. Φωτιάδη όπως έλυσε το πρόβλημα που αναφέρεται στις αθλητικές ανώνυμες εταιρείες, να το λύσει και για το αστικό ΚΤΕΛ της Πάτρας γιατί δεσμεύτηκε επί λόγο τιμής απέναντί μας πως δεν θα υπάρξει καμία ρύθμιση. Αυτή τη δέσμευσή του ας την τιμήσει επιτέλους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των εγγεγραμμένων ομιλητών.
ΓΙΑΝΝΗΣ ΚΑΨΗΣ: Δεν έχω γραφτεί να μιλήσω και θα ήθελα να παρακαλέσω να πω δύο λόγια.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πώς θα γίνει αυτό, κύριε Καψή; Σύμφωνα με τον Κανονισμό δεν γίνεται.
Το λόγο έχει ο κύριος Υπουργός.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το νομοσχέδιο αυτό, όπως είπαμε και στη συζήτηση επί της αρχής, καλείται να λύσει εκκρεμότητες και εξελίξεις οι οποίες έχουν δυσμορφίες πολλών δεκαετιών. Όπως όλοι πιστεύω ότι έχουμε αντιληφθεί πλήρως φθάνοντας στη μέση μιας συζήτησης, η οποία έχει πάρα πολλά θέματα να αντιμετωπίσει, πάρα πολλές λεπτομέρειες, αλλεπάλληλες ρυθμίσεις, η προσπάθεια η οποία γίνεται είναι να υπάρξουν δύο βασικά πράγματα.
Το πρώτο είναι να δημιουργηθούν συγκοινωνιακοί φορείς οι οποίοι θα μπορούν να αντιμετωπίσουν στο μέλλον το έργο της συγκοινωνίας με τη δυνατότητα να αντιμετωπίσουν τον οποιονδήποτε ενδεχόμενο και επιβεβλημένο στο μέλλον ανταγωνισμό. Και αυτό να είσθε βέβαιοι ότι κάποια στιγμή θα γίνει.
Αν σ' αυτό το νομοσχέδιο ορίσουμε το 2009 ή το 2011 ή όπως κάποιοι άλλοι από εσάς θέλουν το 2020 ή οτιδήποτε άλλο, να είσθε βέβαιοι ότι τα χαρτιά δεν κάνουν την οικονομική πραγματικότητα. Αυτό το οποίο κάνει την οικονομική πραγματικότητα είναι η εξέλιξη της οικονομίας στις συγκοινωνίες. 
Είπε ένας συνάδελφος, ο κ. Γιαννόπουλος, προηγουμένως πάρα πολύ σωστά ότι έρχονται νέες καταστάσεις, όπου άλλα μέσα μεταφοράς θα έχουν ενδεχομένως μια μεγαλύτερη ελκυστικότητα. Η ταχύτητα θα παίζει τεράστιο ρόλο. Θα παίζει ρόλο η ποιότητα της παρεχόμενης υπηρεσίας και θα παίζει ρόλο βεβαίως και αυτό το οποίο ονομάζεται ως έννοια συνδυασμένες μεταφορές.
Αυτό το οποίο εμείς καλούμαστε να κάνουμε είναι να δώσουμε τη δυνατότητα της μεταβατικής περιόδου. Αυτός είναι ο ρόλος μας σήμερα και αυτό πρέπει να το κάνουμε με κάθε ευθύνη χωρίς να αποκλείσουμε και να καταστρέψουμε τίποτα.
Το ΚΤΕΛ λειτούργησε στην Ελλάδα πολλές δεκαετίες σε μία βάση η οποία ήταν σε πολλές περιπτώσεις οικονομικά υγιής, σε άλλες περιπτώσεις όμως υπήρξε επιβίωση του ΚΤΕΛ μέσω διαγραφής χρεών. Αυτό το γνωρίζουν οι παλαιότεροι από εσάς στην Αίθουσα, το γνωρίζουν οι άνθρωποι οι οποίοι έχουν ζήσει την οικονομική τους ζωή μέσα στα ΚΤΕΛ, είτε ως εταίροι είτε ως εργαζόμενοι.
Κάνουμε λοιπόν μια προσπάθεια να δώσουμε τη δυνατότητα να πάμε σ' αυτήν τη μεταβατική περίοδο και μια προσπάθεια σ' αυτήν τη μεταβατική περίοδο να εξασφαλίσουμε καλύτερες συνθήκες διακίνησης του κόσμου. Αυτό μας ενδιαφέρει πάνω απ' όλα, αυτό ενδιαφέρει τη Βουλή, αυτό ενδιαφέρει το Υπουργείο. Για το λόγο αυτό θεσπίσαμε μια σειρά από κίνητρα. Κατ΄ αρχάς όλοι μας πιστεύω ότι συμφωνούμε ότι η κλίμακα οικονομίας σ' αυτές τις επιχειρήσεις είναι πολύ-πολύ σημαντικό μέγεθος και γι' αυτό η ευχή που διατυπώνεται στο νομοσχέδιο και η πρόθεση και η πολιτική κατεύθυνση είναι οι συνενώσεις των ΚΤΕΛ. Δεν άκουσα κανένα συνάδελφο να διαφωνεί σ' αυτό. Αντιθέτως,συνάδελφοι εξέφρασαν τους φόβους τους ότι ενδεχόμενες διασπάσεις ΚΤΕΛ θα δημιουργήσουν προβλήματα, τα οποία θα είναι δυσμενέστατα ακόμη και για την επιβίωση της συγκοινωνίας, αστικής ή υπεραστικής, σε συγκεκριμένες περιοχές.
Για το λόγο αυτό βάλαμε τη δυνατότητα να υπάρχουν ρυθμίσεις τέτοιες, οι οποίες θα δημιουργούν πραγματικά σοβαρές σκέψεις προκειμένου να έχουμε διαχωρισμούς. Γι' αυτό κάτι το οποίο είπε ο κ. Σφυρίου νομίζω ότι πρέπει να το αποδεχθούμε. Οι διαχωρισμοί θα πρέπει να γίνονται μόνο σε περιπτώσεις που υπάρχει μία τεκμηριωμένη τεχνοοικονομική μελέτη, η οποία θα παραγγέλλεται και θα εξετάζεται από τον Γενικό Γραμματέα της Περιφέρειας.
Υπήρξε μία συζήτηση για τις επιδοτήσεις, εάν αυτές είναι αρκετές ή είναι λιγότερο αρκετές, εάν είναι τριάντα δισεκατομμύρια που εξασφαλίστηκαν γι' αυτό εδώ το νομοσχέδιο ή εάν θα έπρεπε να είναι παραπάνω. Πιστεύω ότι θα πρέπει να κάνουμε κάτι στο θέμα αυτό και πρέπει να το κάνουμε γενναιοφρόνως. Πού; Όχι στη λογική του να δώσουμε κάποια χρήματα επιπλέον, αλλά στη λογική του να ωθήσουμε μία πολιτική εκεί που το σύνολο της Αιθούσης θεώρησε ότι αυτή η πολιτική πρέπει να πάει: στις συνενώσεις.
Εγώ λοιπόν θα δεχόμουνα ευχαρίστως το 20% της επιδότησης να γίνει 30%. Πότε; Όταν έχουμε συνένωση δύο ΚΤΕΛ. Εάν και η Αίθουσα συμφωνεί -εγώ θέλω να συνδιαμορφώσουμε αυτές τις σκέψεις- αύριο να προχωρήσουμε και να θεσπίσουμε αντίστοιχη διάταξη, δηλαδή να δώσουμε ουσιαστικό κίνητρο συνένωσης. 
Το δεύτερο θέμα το οποίο απασχόλησε την Αίθουσα πάρα πολύ είναι το θέμα της ρύθμισης των οφειλών. Εγώ τοποθετήθηκα χθες στην επί της αρχής εισήγηση την οποία έκανα. Πιστεύω ότι το θέμα με τη ρύθμιση των οφειλών, είτε αφορούν ασφαλιστικά ταμεία είτε αφορούν στο δημόσιο, θα πρέπει να λάβει τέλος. Σε ό,τι αφορά μεν στα ασφαλιστικά ταμεία, δεν φταίει σε τίποτα το σύνολο των ασφαλισμένων να έρχεται και να καλύπτει αυτήν τη στιγμή χρέη τρίτων. Άρα μένει μόνο μία δυνατότητα. Και αυτή η δυνατότητα είναι το Υπουργείο των Οικονομικών να δει το σύνολο των φορολογουμένων. 
Αυτό το οποίο ήδη είπα μιλώντας χθες επί της αρχής είναι ότι η συζήτηση αυτή η οποία εξελίχθηκε και η οποία δεν τελείωσε με το Υπουργείο Εργασίας, εμείς έχουμε ζητήσει να ολοκληρωθεί, αλλά δεν μπορούμε να εισηγηθούμε στο Υπουργείο Εργασίας συγκεκριμένες ρυθμίσεις. 
Πιστεύω, λοιπόν, ότι θα πρέπει να προχωρήσουμε σε δύο πράγματα. Το πρώτο είναι να μην έχουμε πλέον συζητήσεις μέσα σ' αυτήν την Αίθουσα για διαγραφή χρεών, όπως να μην έχουμε και συζητήσεις όπου το δημόσιο, όπως πολύ σωστά ειπώθηκε, κάνει κοινωνική πολιτική εις βάρος οποιασδήποτε επιχείρησης. Υπάρχει μία λογική ότι εδώ τους παραχωρούμε ένα δικαίωμα δωρεάν για κάποια χρόνια και δεν υπάρχει αντίτιμο. Παρ' όλα αυτά, η δική μου εισήγηση προς τους συναρμόδιους Υπουργούς είναι και θα εξακολουθήσει να είναι και πιστεύω ότι θα φθάσουμε σε μία ρύθμιση -το πράγμα συνδέεται, όπως καταλαβαίνετε, με προϋπολογισμούς, με προβλέψεις οι οποίες πρέπει να γίνουν και δεν μπορούν να γίνουν άμεσα, αλλά θα πρέπει να γίνουν τουλάχιστον μετά από δύο χρόνια- η οποία και τα δύο αυτά θέματα θα τα ρυθμίζει μονίμως και θα τα ρυθμίζει με τον τρόπο αυτό που αντιλήφθηκα και από την Αίθουσα ότι πρέπει να προχωρήσει σε μία λογική τέτοια ρύθμιση. Όχι πλέον συζητήσεις για διαγραφές χρεών, ούτε όμως και διαδικασίες όπου εκτελείται κοινωνική πολιτική χωρίς τον ξενοδόχο.
Θα ήθελα λοιπόν, για να μπω σε κάποια συγκεκριμένα άρθρα, να πω ότι στο άρθρο 29 που αφορά στη συγχώνευση και στο διαχωρισμό των ΚΤΕΛ γίνεται δεκτή η εξής διατύπωση στο τέλος της παραγράφου 3: "Μετά από τεχνοοικονομική μελέτη που εκφωνείται με μέριμνα του Γενικού Γραμματέα της Περιφέρειας από την οποία προκύπτει η καλύτερη εξυπηρέτηση του επιβατικού κοινού και η βιωσιμότητα των φορέων που θα δημιουργηθούν". 
Υπήρξε μία συζήτηση που αφορά στο εάν και κατά πόσο τα διερχόμενα ΚΤΕΛ μπορούν να παίρνουν ή να μην παίρνουν επιβάτες και ο καθένας από την περιφέρειά του και ανάλογα με τη γεωγραφική της τοποθέτηση διατυπώνει ερεθίσματα και έχει και μία άποψη για το θέμα. Κάναμε μία ρύθμιση, η οποία δίνει το όριο των δύο ωρών ανοχής.
Πιστεύω ότι πρέπει να μείνουμε εκεί και δεν μπορούμε να δεχτούμε ούτε μείωση ούτε αύξηση. Αν το κάνουμε, ενισχύουμε κάποιες περιοχές αφαιρώντας το έργο από κάποιες άλλες. Όμως η διάταξη πρέπει να μείνει, γιατί αυτό που κάνει είναι να δίνει δικαιώματα και δυνατότητες στους πολίτες οι οποίοι περιμένουν ένα δρομολόγιο που μπορεί να αργεί επί ώρες, να παίρνουν το λεωφορείο ενός άλλου ΚΤΕΛ αν οι αποστάσεις έχουν μια ανοχή δύο ωρών. 
Θέλω να αναφερθώ σ' αυτό που είπε η κα Κόλλια και πιστεύω ότι είναι λογικό και θα ζητήσουμε από το Υπουργείο Εργασίας να γίνει δεκτό ώστε οι μέτοχοι οδηγοί των ΚΤΕΛ από μια ηλικία και πάνω να συνεχίσουν να ασφαλίζονται στο ταμείο συντάξεως αυτοκινητιστών. Είναι υποχρέωση συνεννόησης που θα αναλάβει το Υπουργείο Μεταφορών. 
Το πολύπαθο αστικό ΚΤΕΛ της Πάτρας, το οποίο, κύριε Φούρα, που σεις εκπροσωπείτε την Πάτρα εδώ σήμερα γιατί όλοι οι άλλοι έφυγαν, έχει επανειλημμένα δεχθεί ρυθμίσεις στο παρελθόν και επανειλημμένα δεν έκανε ρυθμίσεις όταν το νομικό καθεστώς έδινε τη δυνατότητα. Έχω μπροστά μου ένα έγγραφο το οποίο ο κ. Γιαννίτσης όταν ήταν στο Υπουργείο Εργασίας είχε απευθύνει που λέει ότι και αν κάποιες επιχειρήσεις δεν μπόρεσαν για δικούς τους λόγους να αξιοποιήσουν τις ευνοϊκές διατάξεις του ν. 2676/99 αυτό δεν τους παρεμπόδιζε να καταβάλλουν τις εισφορές τους, κάτι που δεν πράττει σήμερα το ΚΤΕΛ της Πάτρας. Είπα τον τρόπο που θεωρώ ότι πρέπει να γίνει η οποιαδήποτε εξέλιξη του θέματος αυτού και πρέπει να λάβουμε πολύ σοβαρά υπόψη περί ολυμπιακών πόλεων που είπατε. Πρέπει ακόμα να λάβουμε υπόψη μας το θέμα των τριάντα εργαζομένων που θέσατε όλοι οι Βουλευτές Αχαϊας και έτσι με την προβλεπόμενη στην παράγραφο 5 του άρθρου 5 υπουργική απόφαση εκεί σχετικά με τους όρους και προϋποθέσεις του συγκοινωνιακού έργου σε περίπτωση μη μετατροπής του ΚΤΕΛ σε ανώνυμη εταιρεία και προκήρυξης του έργου, θα πρέπει να προβλεφθούν όροι και προϋποθέσεις σχετικά με τη μεταφορά του προσωπικού του ΚΤΕΛ που δεν μετετράπη σε ανώνυμη εταιρεία στο φορέα που θα αναλάβει το συγκοινωνιακό έργο. Αυτό δεν σημαίνει ότι μεταβιβάζουμε σήμερα με μια συγκεκριμένη διάταξη. Θεωρούμε ότι θα πρέπει να υπάρξει μια αρχή και μια πρόβλεψη. Η όποια πρόβλεψη θα πρέπει να γίνει εκείνη τη στιγμή, εκείνη την περίοδο, κάτω από συγκεκριμένες συνθήκες που θα υπάρξουν. 
Τώρα στο άρθρο 20, στην παράγραφο 5 στο πρώτο εδάφιο αναδιατυπώνεται ως εξής μετά τις λέξεις "δημοτική επιχείρηση". "Με απόφαση του Γενικού Γραμματέα της Περιφέρειας παραχωρείται μέχρι 31-12-2003 το εκτελούμενο συγκοινωνιακό έργο σε ανώνυμη εταιρεία που ιδρύεται:". 
Έχω τώρα μια παρατήρηση για το ποιος διαπιστώνει αν μια περιοχή εξυπηρετείται από υφιστάμενη γραμμή. Έτσι, λοιπόν, στο άρθρο 18 παράγραφος 1 στο τέλος της παραγράφου προστίθεται "όπως αυτό διαπιστώνεται από τον οικείο νομάρχη". Το ζήτησαν αρκετοί συνάδελφοι. 
Ο κ. Πάγκαλος έβαλε το θέμα της Αττικής. Το έβαλε και ο κ. Μάνος διαφορετικά λέγοντας ότι στα περίχωρα του Λονδίνου υπάρχει ιδιωτική εταιρεία η οποία εκτελεί το έργο της συγκοινωνίας. Και εδώ έχουμε το ίδιο. Αυτό ήταν μια παρατήρηση του κ. Μάνου σε μια απάντησή μου χθες, ότι ο τρόπος με τον οποίο φαντάζεται τις συγκοινωνίες στην Αθήνα, που έχουμε μια βασική υποχρέωση συγκοινωνιακής κάλυψης από ένα φορέα, όπως γίνεται σε όλες τις μεγάλες πρωτεύουσες, τουλάχιστον της Ευρώπης, θα έπρεπε να δώσουμε το δικαίωμα σε ιδιώτες να καλύπτουν οιαδήποτε άλλη διαδρομή. Είπα ότι αυτό συμβαίνει μόνο σε κάποιες πόλεις που έτυχε εγώ να γνωρίζω, όπως είναι το Κάϊρο και η Δαμασκός, όπου υπάρχει μια βασική συγκοινωνιακή κάλυψη και μετά υπάρχουν ιδιώτες που, δεν ξέρω με άδεια ή χωρίς άδεια, εκτελούν πρόχειρα ένα συγκοινωνιακό έργο. 
Όλες οι πρωτεύουσες της Ευρωπαϊκής Ένωσης έχουν ένα συγκοινωνιακό φορέα που επιδοτείται σε όλες τις περιπτώσεις, δεν υπάρχουν εξαιρέσεις, όπως επιδοτούνται και άλλα μέσα συγκοινωνίας και αυτό έχουμε και στη δική μας περίπτωση. 
Ο κ. Πάγκαλος έθεσε ένα θέμα που είναι κατ' αρχήν νομικό. Ο νόμος περί ΟΑΣΑ εξακολουθεί να ισχύει και δίνει τη δυνατότητα να υπάρξουν προεδρικά διατάγματα επέκτασης της αστικής συγκοινωνίας που δεν καλύπτουν σήμερα την αστική συγκοινωνία. 
Βεβαίως πρέπει να πω ότι υπάρχει ένα θέμα εξορθολογισμού μιας τιμολογιακής πολιτικής. Αυτό είναι βασικό. Διότι αυτήν τη στιγμή θα σας πω, παραδείγματος χάρη, ότι τα Σπάτα εξυπηρετούνται με εκατόν πενήντα δραχμές, όταν άλλες περιοχές της Αθήνας για πολύ πιο μικρές διαδρομές πάλι εξυπηρετούνται με εκατόν πενήντα δραχμές. Νομίζω λοιπόν ότι θα πρέπει κάποια στιγμή εκεί όπου έχουν αστικοποιηθεί πλέον οι περιοχές και έχει δημιουργηθεί ένας ιστός καθαρά αστικός, να μπορέσουν να καλυφθούν, αυτό με την προϋπόθεση βεβαίως ότι υπάρχει ένας ορθολογισμός των τιμολογίων. 
Ο κ. Παυλίδης έκανε μια παρατήρηση για το άρθρο 20, που αποσκοπεί και γιατί. Μου έκανε και μια παρατήρηση γραμματολογική για τα απομονωμένα νησιά. 
΄Ισως να έχετε δίκιο, κύριε Παυλίδη. Ως μεμονωμένα νησιά εννοούσα εκείνα που δεν αποτελούν ίδιο νομό. Κάνω αυτήν τη διευκρίνιση για να περάσει και στο νόμο. Εκεί δίνεται η δυνατότητα να καθορίζεται μια συγκεκριμένη διαδικασία προκειμένου να συνενωθούν όλοι οι συγκοινωνιακοί φορείς. Με αυτόν τον τρόπο αποφεύγεται η διάσπαση των φορέων και γι' αυτό έκανα αυτήν την εισαγωγή, διότι νομίζω ότι η πρόθεση όλης της Αίθουσας είναι να μην έχουμε συνενώσεις, να μην έχουμε διαχωρισμούς, οι οποίοι πάντοτε υπαγορεύονται από πολύ προσωρινά προσωπικά οικονομικά συμφέροντα, δεν υπαγορεύονται από πιέσεις και από αναγκαιότητες του κοινωνικού συνόλου.
Ήθελα να αναφερθώ πάλι σε κάποια πράγματα τα οποία ειπώθηκαν από τον κ. Μάνο, αλλά δεν ήθελα να διακόψω τη συζήτηση εκείνη την ώρα, σε σχέση με το σπατόσημο. 
Πραγματικά το Ηράκλειο από το 1992, που ισχύει το σπατόσημο, έκανα λάθος χθες δεν είναι στην τρίτη θέση αλλά είναι στη δεύτερη θέση. Αυτό όμως δεν είναι το σημαντικό. Το σημαντικό είναι ότι από το σύνολο του σπατοσήμου που είχε εισπράξεις 89,3 δισεκατομμυρίων δραχμών μέχρι σήμερα από τότε που επεβλήθη ως τέλος, τα 65,8 δισεκατομμύρια έχουν ήδη διατεθεί για έργα στο αεροδρόμιο του Ηρακλείου. Το ίδιο συμβαίνει και σε άλλα αεροδρόμια. Έχουν εισπραχθεί από το αεροδρόμιο της Θεσσαλονίκης 51,8 δισεκατομμύρια. Έχουν διατεθεί στο αεροδρόμιο της Θεσσαλονίκης 42,7 δισεκατομμύρια.
Στην Κω, που είχαμε χθες μια πολύ σύντομη συζήτηση, από τα 27 δισεκατομμύρια τα 21,4 δισεκατομμύρια έχουν διατεθεί για έργα. Στη Ρόδο από τα 57,2 δισεκατομμύρια έχουν διατεθεί τα 4,7 δισεκατομμύρια. 
Θέλω να δώσω και άλλη μια πληροφόρηση στον κ. Παυλίδη. Χθες σε μια μικρή συζήτηση, στην οποία είχαμε, μας απασχόλησε το θέμα της Καλύμνου. Ήθελα να πληροφορήσω ότι με απόφαση την οποία υπέγραψα το Μάιο του 2000 δόθηκε η δυνατότητα να ιδρυθεί αεροδρόμιο στην Κάλυμνο. Ήταν η πρώτη πράξη η οποία αφορούσε το αεροδρόμιο της Καλύμνου. Έκτοτε υπάρχει μια συγκεκριμένη δραστηριότητα γύρω από την ανάπτυξη του αεροδρομίου της Καλύμνου, όπου προκειμένου να δείτε φυσικές εργασίες, θα πρέπει να ολοκληρώσουν τη διαδικασία των απαλλοτριώσεων. Κι εκεί υπάρχει ένα καθεστώς που το γνωρίζετε καλύτερα από μένα, το οποίο πρέπει να υπερκεραστεί προκειμένου να ολοκληρώσουμε αυτές τις απαλλοτριώσεις. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, κάνετε αρκετές διορθώσεις, προσθήκες κλπ. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): θα τις καταθέσω αύριο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Απόψε θα ψηφιστούν τα άρθρα, κύριε Υπουργέ. Πρέπει να τις δώσετε απόψε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Έχω αναγνώσει μερικές. Θα ετοιμαστούν άμεσα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Για να καταχωρισθούν στα Πρακτικά της σημερινής συνεδρίασης. 
Κύριοι συνάδελφοι, εισερχόμαστε στις δευτερολογίες. 
Ο κ. Βλαχόπουλος έχει το λόγο.
ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, αναφερόμενος στην αύξηση της επιδότησης από 20% μέχρι 30%, πιστεύετε ότι καλύτερα είναι να γίνει αυτό. Δηλαδή, το προτείνετε; Γίνεται τροποποίηση της διάταξης αυτής; Αυτό ήθελα να πω.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θέλω να ακούσω την άποψη των εισηγητών και εγώ θα το προχωρήσω. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Για το συγκεκριμένο θέμα θέλω να ενημερωθώ λίγο καλύτερα και θα απαντήσω μετά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κα Ματζαπετάκης έχει το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Δεν άκουσα από τον Υπουργό τη συγκεκριμένη απάντηση όσον αφορά την παράταση από το 2011 και μετά. Σχολιάστηκε χωρίς να ακούσω αν υπάρχουν προθέσεις να μετατεθεί ο χρόνος. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Οχι.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Λυπάμαι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κύριε Υφυπουργέ, από λάθος δεν σας ευχηθήκαμε καλή επιτυχία στο έργο σας. Σας το ευχόμαστε ολόψυχα, κύριε Υφυπουργέ.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Ευχαριστώ πολύ.
ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, εμείς έχουμε πρόθεση μετά τα όσα είπατε, να ψηφίσουμε ορισμένα άρθρα. 
Σας λέω προκαταβολικά ότι το άρθρο που αφορά τη σύμβαση έργου μέχρι το 2011 θα το ψηφίσουμε αλλά και την τελευταία στιγμή ζητάμε να το κάνετε μέχρι το 2015 για να προλάβουν οι άνθρωποι να κάνουν απόσβεση και να κάνουν πραγματικό εκσυγχρονισμό και ανάπτυξη.
Επανέρχομαι στο θέμα των μειωμένων εισιτηρίων. 'Ολοι αναγνωρίζετε και χαίρομαι που το αναγνωρίζει και ο κύριος Υπουργός ότι είναι δίκαιο να πληρώνει το κράτος την κοινωνική προσφορά. Κάντε το πράξη. Εγώ δηλώνω ότι αν δεν το κάνετε εσείς, θα το κάνουμε εμείς, ως αυριανή κυβέρνηση. 
Η πρότασή μας για ρύθμιση των χρεών δεν αφορά το ίδιο το ΙΚΑ ανεξάρτητα πού είναι. Δεν θέλουμε εμείς να επιβαρύνουμε τον ασφαλιστικό φορέα. Θέλουμε η πολιτεία όπως δίνει 80 δισεκατομμύρια το χρόνο ως επιδότηση των ελλειμμάτων του ΟΑΣΑ, να δώσει 2 δισεκατομμύρια και τα υπόλοιπα να ρυθμιστούν που σύνολο φτάνουν τα 4,5 δισεκατομμύρια, όταν μάλιστα αυτοί οι άνθρωποι κάθε χρόνο πληρώνουν μαζί με τους άλλους των υπεραστικών ΚΤΕΛ, γύρω στα 12,5 δις για τα μειωμένα εισιτήρια. 
Την αύξηση της επιδότησης θα την ψηφίσουμε. Τα 30 δισεκατομμύρια, δεν επαρκούν για να εφαρμοστεί ο νόμος. Επίσης προτείνουμε το 20% να γίνει 30% ανεξαρτήτως της συγχώνευσης των ΚΤΕΛ. Φαντάζομαι ότι και αυτοί θα το δεχθούν. Βάλτε κάτι παραπάνω αν θέλετε να τους δώσετε άλλο κίνητρο, αλλά ανεξάρτητα πρέπει να δοθεί για να καλυφθεί ο όρος που έχει μέσα το ψηφοδέλτιο. Δηλαδή, δικαιούνται αυτοί οι 20% για το κάθε λεωφορείο και παίρνουν και 1,5 εκατομμύριο στο κάθε λεωφορείο για την υποδομή, τα οποία δεν επαρκούν με τίποτα. Το λεωφορείο στοιχίζει 70, θα πάρουν 14 , δύο επί επτά μας κάνει δεκατέσσερα να πάρουν 30%, τρία επί επτά μας κάνει είκοσι ένα για να μπορέσουν να αντέξουν. 
Δεν έχω να πω τίποτε άλλο. Αν αυτά τα κάνετε αποδεκτά, θα ψηφίσουμε και άλλα άρθρα. Είμαστε πολύ καλόπιστοι, πολύ καλοπροαίρετοι. Είδαμε μια καλή πρόθεση και από τη δική σας την πλευρά κάντε το πράξη να τελειώνουμε, όχι για να ικανοποιήσουμε αυτούς τους ανθρώπους, αλλά για να μπορέσουμε να έχουμε καλύτερες συγκοινωνίες και να αντέξουν αυτοί οι οποίοι θα αναλάβουν τη χρήση αυτών των συγκοινωνιών. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι στη θέση του ο κύριος Υπουργός να μας ακούσει, για να μας απαντήσει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εδώ πλάι μου είναι ο κύριος Υπουργός.
Θα πάρετε τώρα το λόγο, κύριε Παυλίδη;
ΑΡΙΣΤΟΤΕΛΗΣ ΠΑΥΛΙΔΗΣ: Βεβαίως, αλλά θέλω να βλέπω τον Υπουργό στα μάτια.
Μη σηκώνεστε από την καρέκλα σας, κύριε Υπουργέ, θα πάθετε ό,τι έπαθαν άλλοι. 
Εκ των ευφυεστέρων Yπουργών Οικονομικών που επέρασαν ήταν ο Κουλουριάνος, κάποτε φίλος σας. "Θα επιβάλεις φόρους", του λέγαμε. "Αυτά που μας λες προαναγγέλλουν φόρους". Και απαντούσε: "Ο φόρος, ο θάνατος και ο ανασχηματισμός δεν ξέρεις πότε έρχονται". Λοιπόν, μην είστε σίγουρος.
ΑΘΑΝΑΣΙΟΣ ΧΕΙΜΑΡΑΣ: Αυτά καταργήθηκαν τώρα με τον κ. Σημίτη. Τώρα προαναγγέλλονται οι ανασχηματισμοί, προαναγγέλλονται όλα.
ΑΡΙΣΤΟΤΕΛΗΣ ΠΑΥΛΙΔΗΣ: Υπουργέ μου, το ότι αποδεχτήκατε το 20% να γίνει 30%, προκειμένου να επιτευχθούν οι συνενώσεις των Κ.Τ.Ε.Λ., είναι μια καλή κίνηση. Αυτό πώς λέγεται; Παραχώρηση κινήτρων. Δώστε λοιπόν κίνητρα, ώστε οι επιχειρηματίες να αποφασίσουν τι θα κάνουν.
Nα το κάμετε και στην περίπτωση του άρθρου 20, κατά τη γνώμη μου. Μην παραδίδετε την επιχείρηση, είτε λέγεται "ΡΟΔΑ" είτε λέγεται Κ.Τ.Ε.Λ., εις τη διάθεση του κυρίου Γενικού Γραμματέως, του δημοσίου υπαλλήλου δηλαδή, να αποφασίζει επιχειρηματικά. Δεν μπορεί να το κάμει. Δώστε κίνητρα, προκειμένου να συνενωθούν, την προκειμένη περίπτωση, ο "ΡΟΔΑ" και το Κ.Τ.Ε.Λ.. Εάν τους δώσετε κίνητρα, λογικοί όντες, και βεβαίως. Εφόσον εκείνοι το αποφασίσουν, θα τα αξιοποιήσουν. Αλλως, θα λειτουργούν όπως μέχρι σήμερα.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Να τους δωρίσω δηλαδή δύο Κ.Τ.Ε.Λ..
ΑΡΙΣΤΟΤΕΛΗΣ ΠΑΥΛΙΔΗΣ: Δύο Κ.Τ.Ε.Λ.. Δώστε τους κίνητρα! Ό,τι εκάματε εδώ -που επαναλαμβάνω, καλώς το εκάματε- κάντε το και εκεί. Κίνητρα, όχι καταναγκασμός.
ΑΘΑΝΑΣΙΟΣ ΧΕΙΜΑΡΑΣ: Ανεξάρτητα συνένωσης.
ΑΡΙΣΤΟΤΕΛΗΣ ΠΑΥΛΙΔΗΣ: Τώρα, να πάμε εις τα καθ' ημάς, κύριε Υπουργέ, για τα αεροδρόμια που μιλήσατε και στα οποία θα επανέλθουμε στο άρθρο. Θα σας απαντήσω για τα δισεκατομμύρια που μου μιλήσατε. Τα στοιχεία σας δεν είναι ακριβή. Γι' αυτό, ξέρετε, και εμηνύθητε. Έχω μηνυθεί η πολιτική αεροπορία για λαθροχειρία. Θα πάρετε και τη μηνυτήρια αναφορά αύριο.
Κάλυμνος. Μην το ξαναπείτε αυτό που μου είπατε τώρα, ότι το 2000 με υπογραφή σας ιδρύθηκε αεροδρόμιο. Καταλαβαίνετε τι έγινε, κύριοι συνάδελφοι; Το κράτος μας πήρε είδηση το 2000 ότι στην Κάλυμνο από το 1984 δαπανά χρήμα για να κάνει αεροδρόμιο. Εσείς και εγώ και οι φορολογούμενοι από τα θεωρεία και άλλοι που απουσιάζουν πληρώνουμε από το 1984 και το κράτος το θυμήθηκε το 2000.
Τελευταία παρατήρηση τώρα προς συναδέλφους. Τι κάνει σήμερα ο κύριος Υπουργός; Κύριοι συνάδελφοι, δείτε το αλαλούμ της Κυβερνήσεων του ΠΑ.ΣΟ.Κ.. Θυμάσθε το ναυάγιο του "ΣΑΜΙΝΑ". Πήρε λοιπόν αποφάσεις, αφού έριξε όλο το αμάρτημα στο καμποτάζ στην ακτοπλοΐα, που καμία σχέση δεν έχει με την ασφάλεια των πλοίων, να άρει το καμποτάζ προ της ώρας του η Κυβέρνηση του ΠΑ.ΣΟ.Κ.. Και βεβαίως, επί πολλέως σκεπτομένη και η Νέα Δημοκρατία κατ' αρχήν επλειοδότησε και μετά συνεφώνησε, πλην εμού ίσως.
Τι κάνει τώρα ο κύριος Υπουργός, κυρία Πρόεδρε; Εις τις χερσαίες μεταφορές ισχύει καμποτάζ, κύριοι συνάδελφοι. Αυτό που συζητούμε σήμερα τι είναι; Διατήρηση της απαγορεύσεων να "εΚ.Τ.Ε.Λ.έσουν" μεταφορικό έργο εντός της ελληνικής επικρατείας τα ανάλογα μέσα μαζικής μεταφοράς με ξένες πινακίδες, δηλαδή ξένες σημαίες. Μπορεί να έρθει ο Γάλλος στην Ελλάδα και να κάνει μεταφορικό έργο τύπου Κ.Τ.Ε.Λ.; Κανένας. Δεν μπορεί. Μπορείτε εσείς να στείλετε έναν με ελληνικές πινακίδες να μεταφέρει από τη Λυών στο Παρίσι; Δεν μπορείτε.
Η Κυβέρνησή σας λοιπόν, προ της ώρας του, επέτρεψε στη βρετανική σημαία να εκτελέσει θαλάσσιο μεταφορικό έργο από τον Πειραιά εις τη Ρόδο, στο Ηράκλειο ή αλλού, παραχωρώντας δηλαδή και κέρδη εις αλλοδαπόν. Δεν με φοβίζει ο αλλοδαπός, πάντως αυτό έγινε. Ενώ -και καλώς κάνετε- εις την ξηρά, στο χερσαίο μεταφορικό έργο εκράτησε αυτό το προνόμιο, όσο μπορεί να πάει. Διότι βρίσκεται σε συζήτηση ακόμη αυτό το θέμα στην Ευρωπαϊκή Ένωση. Όποτε λοιπόν αρθεί. Πρόκειται πάντως περί καμποτάζ, στην ουσία, κύριε Υπουργέ, ναι ή όχι;
Καμποτάζ, κύριοι συνάδελφοι, προνόμιο...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη...
ΑΡΙΣΤΟΤΕΛΗΣ ΠΑΥΛΙΔΗΣ: ...πολλών φορέων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Να μην περάσουμε και στη θάλασσα τώρα. Να μην πέσουμε και στη θάλασσα.
ΑΡΙΣΤΟΤΕΛΗΣ ΠΑΥΛΙΔΗΣ: Η αντίφαση αυτή στην πολιτική της ίδιας Κυβέρνησης ας κριθεί ανάλογα απ' όσους παρακολουθούν τα πράγματα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κόλλια έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κυρία Πρόεδρε, θα ήθελα να τοποθετηθώ στο θέμα των κινήτρων. Θα έλεγα πολλοί συνάδελφοι, κύριε Υπουργέ, μέσα στην Αίθουσα όλο το απόγευμα που μίλησαν γι' αυτά τα κίνητρα, συμφώνησαν στο 30% και στο 20%, χωρίς να υπάρχει το κίνητρο της συνένωσης. Αφού εσείς προτείνετε κίνητρο συνένωσης, αυξήστε τουλάχιστον τα ποσοστά πέραν του 30% γι' αυτούς οι οποίοι θα συνενωθούν. Στα ΚΤΕΛ που δεν θα χρειαστούν συνένωση προκειμένου να λειτουργήσουν σωστά, εκσυγχρονισμένα σαν ανώνυμες εταιρείες, θα έλεγα να τα αυξήσουμε 30 και 20%. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Συμφωνείτε στη συνένωση να έχουμε ένα πρόσθετο κίνητρο. 
ΜΑΡΙΑ ΚΟΛΛΙΑ -ΤΣΑΡΟΥΧΑ: Θα ψηφίσουμε σε ό,τι έχει να κάνει με την επένδυση των 30 δισεκατομμυρίων. Επίσης στην παράταση του έργου και επιμένουμε μέχρι το 2015. Στα μειωμένα εισιτήρια δεν τοποθετηθήκατε και πιστεύουμε ότι αύριο με την τροπολογία θα ακούσουμε από την πλευρά σας τη θέση σας. Και για τη ρύθμιση χρεών, για τους λόγους που αναφέρθηκαν εν πολλοίς και συνάδελφοι και εγώ, ζητάμε να τοποθετηθείτε και να έχουμε τη θετική από σας θέση. 
Δεν άκουσα, κύριε Υπουργέ, να τοποθετηθείτε για κάποια ιδιαίτερη ρύθμιση για τους ιδιοκτήτες, οι οποίοι την προηγούμενη πενταετία έκαναν τις επενδύσεις πριν απ' αυτόν το νόμο. Νομίζω ότι πρέπει να βρούμε έναν κοινό τόπο, να κάνουμε μια συγκεκριμένη ρύθμιση γι' αυτούς τους ανθρώπους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Θα έβρισκε κανείς σύμφωνη την άποψη ότι πράγματι αν δεν εκσυγχρονιστούμε, αν δεν προσαρμοστούμε στα νέα δεδομένα, δεν θα μπορέσουμε κάποια στιγμή που ο ανταγωνισμός και η απελευθέρωση ακόμη και στις χερσαίες συγκοινωνίες να μας βρουν έτοιμους για να μπορέσουμε να λειτουργήσουμε καλύτερα. Θα πρέπει, όπως είπατε, κύριε Υπουργέ, να δοθούν κίνητρα, ώστε να μπορέσουν να λειτουργήσουν καλύτερα. 
Τα προσφερόμενα λεωφορεία για τη δημιουργία της ανώνυμης εταιρείας εκτιμούνται ανάλογα όπως είναι τα ακίνητα, που ενδεχομένως και οι περιοχές να έχουν και αντικειμενικές αξίες. Ποια επιτροπή θα εκτιμήσει την αξία του λεωφορείου η οποία θα μετατραπεί σε μετοχές; Γιατί αυτό θα δημιουργήσει ενδεχομένως τριβές και ένα λεωφορείο που θα προσφερθεί στη ανώνυμη εταιρεία να έχει 50 εκατομμύρια, το άλλο να έχει 30, εξαρτάται από το χρόνο λειτουργίας, από τον τρόπο συντήρησης και απ' όλα αυτά τα στοιχεία που υπάρχουν. Κύριε Υπουργέ, θα ήθελα απάντηση επ' αυτού.
Ένα άλλο σημείο που θέλω να διευκρινίσω είναι το εξής. Μέχρι τώρα τα ΚΤΕΛ ανά την Ελλάδα λειτουργούσαν και συνδικαλιστικά σε μια ομοσπονδία των ΚΤΕΛ. Τι θα γίνει τώρα που θα είναι ανώνυμες εταιρείες; Πώς θα λειτουργούν; Θα φτιαχτεί κάποιος άλλος φορέας; Θα λειτουργούν συνδικαλιστικά οι ίδιοι μέτοχοι; Υπάρχει κάποιο πλαίσιο γι' αυτό ή θα αναζητηθεί και θα βρεθεί στην πορεία; 
Θα συμφωνήσω βέβαια με την αύξηση του ποσοστού. Να γίνει 30% για τα καινούρια λεωφορεία και 20% για τα λεωφορεία της πενταετίας και 40% μπορεί να πάει για τις συνενώσεις. Μπορούν τα ΚΤΕΛ τα υπεραστικά με τα αστικά σε νησιωτικές περιοχές να συνενωνθούν σε μια ανώνυμη εταιρεία; Υπάρχει τέτοια δυνατότητα; 
Και επειδή αναφέρατε το σπατόσημο, το αεροδρόμιο της Κέρκυρας, το οποίο ανήκει στα εθνικά αεροδρόμια έχει μεγάλα έσοδα από το σπατόσημο, χρήματα τα οποία δεν επενδύονται στο αεροδρόμιο της Κέρκυρας. Καθυστερούν έργα πάρα πολύ, που θέλουν επέκταση.
Γνωρίζετε την περίφημη εργολαβία των 5 δισεκατομμυρίων για την αύξηση της πίστας, η οποία φαίνεται ότι λόγω κακής μελέτης έχει εγκαταλειφθεί και δεν ξέρω αν επ' αυτού, μια και το αναφέρατε στη συζήτηση, υπάρχει η δυνατότητα να δώσετε και μία απάντηση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): 'Αλλος συνάδελφος δεν ζητεί να δευτερολογήσει.
Κύριε Υπουργέ, θα διαβάσετε τις τροποποιήσεις; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ναι, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κατ' αρχήν θα ήθελα να ενημερώσω τον κ. Σπύρου ότι για το αεροδρόμιο της Κέρκυρας τα έσοδα ήταν 38,3 δισ. και 30,8 δισ. έχουν επενδυθεί. Αυτά είναι από το 1992 μέχρι σήμερα.
Στη συνέχεια θα ήθελα να αναγνώσω τις τροποποιήσεις.
Το άρθρο 20, παράγραφος 1, πρώτο εδάφιο αναδιατυπώνεται ως εξής, μετά τις λέξεις "Δημοτική Επιχείρηση": "με απόφαση του Γενικού Γραμματέα της Περιφέρειας παραχωρείται μέχρι 31.12.2003, το εκτελούμενο συγκοινωνιακό έργο σε ανώνυμη εταιρεία που ιδρύεται:"
Στο άρθρο 18, παράγραφος 1, στο τέλος της πρώτης παραγράφου προστίθενται: "όπως αυτό διαπιστώνεται από τον οικείο νομάρχη".
Στο άρθρο 29, παράγραφος 3, στο τέλος της παραγράφου 3 προστίθεται: "μετά από τεχνοοικονομική μελέτη που εκπονείται με μέριμνα του Γενικού Γραμματέα της Περιφέρειας, από την οποία να προκύπτει η καλύτερη εξυπηρέτηση του επιβατικού κοινού και η βιωσιμότητα των φορέων που θα δημιουργηθούν". 
Τέλος στο άρθρο 12, παράγραφος 3β', μετά το λατινικό στοιχείο (ii) προστίθεται λατινικό στοιχείο (iii) ως ακολούθως: "(iii) Σε περιπτώσεις συνένωσης δύο ή περισσοτέρων ΚΤΕΛ νομού ή ΚΤΕΛ και δημοτικής επιχείρησης, το ποσοστό της ενίσχυσης για την περίπτωση του στοιχείου (i) ανέρχεται τριάντα τοις εκατό (30%)."
Θα ήθελα να σας ευχαριστήσω για τις παρατηρήσεις.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 1 έως και 32 και γίνεται η ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 1 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό
Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 4, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 4 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 6, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 6 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 8, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 8 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 9, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 10, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 10 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 13, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 13 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 16, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 16 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 17, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 17 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 19, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 19 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 21, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 21 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 22, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 22 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 23, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 23 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 24, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 24 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 25, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 25 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 26, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 26 έγινε δεκτό κατά πλειοψηφία, ως έχει. 
Ερωτάται το Σώμα: Γίνεται δεκτό το άρθρο 27, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 27 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 28, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 28 έγινε δεκτό κατά πλειοψηφία, ως έχει. 
Ερωτάται το Σώμα: Γίνεται δεκτό το άρθρο 29, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 29 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 30, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 30 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 31, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 31 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 32, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, το άρθρο 32 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.30' λύεται η συνεδρίαση για αύριο ημέρα Πέμπτη 1 Νοεμβρίου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Οργάνωση και λειτουργία των δημοσίων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις."
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 

