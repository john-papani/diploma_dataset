

Πέμπτη 13 Σεπτεμβρίου 2001 (πρωί)
ΣΥΝΕΔΡΙΑΣΗ ΛΒ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις", σελ.
2. Αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 12, σελ.
3. Κατάθεση Έκθεσης Διαρκούς Επιτροπής: Η Διαρκής Επιτροπή Μορφωτικών Υποθέσεων καταθέτει την έκθεση της στο σχέδιο νόμου του Υπουργείου Πολιτισμού "Θέματα Ολυμπιακής φιλοξενίας, έργα Ολυμπιακής υποδομής και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης 
ΑΝΔΡΕΟΥΛΑΚΟΣ Α., σελ. 
ΑΝΤΩΝΑΚΟΠΟΥΛΟΣ Π., σελ.
ΒΑΡΙΝΟΣ Α., σελ.
ΚΑΪΣΕΡΛΗΣ Κ., σελ.
ΚΕΦΑΛΟΓΙΑΝΝΗΣ Ι., σελ.
ΚΟΝΤΟΜΑΡΗΣ Ε., σελ.
ΚΟΥΒΕΛΗΣ Φ., σελ.
ΜΑΝΤΕΛΗΣ Α., σελ.
ΜΗΤΣΟΤΑΚΗΣ Κ., σελ.
ΠΑΠΑΝΔΡΕΟΥ Β., σελ.
ΠΑΠΑΝΙΚΟΛΑΣ Β., σελ.
ΠΙΠΕΡΓΙΑΣ Δ., σελ.
ΠΟΛΥΔΩΡΑΣ Β., σελ.
ΤΑΣΟΥΛΑΣ Κ., σελ
ΤΖΕΚΗΣ Α., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΒ΄
Πέμπτη 13 Σεπτεμβρίου 2001 (Πρωί)
Αθήνα, σήμερα στις 13 Σεπτεμβρίου 2001, ημέρα Πέμπτη και ώρα 10.44' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις".
Κύριοι συνάδελφοι, το νομοσχέδιο αυτό χρειάζεται προφανώς και τις άλλες δύο συνεδριάσεις που είχαμε αποφασίσει για τη συζήτηση των άρθρων. Θα ήθελα να προτείνω για την ολοκλήρωση της συζήτησής του να γίνει το απόγευμα εμβόλιμη συνεδρίαση. Και επίσης να ανακοινώσω ότι την προσεχή Τετάρτη θα συνεδριάσει στην Αίθουσα αυτή η Βουλή των Εφήβων και επομένως η συνεδρίασή μας θα γίνει το απόγευμα της Τετάρτης.
ΚΩΝΣΤΑΝΤΙΝΟΣ ΤΑΣΟΥΛΑΣ: Συνεπώς και σήμερα και την Τετάρτη.
ΠΡΟΕΔΡΟΣ (Απόστολος Κακλαμάνης): Σήμερα θα διακόψουμε το μεσημέρι κάποια ώρα -θα δούμε πότε- και θα ολοκληρώσουμε το απόγευμα σε εμβόλιμη συνεδρίαση τη συζήτηση του νομοσχεδίου.
Την επόμενη εβδομάδα ...
ΝΙΚΟΛΑΟΣ ΚΟΡΤΣΑΡΗΣ: Κύριες Πρόεδρε, πολλοί από τους Βουλευτές της επαρχίας έχουν κλείσει αεροπορικά εισιτήρια.
ΠΡΟΕΔΡΟΣ (Απόστολος Κακλαμάνης): Τότε πρέπει να κάνουμε εμβόλιμη συνεδρίαση αύριο που είναι χειρότερο. Εγώ είπα για το απόγευμα ακριβώς για να μην κάνουμε αύριο το πρωί τη συνεδρίαση. Είχα κατ' αρχής υπόψη μου να την κάνουμε την Τρίτη το πρωί, αλλά την Τρίτη θα είναι και το προσωπικό απησχολημένο στις συνεδριάσεις που θα κάνει η Βουλή των Εφήβων στις επιτροπές. Επομένως παρακαλώ να συμφωνήσετε.
ΑΘΑΝΑΣΙΟΣ ΒΑΡΙΝΟΣ: Την Τρίτη θα έχουμε άλλη συνεδρίαση; 
ΠΡΟΕΔΡΟΣ (Απόστολος Κακλαμάνης): Την Τρίτη το απόγευμα, όχι το πρωί. 
ΑΘΑΝΑΣΙΟΣ ΒΑΡΙΝΟΣ: Θα μπει άλλο νομοσχέδιο;
ΠΡΟΕΔΡΟΣ (Απόστολος Κακλαμάνης): Σήμερα ολοκληρώνουμε με αυτό. 
Παρακαλώ, λοιπόν, κύριοι συνάδελφοι, να κάνετε δεκτή την πρότασή μου.
Συμφωνεί το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συνεφώνησε. 
Κύριοι συνάδελφοι, το νομοσχέδιο ψηφίστηκε χθες επί της αρχής και θα ήθελα να μας πουν οι εισηγητές πρώτα τι νομίζουν ότι θα πρέπει να συζητήσουμε τώρα το πρωί και τι το απόγευμα μαζί με τις τροπολογίες. Η τροπολογία είναι μία της κυρίας Υπουργού, αλλά έχουν κατατεθεί και πέντε τροπολογίες Υπουργών. 
Στη Διαρκή Επιτροπή είχατε συζητήσει από το πρώτο έως το ενδέκατο άρθρο και από το δωδέκατο μέχρι τέλους. Αλλά εκεί είδα ότι έχουν προστεθεί και κάποιες τροπολογίες. Λοιπόν, παρακαλώ πείτε μου ποια ενότητα θέλετε να συζητήσουμε τώρα το πρωί και τι το απόγευμα.
Ορίστε, κύριε Τασούλα, έχετε το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, το θέμα των διατάξεων για την υπαίθρια διαφήμιση είναι περισσότερο τεχνικό, ενώ το άλλο είναι περισσότερο πολιτικό. Οι τροπολογίες είναι διαφορετικές μεταξύ τους και ορισμένες εξ αυτών είναι σημαντικές. Προτείνω να συζητήσουμε σήμερα το πρωί την ενότητα της συμπολιτείας και των τροπολογιών και το απόγευμα για την υπαίθρια διαφήμιση, τα πρώτα έντεκα άρθρα δηλαδή.
ΠΡΟΕΔΡΟΣ (Απόστολος Κακλαμάνης): Όχι, αυτά προηγούνται. Θα συζητήσουμε τώρα το πρωί αυτά και ό,τι άλλο νομίζετε από τα υπόλοιπα και τα υπόλοιπα τα θέματα αυτά που λέτε. Η σειρά δηλαδή αυτή πρέπει να είναι, απλώς εγώ σας ερωτώ μήπως όπως είναι τα άρθρα είτε κάποια τροπολογία έχει προστεθεί ή κάποιο άρθρο έχει για σας ιδιαίτερη σημασία να συζητηθεί το απόγευμα. 
ΚΩΝΣΤΑΝΤΙΝΟΣ ΤΑΣΟΥΛΑΣ: Όπως έγινε και στην επιτροπή συνεπώς. Η υπαίθρια διαφήμιση δηλαδή μέχρι και το άρθρο 11 να συζητηθεί τώρα το πρωί και τα υπόλοιπα το απόγευμα. 
ΠΡΟΕΔΡΟΣ (Απόστολος Κακλαμάνης): Θα συζητηθούν τώρα τα άρθρα μέχρι και το 11 και από το άρθρο 12 μέχρι τέλους θα συζητηθούν το απόγευμα.
ΚΩΝΣΤΑΝΤΙΝΟΣ ΤΑΣΟΥΛΑΣ: Συμπεριλαμβανομένων και των τροποποιήσεων.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τζέκη.
ΑΓΓΕΛΟΣ ΤΖΕΚΗΣ: Πιστεύω, κύριε Πρόεδρε, ότι το δεύτερο και το τρίτο κεφάλαιο με τις λοιπές διατάξεις είναι πολύ μεγαλύτερα και σπουδαιότερα από το πρώτο κεφάλαιο.
ΠΡΟΕΔΡΟΣ (Απόστολος Κακλαμάνης): Που είναι ποια άρθρα;
ΑΓΓΕΛΟΣ ΤΖΕΚΗΣ: Τα άρθρα για την υπαίθρια διαφήμιση. Απομένουν ύστερα τα άρθρα για τη συμπολιτεία με τις λοιπές διατάξεις και οι προσθήκες που έχουν μπει πλέον στο νομοσχέδιο, που είναι περισσότερη ύλη και έχει σοβαρές διατάξεις.
ΠΡΟΕΔΡΟΣ (Απόστολος Κακλαμάνης): Το πρώτο κεφάλαιο είναι από το άρθρο 1 έως το άρθρο 9. Σε αυτά δεν πρέπει -λέτε- να προσθέσουμε το άρθρο 10 και το άρθρο 11;
ΑΓΓΕΛΟΣ ΤΖΕΚΗΣ: Πρέπει να προσθέσουμε και άλλα, αυτό λέω.
ΠΡΟΕΔΡΟΣ (Απόστολος Κακλαμάνης): Και άλλα, ώστε το απόγευμα να μείνουν -λέτε- θέματα πιο σημαντικά.
ΑΓΓΕΛΟΣ ΤΖΕΚΗΣ: Να μείνει μόνο η συμπολιτεία το απόγευμα.
ΠΡΟΕΔΡΟΣ (Απόστολος Κακλαμάνης): Που είναι το τρίτο κεφάλαιο από το άρθρο 12 και μετά.
ΑΓΓΕΛΟΣ ΤΖΕΚΗΣ: Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αυτό λέει και ο κ. Τασούλας.
ΑΓΓΕΛΟΣ ΤΖΕΚΗΣ: Υπάρχουν όμως και λοιπές διατάξεις, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Όλα αυτά θα πάνε μαζί από εκεί και πέρα.
ΑΓΓΕΛΟΣ ΤΖΕΚΗΣ: Λέω ότι είναι μεγάλη η ύλη για το απόγευμα και ίσως δεν μας φτάσει ο χρόνος.
ΠΡΟΕΔΡΟΣ (Απόστολος Κακλαμάνης): Δεν γίνεται αλλιώς. Έχουμε τρεις συνεδριάσεις.
ΑΓΓΕΛΟΣ ΤΖΕΚΗΣ: Λέω ότι θα εξαντλήσουμε σε σύντομο χρονικό διάστημα τη συζήτηση για την υπαίθρια διαφήμιση και θα περιμένουμε να πάμε το απόγευμα για να συζητήσουμε για τη συμπολιτεία.
ΠΡΟΕΔΡΟΣ (Απόστολος Κακλαμάνης): Να προσθέσουμε τότε και τα άρθρα για τη συμπολιτεία τώρα στην πρωινή συνεδρίαση. Βλέπω ότι το άρθρο 12 είναι σε αυτά.
ΑΓΓΕΛΟΣ ΤΖΕΚΗΣ: Να συζητήσουμε και όσα άρθρα προλάβουμε για τη συμπολιτεία.
ΑΘΑΝΑΣΙΟΣ ΒΑΡΙΝΟΣ: Να βάλουμε το πρωί και τα άρθρο 12 και 13 και να έχουμε τα υπόλοιπα το απόγευμα.
ΠΡΟΕΔΡΟΣ (Απόστολος Κακλαμάνης): Καλώς. Να συζητήσουμε τώρα και το άρθρο 12, που είναι και πολύ μεγάλο, και οι διατάξεις για τη δημοτική αστυνομία και τα άλλα να μείνουν για το απόγευμα.
Συμφωνείτε, κύριοι συνάδελφοι, να συζητήσουμε τώρα τα άρθρα από το 1 μέχρι και το 12 και να μείνουν όλα τα απόγευμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, κυρία Υπουργέ, για τα άρθρα που θα συζητήσουμε τώρα, από το άρθρο 1 μέχρι και το άρθρο 12, έχετε να κάνετε κάποιες αλλαγές;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, μέχρι και το άρθρο 12 έχω κάποιες αναδιατυπώσεις και προσθήκες, τις οποίες θα διανείμω αμέσως και θα καταθέσω και για τα Πρακτικά.
(Στο σημείο αυτό η Υπουργός Εσωτερικών, Δημόσιας Διοίκησης και Αποκέντρωσης κα Βάσω Παπανδρέου καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
"ΠΡΟΣΘΗΚΕΣ - ΑΝΑΔΙΑΤΥΠΩΣΕΙΣ
1. Στην περ. γ' της παρ. 2 του άρθρου 2 αντί "πάνω από μέγιστο επιτρεπόμενο ύψος του κτιρίου, χωρίς να υπολογίζονται στο ύψος αυτό τυχόν κτίσματα επί του δώματος" τίθεται "πάνω στην οροφή του κτιρίου".
2. Στο άρθρο 2 προστίθεται παρ. 3 που έχει ως εξής: "3. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων 'Έργων και Πολιτισμού που δημοσιεύεται στην Εφημερίδα της Κυβερνήσεως, μπορεί να καθορίζονται περιπτώσεις κατά τις οποίες κατ' εξαίρεση επιτρέπεται η ανάρτηση πανώ σε προσόψεις κτιρίων, ιδίως για την προβολή καλλιτεχνικών, πολιτιστικών και κοινωνικών εκδηλώσεων. Με την απόφαση καθορίζονται οι όροι, οι προϋποθέσεις και η χρονική διάρκεια ισχύος της σχετικής άδειας."
3. Στην πρώτο εδάφιο της παρ. 2 του άρθρου 3 η λέξη "σύμφωνη" διαγράφεται και αντί "μέσα σε ένα μήνα" τίθεται "μέσα στην προθεσμία του επομένου εδαφίου". Στο τελευταίο εδάφιο της ίδιας παραγράφου η φράση "και η παράλειψη των μελών της ΕΠΑΕ συνιστά σοβαρή παράβαση των καθηκόντων" διαγράφεται.
4. Στο τέλος της παραγράφου 3 του άρθρου 3 προστίθενται εδάφια, που έχουν τα εξής:
"Εφόσον η παραχώρηση της χρήσης γίνεται σε συνδυασμό με την ανάληψη εκ μέρος του μισθωτού της υποχρέωσης προμήθειας ειδών ή της παροχής υπηρεσιών προς το Δήμο ή της Κοινότητα, τότε εφαρμόζονται αντίστοιχα και οι διατάξεις των π.δ. 370/1995 (ΦΕΚ Α' 199) και 346/1998 (ΦΕΚ Α' 230), όπως τροποποιήθηκαν και ισχύουν.
Οι διατάξεις του προηγουμένου εδαφίου εφαρμόζονται και για την παραχώρηση χώρων για την προβολή υπαίθριας διαφήμισης στους χώρους και τα οχήματα που αναφέρονται στην περ. γ' της παρ. 2 του άρθρου 1, εάν ο φορέας που προβαίνει στην παραχώρηση υπάγεται στο πεδίο ρύθμισης των ανωτέρω διαταγμάτων.
Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών ρυθμίζεται κάθε θέμα σχετικό με την εφαρμογή της παρούσας παραγράφου."
5. Στο δεύτερο εδάφιο της παρ. 4 του άρθρου 3 η λέξη "σύμφωνη" διαγράφεται.
6. Στο πρώτο εδάφιο της παρ. 4 του άρθρου 3 μετά τις λέξεις "εθνικών οδών" τίθενται οι λέξεις "εκτός κατοικημένων περιοχών,".
7. Στο πρώτο εδάφιο της παρ. 5 του άρθρου 3 μετά τις λέξεις "εθνικών οδών" τίθενται οι λέξεις "εκτός κατοικημένων περιοχών,"
8. Στο πρώτο εδάφιο της παρ. 1 του άρθρου 5 αντί των λέξεων " από σχέδιο της διαφήμισης" τίθενται οι λέξεις "από τα απαραίτητα στοιχεία για τον προσδιορισμό του τέλους".
9. Στο δεύτερο εδάφιο της παρ. 1 του άρθρου 5 αντί "Όμοια άδεια" τίθενται οι λέξεις "Άδεια η οποία χορηγείται με απόφαση του Δημάρχου ή Προέδρου της Κοινότητας,".
10. Στο πρώτο εδάφιο της παρ. 2 του άρθρου 5 η λέξη "σύμφωνη" διαγράφεται.
11. Στο πρώτο εδάφιο της παρ. 2 του άρθρου 5 αντί "καθώς και της Πρωτοβάθμιας ΕΠΑΕ" τίθεται "καθώς και γνώμη της Πρωτοβάθμιας ΕΠΑΕ" και διαγράφονται οι λέξεις "αν εμποδίζεται η εναέρια κυκλοφορία".
12. Στην παρ. 2 του άρθρου 5 μετά το πρώτο εδάφιο προστίθενται εδάφια ως εξής: "Οι γνώμες του προηγούμενου εδαφίου παρέχονται μέσα σε προθεσμία ενός μηνός από την υποβολή της σχετικής αίτησης. Αν παρέλθει άπρακτη η ανωτέρω προθεσμία η άδεια εκδίδεται χωρίς τις γνώμες αυτές."
13. Στην παρ. 1 του άρθρου 8 οι λέξεις "Στους διαφημιζομένους" διαγράφονται.
14. Στο άρθρο 8 προστίθεται παρ. 5 που έχει ως εξής: "5. Πρόστιμο κατά τα οριζόμενα στις προηγούμενες παραγράφους επιβάλλεται και σε βάρος των διαφημιζομένων, στις περιπτώσεις που προβάλλεται υπαίθρια διαφήμιση εκτός των χώρων που έχουν καθοριστεί σύμφωνα με τις διατάξεις του παρόντος για την προβολή της."
15. Στο άρθρο 9 προστίθεται παρ. 8 που έχει ως εξής: "8. Πλαίσια και διαφημίσεις που τοποθετούνται σε δημοτικούς, κοινοτικούς ή κοινόχρηστους χώρους που δεν καθορίσθηκαν για την προβολή υπαίθριας διαφήμισης σύμφωνα με τις παρ. 1 και 2 του άρθρου 3, θεωρούνται ρύποι και απομακρύνονται άμεσα, κατά τις σχετικές διατάξεις των οικείων κανονισμών καθαριότητας, με ευθύνη των Δήμων και Κοινοτήτων, χωρίς να απαιτείται η έκδοση απόφασης κατά τα οριζόμενα στην παρ. 1 του παρόντος άρθρου."
16. Στην παρ. 1 του άρθρου 12 μετά τη λέξη "Κρήτη" τίθενται οι λέξεις "και την Εύβοια".
17. Η παρ. 4 του άρθρου 12 αναδιατυπώνεται ως εξής:
"4. Η ονομασία της Συμπολιτείας καθορίζεται με την απόφαση της παρ. 1 και αποτελείται από τη λέξη "Συμπολιτεία" και λέξη ή λέξεις που ακολουθούν. Με την απόφαση της παρ. 1, ορίζεται επίσης η έδρα της Συμπολιτείας καθώς και οι ειδικότεροι σκοποί της."
18. Στο τρίτο εδάφιο της παρ. 8 του άρθρου 12 αντί "τα 3/5 των μελών της" τίθεται "το 1/2 των μελών της".
19. Στο άρθρο 12 προστίθεται παρ. 27 ως εξής: "Με απόφαση του Δημοτικού ή Κοινοτικού Συμβουλίου Ο.Τ.Α. μέλους Συμπολιτείας, μπορεί να παραχωρείται χωρίς αντάλλαγμα σ' αυτήν, η χρήση μηχανημάτων, αυτοκινήτων και λοιπού εξοπλισμού του οικείου Ο.Τ.Α., για την άσκηση των αρμοδιοτήτων της." ")
ΠΡΟΕΔΡΟΣ (Απόστολος Κακλαμάνης): Μοιράστε τα και θα δώσετε και σε μένα ένα αντίγραφο.
Εν τω μεταξύ ο κ. Αντωνακόπουλος, εισηγητής της Πλειοψηφίας, έχει το λόγο επί της ενότητας αυτής των άρθρων.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κυρίες και κύριοι συνάδελφοι, εισερχόμεθα στην κατ' άρθρο συζήτηση του πρώτου κεφαλαίου του νομοσχεδίου που συζητάμε, η οποία έχει τίτλο "Υπαίθρια διαφήμιση".
Το άρθρο 1 περιλαμβάνει τον ορισμό της υπαίθριας διαφήμισης σαν τη "δημόσια και υπαίθρια προβολή μηνυμάτων με οποιονδήποτε τρόπο και μέσο". Στο άρθρο αυτό συμπεριλαμβάνονται οι κατηγορίες της υπαίθριας διαφήμισης αναλόγως του χώρου που χρησιμοποιείται, είτε είναι κοινόχρηστοι δημοτικοί χώροι είτε ιδιωτικοί χώροι, κτίρια ή οικόπεδα.
Επίσης, η υπαίθρια διαφήμιση κατατάσσεται με βάση το χώρο στο περιβάλλον που χρησιμοποιείται και μπορεί να είναι είτε έντυπες, χειρόγραφες, φωτεινές ή φωτιζόμενες επιγραφές στους χώρους που ανέφερα προηγουμένως, είτε μπορεί να είναι διαφημίσεις που από τον αέρα προβάλλονται, είτε να είναι διαφημίσεις οι οποίες προβάλλονται σε χώρους και σε κοινούς χώρους των μέσων μεταφοράς, όπως είναι τα αεροδρόμια, τα λιμάνια, οι σιδηροδρομικοί σταθμοί και γενικώς τα οχήματα που υπάρχουν στις μεταφορές. 
Το άρθρο 2 αναφέρει σαφώς τους χώρους στους οποίους δεν επιτρέπεται με κανέναν τρόπο η υπαίθρια διαφήμιση. Έτσι, λοιπόν, αυτοί είναι οι αρχαιολογικοί χώροι, οι ιστορικοί χώροι, τα ιστορικά κέντρα των πόλεων. Εδώ πρέπει να διευκρινίσουμε ότι είναι αυτά τα οποία έχουν αναγνωρισθεί επισήμως ως ιστορικά κέντρα των πόλεων και όχι εθιμικά ή με βάση την καθημερινή προσέγγιση. Απαγορεύεται σαφώς σε μνημεία, σε δημόσια κτίρια, δημόσιες υπηρεσίες, στις επιφάνειες των τεχνικών έργων, σε στοές κτιρίων, σε πινακίδες δημόσιας πληροφόρησης. 
Μία ιδιαίτερη αξία έχει η απαγόρευση της χρήσης αεροπανό, όπως στις προσόψεις των κτιρίων ή σε ακάλυπτους χώρους. Επίσης, ένα νέο στοιχείο είναι η απαγόρευση τοποθέτησης ενδεικτικών πινακίδων που υποδεικνύουν ιδιωτικές υπηρεσίες με εξαίρεση των τοποθέτηση τέτοιων ενδεικτικών πινακίδων σε κατοικημένες περιοχές μετά από άδεια του δήμου για υπηρεσίες πρώτης ανάγκης, όπως τα νοσοκομεία, τα κέντρα υγείας, τα φαρμακεία. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Στο άρθρο 3 περιγράφεται η διαδικασία μέσω της οποίας προκύπτουν οι χώροι στους οποίους επιτρέπεται η υπαίθρια διαφήμιση. Και αυτή είναι αρμοδιότητα του δημοτικού ή κοινοτικού συμβουλίου, που με απόφασή του έγκαιρα, τρεις μήνες πριν από την έναρξη της επόμενης χρονιάς, καθορίζει τους χώρους αυτούς, οι οποίοι χρησιμοποιούνται για τα επόμενα δύο έτη. Αν δεν το πράξει αυτό το αρμόδιο δημοτικό συμβούλιο, τότε αυτό το πράττει ο Γενικός Γραμματέας της Περιφέρειας. 
Εδώ σαφώς πρέπει να διασφαλιστεί το συνταγματικό δικαίωμα των πολιτών για ελεύθερη έκφραση και για οικονομική ελευθερία. Αυτό το δικαίωμα δεν μπορεί να πληγεί από τη θέληση ή την αδιαφορία της δημοτικής αρχής, γιατί τότε θα επιβληθεί η απαγόρευση ουσιαστικά της υπαίθριας διαφήμισης σε κοινόχρηστους χώρους. Επομένως θα στερηθεί ο πολίτης από ένα μέρος της ελευθερίας της έκφρασής του. 
Οι αποφάσεις των δημοτικών συμβουλίων που χωρίζουν τους χώρους λαμβάνουν υπόψη τους τη γνώμη της Επιτροπής Πολεοδομικού και Αρχιτεκτονικού Ελέγχου της οικείας Νομαρχιακής Αυτοδιοίκησης, που με βάση την τροποποίηση δεν είναι υποχρεωτική η σύμφωνη γνώμη, αλλά οπωσδήποτε πρέπει να απαντήσει σε ένα μήνα, χωρίς πάλι να προκύπτουν ποινές παράβασης καθήκοντος για την ΕΠΑΕ, αν δεν απαντήσει. 
Επίσης, η αρμοδιότητα καθορισμού χώρων για την προβολή διαφημίσεων κατά μήκος των εθνικών οδών εκτός κατοικημένων περιοχών ανήκει στο Γενικό Γραμματέα της Περιφέρειας, μετά από γνώμη των δευτεροβάθμιων ΕΠΑΕ και τη γνώμη της ανώνυμης εταιρείας εκμετάλλευσης και διαχείρισης αυτοκινητοδρόμων, το Ταμείο Εθνικής Οδοποιίας Α.Ε. ή του Οργανισμού Σιδηροδρόμων Ελλάδας αντιστοίχως. Εδώ ξεκαθαρίζεται ότι μιλάμε για τα τμήματα του εθνικού δικτύου που είναι εκτός κατοικημένων περιοχών. 
Το δικαίωμα παραχώρησης της χρήσης των χώρων κατά μήκος αυτών των εθνικών οδών ανήκει στο Ταμείο Εθνικής Οδοποιίας, όπου βέβαια τα διαφημιστικά τέλη εκεί καταβάλλονται στο δήμο, αλλά το μίσθωμα ανήκει σ' αυτούς τους οργανισμούς που έχουν την κυριότητα και τη διαχείριση του εθνικού δικτύου.
Όσον αφορά τη χρήση ιδιωτικών κτιρίων ή χώρων, αυτή επιτρέπεται μετά από την έκδοση της άδειας, όπως ίσχυε στην παράγραφο 2 για τους κοινόχρηστους χώρους. Η μορφή, το μέγεθος και γενικώς λεπτομέρειες της αισθητικής της διαφήμισης καθορίζονται από απόφαση που εκδίδεται ύστερα από πρόταση των Υπουργών Εσωτερικών, Δημόσιας Διοίκησης και Αποκέντρωσης, Ανάπτυξης και Περιβάλλοντος, Χωροταξίας και Δημοσίων Έργων και Πολιτισμού, ούτως ώστε να υπάρχουν ενιαία κριτήρια σε όλον τον ελλαδικό χώρο. 
Το άρθρο 4 πραγματεύεται τους γενικούς όρους για την προβολή της υπαίθριας διαφήμισης. Η υπαίθρια διαφήμιση γίνεται υποχρεωτικά σε μόνιμα και σταθερά ή προσωρινά και κινητά πλαίσια. Οι δαπάνες γι' αυτόν τον εξοπλισμό, γι' αυτά τα μέσα, βαρύνουν είτε τις διαφημιστικές εταιρίες είτε τους διαφημιζόμενους. Σαφώς σε κάθε πλαίσιο πρέπει να αναγράφονται πλήρως και αναλυτικά τα στοιχεία και η διεύθυνση του διαφημιστή ή του διαφημιζόμενου, καθώς και η άδεια που χορηγήθηκε για τη διαφήμιση αυτή. Στην περίπτωση που δεν αναγράφονται αυτά τα στοιχεία, τότε μπορεί να αφαιρείται η διαφήμιση, τότε έχει δικαίωμα ο δήμος να επιβάλλει κυρώσεις.
Το άρθρο 5 αφορά την άδεια για την υπαίθρια διαφήμιση και την τοποθέτηση πλαισίων. Η άδεια για τη διαφήμιση στους προαναφερθέντες χώρους παρέχεται με απόφαση του δημάρχου ή του προέδρου της κοινότητας, αφού προηγουμένως υποβληθεί σχέδιο από το διαφημιστή ή το διαφημιζόμενο. Για τη χορήγηση άδειας υπαίθριας προβολής σε ιδιωτικό κτίριο ή οικόπεδο απαιτείται και η γνώμη του αρμόδιου τοπικού συμβουλίου, όχι πλέον η σύμφωνη γνώμη. Βεβαίως πρέπει να υπάρχει και η άποψη και η γνώμη της Επιτροπής Πολεοδομικού Αρχιτεκτονικού Ελέγχου.
Μια ιδιαίτερη κατηγορία υπαίθριας διαφήμισης είναι τα οχήματα, δηλαδή τα μέσα μεταφοράς, όπου αρμόδιος Οργανισμός Τοπικής Αυτοδιοίκησης για να δώσει την άδεια είναι αυτός στον οποίον έχει έδρα η επιχείρηση. Το ίδιο ισχύει και για τη διαφήμιση από αέρος. Αρμόδιος Οργανισμός Τοπικής Αυτοδιοίκησης είναι αυτός στον οποίον έχει έδρα η επιχείρηση.
Το άρθρο 6 πραγματεύεται το περιεχόμενο, την αισθητική των επιγραφών. Προτάσσει τη χρήση της ελληνικής γλώσσας στην περίπτωση που αναγράφεται σε μία γλώσσα η διαφήμιση, αλλά και στο μέγεθος των στοιχείων και αν υπάρχει δεύτερη γραφή σε δεύτερη γλώσσα, τότε σαφώς τα στοιχεία θα είναι μικρότερα.
Στο άρθρο 6 προβλέπονται επίσης και οι ποινές, οι οποίες επιβάλλονται, όταν υπάρχει παράβαση στο μέγεθος των πλαισίων που έχουν προκαθορισθεί για την υπαίθρια διαφήμιση.
Το άρθρο 7 ομιλεί για την παραχώρηση χώρων για την προβολή δραστηριοτήτων σε νομικά πρόσωπα που επιδιώκουν κοινωφελείς σκοπούς. Τότε, χωρίς αντάλλαγμα δίνεται η δυνατότητα για υπαίθρια διαφήμιση σε νομικά πρόσωπα που ασκούν κοινωφελείς δραστηριότητες.
Το άρθρο 8 ομιλεί για τις κυρώσεις που επιβάλλονται με απόφαση του δημοτικού ή κοινοτικού συμβουλίου στους χώρους που αυτό έχει ορίσει και στις περιπτώσεις που έχει παραχωρήσει την άδεια και του Γενικού Γραμματέα στις αντίστοιχες περιπτώσεις. Βέβαια εδώ υπάρχει και μια νέα προσθήκη, ότι οι διαφημιζόμενοι τιμωρούνται μόνο στην περίπτωση που έχουν διαφημιστικά μηνύματα εκτός των ορισθέντων χώρων προς υπαίθρια διαφήμιση.
Στις υπόλοιπες περιπτώσεις την ευθύνη την έχουν οι διαφημιστές. 
Το άρθρο 9 προβλέπει την αφαίρεση παράνομων υπαίθριων διαφημίσεων και επιγραφών. Η ενέργεια αυτή μπορεί να γίνεται από το προσωπικό του δήμου ή της περιφέρειας στις αντίστοιχες περιπτώσεις, αφού αντίστοιχα όργανα αυτών των φορέων έχουν διαπιστώσει τις παραβάσεις. Σε περίπτωση που δεν υπάρχει το προσωπικό, τότε μπορεί να ανατίθεται αυτή η εργασία σε ιδιωτικά συνεργεία. 
Επίσης, στο άρθρο 9 προβλέπεται ότι οι δαπάνες για την αφαίρεση και αποκατάσταση από την παράνομη χρήση ή την παράβαση των όρων διαφήμισης βαρύνουν τους παραβάτες. 
Στο άρθρο αυτό, επίσης, προβλέπεται ότι δεν έχει ανασταλτικό χαρακτήρα η προσφυγή του διαφημιστή ή του διαφημιζόμενου κατά της απόφασης του δήμου που προβλέπει αφαίρεση των διαφημιστικών πλαισίων. Και βέβαια η συζήτηση της προσφυγής προσδιορίζεται υποχρεωτικά σε ένα μήνα από την κατάθεσή της, ούτως ώστε να ξεκαθαρίσουν γρήγορα τα πράγματα. 
Στο άρθρο 10 προβλέπονται συγκεκριμένες ποινικές κυρώσεις και πρόστιμα για τους παραβάτες. Βέβαια στην παράγραφο 4 προβλέπεται ότι οι πρόεδροι διοικητικών συμβουλίων και οι άλλες μορφές διοίκησης εταιρειών καθώς και τα πρόσωπα που ασκούν τη διοίκηση ή τη διαχείριση νομικών προσώπων δημοσίου ή ιδιωτικού δικαίου, όταν αναθέτουν διαφημιστικές πράξεις κατά παράβαση των διατάξεων του παρόντος νόμου, τιμωρούνται ως αυτουργοί. Είναι ένα στοιχείο προς αποφυγή της κατάχρησης των χώρων της υπαίθριας διαφήμισης. 
Το άρθρο 11 περιλαμβάνει μεταβατικές διατάξεις που δίνουν τα χρονικά περιθώρια για την προσαρμογή της αγοράς των διαφημιστών, των διαφημιζομένων, αλλά και της Τοπικής Αυτοδιοίκησης και των άλλων βαθμίδων της κρατικής μηχανής που εμπλέκονται στην υλοποίηση του νέου νομοσχεδίου. Σαφώς το απώτερο χρονικό διάστημα για την αποκατάσταση είναι η 30η Απριλίου του 2002 για όλους όσους έχουν πάρει άδειες με το μέχρι τώρα υφιστάμενο καθεστώς. 
Εισερχόμαστε στο δεύτερο κεφάλαιο, στις συμπολιτείες των δήμων και κοινοτήτων. Στο άρθρο 12 ορίζεται ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Να συνεχίσω, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε συνάδελφε, και έχετε και ανοχή χρόνου. Αναπτύξτε την ομιλία σας...
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν θα είναι οι συμπολιτείες σε αυτό το κεφάλαιο...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, παρακαλώ. 
ΙΩΑΝΝΗΣ ΚΕΦΑΛΟΓΙΑΝΝΗΣ: Με συγχωρείτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Τι θα πει "με συγχωρείτε", υπάρχει ομιλητής στο Βήμα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Και το άρθρο 12 τώρα το πρωί θα συζητηθεί.
ΒΥΡΩΝ ΠΟΛΥΔΩΡΑΣ: Οι συμπολιτείες είναι ξεχωριστό κεφάλαιο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε συνάδελφε, συμφωνήθηκε προηγουμένως με το Προεδρείο ...
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν ήμασταν στην αρχή της συνεδρίασης. Έχουμε άποψη όμως. 
ΠΡΟΕΔΡΕΥΩΝ (Κωνσταντίνος Γείτονας): Δεν ήσασταν, θα σας ενημερώσω. Να τελειώσει ο ομιλητής και θα σας ενημερώσω. Απεφάσισε το Τμήμα πώς θα συζητηθεί η ενότητα. Έγινε συζήτηση και αποφάσισε. 
ΒΥΡΩΝ ΠΟΛΥΔΩΡΑΣ: Μα, δεν είναι ενότητα. 
ΠΡΟΕΔΡΕΥΩΝ (Κωνσταντίνος Γείτονας): Λυπάμαι που δεν ήσασταν. 
ΙΩΑΝΝΗΣ ΚΕΦΑΛΟΓΙΑΝΝΗΣ: Ποιοι αποφάσισαν; 
ΠΡΟΕΔΡΕΥΩΝ (Κωνσταντίνος Γείτονας): Απεφάσισε το Τμήμα ...
ΙΩΑΝΝΗΣ ΚΕΦΑΛΟΓΙΑΝΝΗΣ: Μην υψώνετε τον τόνο της φωνής σας. 
ΠΡΟΕΔΡΕΥΩΝ (Κωνσταντίνος Γείτονας): Τον υψώνω γιατί μου λέτε ποιοι αποφάσισαν. Το αποφάσισε το Τμήμα, όπως ήταν.
Παρακαλώ, συνεχίστε, κύριε συνάδελφε.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είστε παιδονόμος. Σε εμένα δεν θα υψώνετε τον τόνο της φωνής, για να συνεννοούμεθα.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, δεν διεκδικώ τέτοιους τίτλους, αλλά να σέβεστε τους συναδέλφους σας που ήταν εδώ στην ώρα τους και αυτοί αποφάσισαν. Ήταν απ' όλα τα κόμματα, να τους σέβεστε. Σας απαντώ γιατί μου λέτε "ποιοι αποφάσισαν". Λέτε να αποφάσισε η Βουλή με κενά έδρανα; 
ΙΩΑΝΝΗΣ ΚΕΦΑΛΟΓΙΑΝΝΗΣ: Τρεις άνθρωποι. 
ΠΡΟΕΔΡΕΥΩΝ (Κωνσταντίνος Γείτονας): Οι συνάδελφοί σας απ' όλες τις πτέρυγες αποφάσισαν και ο συνάδελφός σας που κάθεται από πίσω, ο εισηγητής του κόμματός σας. 
ΙΩΑΝΝΗΣ ΚΕΦΑΛΟΓΙΑΝΝΗΣ: Τρεις άνθρωποι. 
ΠΡΟΕΔΡΕΥΩΝ (Κωνσταντίνος Γείτονας): Εσείς το λέτε, χωρίς να είσαστε εδώ. Έβαλε κανένας θέμα απαρτίας; 
Παρακαλώ, συνεχίστε, κύριε συνάδελφε . 
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, παρακαλώ να μου δώσετε δύο λεπτά, για να ολοκληρώσω. 
Το άρθρο 12, λοιπόν, αφορά τις συμπολιτείες των δήμων και κοινοτήτων και περιγράφει τις διαδικασίες με τις οποίες συστήνονται αυτές οι συμπολιτείες. Ορίζει ως ελάχιστο πληθυσμιακό κριτήριο τις δέκα χιλιάδες. Περιγράφει τις διαδικασίες με τις οποίες δήμοι, οι οποίοι θέλουν να συγκροτήσουν μια συμπολιτεία, υποβάλλουν το αίτημά τους στην Τοπική Ένωση Δήμων και Κοινοτήτων, η οποία έχει γνωμοδοτικό χαρακτήρα. Στο άρθρο αυτό περιγράφονται τα όργανα διοίκησης της συμπολιτείας, που είναι η συνέλευση, το διοικητικό συμβούλιο, η εκτελεστική επιτροπή και βεβαίως έχει πάντα εθελοντικό χαρακτήρα η συμπολιτεία.
Για τα νησιά προβλέπεται ότι ικανή και αναγκαία συνθήκη είναι να συμφωνούν όλοι οι δήμοι ενός νησιού, για να υπάρξει συμπολιτεία, εκτός βέβαια της Κρήτης και της Εύβοιας, που αυτό προστέθηκε χθες. Επίσης προβλέπονται ποια είναι τα έσοδα της συμπολιτείας και ποιοι είναι οι σκοποί. 
Σκοποί της συμπολιτείας είναι η συγκρότηση και η λειτουργία τεχνικής υπηρεσίας, η λειτουργία οικονομικής ταμειακής υπηρεσίας, καθώς και η λειτουργία διαδημοτικής αστυνομίας που ασκεί και τον έλεγχο στα καταστήματα υγειονομικού ενδιαφέροντος. Επίσης στα έσοδα της συμπολιτείας προβλέπονται και αυτά που προέρχονται από τις αναγκαστικές συνδρομές των Ο.Τ.Α. που συμμετέχουν, από το πρόγραμμα δημοσίων επενδύσεων, από τους κεντρικούς αυτοτελείς πόρους, καθώς και από την αξιοποίηση της περιουσίας. 
Προβλέπονται εξαιρετικές περιπτώσεις όπου ένας Ο.Τ.Α., ενόσω ανήκει και στην ίδια ανθρωπογεωγραφική ενότητα που εκφράζεται από μία ήδη υφιστάμενη συμπολιτεία και είναι ένας Ο.Τ.Α. που δεν μπορεί να καλύψει τις υποχρεώσεις του ή τις ανάγκες των πολιτών του, τότε με απόφαση του Γενικού Γραμματέα της Περιφέρειας και με δεδομένη την απόφαση αποδοχής από την υφιστάμενη συμπολιτεία μπορεί με αυτόν τον έμμεσο αναγκαστικό τρόπο να ενταχθεί και ο νέος δήμος στη συμπολιτεία.
Θα πρέπει να πούμε ότι οι συμπολιτείες συνταγματικά στηρίζονται στην Αναθεώρηση του Συντάγματος στο άρθρο που προβλέπει ότι μπορούν να συστήνονται σύνδεσμοι εθελοντικού ή αναγκαστικού χαρακτήρα για την άσκηση αρμοδιοτήτων, για την παροχή υπηρεσιών και για την εκτέλεση έργων. 
Η διάλυση της συμπολιτείας προβλέπεται στις περιπτώσεις που λήξει η χρονική της διάρκεια, η οποία είναι τουλάχιστον οκτώ έτη και δεν πάρει ανανέωση, αν το ζητήσουν τα 2/3 των μελών της συνέλευσης και αν για οποιονδήποτε λόγο δεν έχει συγκροτηθεί διοικητικό συμβούλιο για περισσότερο από ένα έτος. 
Επίσης στο άρθρο αυτό προβλέπονται οι διατάξεις για τη σύσταση και τη λειτουργία της δημοτικής αστυνομίας, προβλέπεται η έκδοση του προεδρικού διατάγματος που θα αποτελέσει την περαιτέρω βάση για τη σύσταση και λειτουργία της συμπολιτείας. 
Τέλος, όσον αφορά το προσωπικό, προβλέπονται ευέλικτες διαδικασίες, ούτως ώστε να μπορεί να υπάρχει η διαδικασία ελέγχου της αποτελεσματικότητας και της αποδοτικότητας των υπηρεσιών. 
ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, θέλετε το λόγο;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, θα ήθελα να επισημάνω δύο- τρία πράγματα.
Έχω διανείμει κάποιες προσθήκες -αναδιατυπώσεις. Θα ήθελα να αναφερθώ σε δύο- τρία απ' αυτά τα σημεία.
Στο άρθρο 2 προβλέπονται οι διατάξεις για το πού επιτρέπεται και πού απαγορεύεται η διαφήμιση. Η τροποποίηση τώρα είναι ότι απαγορεύεται η διαφήμιση σε ταράτσες, στην οροφή των κτιρίων. 
Πρέπει να πω ότι ο μόνος τρόπος για να καθαρίσουν οι πόλεις είναι πράγματι να προχωρήσουμε σε αυτήν τη διάταξη και υπάρχει η σύμφωνη γνώμη του Προέδρου της ΚΕΔΚΕ και του Δημάρχου του Δήμου Αθηναίων, που έχει και το μεγαλύτερο πρόβλημα στην Αθήνα. Θεωρούν ότι με την απαγόρευση μπορούν να έχουν καλύτερο έλεγχο και μπορούν να βελτιώσουν την αισθητική των πόλεων.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Απαγόρευση στις ταράτσες;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, στις ταράτσες.
ΒΥΡΩΝ ΠΟΛΥΔΩΡΑΣ: Σωστό είναι.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, εκ πρώτης όψεως είναι σωστό.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Το δεύτερο σημείο που θα ήθελα να αναφέρω είναι ότι γίνεται μία τροποποίηση, εφόσον η παραχώρηση των προβλεπομένων χώρων γίνεται σε συνδυασμό με προμήθεια, θα πρέπει να ακολουθούνται οι διατάξεις που προβλέπονται για προμήθειες -είναι οι οδηγίες της Ευρωπαϊκής Ένωσης που ισχύουν κι εδώ- γιατί πολλές φορές παραχαράσσεται η διαδικασία ή ο τρόπος με τον οποίο γίνεται η ανάθεση των δημοσίων ή δημοτικών χώρων στις διαφημιστικές εταιρείες. 
Το τρίτο σημείο αναφέρεται στο άρθρο 9, όπου προστίθεται μία διάταξη. Είναι η πρόταση του εισηγητή της Νέας Δημοκρατίας, οι διαφημίσεις που είναι παράνομες να θεωρούνται ρύποι και να είναι υποχρεωμένα τα συνεργεία του δήμου να τις απομακρύνουν.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κυρίες και κύριοι συνάδελφοι, συζητώντας τώρα κατ' άρθρον το νομοσχέδιο, το οποίο χθες συζητήσαμε κατ' αρχήν, ερχόμαστε σε λεπτομέρειες και έχω να πω, όσον αφορά πρώτα στην ενότητα της υπαίθριας διαφημίσεως, ότι ο σκοπός αυτής της κωδικοποιήσεως, όπως πολύ σωστά είπε χθες ο κ. Κεφαλογιάννης, γιατί στην ουσία πρόκειται για μια κωδικοποίηση των ισχυουσών διατάξεων και ορισμένων τροποποιήσεων που γίνονται, είναι να αντιμετωπιστεί αυτό το σύγχρονο άγος των πόλεων που έχει να κάνει με την αυθαίρετη και παράνομη υπαίθρια διαφήμιση. Όλες αυτές οι έννοιες, όλα αυτά τα άρθρα, δεν έχουν καμία αξία, αν δεν αποσκοπούν όχι στο να περιγράψουν ένα πρόβλημα αλλά στο να διευκολύνουν τους υπεύθυνους φορείς να επιβάλουν το νόμο. Και οι νόμοι και οι υπουργικές αποφάσεις οι οποίες υπήρχαν και υπάρχουν ίσαμε τώρα γύρω από το θέμα της υπαίθριας διαφημίσεως είναι οι κατ' εξοχήν εκείνοι νόμοι που δεν εφαρμόζονται.
Ας δούμε τώρα εάν οι διαδικασίες και τα μέσα τα οποία προτείνει το παρόν νομοσχέδιο διευκολύνουν την επιβολή μιας τάξεως και μιας αισθητικής της πόλης. Θεωρώ ότι λύσεις οι οποίες προτείνονται με τη συντόμευση των νομίμων προθεσμιών άμυνας των παρανόμως διαφημιζομένων ή με τη διατύπωση πως δεν δικαιούνται να τυγχάνουν αναστολής εφόσον προσφύγουν στο διοικητικό πρωτοδικείο ανάγονται στη σφαίρα του λεγόμενου νομικού συναισθηματισμού, όπως λέγεται, και δεν παράγουν αποτελέσματα. Είναι αλυσιτελής αυτή η διαδικασία και θεωρώ πως τελικώς θα έχουν πάλι δικαίωμα αυτοί οι οποίοι θεωρούν ότι πρέπει να αμυνθούν στην αποκαθήλωση των πινακίδων τους, θα έχουν πάλι δικαίωμα να εξαντλήσουν όλους τους βαθμούς της δικαιοσύνης, της διοικητικής δικαιοσύνης, με την κωλυσιεργία που συνεπάγεται αυτό.
Είχαμε προτείνει στην επιτροπή τρόπους που κατά την άποψή μας θα είναι πιο πρόσφοροι στη συμμόρφωση των παρανομούντων, οι οποίοι είναι πέραν της δικαστικής προστασίας. Ένας τρόπος θα ήταν να καθιερώνεται ένα μητρώο διαφημιστών το οποίο να το έχουν όλοι οι δήμοι της χώρας και όταν μια εταιρεία, είτε φυσικό είτε νομικό πρόσωπο, παρανομεί, να μη δικαιούται να λαμβάνει μέρος σε δημοπρασία για μίσθωση χώρου προς διαφήμιση σε άλλο δήμο. Αυτή η αποτροπή είναι πολύ πιο ισχυρή νομίζω από οποιοδήποτε πρόστιμο ή από οποιοδήποτε διοικητικό μέτρο. Αντιλαμβάνομαι ότι υπάρχουν πολλές νομικές μορφές να εμφανιστεί μια εταιρεία και μπορεί κάλλιστα να ντυθεί με το μανδύα το ίδιο πρόσωπο κάποιας άλλης νομικής μορφής. Αλλά επειδή είναι μικρός ο τόπος και ξέρουμε όλοι ότι στην πραγματικότητα οι εταιρείες που αξιοποιούν αυτούς τους χώρους είναι τρεις οι εξής δύο, ο τάδε, τα ξέρουμε αυτά, νομίζω πως μπορεί αυτό να αντιμετωπιστεί. Όπως επίσης νομίζω, εκτός από τον καταιγισμό των διοικητικών μέτρων ή των προστίμων, η αντιμετώπιση της παράνομης διαφημίσεως και των εσόδων συνεπώς από παράνομη διαφήμιση ως φορολογικής παραβάσεως, ως παραβάσεως υπό την έννοια της εισπράξεως παρανόμων εσόδων και συνεπώς της δυσκολίας εν συνεχεία του συγκεκριμένου να έχει από την εφορία ενημερότητα είναι κάτι το οποίο θα ήταν πολύ πιο αποτελεσματικό, όπως έχει αποδειχθεί ότι είναι αποτελεσματικό σε άλλα ζητήματα.
Πολλές φορές η βελτίωση των οικονομικών υπηρεσιών του κράτους και η μηχανογράφηση και η πληροφόρηση αυτών των υπηρεσιών για παραβάσεις που έχουν να κάνουν με οικονομικά ζητήματα δίνει τη δυνατότητα στην πολιτεία να είναι πιο αποτελεσματική, όπως περιέγραψα με όλα αυτά τα οποία σας είπα. 
Ξέρετε ότι όλα αυτά είναι θεωρητικώς σωστά. Και τολμώ να πω, κυρία Υπουργέ, ότι και για τη Συμπολιτεία χθες που μας επικρίνατε που είμαστε αρνητικοί, θεωρητικώς θα μπορούσε να πει κανείς ότι αυτό το σχήμα έχει μια βάση, αλλά ξέρετε πάρα πολύ καλά -το υφίστασθε τόσα χρόνια και δεν μπορεί κανείς να το κρύψει- ότι το μεγάλο πρόβλημα που έχει σήμερα η χώρα είναι η Δημόσια Διοίκηση, είναι οι δημόσιοι υπάλληλοι, οι δημοτικοί υπάλληλοι, είναι το γεγονός ότι κάθε φορέας που έχει εξουσία στον τομέα του δουλεύει με πέντε-έξι ανθρώπους. Δεν μπορεί να το αρνηθεί κανείς, αν είναι ειλικρινής, ότι είτε υπουργός είσαι είτε δήμαρχος είτε πρωθυπουργός είτε πρόεδρος οργανισμού, όπου και αν είσαι, δουλεύεις με έναν ελάχιστο αριθμό ανθρώπων και αισθάνεσαι συχνά την απελπισία της αδυναμίας της διοικήσεως να πραγματώσει αυτό που εσύ θέλεις να κάνεις. Είναι μια πραγματικότητα η οποία έχει δημιουργηθεί εδώ και αρκετά χρόνια. Δεν έχει νόημα αυτήν τη στιγμή να πούμε ποιος φταίει και ποιος δεν φταίει γι' αυτό. Αλλά όλα αυτά τα οποία ψηφίζουμε εδώ, προϋποθέτουν μία διοίκηση που δουλεύει στοιχειωδώς, προϋποθέτουν υπαλλήλους που κάνουν αυτοψίες, που πάνε στην ώρα τους, που εργάζονται, που συνεννοούνται με την ΕΠΑΕ, που συνεννοούνται με την υπηρεσία μνημείων, που τηρούν τις προθεσμίες. Σήμερα η διοίκηση κείται χαμέ, είτε είναι στην αυτοδιοίκηση είτε είναι στην κεντρική διοίκηση. 
Διάβαζα χθες το βράδυ το πόρισμα Βαρβαρέσου. Το 1952 ο καθηγητής Βαρβαρέσος υπέβαλε στην κυβέρνηση Πλαστήρα ένα πόρισμα για τη Δημόσια Διοίκηση. Και αν εξαιρέσει κανείς το γεγονός ότι χρησιμοποιεί ορθά ελληνικά και συνεπώς αποκλείεται να είναι της εποχής μας, όλα όσα λέγει για τη Δημόσια Διοίκηση και για την αυτοδιοίκηση είναι σαν να εγράφη σαν σήμερα. Από το '52, από τον Βαρβαρέσο μέχρι σήμερα, εγράφησαν μελέτες για τη διοίκηση, οι οποίες εξεδόθησαν από τον Οίκο Παπαζήση σε οκτακόσιες σελίδες. Ζυγίζουν τέσσερα κιλά. Αυτές οι μελέτες όλες ομιλούν για το ίδιο θέμα, για τη γραφειοκρατία και για την αναποτελεσματικότητα. Σήμερα, λοιπόν, νομοθετούμε πράγματα τα οποία θεωρητικώς είναι αξιέπαινα, υπό την προϋπόθεση όμως ότι δουλεύει η Δημόσια Διοίκηση.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αλλά αυξάνει και το βάρος.
ΚΩΝΣΤΑΝΤΙΝΟΣ ΤΑΣΟΥΛΑΣ: Πάντως εγώ απορώ, κυρία Υπουργέ, πώς προλάβατε με τις κρατικές υπηρεσίες να ετοιμάσετε και να μας φέρετε τόσο γρήγορα τις τροπολογίες. Πραγματικά απορώ. Πρέπει να έχετε συμβληθεί με κάποια ιδιωτική εταιρεία! Δεν μπορώ να το εξηγήσω. Πάντως μπράβο σας. Μπράβο που μας φέρατε τόσο γρήγορα τις τροπολογίες. 
Όλα αυτά, λοιπόν, τα οποία ψηφίζουμε εδώ και καλούμεθα να εφαρμόσουμε, θα δημιουργήσουν την εξής δυσκολία. Δεν θα τα εφαρμόσει κανείς. Γι' αυτό και προτείνω, υπό το πρίσμα της πραγματικότητος και όχι υπό το πρίσμα του ότι είμαι αρνητικός και κακόπιστος, αλλά υπό το πρίσμα της καταθλιπτικής πραγματικότητος της Δημοσίας Διοικήσεως, η ευθύνη του καθορισμού των χώρων να είναι αποκλειστικά στους δήμους. Όσο μπλέκουμε και άλλους φορείς τόσο δεν θα κάνουμε τίποτα. Και σας προεξοφλώ ότι η ΕΠΑΕ, που βγάλατε τη σύμφωνη γνώμη και βάλατε σκέτη γνώμη, απλώς για να μην έχει ευθύνη στο να της καταλογίσει κανείς άρνηση, θα λέει σε όλα όχι, για να έχει μια γνώμη.
Δεν πρόκειται να γίνει τίποτε μ' αυτό. Αναθέστε στους δήμους. Μην τους βάζετε με το ζόρι, σώνει και καλά, μέσα στην προθεσμία αυτή να ορίσουν τους χώρους και μετά να το επιβάλει ο περιφερειάρχης. Ας θεωρηθεί στα πλαίσια της επιθυμίας της Κυβερνήσεως να ενισχύσει τους δήμους που τους αναγνωρίζει ένα σημαντικό ρόλο. Ας θεωρηθεί ότι η τυχόν μη περιγραφή χώρων είναι άρνηση να έχουμε χώρους. Όπως επίσης δεν είναι δυνατόν κάθε δύο χρόνια να ορίζουν καινούριους χώρους ή να επαναλαμβάνουν τον ορισμό των ίδιων χώρων. Είναι σωστή η άποψη της ΚΕΔΚΕ που λέει ότι ο ορισμός των χώρων ισχύει μέχρι νεωτέρας. 
Συνεπώς μείωση των φορέων που ανακατεύονται, ευθύνη στους δήμους και είναι σύμφωνο μ' αυτό που σας προτείναμε, να θεωρούνται δηλαδή οι παράνομες διαφημίσεις σαν απρόκλητη ρύπανση και να μην υπόκεινται στην ένδικο και ατέλειωτη προστασία των μέσων προβολής. 
Νομίζω, επίσης, πως θα πρέπει να θεσπιστεί ότι οι δήμοι που συνορεύουν με τις εθνικές οδούς στις μη κατοικημένες περιοχές, γιατί κι εκεί είμαστε στα διοικητικά όρια κάποιου δήμου, να απολαύουν τα μισθώματα, όχι τα διαφημιστικά τέλη. Τα διαφημιστικά τέλη μειώθηκαν προσφάτως σημαντικά, έχουν πάει στο 2% και δικαιούνται νομίζω οι δήμοι, οι οποίοι συνορεύουν με τις εθνικές οδούς, να εισπράττουν όχι απλώς το τέλος, αλλά και το μίσθωμα αυτής της υποθέσεως, το οποίο με τους νέους δρόμους που θα γίνουν κάποτε θα αυξήσει τα έσοδά τους. 
Πρέπει επίσης να διευκρινιστεί στο άρθρο 5 ότι ο έλεγχος της διαφημίσεως δεν αφορά στο περιεχόμενο. Πολλοί νομίζουν ότι θα επεμβαίνει ο δήμαρχος στο περιεχόμενο. Αλλά είναι κάτι διαφορετικό αυτό το οποίο ελέγχει. 
Επίσης, στο άρθρο 7, όπου τροποποίησε ο κύριος Υφυπουργός ότι με απόφαση δημάρχου ή προέδρου θα δίνεται άδεια για τους κοινωφελείς σκοπούς, προτείνω να επανέλθει στην απόφαση δημάρχου, γιατί, αν πάει στο δημοτικό συμβούλιο, θα καταβληθεί κι εκεί το λεγόμενο τίμημα της υποχρεωτικής ασυνεννοησίας που σε κάθε συλλογικό όργανο στην Ελλάδα πρέπει να υπάρχει. Κι έτσι -είναι μια άποψή μου αυτή- νομίζω πως πρέπει να έχει τη δυνατότητα ο δήμαρχος να δίνει τις άδειες στα κοινωφελή ιδρύματα. 
Επίσης νομίζω πως είναι άδικο να υφίστανται κυρώσεις οι διαφημιζόμενοι για παράνομες διαφημίσεις. Ο διαφημιζόμενος συμβάλλεται με μια επιχείρηση καλή τη πίστη κι έτσι καθιερώνουμε ένα είδος αντικειμενικής ευθύνης.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Έχει διορθωθεί αυτό.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Έχουν διανεμηθεί οι διορθώσεις;
ΠΡΟΕΔΡΕΥΩΝ (Κωνσταντίνος Γείτονας): Κύριε Ανδρεουλάκο, έχουν διανεμηθεί. Μπορείτε να πάρετε τις διορθώσεις, βελτιώσεις.
ΚΩΝΣΤΑΝΤΙΝΟΣ ΤΑΣΟΥΛΑΣ: Επίσης, ήθελα να σας πω συνεχίζοντας ότι η νομοθετική καθιέρωση λήξεως των ισχυουσών συμβάσεων διαφημίσεως πέραν του ότι έχει και νομικά προβλήματα θα δημιουργήσει στην πράξη μεγάλη αναστάτωση και θα μπλέξει τους δήμους σε ατέρμονες δικαστικές διαδικασίες με τις εταιρείες. Νομίζω ότι θα ήταν πιο συνετό και πιο πρακτικό εάν ακούγαμε και τη γνώμη της ΚΕΔΚΕ, με την οποία συμφωνώ, δηλαδή οι ισχύουσες συμβάσεις να λήξουν μόνες τους και όχι βιαίως μ' έναν τρόπο, ο οποίος θα οδηγήσει σε δικαστικές διενέξεις τους δήμους.
Πολλοί δήμοι, ξέρετε, έχουν μεταβιβάσει τα δικαιώματα διαφημίσεως και προβολής σε δημοτικές επιχειρήσεις για να είναι πιο ευέλικτα τα πράγματα. Και δεν προβλέπουμε τίποτα εδώ για τις δημοτικές επιχειρήσεις. Εν πάση περιπτώσει, ούτως ή άλλως νομίζω πως σωστό είναι να ισχύουν οι συμβάσεις μέχρι να λήξουν.
Στο θέμα της συμπολιτείας είπαμε και χθες και θέλω να πω ότι ασφαλώς γνωρίζω ότι βάσει του άρθρου 102 του Συντάγματος ο καινούριος θεσμός της αναθέσεως αρμοδιοτήτων πρέπει να γίνει σε νομικό πρόσωπο δημοσίου δικαίου.
Δεν διαφωνώ σε αυτό. Το θέμα είναι ότι δεν έχει νόημα αυτή η λύση. Και είπαμε ότι αντί να καθιερωθεί μια τέτοια λύση, η οποία θα σταθεί στα πόδια της με βάση αυτά που είπαμε προηγουμένως για το δημόσιο σε τουλάχιστον δύο χρόνια, είπαμε να θεσπίσουμε διαδικασίες συνεργασίας των δήμων με τον ιδιωτικό τομέα πολύ πιο ευέλικτες από το ν. 716, το νόμο περί μελετών, πολύ πιο ευέλικτες από τις σημερινές δυνατότητες συμβάσεων μισθώσεων έργου, ώστε να μπορούν οι δήμοι οι οποίοι τώρα το Σεπτέμβριο θα πρέπει να συντάξουν ισολογισμούς ενάρξεως, να συνεργασθούν με τον ιδιωτικό τομέα άμεσα και αποτελεσματικά. Φυσικά το θέμα της υποχρεωτικότητος είναι σαφές. Και είναι σαφές και στα νησιά και στην ουσία στην ηπειρωτική Ελλάδα. Στα νησιά πέραν της διατυπώσεως του άρθρου που μιλάει ότι ένα νησί είναι υποχρεωτικώς μια συμπολιτεία, τίθεται και το εξής ερώτημα. Εάν κανείς θεωρήσει ότι δεν είναι υποχρεωμένοι να το κάνουν, αλλά η πλειοψηφία των δήμων του νησιού αποφασίζει, ποιου είδους πλειοψηφία; Η μεγάλη πλειοψηφία; Το 50 συν 1; Ο περιφερειάρχης μπορεί να οδηγήσει, όπως λέει ο νόμος, ένα μόνο δήμο κάθε φορά σε κάποια συμπολιτεία ή μπορεί να οδηγήσει και δύο και τρεις δήμους; Και τι ισχύει σε σχέση με τη δυνατότητα του περιφερειάρχη να οδηγεί δήμους με το ζόρι στην ηπειρωτική Ελλάδα, σε μια συμπολιτεία; Ο νόμος χρησιμοποιεί ενικό αριθμό και λέει ότι μπορεί να οδηγήσει ένα δήμο. Προφανώς δεν εννοείτε ένα δήμο, εννοείτε κάθε δήμο. Άρα αυτά πρέπει να διευκρινισθούν, αλλά είμαι βέβαιος ότι διευκρινιζόμενα δεν σας διευκολύνουν στο να πείσετε το Σώμα ότι τελικώς όλα αυτά δεν είναι υποχρεωτικά. Αυτοί είναι οι λόγοι που -παραβιάζοντας και το χρόνο μου- οδηγούν στην αντίρρηση, την οποία διατυπώσαμε, συμπλεύσεως με την ψήφιση αυτού του νομοσχεδίου και όχι μια κακόπιστη τοποθέτηση ή μια αναγκαστική διαφωνία.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδας κ. Τζέκης έχει το λόγο.
ΑΓΓΕΛΟΣ ΤΖΕΚΗΣ : Κύριε Πρόεδρε, κυρίες και κύριοι συνάδελφοι, για την υπαίθρια διαφήμιση, μετά βέβαια την επίμονη προσπάθεια που έγινε από το κόμμα μας, αλλά και απ' όλες τις πτέρυγες της Βουλής και από κοινωνικούς φορείς, η Κυβέρνηση αφαίρεσε από το άρθρο 1 τις πολιτικές και κοινωνικές δραστηριότητες. Παρ' όλα αυτά εκφράσαμε και χθες την ανησυχία μας για το τι μέλλει γενέσθαι και όλοι τουλάχιστον ακούσαμε τι έγινε με τους πρέσβεις του ΝΑΤΟ, την απόφαση που πήραν για ενεργοποίηση του άρθρου 5, που σημαίνει ότι τίθεται σε κίνηση ένας μηχανισμός που γνωρίζουμε όλοι πολύ καλά ότι χρόνια με τη δράση του και τρομοκρατούσε και επέβαλε με στρατιωτική ισχύ τη θέληση του ιμπεριαλισμού. Και το είχαμε συνδέσει αυτό και με τα μέτρα, τα οποία θα πάρουν διάφορες κυβερνήσεις στο να αντιμετωπισθούν διάφορες πολιτικές και κοινωνικές δραστηριότητες. 
Έτσι, λοιπόν, παρ' όλο ότι είναι θετικό ότι στο άρθρο 1 δεν συμπεριλαμβάνονται πλέον οι πολιτικές κοινωνικές δραστηριότητες, παρ' όλα αυτά στο άρθρο 2 παρ. 2 βλέπουμε ότι παραμένει η απαγόρευση στην ανάρτηση πανό, αεροπανό ή άλλων αντικειμένων για οποιοδήποτε λόγο σε οδούς, πλατείες κλπ καθώς και στις προσόψεις των κτιρίων. Είδαμε βέβαια μια βελτίωση που κάνει η κυρία Υπουργός ότι για τις προσόψεις των κτιρίων μετά από ειδική απόφαση Υπουργείων θα επιτρέπεται για πολιτιστικούς ή και για κοινωνικούς λόγους και για χρόνο που θα βάζει αυτή η απόφαση. 
Πιστεύουμε δηλαδή ότι με αυτήν την παράγραφο, πραγματικά υπάρχει ένα ζήτημα. Ζήτημα υπήρχε βέβαια και στο προηγούμενο, στο ισχύον νομοθετικό πλαίσιο που και εκεί γινόταν ακριβώς η απαγόρευση αυτή και βέβαια γνωρίζουμε όλοι ότι αρκετοί είτε μέλη, οπαδοί, φίλοι πολιτικών κομμάτων, αλλά και συνδικαλιστές είχαν συλληφθεί και είχαν οδηγηθεί και στις φυλακές, αλλά και στα δικαστήρια με την αυτόφωρη διαδικασία δηλαδή. 
Έτσι, παρά και τη διόρθωση που επιχειρείται από το Υπουργείο, εμείς επιμένουμε ότι υπάρχει ένα σημαντικό ζήτημα. Και αν θέλει η Κυβέρνηση, μπορεί μέσα από την απαγόρευση να βγάλει αυτό το ζήτημα, γιατί πανό ή αεροπανό δεν βλέπουμε να βάζουν οι διαφημιστικές εταιρείες, δεν βλέπουμε να βάζουν οι επιχειρήσεις. Αυτά τα πανό, τα αεροπανό μπαίνουν από τα σωματεία, από πολιτιστικούς συλλόγους, από τους δήμους και τις κοινότητες και βέβαια από τους πολιτικούς φορείς. Τουλάχιστον εμείς ως κόμμα έχουμε αυτόν τον τρόπο προπαγάνδισης. 
Σε αυτό το ζήτημα βέβαια εμείς θα εξακολουθήσουμε, θα συνεχίσουμε να προπαγανδίζουμε με αυτόν τον τρόπο τις πολιτικές θέσεις του κόμματος, να φθάνει δηλαδή η φωνή του κόμματος και στο λαό, λαμβάνοντας μάλιστα υπόψη το τι γίνεται στην τηλεόραση είτε την ιδιωτική είτε και την κρατική, όπου βέβαια όσοι κατευθύνονται σε αυτή βρίσκουν και τον ανάλογο χρόνο να διαφημίσουν τις πολιτικές θέσεις. Από κει, όμως, το Κομμουνιστικό Κόμμα Ελλάδας είναι κομμένο.
Το άρθρο 3 πιστεύουμε ότι πρέπει να το δει η Κυβέρνηση. Και παρά το ότι το είχαμε επισημάνει, βλέπουμε για μία ακόμη φορά τι γίνεται στην κατεύθυνση παραχώρησης νέων δικαιωμάτων για αύξηση κερδών μέσα από τους εθνικούς δρόμους, αυτούς τους δρόμους που μέσα από την αυτοχρηματοδότηση ανήκει πλέον η χρήση σε ιδιωτικές επιχειρήσεις. Και έτσι βλέπουμε ότι σε αυτούς -που δεν είναι και καθ' εαυτού αυτοχρηματοδότηση, έχουν πάρει και κάποια κονδύλια, προγράμματα και όλα αυτά τα σχετικά, τους δίνεται η δυνατότητα εκμετάλλευσης των διοδίων- δίνουμε τώρα τη δυνατότητα εκμετάλλευσης και των διαφημίσεων. Πιστεύουμε ότι αυτό το ζήτημα θα πρέπει να εξεταστεί από την Κυβέρνηση. Γιατί να υπάρχει ο δρόμος που περνάει μέσα από μία επαρχία και να μην πηγαίνουν όλα τα λεφτά -όχι μόνο ένα μέρος από το τέλος- στους δήμους ή στις κοινότητες ή και στη νομαρχία και να πηγαίνουν στον ιδιώτη; Έχουμε σε αυτό το ζήτημα πραγματικά σοβαρή αντίρρηση.
Άρθρο 5: Ενώ η οριοθέτηση των χώρων διαφήμισης γίνεται από το διοικητικό συμβούλιο του δήμου ή της κοινότητας, για την υπαίθρια διαφήμιση απαιτείται η άδεια που χορηγείται με απόφαση του δημάρχου ή του προέδρου της κοινότητας ύστερα από αίτηση του ενδιαφερόμενου. Σας έχουμε πει και πάλι ότι αυτό το δημαρχοκεντρικό ή νομαρχιοκεντρικό σύστημα θα πρέπει να σταματήσει. Το πρόσωπο δεν είναι όργανο. Όργανο είναι το συλλογικό όργανο, είναι το δημοτικό συμβούλιο όπου εκεί πρέπει να συζητούνται και να παίρνονται οι αποφάσεις. 
Και πραγματικά σε αυτό το σημείο δεν κατανοούμε την πολιτική θέση της Νέας Δημοκρατίας. Γιατί ο ένας να είναι αυτός ο οποίος θα κάνει το κουμάντο μέσα στο δήμο και όχι η απόφαση της πλειοψηφίας του δημοτικού συμβουλίου; Η δημοκρατική λειτουργία είναι ακριβώς αυτή. Δεν μπορεί για τον ορισμό να καλούμε το δημοτικό συμβούλιο, αλλά για τη χορήγηση της άδειας να είναι ο δήμαρχος ή ο κοινοτάρχης. Και θα πρέπει και πάλι το δημοτικό συμβούλιο να έχει γνώση πού θα δώσει την άδεια και εάν αυτή η άδεια είναι μέσα στους όρους που βάζει ο νόμος.
Πιστεύουμε ότι και σε αυτό το ζήτημα πρέπει να γίνει αλλαγή.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Έχει γίνει.
ΑΓΓΕΛΟΣ ΤΖΕΚΗΣ: Όχι, δεν έχει γίνει. Με δημοτικό συμβούλιο λέει.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Τζέκη, και θα διευκρινίσει ο κύριος Υπουργός όταν θα λάβει το λόγο.
ΑΓΓΕΛΟΣ ΤΖΕΚΗΣ: Στο άρθρο 5 παράγραφος 3 πιστεύουμε ότι πρέπει να δούμε το εξής: Η διαφήμιση γίνεται και σε οχήματα είτε του ΚΤΕΛ είτε και του ΟΣΕ. Αυτά, όμως, κινούνται σε όλη την επικράτεια. Ξεκινάει η σιδηροδρομική γραμμή από Θεσσαλονίκη, κατεβαίνει στην Αθήνα και η ίδια διαφήμιση είναι ορατή σε πάρα πολλές περιφέρειες. Μήπως θα πρέπει να συγκεντρωθούν τα ανάλογα χρήματα σε ένα ενιαίο ταμείο και να δίνονται στην Ένωση Δήμων και Κοινοτήτων ή στη Νομαρχία;
Στο άρθρο 6, για τις επιγραφές, επαναλαμβάνω για μια ακόμη φορά ότι είναι σωστό να αναγράφονται στην ελληνική γλώσσα. Έχει, όμως, επικρατήσει το αντίθετο, η ελληνική γλώσσα μέσα στη δική μας τη χώρα να μην είναι η δική μας η γλώσσα.
Και αυτό δεν είναι τυχαίο. Είναι μία επέμβαση που γίνεται και μέσω του γλωσσικού ζητήματος να αφομοιωθεί πλήρως η ελληνική κοινωνία στα πρότυπα που "καλλιεργεί η πολιτισμένη Δύση". 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Να φύγει η διάταξη;
ΑΓΓΕΛΟΣ ΤΖΕΚΗΣ: Όχι, να μείνει, γιατί ήταν και στο προηγούμενο, κύριε Ανδρεουλάκο, και δεν είδαμε καμία εφαρμογή. Εμείς λέμε ότι πρέπει να γίνει και να γίνει και έλεγχος, να αποδώσει αυτός ο έλεγχος που βέβαια ποτέ δεν γίνεται. Αλλά το λέω αυτό γιατί υπάρχει και προηγούμενο, ότι έτσι όπως πάμε, σε λίγο θα επικρατήσει και μία γλώσσα σε όλη την οικουμένη.
Στο άρθρο 7 λέει ότι μπορεί με απόφαση και πάλι του δημάρχου και του προέδρου, όχι του δημοτικού συμβουλίου και χωρίς αντάλλαγμα να δίνεται σε νομικά πρόσωπα που επιδιώκουν κοινωφελείς σκοπούς. Είχα πει να το κάνετε λίγο πιο συγκεκριμένο τι εννοούμε εδώ. Εννοούμε μεγάλα ιδρύματα, μεγάλων επιχειρηματιών που έχουν αναλάβει και την παιδεία, έχουν αναλάβει τον πολιτισμό, έχουν αναλάβει δηλαδή σε επαγγελματική βάση ζητήματα για την προώθηση του πολιτισμού ή και της παιδείας; Σε αυτά τα ζητήματα εμείς θέλουμε μία πολύ καλή και ξεκάθαρη απάντηση από την Κυβέρνηση. Να μας πει αν εδώ μέσα περιλαμβάνονται και τα σωματεία, τα οποία έχουν και κοινωφελείς σκοπούς. Το σωματείο εκτός από τα επαγγελματικά δικαιώματα των εργαζομένων δεν προάγει τον πολιτισμό, δεν προάγει το ζήτημα της παιδείας, δεν προάγει το ζήτημα του αθλητισμού; Αυτά δεν είναι κοινωφελείς σκοποί; Είναι κοινωφελείς σκοποί. Και στην εξήγηση που ζήτησα δεν μας είπατε τίποτε.
Στο άρθρο 9 πιστεύω ότι υπάρχει το ισχύον νομοθετικό πλαίσιο. Είμαστε υπέρ του να γίνεται ο απαραίτητος έλεγχος, να αφαιρούνται. Αλλά πιστεύω ότι αποτελεί και μία κοροϊδία, γιατί επαναλαμβάνω ότι και στην κατ' αρχήν συζήτηση ανέφερα συγκεκριμένα παραδείγματα μέσα από στοιχεία του ΥΠΕΧΩΔΕ, τα οποία ποτέ βέβαια δεν έχουν υλοποιηθεί, δηλαδή το να αφαιρεθούν παράνομες πινακίδες κλπ.
Για τις ποινικές κυρώσεις ζητήσαμε μία εξήγηση στο άρθρο 10 στην παράγραφο 4 εκεί που λέει για τους προέδρους κλπ., τι εννοεί. Μήπως εκεί είναι και άλλα πρόσωπα πολιτικών ή συνδικαλιστικών οργάνων που μπορούμε για τη διαφήμιση να τους θεωρούμε ως αυτουργούς για αυτήν την προπαγάνδιση; Επαναλαμβάνω ότι είναι ορισμένα ζητήματα που εμάς μας απασχολούν και κυρίως αυτή η διόρθωση που κάνατε για την ανάθεση πανό σε προσόψεις κτιρίων. Πιστεύω ότι απευθύνεστε περισσότερο προς τα πολιτικά κόμματα και στους συνδικαλιστικούς φορείς, γιατί αυτοί είναι που αναρτούν πανό στις προσόψεις των κτιρίων τους, όπως και τα εργατικά κέντρα. Δεν μπορούμε επιτέλους να δεχθούμε και αυτήν την απαγόρευση. 
Για τη συμπολιτεία πιστεύουμε ότι είναι σημαντικό ολόκληρο το κεφάλαιο, το άρθρο 12. Και είναι σημαντικό γιατί πραγματικά αλλάζει τον καταστατικό χάρτη της Τοπικής Αυτοδιοίκησης κατ' αρχήν γιατί θα ακολουθήσει και δεύτερη αλλαγή, σύμφωνα με το χάρτη της Τοπικής Αυτοδιοίκησης που όλοι τον έχουμε στα χέρια, γνωρίζουμε το περιεχόμενό του. Εκεί θα γίνουν σαρωτικές αλλαγές στην Τοπική Αυτοδιοίκηση. Γι' αυτό σας καλέσαμε να το αποσύρετε και να το φέρετε ενιαία με το χάρτη της Τοπικής Αυτοδιοίκησης για να υπάρξει και μία συνολική συζήτηση μέσα στη Βουλή για το ζήτημα της Νομαρχιακής και Τοπικής Αυτοδιοίκησης, κάτι που δεν το κάνετε. Και αυτό δεν είναι τυχαίο. Υπάρχει σκοπιμότητα γιατί γνωρίζετε ότι θα προκαλέσει και πάλι για μία ακόμη φορά αντιδράσεις σε πάρα πολλές περιοχές της χώρας. 
Θεωρούμε ότι το άρθρο 12 και οι συμπολιτείες επιβάλλονται με αυτόν τον αναγκαστικό τρόπο. Θεωρούμε ότι είναι ένας πρόσθετος μηχανισμός συγκέντρωσης εξουσίας σε λιγότερα χέρια για τον καλύτερο έλεγχο από την πλευρά της Κυβέρνησης. Δεν θα υπάρχει όμως ο αντίστοιχος έλεγχος της τοπικής κοινωνίας. Και αυτό σας το έχουμε αναφέρει ότι δημιουργείται μία νέα δομή μέσα στην Τοπική Αυτοδιοίκηση, που δεν θα έχει τον έλεγχο της τοπικής κοινωνίας. 
Όσον αφορά τους λόγους για τους οποίους τους κάνατε, πιστεύω ότι μάλλον ήταν το πρόσχημα αυτό, διότι οι σύνδεσμοι υπήρχαν, τα συμβούλια υπήρχαν. Άλλωστε το ομολογήσατε χθες ότι εσείς θέλετε κάτι περισσότερο από τα συμβούλια περιοχής, περισσότερα από τους συνδέσμους. Θέλετε αντικατάσταση των Καποδιστριακών δήμων και των άλλων δήμων με μία καινούρια μορφή Τοπικής Αυτοδιοίκησης. Είναι ξεκάθαρο αυτό. Πείτε το καθαρά ότι προχωρούμε βήμα-βήμα στην αλλαγή του χάρτη της τοπικής αυτοδιοίκησης. Τουλάχιστον, να μείνει η ειλικρίνεια μέσα σε αυτήν την Αίθουσα και η ειλικρίνεια απέναντι στον ελληνικό λαό.
Πιστεύουμε ότι είναι αναγκαστικές αυτές οι συνενώσεις. Εξάλλου, αυτό λέτε και στο άρθρο 1 και στην παράγραφο 2 ότι είναι υποχρεωτικά για τα νησιά που έχουν πάνω από δέκα χιλιάδες (10.000) πληθυσμό, αλλά και με άλλη παράγραφο ορίζεται ότι το ίδιο ισχύει και για νησιά που έχουν πληθυσμό κάτω από πέντε χιλιάδες (5.000) κατοίκους. 
Με την παράγραφο 5 δίνεται το αναγκαστικό του περιεχομένου, δηλαδή ότι με απόφαση του γενικού γραμματέα της περιφέρειας είτε με απόφαση δύο δήμων της περιοχής μπορεί να επιβληθεί σε ένα τρίτο δήμο η συμπολιτεία, παρ' όλο ότι αυτός ο δήμος μπορεί μέσα από την απόφαση του Δ.Σ. είτε και μέσα από μια λαϊκή συνέλευση, να αποφασίσει ότι δεν συμφωνεί να συμπεριληφθεί μέσα στη συμπολιτεία. 
Ζητήσαμε επίσης να μας εξηγήσετε το εξής: Στους λόγους που αναφέρετε στην παράγραφο 5 λέτε "αποφασίζει τη συμμετοχή το Δ.Σ. της συμπολιτείας ή δεύτερον πρόκειται για δήμο ή κοινότητα που υπάγεται στην ανθρωπογεωγραφική ενότητα της πολιτείας. Καταλαβαίνουμε τη γεωγραφική ενότητα, δεν μπορούμε όμως να καταλάβουμε την "ανθρωπογεωγραφική". Δηλαδή σύμφωνα με τα ιδιαίτερα χαρακτηριστικά των κατοίκων; Κάνουμε διαχωρισμό των κατοίκων μιας περιοχής; Μπορώ να πω αν είναι αθίγγανοι, αν είναι βλάχοι, αν είναι σαρακατσάνοι; Δώστε μια εξήγηση. Σας το είπαμε και στην επιτροπή, αλλά δεν μας δώσατε την εξήγηση, τι εννοείτε με τη φράση "ανθρωπογεωγραφική ενότητα της συμπολιτείας", γιατί περιέχει και ρατσιστική έννοια, πλέον. 
Πιστεύω ότι ο τρόπος με τον οποίο γίνεται η επιλογή των διαφόρων οργάνων και η γενική συνέλευση και το Δ.Σ. και η εκτελεστική επιτροπή είναι με ενιαίο ψηφοδέλτιο. Το ενιαίο ψηφοδέλτιο δρα και λειτουργεί πλειοψηφικά. Στόχο σας έχετε τον αποκλεισμό φωνής που είναι ενοχλητική προς την πολιτική σας γενικότερα, γιατί υπάρχουν και παρατάξεις, υπάρχουν και φωνές που θέλουν την Τοπική Αυτοδιοίκηση, τη Νομαρχιακή Αυτοδιοίκηση και τη θέσπιση του Γ' βαθμού περιφερειακής Αυτοδιοίκησης ως μηχανισμό προστασίας από την αντιλαϊκή σας πολιτική και την αυταρχική σας πολιτική. Εσείς αντίθετα, θέλετε μηχανισμό στήριξης της πολιτικής σας. 
ΙΩΑΝΝΗΣ ΚΕΦΑΛΟΓΙΑΝΝΗΣ: (δεν ακούστηκε)
ΠΡΟΕΔΡΕΥΩΝ (Κωνσταντίνος Γείτονας): Βλέπω ότι παρέχετε στήριξη, στον ομιλητή, κύριε συνάδελφε, από την πτέρυγα που ανήκετε.
ΑΓΓΕΛΟΣ ΤΖΕΚΗΣ: Ξεχάσατε ότι πριν από αρκετά χρόνια, όταν υπήρχε το ενιαίο σύστημα εκλογής στα σωματεία και άλλους κοινωνικούς φορείς, μαζί με το ΠΑΣΟΚ, το Κ.Κ.Ε. και άλλους κοινωνικούς φορείς δίναμε αγώνα να το καταργήσουμε. Καταργήθηκε εν μέρει, γιατί σε διάφορους τομείς ισχύει το ενιαίο και τώρα έρχεστε να επιδοκιμάσετε την ορθότητα της θέσης της Νέας Δημοκρατίας που έλεγε ενιαίο ψηφοδέλτιο, έξω ο κομματισμός, ενώ ο κομματισμός ζει και βασιλεύει μέσα από το ενιαίο ψηφοδέλτιο. 
Επιτέλους, πότε είχατε δίκιο και πότε είχατε άδικο; Πιστεύουμε δηλαδή ότι υπάρχει αυτή η σκοπιμότητα. Επαναλαμβάνω για μια ακόμα φορά ότι χάνεται ο έλεγχος της τοπικής κοινωνίας.
Κάνετε και κάτι άλλο. Από το Δ.Σ. εξαιρείτε τους προέδρους των τοπικών συμβουλίων. Γιατί; Σας ζητήσαμε να μας πείτε γιατί, και δεν απαντάτε. Να σας πούμε εμείς. Έχετε κατά νου να καταργήσετε και τα τοπικά συμβούλια, γι' αυτό δεν θέλετε να είναι μέσα σ΄ αυτό το όργανο, το οποίο θεσπίζει. Κι εμείς δεν μπορούμε να συνειδητοποιήσουμε ένα εκλεγμένο μέλος του Δ.Σ. ενός δήμου, να το εξαιρείτε από το Δ.Σ. της συμπολιτείας. Πιστεύουμε δηλαδή ότι υπάρχουν μια σειρά από ζητήματα που δείχνουν ότι κι αυτό το νομοσχέδιο είναι σε μια συντηρητική κατεύθυνση, μόνο και μόνο για να εξυπηρετήσει τα σχέδιά σας. Άλλωστε τα είπαμε και επί της αρχής. 
Και κάτι ακόμη, ότι τα μέλη του διοικητικού συμβουλίου που θα είναι εκτός των εκλεγμένων στα διοικητικά συμβούλια των δήμων, θα τα ορίζει, λέει, ο πρόεδρος ή ο δήμαρχος. Ούτε και πάλι ο διορισμός αυτός θα γίνεται από το διοικητικό συμβούλιο, δηλαδή την ολομέλεια. Να, λοιπόν, πώς προσπαθείτε να κάνετε όργανα ελεγμένα από την κεντρική εξουσία, από την Κυβέρνηση, γιατί θέλετε και σ' αυτόν τον τομέα όχι ανθρώπους που θα ενδιαφέρονται για την προώθηση των τοπικών και γενικότερων ζητημάτων, αλλά ανθρώπους που θα είναι πειθήνια όργανα στη δική σας πολιτική. Και αποδείχθηκε και μέσα από τον Καποδίστρια ότι, ενώ η πραγματικότητα είναι πολύ διαφορετική, έρχονται μέσα στην Κεντρική Ένωση Δήμων και Κοινοτήτων στελέχη που πρόσκεινται στο ΠΑΣΟΚ και λένε άλλα απ' αυτά που λέει η βάση τους. Πιστεύουμε βέβαια ότι ο καιρός έχει γυρίσματα, εξάλλου μπαίνουμε σε μια προεκλογική διαδικασία και ο καθένας θα βγάλει τα συμπεράσματά του για ποια Τοπική Αυτοδιοίκηση θέλει να δώσει τη μάχη και το παρόν του. 
Εμείς πιστεύουμε ότι ως Κομμουνιστικό Κόμμα Ελλάδας θα γίνουν εκείνες οι συσπειρώσεις με ανθρώπους που έδειξαν όλα αυτά τα χρόνια ότι θέλουν να αγωνίζονται. Σ' αυτό το ζήτημα βέβαια δεν βάζουμε διαχωριστικές γραμμές. Θα υποστηριχθούμε και θα υποστηρίξουμε ανθρώπους και ψηφοδέλτια που θα δώσουν τη μάχη για μια Τοπική Αυτοδιοίκηση, που θα είναι υπερασπιστής των δικαιωμάτων του λαού και όχι της Κυβέρνησης και της Ευρωπαϊκής Ένωσης.
ΙΩΑΝΝΗΣ ΚΕΦΑΛΟΓΙΑΝΝΗΣ: Συμφωνούμε, κύριε Τζέκη.
ΠΡΟΕΔΡΕΥΩΝ (Κωνσταντίνος Γείτονας): Ωραία. Συμφωνίες βλέπω σήμερα μεταξύ των πτερύγων, αριστεράς δεξιάς.
Ο Υφυπουργός Εσωτερικών Δημόσιας Διοίκησης και Αποκέντρωσης κ. Καϊσερλής έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μία διευκρίνιση θα ήθελα να κάνω. Ο κ. Τζέκης είπε ότι το άρθρο 7 αναφέρει "με αποφάσεις του δημάρχου ή του κοινοτάρχη δίδονται οι άδειες για διαφημίσεις κοινωνικού σκοπού". Αυτό έχει τροποποιηθεί μετά από συζήτηση στην επιτροπή και γράφεται πλέον "με αποφάσεις του Δημοτικού ή του Κοινοτικού Συμβουλίου". 
Στα δύο προηγούμενα άρθρα, όπου αναφέρεται ότι οι άδειες εκδίδονται από τον δήμαρχο, να σας πω ότι είναι καθαρά διοικητικές πράξεις. Οι άδειες εκδίδονται, αφού καθορίσει το δημοτικό συμβούλιο τους χώρους και αφού γίνει δημοπρασία. Άρα μιλάμε για μία διοικητική πράξη. 
ΑΓΓΕΛΟΣ ΤΖΕΚΗΣ: Γιατί το δημοτικό συμβούλιο να μην ασχοληθεί και με τις δημοπρασίες;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν εκδίδει άδειες το δημοτικό συμβούλιο. 
ΠΡΟΕΔΡΕΥΩΝ (Κωνσταντίνος Γείτονας): Μην διακόπτετε, κύριε Τζέκη. Ακούστε αυτό που σας λέει ο κύριος Υπουργός. Και εμείς παρακολουθήσαμε τι είπατε. Τώρα ο κύριος Υπουργός σας διευκρινίζει και μην τον διακόπτετε γιατί δεν θα τον ακούσετε. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στις παρατηρήσεις του κ. Τασούλα θα ήθελα να κάνω μία προσθήκη, κύριε Πρόεδρε. 
Το άρθρο 3, παράγραφος 1, εδάφιο β' αναφέρει τα δύο χρόνια ως χρόνο ο οποίος λαμβάνεται υπόψη από τα Δημοτικά Συμβούλια για να εκδίδει νέες αποφάσεις για τους χώρους όπου θα γίνονται διαφημίσεις. Αντικαθίσταται το "για τα δύο επόμενα έτη" με το "για τα τρία επόμενα έτη". Δεν θέλουμε να δώσουμε περισσότερο χρόνο ή να αφήσουμε το χρόνο στην ευχέρεια των δημοτικών συμβουλίων, γιατί υπάρχουν δημοτικά συμβούλια που δημοπρατούν χώρους για πάρα πολλά χρόνια δεσμεύοντας τις επόμενες δημοτικές αρχές. Υπάρχουν δημοτικά συμβούλια κυρίως μεγάλων Δήμων που δημοπρατούν χώρους για εννιά ή για έντεκα χρόνια.
Επαναλαμβάνω ότι στο άρθρο 3, παράγραφος 1, εδάφιο β' αντί "για τα δύο επόμενα έτη" τίθεται "για τα τρία επόμενα έτη".
ΠΡΟΕΔΡΕΥΩΝ (Κωνσταντίνος Γείτονας): Είναι σαφές, κύριε Υπουργέ.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης μία νέα προσθήκη που είναι φυσιολογική: Στο άρθρο 11 προστίθεται παράγραφος 10 που έχει ως εξής "μέχρι 31.8.2002 όσοι έχουν τοποθετήσει πλαίσια διαφημίσεων ή διαφημίσεις σε οροφές κτιρίων, υποχρεούνται να τις αφαιρέσουν. Άδειες που έχουν εκδοθεί για τις ανωτέρω θέσεις λήγουν κατά την ως άνω ημερομηνία εκτός αν από την άδεια προβλέπεται προγενέστερος χρόνος λήξης τους". Φυσικά θα υπάρχουν ποινικές κυρώσεις...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, δεν υπάρχει...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, αν θέλετε να πείτε κάτι, να σας δώσω το λόγο για να ακολουθήσουμε τη σωστή διαδικασία. 
Το λόγο τώρα έχει ο κ. Κουβέλης ως Κοινοβουλευτικός Εκπρόσωπος του Συνασπισμού της Αριστεράς και της Προόδου. 
ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα μακρηγορήσω, γιατί χθες μιλώντας επί της αρχής έκανα τις παρατηρήσεις μου τόσο για τα ζητήματα της εμπορικής διαφήμισης όσο και για τα ζητήματα της συμπολιτείας. Επανέρχομαι όμως σήμερα, κύριε Υφυπουργέ και σας καλώ να αναθεωρήσετε την άποψη σας σε σχέση με το άρθρο 12 ότι είναι δυνατόν να έχουμε υποχρεωτική συμμετοχή σε ήδη ιδρυθείσα συμπολιτεία και μάλιστα από δύο δήμους. 
Επίσης, σας καλώ να εγκαταλείψετε το πληθυσμιακό κριτήριο των δέκα χιλιάδων κατοίκων, διότι δεν είναι ασφαλές, αλλά ούτε και πειστικό με την έννοια ότι θα μπορούσε να υπάρχει ένας μικρότερος αριθμός δημοτών, ο οποίος για λόγους που έχουν σχέση με κοινές καταβολές, κοινές πολιτιστικές συνήθειες, με ενότητα άλλων συμπεριφορών, να μπορούν να συγκροτούν συμπολιτεία. Αντίθετα είναι δυνατό να έχουμε το πληθυσμιακό κριτήριο των δέκα χιλιάδων κατοίκων, αλλά να μην υπάρχουν εκείνα τα στοιχεία, τα οποία δημιουργούν την ανάγκη συμπολιτείας, δηλαδή συνύπαρξης σε ένα μόρφωμα για την αντιμετώπιση λογιστικών, αστυνομικών και άλλων προβλημάτων, τα οποία αναφύονται από τη λειτουργία των καποδιστριακών δήμων εν όψει του μεγέθους τους, αλλά και των ελλείψεων που παρατηρούνται στη στελέχωσή τους. 
Νομίζω ότι δεν είναι δυνατό να οδηγήσετε σε αναγκαστική συνύπαρξη στο πλαίσιο συμπολιτείας τους όμορους δήμους. Θα οδηγήσετε τα πράγματα σε ασφυξία. Γι' αυτό, εάν επιμένετε στην ίδρυση της συμπολιτείας -προσωπικά δεν έχω αντίρρηση, διότι πολλά προβλήματα μπορούν να αντιμετωπιστούν με τη συνεργασία των δήμων στο πλαίσιο της συμπολιτείας- πολλά προβλήματα δεν θα αντιμετωπιστούν από την ώρα, που θα έχουμε τις υποχρεωτικές συμμετοχές. Βεβαίως υπάρχουν και άλλα ζητήματα, τα οποία έχουν σχέση με τη συλλογική έκφραση της συμπολιτείας, με τον τρόπο ανάδειξης των οργάνων. Δεν άκουσα όμως σήμερα να έχετε να πείτε κάτι αντίθετο σ' αυτά που είπαμε χθες αναφορικά με αυτά που εισηγείσθε με τις συγκεκριμένες διατάξεις. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρίνος έχει το λόγο. 
ΑΘΑΝΑΣΙΟΣ ΒΑΡΙΝΟΣ: Θέλω να σταθώ στις συμπολιτείες. Σαν νησιώτης, θέλω να μιλήσω για τους νησιωτικούς δήμους. Ο κύριος Υφυπουργός είναι νησιώτης και γι' αυτό εκπλήσσομαι για τις διατάξεις που έχει βάλει μέσα στο νομοσχέδιο. Εκπλήσσομαι δε διότι εσείς, κύριε Υφυπουργέ, που ήσασταν δήμαρχος στην Κω, ξέρετε το πρόβλημα που υπάρχει. Ακόμη ξέρετε την καταγγελία που σας έκανε η Τοπική Ένωση Δήμων και Κοινοτήτων Δωδεκανήσου. Θα την καταθέσω μετά για τα Πρακτικά. Είναι ανεπίτρεπτο αυτό που κάνετε. 
Και βάζετε και μία διόρθωση και λέτε, εκτός Κρήτης και Εύβοιας, λες και η Εύβοια είναι νησί. Η Ρόδος είναι νησί και να την εξαιρέσετε. Η Σάμος είναι νησί και να την εξαιρέσετε. Η Χίος είναι νησί και να την εξαιρέσετε. Η Λέσβος είναι νησί και να την εξαιρέσετε. Πρακτικά αυτά τα πράγματα που λέτε δεν γίνονται. Έχετε θητεία στην Τοπική Αυτοδιοίκηση, όπως και εγώ. Είναι γεγονός αναμφισβήτητο ότι πάμε σε έναν "ΚΑΠΟΔΙΣΤΡΙΑ" νούμερο δύο. Να μας το πείτε με ειλικρίνεια όπως το είπε ο ομιλητής του Κομμουνιστικού Κόμματος. Φοβάστε το κόστος, την οργή των τοπικών αρχόντων; 
Ο προκάτοχός σας κ. Παπαδόπουλος μας είχε πει ότι θα προχωρήσει τον "ΚΑΠΟΔΙΣΤΡΙΑ" και πως όλα τα προβλήματα θα λυθούν. Είπε ότι και χρήματα θα δοθούν και οι δήμοι θα πάνε καλά. Ε, δεν είναι έτσι τα πράγματα. Είναι τελείως διαφορετικά. Οι πεντακόσιοι από τους χίλιους δήμους έχουν προβλήματα. Αυτό δεν το διαπιστώνετε; 
Και επίσης όλοι ανεξαιρέτως οι δήμοι των νησιών έχουν προβλήματα και έχουν προβλήματα σε εξοπλισμό, σε προσωπικό, σε μέσα και επίσης στην παροχή των υπηρεσιών που είναι κατώτερη των περιστάσεων. Αυτή είναι η πραγματικότητα. Και θέλετε να τα θεραπεύσετε αυτά με ένα καινούριο σύστημα, το οποίο θα δημιουργήσει πάλι άλλα προβλήματα, με τις συμπολιτείες -αν είναι δυνατόν- και μάλιστα υποχρεωτικά. Γιατί υποχρεωτικά, κύριε Υπουργέ; Είναι δηλαδή αυτοί οι άνθρωποι που θα πάρουν τις αποφάσεις, μικροί, είναι άνθρωποι ανεύθυνοι; Είναι άνθρωποι που τους εξέλεξε ο λαός και τους έστειλε εκεί. Να πάρουν απόφαση τα δημοτικά συμβούλια, να πάρουν απόφαση οι δήμαρχοι. Δεν παίρνουν. Τους λέτε, υποχρεωτικά. Σ΄ ένα νησί όλοι μαζί. Έτσι είναι, κύριε Υπουργέ. Μήπως θέλετε να το διαβάσουμε στο νόμο; Το διαβάζω: "Προκειμένου για νησιά, εκτός από την Κρήτη, η συμπολιτεία περιλαμβάνει υποχρεωτικά όλους τους δήμους και τις κοινότητες τουλάχιστον ενός νησιού". Αυτό κάνετε. Δηλαδή στους νησιώτες λέτε: ό,τι και να πείτε εσείς όλοι μαζί θα πάτε πακέτο. Ε, δεν είναι σωστό αυτό και δεν είναι σωστό για τους λόγους που εξήγησα προηγουμένως.
Θέλω εδώ να πω και κάτι άλλο. Αυτά που λέτε στο νομοσχέδιο και αυτά που λέμε εδώ, αυτοί που είναι στα τοπικά συμβούλια ή στα δημοτικά συμβούλια τα ξέρουν καλύτερα από εμάς. Ήδη όλο το Αιγαίο αυτήν τη στιγμή, όλα τα ραδιόφωνα αν τα ανοίξετε θα δείτε τι λένε. Αν ανοίξει κάποιος από σας τους νησιώτες κυβερνητικούς Βουλευτές κάποιο ραδιόφωνο των νησιών, θα ακούσετε τι λέει ο κόσμος και τι σας καταμαρτυρά. Αλλά εκείνο που έχει μεγάλη σημασία είναι ότι τους αγνοείται αυτούς τους ανθρώπους, αγνοείται τις προτάσεις τους. Σας ανέφερα για τη Δωδεκάνησο. Το ίδιο ισχύει για τη Χίο, για τη Σάμο, το ίδιο και για τη Λέσβο. 
Και θέλω να μπω και σε άλλα θέματα που αφορούν το άρθρο 12 και συγκεκριμένα την εξαίρεση που κάνετε. Είναι ανεπίτρεπτο αυτό. Εξαιρούνται λέτε της συμμετοχής τα μέλη του δημοτικού συμβουλίου που μετέχουν σε αυτό, λόγω της ιδιότητάς τους ως προέδρων των τοπικών συμβουλίων. Γιατί; Στη συνέλευση μετέχουν οι δημοτικοί σύμβουλοι και αυτοί είναι δημοτικοί σύμβουλοι. Σύμφωνα με το δικό σας νόμο τον "Καποδίστρια", αυτοί είναι δημοτικοί σύμβουλοι αλλά μετέχουν στο δημοτικό συμβούλιο διότι πρώτευσαν στα τοπικά συμβούλια των περιοχών τους. Λέτε λοιπόν σ' αυτόν, εσύ δεν θα μετέχεις. Στον πρώτο; Στον εκλεκτό του χωριού, σ' αυτόν λες να μη μετέχει; Πώς είναι δυνατόν; Τι πράγματα είναι αυτά; Είναι αυτή λογική να μη μετέχει στη συνέλευση ο πρόεδρος του τοπικού συμβουλίου ο οποίος μάλιστα σε αριθμό ψήφων βγήκε πρώτος;
Και μπαίνει και ένα άλλο θέμα που το έβαλε και ο εισηγητής του Κ.Κ.Ε. Θέλω εδώ να πω ότι δεν εμμένουμε στις παλιές θέσεις εμείς, κύριε συνάδελφε του Κομμουνιστικού Κόμματος Ελλάδος. Μην επικαλείστε θέσεις παλαιότερες. Εμείς δεν είμαστε δογματικοί. Αν είναι κάτι σωστό το επικροτούμε. Δεν συμφωνούμε με το ένα κοινό ψηφοδέλτιο. Εμείς δεν είμαστε υπέρ του αποκλεισμού κανενός. Όλοι έχουν δικαίωμα συμμετοχής ανάλογα με τη δύναμή τους. Εσείς θέλετε να αποκλείσετε το Κ.Κ.Ε., τον Συνασπισμό και όλες τις άλλες μικρές κομματικές μειοψηφίες ή τάσεις από τα διοικητικά συμβούλια και τη συμμετοχή τους σ' αυτό που λέτε συμπολιτεία. Αυτό θέλετε να κάνετε. Γιατί δεν το λέτε. Εμείς δεν συμφωνούμε σ' αυτό. Εμείς θέλουμε όλες οι τάσεις να είναι μέσα σε αυτό το συμβούλιο. 
Και κάτι ακόμη. Γιατί λέτε ότι η αναλογία στην εκτελεστική επιτροπή και στο διοικητικό συμβούλιο του κάθε δήμου θα είναι ανάλογα με τον πληθυσμό. Γιατί ανάλογα με τον πληθυσμό; Ανάλογα με αυτούς που ψήφισαν, κύριε Υπουργέ. Λάθος κάνετε. Λέτε: "τα υπόλοιπα μέλη του διοικητικού συμβουλίου εκλέγονται με μυστική ψηφοφορία από τη συνέλευση με βάση την αναλογία του πληθυσμού κάθε δήμου ή κοινότητας στο σύνολο του πληθυσμού της συμπολιτείας". Όχι. Ανάλογα με αυτούς που ψήφισαν στις τελευταίες εκλογές. Έτσι πρέπει να πάει, έτσι είναι το δίκαιο. Μπορεί ένας δήμος να έχει γραμμένους τρεις-τέσσερις χιλιάδες αλλά αν ψήφισαν τριακόσιοι ή διακόσιοι γιατί πρέπει να εκπροσωπηθεί εκείνος σε σχέση με τις τρεις χιλιάδες; Δεν είναι δίκαιο αυτό. Το δίκαιο είναι να εκπροσωπηθεί σύμφωνα με αυτούς που ψήφισαν. Αυτή είναι η αρχή πάνω σε θέματα εκπροσώπησης. 
Με αυτές τις σκέψεις ήθελα να σας παρακαλέσω -δεν μπορώ να σας το επιβάλω, δεν μπορώ να κάνω τίποτε άλλο, αφού εσείς είστε η Πλειοψηφία αυτήν τη στιγμή- να αποσύρετε αυτό το άρθρο 12, που αναφέρεται στις συμπολιτείες, να το ξανασυζητήσετε ιδιαίτερα με τους δήμους των νησιών και μετά να το φέρετε πάλι. Να είναι ολοκληρωμένο. Να μας πείτε ειλικρινά αν θέλετε να πάτε σε "ΚΑΠΟΔΙΣΤΡΙΑ" νούμερο δύο. Επίσης πρέπει να μας πείτε με ειλικρίνεια ότι απέτυχε ο "ΚΑΠΟΔΙΣΤΡΙΑΣ" νούμερο ένα και πάμε σε "ΚΑΠΟΔΙΣΤΡΙΑ" νούμερο δύο με αυτές τις προϋποθέσεις. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, μίλησε ο εισηγητής της Πλειοψηφίας -αλλά αναφέρεται και στην εισηγητική έκθεση- για ελευθερία στην έκφραση της σκέψεως, για δημοκρατικές ελευθερίες, για διακίνηση ιδεών. Μου δίνεται, λοιπόν, το δικαίωμα να θέσω το ερώτημα το οποίο έθεσα και χθες στην πρωτολογία μου: Γιατί, κύριε Υπουργέ, δεν φέρατε να θεσμοθετήσουμε την πολιτική διαφήμιση;
Η Κυβέρνηση όμως έχει το μονοπώλιο των κρατικών μέσων ενημέρωσης αλλά και την πλειοψηφία των μέσων ενημέρωσης του ιδιωτικού τομέα. Προβάλλει τις θέσεις της, τα προγράμματά της, παραπλανεί συνεχώς τον ελληνικό λαό από την πραγματικότητα και ως εκ τούτου δεν έχει ανάγκη μιας πολιτικής διαφήμισης, η οποία θα μπορούσε να γίνεται μέσω των Οργανισμών Τοπικής Αυτοδιοίκησης. Η ομολογία σας ότι αυτή θα ενταχθεί μέσα στο γενικότερο πλαίσιο, όταν θα έρθει ο νόμος σας για τη χρηματοδότηση των κομμάτων και των Βουλευτών, είναι μία υπεκφυγή και απλώς παραπέμπετε το θέμα στις καλένδες.
Χθες, κύριε Υπουργέ, έθεσα το θέμα της υπαίθριας διαφήμισης σε εθνικούς δρόμους, ότι αυτή καθορίζεται από τον περιφερειάρχη και τα έσοδα εισπράττονται από το Ταμείο της Εθνικής Οδοποιίας. Επαναλαμβάνω σήμερα: Είναι λάθος αυτό το οποίο θεσμοθετείτε. Αφαιρείτε πόρους από τους Οργανισμούς Τοπικής Αυτοδιοίκησης. Δεν είναι δυνατόν τα έσοδα από τις διαφημίσεις στους οποιουσδήποτε δρόμους είτε εθνικούς είτε επαρχιακούς, που διέρχονται μέσω των ορίων των διαφόρων δήμων, να μην εισπράττονται από τους Οργανισμούς Τοπικής Αυτοδιοίκησης.
Έκανα περαιτέρω συγκεκριμένες προτάσεις να θεσμοθετήσουμε τα έσοδα αυτά να χρησιμοποιούνται από τους δήμους για τη σηματοδότηση των δρόμων. Είμαστε η μόνη χώρα στον κόσμο που δεν υπάρχει σηματοδότηση. Δεν έχουμε τη δυνατότητα εμείς οι Έλληνες να επισκεφθούμε τη χώρα μας, να επισκεφθούμε την Ελλάδα, ιδίως σε μέρη που δεν γνωρίζουμε εκ των προτέρων, διότι δεν υπάρχει στους δρόμους η σηματοδότηση για να δίνει κατεύθυνση.
Και όταν η δυσκολία αυτή υπάρχει για τους Έλληνες, αντιλαμβάνεστε πόση δυσκολία υπάρχει για τους τουρίστες. Και η χώρα μας είναι μία κατ' εξοχήν τουριστική χώρα. Θα έπρεπε, όχι μόνο οι δρόμοι να σηματοδοτηθούν, αλλά να σηματοδοτηθούν και οι αρχαιολογικοί χώροι και κάθε αξιόλογο ιστορικό μνημείο, το οποίο θα ήθελαν να επισκεφθούν οι τουρίστες, αλλά και οι Έλληνες.
Και ακόμη μία πολύ μεγάλη παράλειψη που ζούμε όλοι: Όταν τύχει να βρεθούμε σε ένα δρόμο σε μία πόλη, για να επισκεφθούμε κάποιο κάτοικό της, βλέπουμε ότι δεν υπάρχει επιγραφή ονομασίας του δρόμου, δεν υπάρχουν αριθμοί.
Είναι τόσο απλά αλλά ουσιαστικά τα θέματα αυτά, που θα είναι λάθος μας να τελειώσουμε το νομοσχέδιο αυτό, χωρίς να δεσμευθείτε, κύριε Υπουργέ, ότι αυτά τα πρακτικά θέματα, τα οποία πραγματικά υπηρετούν τον πολίτη, θα τα θεσμοθετήσουμε.
Έρχομαι τώρα σε ένα άλλο θέμα, το θέμα της συμπολιτείας. Είναι ομολογία και απόδειξη της αποτυχίας και της χρεοκοπίας του "ΚΑΠΟΔΙΣΤΡΙΑ". Ο "ΚΑΠΟΔΙΣΤΡΙΑΣ" ήταν ένα εγχείρημα, κύριε Υπουργέ, για το οποίο εμείς είχαμε τις αντιρρήσεις μας και τις επικεντρώσαμε στο σημείο εκείνο που θα έπρεπε να σας αγγίξει, αλλά δεν έχετε δημοκρατικές ευαισθησίες. Διότι οι δήμοι του σχεδίου "ΚΑΠΟΔΙΣΤΡΙΑ" σχεδιάστηκαν με την αυταρχική αντίληψη του "αποφασίζουμε και διατάζουμε".
Λειτούργησε με κομματικά και εκλογικά κριτήρια ο σχεδιασμός του "ΚΑΠΟΔΙΣΤΡΙΑ" χωρίς κανένα άλλο κριτήριο, ούτε αναπτυξιακό, ούτε χωροταξικό, ούτε συγκοινωνιακό. Και ήταν επόμενο αυτός ο πρόχειρος σχεδιασμός να αποτύχει. Κι έρχεσθε, γιατί δεν θέλετε να παραδεχθείτε την αποτυχία της προηγουμένης δικής σας θεσμοθέτησης του "Καποδίστρια", να τον αντικαταστήσετε με το "συμπολιτείες". Τι είναι πάλι αυτή η λέξη "συμπολιτείες! Αρέσκεσθε στις μεγάλες κουβέντες, στα μεγάλα λόγια, χωρίς να μπορούν να ανταποκρίνονται ούτε εννοιολογικά...
ΒΥΡΩΝ ΠΟΛΥΔΩΡΑΣ: Αχαϊκή συμπολιτεία! Άρατος! 
ΙΩΑΝΝΗΣ ΚΕΦΑΛΟΓΙΑΝΝΗΣ: Αχαϊκή συμπολιτεία! 
ΠΡΟΕΔΡΕΥΩΝ (Κωνσταντίνος Γείτονας): Αρκεί, κύριε Πολύδωρα, που θυμηθήκατε την καταγωγή σας!
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι ένας τρόπος επικοινωνίας με τους ψηφοφόρους σας. Αυτά τα μεγάλα λόγια ίσως εντυπωσιάζουν τον ελληνικό λαό. Έρχεται όμως ο χρόνος που διαψεύδεται αυτή η ίδια η πολιτική η δική σας. 
Κύριε Υπουργέ, σαν Βουλευτής που έχω θητεύσει στην Αίθουσα αυτή επί τόσα χρόνια αδυνατώ βεβαίως να ψηφίσω και αδυνατώ να παρακολουθήσω...
(Στο σημείο αυτό ο Βουλευτής κ. Ευτύχιος Κοντομάρης συνομιλεί με τον Υφυπουργό Εσωτερικών, Δημόσιας Διοίκησης και Αποκέντρωσης κ. Καϊσερλή)
Κύριοι συνάδελφοι, τελειώστε τη δουλειά σας, για να κάνω κι εγώ τη δική μου.
Κύριε Πρόεδρε, ιδού η παρέμβασή σας!
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, όπως ξέρετε, αυτό είναι μία κακή συνήθεια που την έχουμε όλοι μας. Όλοι οι συνάδελφοι να πηγαίνουν την ώρα που μιλάει κάποιος συνάδελφος να απασχολούν τον Υπουργό και δικαιολογημένα να διαμαρτύρεται ο ομιλητής. Ας βάλουμε λοιπόν πρώτα τον δάκτυλο στον δικό μας "τύπο των ήλων". 
ΙΩΑΝΝΗΣ ΚΕΦΑΛΟΓΙΑΝΝΗΣ: Και χάνουμε και τον ειρμό των σκέψεών μας. 
ΠΡΟΕΔΡΕΥΩΝ (Κωνσταντίνος Γείτονας): Ναι. Θα σας κρατήσω το χρόνο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, δεν μπορώ σαν μέλος του Κοινοβουλίου επί τόσα χρόνια να δεχθώ αυτήν την άποψη την αυταρχική, την αντιδημοκρατική του "αποφασίζουμε και διατάσσουμε" και ως εκ τούτου δεν μπορώ να δεχθώ την υποχρεωτική συνένωση των δήμων σε συμπολιτείες. 
Κύριε Υπουργέ, φανταστείτε με ποιο τρόπο θα λειτουργήσουν τα μεγάλα νησιά, όπως η Ρόδος, η Χίος, η Μυτιλήνη, να συνενωθούν δηλαδή όλοι οι Δήμοι σε ένα δήμο για να αποτελούν συμπολιτεία. Δεν αντιλαμβάνεσθε ότι ουσιαστικά καταργείτε την αυτοτέλεια και την αυτοδιοίκηση των υπόλοιπων δήμων; Επιτέλους, δεν έχουν δικαίωμα οι πολίτες αυτών των δήμων, οι πολίτες αυτών των τοπικών κοινωνιών να έχουν γνώμη; Αφαιρείτε αυτό το δικαίωμα της γνώμης από τους κατοίκους των τοπικών κοινωνιών; Να δηλώσετε ξεκάθαρα, τι θέλετε να κάνετε γιατί άλλα εδώ μας λέτε, κι άλλα γράφει το νομοσχέδιο και φυσικά δεν μπορούμε να ψηφίσουμε το άρθρο αυτό. Σας λέω από τώρα ότι το άρθρο αυτό θα το θέσουμε υπό την κρίση της Βουλής. Άλλα υποστηρίζετε εσείς κι άλλα λέει το άρθρο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα παρακαλέσω την ανοχή σας, για να μην δευτερολογήσω. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΙΩΑΝΝΗΣ ΚΕΦΑΛΟΓΙΑΝΝΗΣ: Είπε χθες ο κύριος Υπουργός πράγματα και θαύματα. Διότι ειλικρινά δεν μπορώ να φανταστώ πώς ελέχθησαν αυτά τα πράγματα από τον κύριο Υπουργό, τον οποίο, ειρήσθω εν παρόδω, τον γνώρισα ως δήμαρχο. Και μάλιστα στο νησί του είχε κάνει το συνέδριο της η Κεντρική Ένωση Δήμων και Κοινοτήτων και εγώ συμμετείχα ως Υφυπουργός Εσωτερικών. Δεν μπορεί λοιπόν ένας Δήμαρχος, ο οποίος επί είκοσι χρόνια υπηρέτησε την Τοπική Αυτοδιοίκηση, να λέει ότι "οι δήμοι λειτουργούσαν ως ληξίαρχοι και ως νεκροθάφτες". Και αυτοί ήταν οι δήμοι μέχρι το 1981. Τι μας λέει δηλαδή ο κύριος Υπουργός ότι η Τοπική Αυτοδιοίκηση γεννήθηκε το 1981; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, για να μη δευτερολογήσω, θέλετε να τα πω τώρα;
ΠΡΟΕΔΡΕΥΩΝ (Κωνσταντίνος Γείτονας): Να τα πείτε στη δευτερολογία σας καλύτερα. Ούτως ή άλλως τη νύξη την κάνατε. 
ΙΩΑΝΝΗΣ ΚΕΦΑΛΟΓΙΑΝΝΗΣ: Μία αναφορά μόνο. 
Κύριε Υπουργέ, θα παρακαλέσω, αφήστε τα γραψίματα, γιατί θέλω από τη στιγμή κατά την οποία θα κάνουμε αυτήν τη συζήτηση, να έχω την προσοχή σας. Ανακαλύψατε, λοιπόν, το 1981 την Τοπική Αυτοδιοίκηση;
Ξεχάσατε όμως, κύριε Υπουργέ, ότι εμείς σαν Νέα Δημοκρατία κατοχυρώσαμε συνταγματικά την Τοπική Αυτοδιοίκηση με το Σύνταγμα του 1975. Γνωρίζετε επίσης κύριε Υπουργέ επειδή συνέπεσε σαν Υφυπουργός Εσωτερικών να εισηγηθώ μια σειρά νομοθετημάτων εκ μέρους της Νέας Δημοκρατίας στη Βουλή, ότι ψηφίσαμε τον Κώδικα Δήμων και Κοινοτήτων που αποτελεί τον καταστατικό χάρτη λειτουργίας της Τοπικής Αυτοδιοίκησης. Την ίδια περίοδο ψηφίσαμε τον Κώδικα Δημοτικών και Κοινοτικών Υπαλλήλων που ρυθμίσαμε τις σχέσεις των εργαζομένων και κυρίως κατοχυρώσαμε τους γραμματείς κοινοτήτων που ήταν εκτός βιβλίου δηλαδή τους γραμματείς των φτωχών κοινοτήτων και τους αναβαθμίσαμε και δώσαμε σ' αυτούς τους ανθρώπους μια υπόσταση δημοσιοϋπαλληλική.
Ψηφίσαμε το ν. 1080/80 περί προσόδων των οργανισμών τοπικής αυτοδιοίκησης.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ τελειώνετε, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε.
Αυτός ο νόμος, κύριε Υπουργέ, δεν τροποποιήθηκε από το 1980, διότι πάνω στη βάση αυτού του νόμου στηρίζονται σήμερα πολλά έσοδα των Οργανισμών της Τοπικής Αυτοδιοίκησης. 
Ψηφίσαμε το νόμο 1069/80 για τις δημοτικές επιχειρήσεις ύδρευσης και αποχέτευσης ένα προοδευτικό νόμο και λύσαμε τα σημαντικότερα προβλήματα που απασχολούν την Τοπική Αυτοδιοίκηση, δηλαδή, την ύδρευση και την αποχέτευση. 
ΠΡΟΕΔΡΕΥΩΝ (Κωνσταντίνος Γείτονας): Πρέπει να τελειώσετε, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι η τελευταία μου φράση κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αυτός όμως λέγεται απολογισμός του παρελθόντος. Αφήστε το στην ιστορία. Να κλείσουμε, κύριε Κεφαλογιάννη. Έχετε υπερβεί κάθε όριο χρόνου. Είναι και άλλοι συνάδελφοι που πρέπει να μιλήσουν. 
ΙΩΑΝΝΗΣ ΚΕΦΑΛΟΓΙΑΝΝΗΣ: Ευχαριστώ για την ανοχή κατ'αρχήν, αλλά είμαι υποχρεωμένος να κάνω αυτήν την αναφορά στο παρελθόν, διότι δεν είναι σωστό μέλος της Κυβέρνησης, ο οποίος επί τόσα χρόνια μάλιστα έχει υπηρετήσει την Τοπική Αυτοδιοίκηση να υποστηρίζει εδώ, ότι την Τοπική Αυτοδιοίκηση την ανεκάλυψε και τη θεσμοθέτησε η Κυβέρνηση μετά το 1981. 
Θα υπενθυμίσω και κάτι άλλο. Στο συνέδριο εκείνο -θα θυμάστε, κύριε Υπουργέ- το πάγιο αίτημα της Τοπικής Αυτοδιοίκησης ήταν η διεκδίκηση του 7% επί του κρατικού προϋπολογισμού. 
Θα ήθελα τη γενικότερη τοποθέτηση από τον κύριο Υπουργό στα γεγονότα που παρέθεσα για να βγουν τα απαραίτητα συμπεράσματα για τη συμβολή κάθε κόμματος στο χώρο της Τοπικής Αυτοδιοίκησης. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, στην αρχική διατύπωση της παραγράφου 1 του άρθρου 1 περιλαμβανόταν στην έννοια της υπαίθριας διαφήμισης και η προβολή μηνυμάτων κάθε μορφής για την προώθηση κοινωνικών και πολιτικών εκδηλώσεων μεταξύ των άλλων. Προ της αντιδράσεως των συναδέλφων της Αντιπολιτεύσεως αρχικώς αφαιρέσατε τις πολιτικές εκδηλώσεις και νομίζω τώρα αφαιρέσατε και τις κοινωνικές εκδηλώσεις και δραστηριότητες. Βλέπω όμως τώρα και έρχεσθε και προσθέτετε την παράγραφο 3 στο άρθρο 2 όπου κάνετε μια ρύθμιση για τις καλλιτεχνικές, πολιτιστικές και κοινωνικές εκδηλώσεις. Δηλαδή με κοινή απόφαση τριών Υπουργών μπορεί να καθορίζονται περιπτώσεις κατά τις οποίες κατ' εξαίρεση επιτρέπεται η ανάρτηση πανό σε προσόψεις κτιρίων ιδίως δε για την προβολή καλλιτεχνικών πολιτιστικών και κοινωνικών εκδηλώσεων. Και λέτε με την απόφαση αυτή καθορίζονται οι όροι, οι προϋποθέσεις και η χρονική διάρκεια ισχύος της σχετικής άδειας. 
Δεν αντιλαμβάνομαι τη λογική αυτής της ρυθμίσεως. Αφού αφαιρείτε τις κοινωνικές εκδηλώσεις από τις ρυθμίσεις αυτού του νόμου, γιατί τώρα έρχεστε και κάνετε την τελευταία στιγμή μια ρύθμιση, που είναι και πρακτικά ανεφάρμοστη; Λέτε να έρθουν τρεις Υπουργοί να καθορίσουν περιπτώσεις. Περιπτωσιολογία! Εδώ θα χρειαζόταν για τις κοινωνικές εκδηλώσεις, καλλιτεχνικές πολιτιστικές και πολιτικές δραστηριότητες να γίνει μια ολοκληρωμένη ρύθμιση.
Διότι δεν μπορούν αυτές να υπαχθούν στην εμπορική υπαίθρια διαφήμιση. Γιατί λοιπόν, φέρνετε την τελευταία στιγμή αυτήν τη ρύθμιση, που και πρακτικά δεν μπορεί να εφαρμοστεί; Προφανώς έχετε πονηρούς σκοπούς. Θέλετε, εν πάση περιπτώσει, να αφήσετε έξω την πολιτική δραστηριότητα, η οποία είναι ένα φθηνό μέσο διαφήμισης και των κομμάτων και των σωματείων και των πολιτευομένων. Θέλετε δηλαδή ουσιαστικά να μας στείλετε στις μεγάλες διαφημιστικές εταιρείες και να μας στείλετε επίσης και στα media, όπου η διαφήμιση κοστίζει πολλά εκατομμύρια, τα οποία έχουν μόνο ορισμένοι. Δεν τα έχουμε όλοι οι άλλοι, οι υπόλοιποι. 
Δεύτερον, για να κάνουμε σωστές ρυθμίσεις στα άρθρα 8, 9 και 10, που το άρθρο 8 ομιλεί για κυρώσεις, το άρθρο 9 ρυθμίζει τον τρόπο αφαίρεσης των παρανόμων επιγραφών και διαφημίσεων και το άρθρο 10 αναφέρεται στις ποινικές κυρώσεις, πρέπει να διακρίνουμε και να διαφοροποιηθούμε σχετικά με τις παρανομίες.
Οι κατηγορίες είναι τρεις. Η πρώτη είναι η παρανομία, που αναφέρεται στο άρθρο 2. Δηλαδή το άρθρο 2 λέει ότι "δεν θέλω υπαίθριες διαφημίσεις σ' αυτούς και σ' εκείνους τους χώρους". Γι' αυτήν την παράβαση πρέπει να ευθύνονται, κύριε Υπουργέ, και οι διαφημιζόμενοι και οι διαφημιστές και αυτοί οι οποίοι μισθώνουν και εκμεταλλεύονται χώρους, διότι είναι μία κραυγαλέα παρανομία, την οποία μπορούν να γνωρίζουν οι πάντες. Συνεπώς δεν μπορούμε να απαλλάσσουμε των διοικητικών ή ποινικών κυρώσεων κανέναν. 
Είναι επίσης οι παρανομίες που αναφέρονται στο περιεχόμενο. Το νομοσχέδιό σας θίγει θέμα παρανομιών ή νομιμότητας του περιεχομένου; Δεν το θίγει. Συνεπώς να μην το θίξω κι εγώ. Διότι αν εθίγετο το περιεχόμενο του μηνύματος, βεβαίως και ο διαφημιζόμενος, αν έχει ένα μήνυμα που προσβάλλει τη δημόσια τάξη ή τα χρηστά ήθη, έχει την ευθύνη, όπως και ο διαφημιστής. 
Έρχομαι τώρα στην τρίτη περίπτωση παρανομιών. Είναι η περίπτωση που γίνεται διαφήμιση σε χώρους που δεν έχουν καθοριστεί είτε από τους δήμους, από τους Οργανισμούς Τοπικής Αυτοδιοίκησης Α΄ βαθμού είτε από τον περιφερειάρχη. Σε αυτήν την περίπτωση βεβαίως δεν μπορούμε να ζητάμε από το διαφημιζόμενο ή από το διαφημιστή ευθύνες ούτε διοικητικές ούτε ποινικές, κατά τη γνώμη μου. Διότι σε αυτήν την περίπτωση δεν είναι κραυγαλέα η παρανομία, ώστε να την ξέρει από την ανάγνωση του νόμου. Είναι σαν τον έλεγχο των τίτλων. Πρέπει να κάνει δηλαδή έλεγχο τίτλων, αν ο συγκεκριμένος χώρος έχει προσδιοριστεί από τον ΟΤΑ ή από τον περιφερειάρχη. 
Συνεπώς, λοιπόν, γι' αυτήν την περίπτωση των παρανομιών δεν πρέπει να επιβάλουμε διοικητικές κυρώσεις ούτε στους διαφημιζόμενους ούτε στους διαφημιστές, παρά μόνο στους εκμεταλλευτές των χώρων αυτών, οι οποίοι όπως γνωρίζουμε είναι και δυο-τρεις. Θα πρέπει, λοιπόν, να το δείτε αυτό το θέμα με τους συνεργάτες σας, κύριε Υπουργέ και να προβούμε στις δέουσες διαφοροποιήσεις.
Έρχομαι τώρα στην περίπτωση του Β΄ κεφαλαίου. Μιλάμε, και ιδιαιτέρως εσείς, κύριε Υπουργέ του ΠΑΣΟΚ, και βλέπουμε ότι φέρνετε εδώ συνεχώς νομοθετικές ρυθμίσεις. Χρησιμοποιείτε ωραίους όρους, όπως "Καποδίστριας", "Κλεισθένης" και τώρα συμπολιτείες κλπ. Δεν πάσχουμε από νομοθετικές ρυθμίσεις. Πάσχουμε για την ταμπακέρα. 
Όλα αυτά χρειάζονται χρηματοδότηση, χρειάζονται πόρους. Και τη νοοτροπία σας την αποτυπώνετε και σ' αυτό το νομοσχέδιο για τις υπαίθριες διαφημίσεις. Μα, είναι σωστό τα έσοδα, τους πόρους, τα μισθώματα από τις υπαίθριες διαφημίσεις εκατέρωθεν των εθνικών οδών να τα παίρνει το Ταμείο Εθνικής Οδοποιίας, μία ανώνυμη εταιρεία και να μην τα παίρνουν οι οικείοι δήμοι, μέσα από τους οποίους περνούν οι εθνικοί δρόμοι και οι επαρχιακοί δρόμοι, κύριε Υπουργέ; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν αναφέρονται οι επαρχιακοί δρόμοι.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Οι ελληνικοί δρόμοι, οι εθνικοί δρόμοι. Τέλος, θα ήθελα να πω ότι ωραίες είναι οι συμπολιτείες, αλλά ξέρετε ότι οι συμπολιτείες ως θεσμός καθιερώθηκαν όταν ήταν επί θύραις η ρωμαιοκρατία και δεν απέτρεψαν την πτώση του Ελληνισμού αυτές οι συμπολιτείες.
Ελπίζω τώρα αυτή η ορολογία και αυτή η νομοθετική προσπάθεια που κάνετε μέσω συμπολιτειών να μην έχουν ως αποτέλεσμα να πέσει και ο θεσμός της Τοπικής Αυτοδιοικήσεως. Πόρους θέλει. Μπορείτε να διαθέσετε πόρους; Και ευελιξία! Απλουστεύστε τις διαδικασίες! Εμπιστευθείτε τους ΟΤΑ, εμπιστευθείτε την Τοπική Αυτοδιοίκηση! Μην της βάζετε χειροπέδες!
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπανικόλας.
ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κύριοι συνάδελφοι, οι ρυθμίσεις για τη διαφήμιση νομίζω ότι καλύπτουν σημαντικό κενό και φαίνεται ότι βάζουν τάξη σ' έναν τομέα, όπου επικρατούσε σύγχυση και αναρχία. Γι' αυτό και η δική μου τοποθέτηση είναι θετική κατ΄ αρχήν όσον αφορά το πρώτο μέρος του σχεδίου νόμου. Δυστυχώς δεν θα μπορούσα να ισχυριστώ ή να πω το ίδιο και για το δεύτερο μέρος, κυρίως για το άρθρο 12.
Προέρχομαι από ένα νησιωτικό νομό και ήδη το αναθεωρημένο Σύνταγμα έχει περιλάβει στις διατάξεις του αυτήν τη φροντίδα της πολιτείας για τη διάκριση της ιδιαιτερότητας των νησιών. Δυστυχώς με το άρθρο 12 εδώ και μάλιστα στην παράγραφο 1, φαίνεται ότι η ιδιαιτερότητα αυτή, εκλαμβάνεται επί τα χείρω και όχι επί τα βελτίω.
Παρατηρούμε ότι υπάρχει μια διαφορετική μεταχείριση για τα νησιά όσον αφορά τον εισαγόμενο θεσμό των συμπολιτειών. Ειδικότερα, η παράγραφος η οποία αναφέρει επακριβώς "προκειμένου για νησιά, εκτός από την Κρήτη, η συμπολιτεία περιλαμβάνει υποχρεωτικά όλους τους δήμους και τις κοινότητες, τουλάχιστον ενός νησιού". Σε αντίθεση μ' αυτό που παραπάνω και στην αρχή του άρθρου 12 αναφέρει, ότι "όμοροι δήμοι ή κοινότητες με συνολικό πληθυσμό άνω των δέκα χιλιάδων (10.000) κατοίκων μπορεί να συνιστούν με αποφάσεις των δημοτικών τους συμβουλίων κοινοπολιτεία". Η διάκριση αυτή, νομίζω ότι λειτουργεί εις βάρος των νησιών και μάλιστα έχει αντίθετους τους οργανισμούς Τοπικής Αυτοδιοίκησης των νησιών, τουλάχιστον της Δωδεκανήσου.
Επειδή ο κύριος Υφυπουργός επικαλέστηκε συμφωνία των δημάρχων, έχω ένα υπόμνημα το οποίο θα καταθέσω στα Πρακτικά της Βουλής, με το οποίο η Τ.Ε.Δ.Κ Δωδεκανήσου εκφράζει την αντίθεσή της όσον αφορά τον υποχρεωτικό αυτό χαρακτήρα της μιας συμπολιτείας. 
Ας δούμε το πράγμα όμως και πρακτικά. Η Ρόδος πλησιάζει έναν πληθυσμό των εκατόν είκοσι χιλιάδων (120.000) κατοίκων. Είναι αδιανόητο, λοιπόν, να υπάρχει μια μεταχείριση τελείως ξεχωριστή, όταν στην ηπειρωτική Ελλάδα ένα τέτοιο διαμέρισμα με την προϋπόθεση των δέκα χιλιάδων (10.000) κατοίκων έχει τελείως διαφορετική μεταχείριση, την οποία προϋπόθεση καλύπτει στο δωδεκαπλάσιο η Ρόδος. Το ίδιο θα μπορούσα να ισχυριστώ και για τη Λέσβο, για την Κέρκυρα, για τη Χίο και άλλα μεγάλα νησιά.
ΠΡΟΕΔΡΕΥΩΝ (Κωνσταντίνος Γείτονας): Θα σας ακολουθήσει στο Βήμα ο εκ Κερκύρας συνάδελφος.
ΒΑΣΙΛΕΙΟΣ ΠΑΠΑΝΙΚΟΛΑΣ: Υπάρχει επίσης το προηγούμενο της Κέρκυρας, όπου ο Δήμος Κερκυραίων δεν συμφωνεί με αυτήν τη ρύθμιση.
Εάν λοιπόν, υποθέσουμε ότι οι υπόλοιποι δήμοι οι οποίοι είναι μικρότερης υποδομής και κατώτερης οργάνωσης από τον κεντρικό Δήμο της Κέρκυρας, πρέπει να χρησιμοποιήσουν τις υπηρεσίες του Δήμου των Κερκυραίων, ο οποίος δεν συμφωνεί και πρέπει να εκλέξουν έναν πρόεδρο ο οποίος θα είναι άλλος από το δήμαρχο των Κερκυραίων, με ποια νομιμοποίηση ο πρόεδρος αυτός θα προΐσταται υπηρεσιών αντί του δημάρχου; 
Υπάρχουν θέματα τέτοια τα οποία νομίζω ότι βρίσκουν τη λύση τους με μία γενναία πράξη από πλευράς της Κυβέρνησης, της μη εμμονής δηλαδή σ' αυτήν τη ρύθμιση.
Συνεπώς αν αποσυρθεί ή αν διαγραφεί αυτή η παράγραφος από το "προκειμένου" μέχρι και το "ενός νησιού", νομίζω ότι λύνεται το πρόβλημα.
Δεν έχω τίποτα άλλο να προσθέσω. Ελπίζω ότι τελικά η Κυβέρνηση θα κάνει αυτό το βήμα ούτως ώστε να μας διευκολύνει και εμάς, γιατί βλέπω ότι ήδη η Αντιπολίτευση μαζεύει υπογραφές για ονομαστική ψηφοφορία.
Σας ευχαριστώ.
(Στο σημείο αυτό ο Βουλευτής κ. Βασ. Παπανικόλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΒΥΡΩΝ ΠΟΛΥΔΩΡΑΣ: Ορθώς βλέπετε, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Ορθώς βλέπει, κύριε Πολύδωρα.
ΒΥΡΩΝ ΠΟΛΥΔΩΡΑΣ: Όχι μόνο για τις υπογραφές, αλλά και για το νόημα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντομάρης έχει το λόγο.
ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, κυρίες και κύριοι συνάδελφοι, κατ' αρχήν θεωρώ ότι αυτό το νομοσχέδιο πραγματικά έρχεται να καλύψει ανάγκες και προοπτικές αυτής της νέας εποχής και αυτού του μέλλοντος, που πραγματικά θέλουμε να είναι καλύτερο και για την πατρίδα μας και για την ελληνική περιφέρεια.
Είναι αλήθεια ότι μετά τους Καποδιστριακούς δήμους, κύριε Υπουργέ, έχουν προχωρήσει πάρα πολλά πράγματα σε μερικά θέματα και βεβαίως έχουν μείνει πίσω πολλοί άλλοι τομείς όπου αντικειμενικά και λόγω μεγέθους και λόγω δυνατοτήτων δεν μπορούσαν να προχωρήσουν. Έτσι είναι αλήθεια ότι οι οικονομικές υπηρεσίες σε επίπεδο μικρών δήμων δεν μπορούν να προχωρήσουν. Επίσης δεν υπάρχουν τεχνικές υπηρεσίες στους περισσότερους Καποδιστριακούς δήμους και ούτε μπορούν να προχωρήσουν στους περισσότερους λόγω και του μικρού μεγέθους. Ακόμα και άλλες υπηρεσίες που προβλέπονται εδώ στο νομοσχέδιο όπως είναι το θέμα του επόπτη υγείας, δεν μπορούν να προχωρήσουν αποφασιστικά δεδομένου ότι και λόγω οικονομίας μεγέθους και λειτουργίας της υπηρεσίας, είναι αντικειμενικά αδύνατο. 
Δεν είναι βεβαίως τυχαίο ότι και η δημοτική αστυνομία, κύριε Υφυπουργέ, δεν μπορούσε να προχωρήσει σε πολλά πράγματα και βεβαίως και σε νησιά, όπως το νησί της Κέρκυρας. 
Τι προτείνεται, λοιπόν; Εμείς αναγνωρίζουμε μία καλή προσπάθεια που κάνετε. Επίσης αναγνωρίζουμε κατ' αρχήν ένα γενικό σκεπτικό της Κεντρικής Ένωσης Δήμων και Κοινοτήτων που θα θέλαμε, πριν ψηφίσουμε το συγκεκριμένο άρθρο, να κουβεντιάσουμε μαζί της σε ένα επίπεδο, εάν πραγματικά η θέση που σας έφερε την εννοούσε και για τα νησιά αυτού του μεγέθους, όπως είναι η Λέσβος, όπως είναι η Ρόδος, όπως είναι η Κέρκυρα. 
Βεβαίως θα συμφωνήσω για τα διαπόντια νησιά με κάτω από δέκα χιλιάδες κατοίκους, γιατί δυστυχώς, κύριε Υφυπουργέ, αυτά τα νησιά με κατοίκους εγγεγραμμένους γύρω στους τριακόσιους το καθένα δεν τα έχουμε κάνει ακόμα δήμο, άρα λογικά θα πρέπει να συνεργαστούν κάπου για κάποια θέματα και επομένως δίνουμε διέξοδο γι ' αυτά. 
Το θέμα των Παξών είναι λυμένο έτσι και αλλιώς, γιατί υπάρχει δήμος στις τέσσερις κοινότητες που υπήρχαν πριν και μας μένει το μεγάλο νησί της Κέρκυρας. Μα, είναι δυνατόν αυτές οι υπηρεσίες που μιλήσαμε προηγούμενα, -δηλαδή οι υπηρεσίες επόπτη υγείας, τεχνικών υπηρεσιών, δημοτικής αστυνομίας- να γίνουν με έδρα την πόλη της Κέρκυρας, η οποία απέχει και από το νότο και από το βορά τέτοιες αποστάσεις που όλοι ταλαιπωρούνται, όπως πολίτες για θέματα εφορίας, εργολάβοι, δήμαρχοι για θέματα τεχνικών υπηρεσιών, εργολαβιών, επιβλέψεως έργων; 
Είναι φανερό ότι η τοπική Ένωση Δήμων και Κοινοτήτων και ο δήμος της πόλης σαφώς προτείνει να γίνει μία Συμπολιτεία στην περιοχή του νότου, με την ευρύτερη έννοια μέχρι περίπου την πόλη, άλλη μία Συμπολιτεία στο βορρά και μία πέριξ της πόλεως. Δεν υπάρχει πιο λογικό και είναι και αποδοτικό διότι μαζεύονται τέσσερα, πέντε, έξι δήμοι στη μία Συμπολιτεία, ένας αντίστοιχος αριθμός στην άλλη και θα είναι και για τις τεχνικές υπηρεσίες και για τον προγραμματισμό και για τη δημοτική αστυνομία και για την Εποπτεία Υγείας και για την Οικονομική Υπηρεσία ένα πολύ καλό μέγεθος. Απεναντίας αν δούμε όλο το νησί, όλο το νομό, τι θα κάνουμε; Ένα φοβερό συγκεντρωτισμό σ' αυτό το νησί που ήδη έχει με προβλήματα κυκλοφοριακά, με προβλήματα ανάπτυξης, υπερσυγκέντρωση μέσα στην πόλη και τελείως χαλάρωση και αποσάθρωση στην επαρχία. Δηλαδή στους περιφερειακούς δήμους. 
Θεωρώ ότι αυτό το σκεπτικό που σας ανέπτυξα έχει πραγματικά βάση λογική, πολιτική, αποκεντρωτική, κοινωνικού διαλόγου, έχει βάση που πραγματικά ακουμπάει στην κοινωνία και στην επαρχία της πατρίδος μας και ειδικά στο Νομό της Κέρκυρας και νομίζω ότι μ' αυτό το σκεπτικό πρέπει να προχωρήσουμε.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Σας λέω, λοιπόν, ότι εμείς επιμένουμε στην κριτική μας για το άρθρο 12 των συμπολιτειών. Είναι η επαλήθευση της ορθότητας της κριτικής μας, έρχεται και από τους Βουλευτές της Πλειοψηφίας που έλαβαν τώρα το λόγο. Ιδιαίτερα για τη νησιωτική Ελλάδα η απόφαση δεν είναι απλώς μία αβλεψία, μια ακρισία είναι ένα λάθος επώδυνο. Δεν πρέπει να γίνει αυτό το νέο λάθος. Σας λέμε ότι παρακολουθούμε τα τετελεσμένα γεγονότα του "ΚΑΠΟΔΙΣΤΡΙΑ". Πλέουμε με τον "ΚΑΠΟΔΙΣΤΡΙΑ". Κινούμεθα προς αυτήν την κατεύθυνση. Αν θέλετε για την παλιά ανάμνηση αίρουμε τις επιφυλάξεις μας, τα έχουμε ξεκαθαρίσει αυτά. Θέλουμε όμως ενδυνάμωση του "ΚΑΠΟΔΙΣΤΡΙΑ". Και η ενδυνάμωση του Καποδίστρια δεν γίνεται με τη Συμπολιτεία. Αδυνατίζει ακόμη περισσότερο το σύστημα με τη Συμπολιτεία. Δε λέει τίποτα το πληθυσμιακό κριτήριο. Για τη νησιωτική Ελλάδα σας τα είπαν θαυμάσια οι συνάδελφοι αλλά πάμε και στην ηπειρωτική Ελλάδα. Ας μετατεθούμε στα Τζουμέρκα, στα Άγραφα να δείτε τις αχανείς εκτάσεις και αποστάσεις, τις μακρές αποστάσεις που δεν βοηθάνε την έννοια της Συμπολιτείας. Εκεί πρέπει να σταθούμε αρωγοί να μη θέλουμε να εκκενωθεί το μέρος, να πάμε στον Καποδιστριακό δήμο που ήδη έχει αποστάσεις. Λέμε για τη Θεσσαλία, για τον Κάμπο εξήντα χιλιόμετρα η μία παλαιά κοινότητα από την άλλη. Μας ενοχλεί το γεγονός ότι το κάνετε αναγκαστικό. Ξέρετε τι έγινε, κύριοι συνάδελφοι; Έκανε μία στατιστική επί των δήμων η Κυβέρνηση προφανώς ή και ομολογημένα το είπε και είδε ότι grosso modo συμφωνούν οι Καποδιστριακοί δήμοι σε κάποια συνένωση και άμα μείνει και κάποιος ενιστάμενος τον παίρνει υποχρεωτικά ο περιφερειάρχης και τον εντάσσει. Από τις ειδήσεις που λαμβάνω, έχουν μεταβάλει γνώμη και μου είπε ένας χαρακτηριστικά θα μαζευτούν πέντε φτωχοί για να φτιάξουν έναν πεντάφτωχο. Τι γίνεται με το να κάνουμε αναγωγή σε μια μεγαλύτερη μονάδα. Δεν σώζεται γιατί είναι αναιμικές οι συνιστώσες δυνάμεις.
Το μόνο που μένει, για να είμαστε με πλήρη ειλικρίνεια εδώ και να συνομιλούμε, είναι το δέλεαρ κάποιων αντιμισθίων για τον προϊστάμενο και κάποιων υπηρεσιακών παραγόντων για τη λειτουργία της συμπολιτείας.
Σας ανέλυσε θαυμάσια ο κ. Κοντομάρης τα συμβαίνοντα στην Κέρκυρα και για τους μεγάλους δήμους ο κ. Βαρίνος. Νομίζετε ότι θα λειτουργήσει το Αργοστόλι; Το λέω από την επιτροπή επίμονα. Και σεις μου λέτε ότι έχω ειδήσεις ότι το Αργοστόλι και το Ληξούρι τα βρήκαν. Μα, δεν είναι εκεί το θέμα. Διοικητικά δεν στέκει. Και όχι να παρακολουθήσω τις αντιδικίες και τις παλιές, που είναι και σε επίπεδο ανεκδότου, έριδες και φιλονικίες. Διοικητικά δεν στέκει η ιδέα. 
Η υποχρεωτικότητα είναι ένα πρόβλημα τεράστιο. Η αναγωγή με το πληθυσμιακό κριτήριο έως δέκα χιλιάδες! Τι είναι αυτές οι δέκα χιλιάδες; Άμα είναι εννέα χιλιάδες; 
Δεύτερο ελάττωμα. Τυποποιεί, μηχανιστικά λειτουργεί πάνω στη ζωή η νομοθετική πρωτοβουλία σας. Είναι λάθος. Να υπηρετηθεί η ζωή, να δούμε τι ανάγκες έχουν είτε στην ηπειρωτική Ελλάδα είτε στα νησιά και να πάει αρωγός και η νομοθεσία και η κεντρική διοίκηση. Τέρμα πια με αυτά τα σχεδιάσματα και τα πειράματα που στοιχίζουν. Στοιχίζουν και σε χρόνο. Είμαστε μετέωροι. Το μετέωρο βήμα του πελαργού. Υπάρχει και το διοικητικό κόστος. Το διοικητικό κόστος που διαμορφώνεται, κύριοι συνάδελφοι, είναι τεράστιο.
Σας είπα τι γίνεται με την τεχνική υποστήριξη, την ΤΥΔΚ. Είναι απαράδεκτος ο ισχυρισμός σας, κύριε Υπουργέ, όταν μιλάτε για εξάρτηση και ανεξαρτησία.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Η συνταγή είναι αλληλεξάρτηση. 
Και του λέγω. Έχει τα μηχανήματα η ΤΥΔΚ Κερκύρας ή η ΤΥΔΚ Λέσβου ή η ΤΥΔΚ Χίου. Γιατί να φτιάξει η συμπολιτεία τεχνική υποστήριξη με άλλα μηχανήματα και άλλες επιτροπές και άλλους εργαζόμενους στις τεχνικές υπηρεσίες. Τι απέγινε η τεχνική υπηρεσία της ΤΥΔΚ Χίου. Ερώτησα. Θα φτιάξετε άλλα; Είναι λάθος. Γιατί τα παλιά τι θα τα κάνετε; Και ως υπηρεσία και ως μηχανήματα. 
Τρεις, λέγει, διαδικασίες. Η μια είναι η οικονομική υποστήριξη. Ρωτάω τι εννοείτε οικονομική υποστήριξη και συνεργασία; Θα φτιάξουμε, λέγει, ένα λογιστήριο και μία διπλογραφική υπηρεσία. Δεν μπορεί να φτιάξει ο Καποδιστριακός δήμος ένα λογιστήριο. Είναι παραδοξολόγημα να πάει σε μια μεγαλύτερη μονάδα για να φτιάξει το λογιστήριο και τη διπλογραφική υπηρεσία. Δεν είναι σοβαρά αυτά τα πράγματα. Αυτό είναι το οικονομικό. Το τεχνικό σας το είπα. Μένει δε ότι είναι και η Αστυνομία. 
Είπε κάτι ο κ. Τζέκης. Το είπε από μία άλλη σκοπιά, αλλά εγώ το λέγω από την πλευρά του διοικητικού κόστους. Έχουμε την ΕΛ.ΑΣ., έχουμε τους συνοριακούς φύλακες της ενδοχώρας. Τόσο αδήριτη ανάγκη είναι να φτιάξεις στο δήμο της Σύρας -που δεν ξέρετε ούτε που πέφτει, είναι ορεινή Μεσσηνία και Αρκαδία- δημοτική αστυνομία, όταν έχεις τους συνοριακούς της ενδοχώρας, όταν πρέπει να αναθεωρήσεις και να δεις σοβαρά τι γίνεται με την αγροφυλακή; Τόσο αδήριτη ανάγκη είναι η δημοτική αστυνομία όταν έχεις το Λιμενικό για τις νησιωτικές περιοχές με ενίσχυση της ακτοφυλακής που πρέπει να κάνεις; 
Τρεις αναγκαιότητες γεννούν, λέγει, τη συμπολιτεία. Σας λέγω ότι δεν περνάνε από το φίλτρο της καλοπροαίρετης λογικής μου. Τι μένει; Μένει μια οντότητα η οποία θα είναι αναιμική και αυτή και η οποία θα δημιουργεί τα διοικητικά προβλήματα ποιος θα είναι διοικητής στον τόπο, με νομιμοποιημένη εξουσία δεν λέγω, αλλά είπε ο κ. Κοντομάρης. Δεν θα θέλει η πόλη της Κερκύρας. Θα συμπήξουμε τη συμπολιτεία και θα μου φέρεις ένα προϊστάμενο της συμπολιτείας να κάνει κουμάντο για τις τρεις αυτές, ας πούμε, βασικές αρμοδιότητες ερήμην ή παρά τη θέληση του δημάρχου. Δεν στέκει. 
Σας ζητούμε να το επανεξετάσετε. Δεν το επανεξετάζετε. Είσαστε τόσο βέβαιοι για την ορθότητα των απόψεών σας. Δεν ακούτε ούτε τους Βουλευτές της Πλειοψηφίας που προβάλλουν σοβαρή και βάσιμη ένσταση κυρίως για τη νησιωτική Ελλάδα. 
Έχετε τεράστιες ευθύνες γιατί πάμε πίσω μ' αυτά τα πειράματα που στοιχίζουν. Πρέπει κάποτε να παγειωθεί ένα διοικητικό σύστημα σ' αυτήν τη χώρα να έχει διάρκεια, να έχει υποστήριξη, να έχει λειτουργικότητα και αλληλεξάρτηση δεν θα στήνουμε δοβλέτια που γίνεστε κήρυξες της ανεξαρτησίας να μην είναι εξαρτημένος από την ΤΥΔΚ ο δήμος από τη νομαρχία. Η ΤΥΔΚ είναι της νομαρχίας.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι από τη νομαρχία, από την περιφέρεια. 
ΒΥΡΩΝ ΠΟΛΥΔΩΡΑΣ: Εντάξει, να έχει ανεξαρτησία λέτε. Δεν είναι σωστό. Να αναζητήσουμε μορφές συνεργασίας και αλληλεξάρτησης. Δεν φτιάχνουμε δοβλέτια. Με αυτές τις σκέψεις, κύριε Πρόεδρε, επί του άρθρου 12 υποβάλλουμε πρόταση ονομαστικής ψηφοφορίας. Νομίζω ότι έχει περαιωθεί η συζήτηση με τον Υπουργό βέβαια και στο σημείο αυτό υποβάλλω την αίτηση ονομαστικής ψηφοφορίας για το άρθρο 12. 
ΠΡΟΕΔΡΕΥΩΝ (Παναγιώτης Σγουρίδης): Θέλετε να μιλήσετε εσείς, κύριε Πρόεδρε ή να ακούσετε πρώτα τον κύριο Υπουργό; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μετά, αφού ακούσω τον κύριο Υπουργό. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
Κυρίες και κύριοι Βουλευτές θα ήθελα να επαναλάβω, διευκρινίζοντας τα άρθρα του σχεδίου νόμου που σχετίζονται με τις συμπολιτείες, αφού δώσω κάποιες επεξηγήσεις στα θέματα που αφορούν τις υπαίθριες διαφημίσεις. Θα ήθελα να σας αναφέρω ότι στην περίπτωση των υπαίθριων διαφημίσεων παραπλεύρως των εθνικών οδών ότι απαγορεύονται αυστηρότατα οι τοποθετήσεις υπαιθρίων διαφημίσεων, σαράντα μέτρα δεξιά και σαράντα μέτρα αριστερά από τους εθνικούς δρόμους και μάλιστα απαγορεύεται και η τοποθέτηση όποιας διαφήμισης όταν στους εθνικούς αυτούς δρόμους η ταχύτητα των αυτοκινήτων υπερβαίνει τα εβδομήντα χιλιόμετρα. Αυτό σημαίνει υπαίθρια διαφήμιση στους εθνικούς δρόμους αφορά πολύ λίγα σημεία και βεβαίως πρέπει να κατανοήσουμε ότι αυτά τα σημεία βρίσκονται στην ιδιοκτησία των ΤΕΟ και όχι στην ιδιοκτησία των δήμων. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είναι έτσι. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Ετσι ακριβώς είναι. Αυτό σημαίνει ότι η ενοικίαση των χώρων θα γίνεται από το ΤΕΟ αλλά το τέλος της διαφήμισης θα το εισπράττει ο δήμος. Η προσθήκη που μπήκε για τη ρύθμιση, κύριε Ανδρεουλάκο, στα αεροπανό, στις προσόψεις των κτιρίων. Αναφέρεται για τις περιπτώσεις όπου αφορούν κοινωνικούς σκοπούς και μόνο γιατί απαγορεύεται από τις διατάξεις του σχεδίου νόμου η όποια ανάρτηση πανό και αεροπανό για λόγους επικινδυνότητας και ατυχημάτων. Αλλά στις περιπτώσεις αυτές -και γι' αυτό ακριβώς απαιτείται και η υπουργική απόφαση- που έχουμε μόνο κοινωνικούς σκοπούς, μόνο τότε επιτρέπεται η ανάρτηση αεροπανό στις προσόψεις των κτιρίων. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Βάλτε τις πολιτικές.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ξέρετε πάρα πολύ καλά ότι για τις πολιτικές διαφημίσεις οι διατάξεις είναι ξεχωριστές, δεν καταργούνται και αναφέρονται στον παλαιότερο νόμο του 1984 και 1985. 
Θα ήθελα να έρθω στις συμπολιτείες. Γνωρίζουμε πάρα πολύ καλά όλοι μας ότι η διαδικασία της αποκέντρωσης είναι μία θα επαναλάβω δύσκολη υπόθεση. Γιατί η αποκέντρωση αφορά μεταβίβαση ευθυνών στις τοπικές κοινωνίες από τη μια και από την άλλη μεταφορά -μεταβίβαση εξουσιών από την κρατική διοίκηση, την κεντρική διοίκηση, στην Αυτοδιοίκηση. 
Γι΄ αυτό και τα βήματα της αποκέντρωσης πρέπει να είναι ιδιαίτερα προσεκτικά, να είναι σταδιακή η αποκέντρωση ώστε το κάθε βήμα να πιέζει προς το επόμενο, αφού είναι ορατά τα αποτελέσματα του πρώτου.
Στην πατρίδα μας γνωρίζουμε πολύ καλά ότι μετά το 1975 υπήρχε ένα αυστηρά συγκεντρωτικό κράτος. Πράγματι -και θα ήθελα να συμφωνήσω με τον κ. Κεφαλογιάννη- στο νέο Σύνταγμα το 1975 καθιερώθηκε το αποκεντρωτικό σύστημα διοίκησης στη χώρα μας και φυσικά από τότε ξεκίνησαν οι προσπάθειες των κυβερνήσεων, ώστε να τεκμηριωθεί η διαδικασία της αποκέντρωσης, που όπως σας είπα είναι πάρα πολύ δύσκολη. Και βεβαίως θα συμφωνούσα μαζί του ότι τότε θεσμοθετήθηκαν σοβαρότατα νομοθετήματα που σχετίζονταν με τον κώδικα, με τις δημοτικές επιχειρήσεις κλπ., ώστε πάνω σ' αυτήν την πολιτική να αναπτυχθεί η προσπάθεια για την αποκέντρωση της χώρας μας.
Θα ήθελα όμως να επαναλάβω και να επιμείνω στη θέση μου ότι εκείνη την περίοδο -βεβαίως ήταν πολύ μικρός ο χρόνος ώστε να αποκτήσουν δύναμη οι Οργανισμοί Τοπικής Αυτοδιοίκησης- οι δήμαρχοι και οι δήμοι ασχολούνταν μόνο με θέματα που αφορούσαν στην καθαριότητα, στο ληξιαρχείο και στα νεκροταφεία. 
Η σοβαρή προσπάθεια της αποκέντρωσης ξεκίνησε από τις Κυβερνήσεις του ΠΑΣΟΚ του 1981 και μόνο αυτό θα σας πω, ότι μετά τις εκλογές του Οκτωβρίου, το Νοέμβριο -και να το υπενθυμίσω στους παλαιότερους σεβαστούς κύριους Βουλευτές- πρώτον πενταπλασιάστηκαν οι πόροι της τότε αυτοδιοίκησης, ένα μήνα μετά τις εκλογές, οι χορηγίες των δημάρχων, που σήμερα ανέρχονται στα πενήντα τέσσερα δισεκατομμύρια (54.000.000.000) που εδίδοντο από τα ίδια έσοδα των δήμων πληρώνονται από το κράτος. Και φυσικά από εκεί και πέρα ξεκίνησε μία προσπάθεια που χωρίζεται σε δύο περιόδους:
Η πρώτη είναι μια περίοδος προσαρμογής της τοπικής κοινωνίας, προσαρμογής της κεντρικής διοίκησης ώστε να αποδεχθεί η τελευταία και να δεχθεί και η πρώτη τη μεταβίβαση αρμοδιοτήτων και ευθυνών. Γι' αυτό και όλες αυτές οι εξελίξεις σχετίζονται με τις προγραμματικές συμβάσεις, μεταβιβάσεις αρμοδιοτήτων, τα προεδρικά διατάγματα για τις δυνητικές μεταβιβάσεις αρμοδιοτήτων, τις δημοτικές επιχειρήσεις που τότε άρχισαν να αναπτύσσονται, τις οικειοθελείς, τις εθελοντικές συνενώσεις, που αν και ήταν ελάχιστες έδιναν τη λογική των συνεργασιών, τη λογική της ενδυνάμωσης μέσα από συνενώσεις των δήμων, γιατί οι δήμοι, όπως ξέρετε, ήταν πάρα πολύ μικροί. Και φυσικά τους αναπτυξιακούς συνδέσμους, τους συνδέσμους και τα συμβούλια περιοχής.
Το χαρακτηριστικότερο όμως απ΄ όλα που τεκμηρίωνε την αυτοτέλεια των δήμων με μια νέα λογική ήταν το ότι καταργήθηκε η επιχορήγηση και η επιδότηση των δήμων μέσα από τον κρατικό προϋπολογισμό και με το ν. 1828/1989 κατοχυρώθηκαν τα ίδια τοπικά έσοδα της Αυτοδιοίκησης μέσα από συγκεκριμένους πόρους του κρατικού προϋπολογισμού σε ποσοστά.
Μέσα σ' αυτήν την περίοδο αποδείχθηκε κυρίως στους μεγάλους Οργανισμούς Τοπικής Αυτοδιοίκησης ότι και οι τοπικές κοινωνίες και η τοπική αυτοδιοίκηση είναι έτοιμη και ώριμη να σηκώσει το βάρος των λεγόμενων τοπικών υποθέσεων, που μέχρι εκείνη τη στιγμή τις διαχειριζόταν η νομαρχιακή κρατική διοίκηση και τα Υπουργεία. 
Για να έρθουμε στη δεύτερη περίοδο, θα έλεγα την πιο θεαματική, όπου τότε με θαρραλέα βήματα και ίσως και πολύ πιο προχωρημένα απ' ό,τι έγιναν στα κράτη της Ευρωπαϊκής Ένωσης, προχωρήσαμε στην κατοχύρωση της Νομαρχιακής Αυτοδιοίκησης. Και βεβαίως μέσα από μία λογική της αναγκαιότητας δημιουργίας ισχυρών κυττάρων φτάσαμε στο σχέδιο του "ΙΩΑΝΝΗ ΚΑΠΟΔΙΣΤΡΙΑ" με την προώθηση χωρικών ενοτήτων Τοπικής Αυτοδιοίκησης πολύ μεγαλύτερων, για να μπορέσουν να σηκώσουν τη δεύτερη αναγκαιότητα που έχουμε όλοι μας και όλες οι πτέρυγες φαντάζομαι και πιστεύω της Βουλής, το ότι θα πρέπει δηλαδή όσο γίνεται πιο γρήγορα το κράτος να επιτελέσει τον επιτελικό ρόλο και η αυτοδιοίκηση να σηκώσει το βάρος της διαχείρισης των τοπικών υποθέσεων. Μάλιστα δε μετά τη νέα συνταγματική αναθεώρηση να σηκώσει το βάρος και κρατικών υποθέσεων που μπορεί η Βουλή πλέον να μεταβιβάζει στην Αυτοδιοίκηση.
Τι βλέπουμε μετά το σχέδιο του "ΙΩΑΝΝΗ ΚΑΠΟΔΙΣΤΡΙΑ". Βλέπουμε ότι υπάρχουν χίλιοι τριάντα τρεις Οργανισμοί Τοπικής Αυτοδιοίκησης. Η Υπουργός ανέφερε συγκεκριμένα στοιχεία. Ολίγα θα σας επαναλάβω. Περίπου οκτακόσιοι δήμοι δεν έχουν ισχυρές οικονομικές υπηρεσίες και εξ αυτών τετρακόσιοι πολύ μικροί εξυπηρετούνται ακόμη από το δημόσιο ταμείο και από τις εφορίες, όταν καθορίζουμε πλέον με νόμο της Βουλής ότι υπάρχει αναγκαιότητα να λειτουργήσει το λογιστικό διπλογραφικό σύστημα, ένα σύστημα που θα μας δώσει πληρέστατα την εικόνα της διαχείρισης των οικονομικών της Τοπικής Αυτοδιοίκησης, ώστε να μπορούμε πλέον με δικαιοσύνη και επιτελικά να κατανέμουμε και να αναδιανέμουμε τους κεντρικούς πόρους. 
Παρατηρούμε επίσης ότι περίπου εννιακόσιοι στους χίλιους τριάντα τρεις δήμους και κοινότητες δεν έχουν τεχνικές υπηρεσίες, υποστηρίζονται ελλιπέστατα από τις τεχνικές υπηρεσίες της κρατικής περιφέρειας και πολλοί απ' αυτούς βεβαίως απευθύνονται και σε ιδιώτες. 
Ποια ήταν η πρόθεση και τι επιδιώκουμε μέσα απ' αυτό το σχέδιο νόμου:
Πρώτον, να μη χαθεί η διοικητική αυτοτέλεια και η οικονομική αυτάρκεια των δήμων. Οι δήμοι που σχηματίστηκαν με το σχέδιο "ΙΩΑΝΝΗΣ ΚΑΠΟΔΙΣΤΡΙΑΣ" είναι συγκεκριμένοι και η επιδίωξή μας είναι να διατηρηθεί η διοικητική αυτοτέλεια και οικονομική αυτάρκεια. Γι' αυτό και ο νέος σύνδεσμος που ονομάζεται συμπολιτεία έχει διαφορετικά χαρακτηριστικά από τους παλαιότερους συνδέσμους ή από τις παλαιότερες συνεργασίες που υπήρχαν. 
Είναι υποστηρικτικοί των δήμων και δεν διαχειρίζονται πόρους και έργα. Δηλαδή την εργασία που κάνει η τεχνική υπηρεσία των δήμων και κοινοτήτων της περιφέρειας, καλούμε τώρα τους δήμους και τις κοινότητες να συμπράξουν ώστε να αποκτήσουν αυτοί το άριστο μέγεθος που είναι πάνω από δέκα, δώδεκα μηχανικοί, ώστε να υπηρετούνται οι πολίτες για τις ανάγκες των μελετών και της ανάπτυξης. 
Τους λέμε ότι θα πρέπει να σταματήσουν τη διαχείριση των οικονομικών τους πόρων μέσα από το δημόσιο ταμείο, να αναπτύξουν δικές τους οικονομικές υπηρεσίες -και γνωρίζετε τα διπλογραφικά συστήματα και τις νέες ανάγκες- πέρα από το ότι η ίδια η Βουλή των Ελλήνων ψήφισε διάταξη με την οποία πρέπει να αποκτήσουν τοπικά έσοδα πλέον οι δήμοι. Και κανένας δεν μας λέει αν αύριο η ΔΕΗ, που ιδιωτικοποιείται, θα εισπράττει τα τέλη καθαριότητας. Και αντιλαμβανόμαστε όλοι τι θα συμβεί και αν θα μπορούν οι δήμοι να εισπράξουν από μόνοι τους τα τέλη καθαριότητας, γιατί τώρα εισπράττονται κάτω από τον κίνδυνο της διακοπής του ρεύματος. 
Άρα, πρέπει να τους προετοιμάσουμε. Και προετοιμασία σημαίνει απόκτηση ισχυρών οικονομικών υπηρεσιών. Και ερχόμαστε να τους δώσουμε τα μέσα, δηλαδή τους υπαλλήλους και τη μορφή της συνεργασίας ώστε να υποστηρίζουν την είσπραξη των εσόδων τους -ο κάθε δήμος των δικών του εσόδων- απ' αυτήν την κοινή υπηρεσία. 
Τι προβλέπει επίσης αυτό το σχέδιο νόμου. Προβλέπει τη δυνατότητα αποκεντρωμένων διοικητικών μονάδων σε κάθε έδρα του κάθε δήμου που συμμετέχει. Η μονάδα δηλαδή της τεχνικής ή της οικονομικής υπηρεσίας δεν θα είναι στην έδρα του συνδέσμου, αλλά μπορεί να αποκεντρώνεται με τμήματα σε κάθε δήμο που συμμετέχει στο σύνδεσμο. 
Επίσης προβλέπει ότι μπορεί -και αυτό είναι μια επαναστατική πρόταση γιατί αφορά πλέον στην καταστατική θέση των αιρετών και των δημάρχων, αλλά και των δημοτικών συμβούλων- να αποκεντρώνονται πολιτικές ευθύνες στους δημάρχους του κάθε δήμου για τη διοίκηση των αποκεντρωμένων αυτών υπηρεσιών.
Για παράδειγμα όταν θα φτιαχτεί μία δημοτική αστυνομία, αντιλαμβάνεσθε ότι δημοτική αστυνομία δεν μπορεί να έχει σαν σώμα με ηγεσία, με αρχή, κάθε δήμος και μάλιστα μικρός δήμος των δύο χιλιάδων, των τριών χιλιάδων, των τεσσάρων χιλιάδων κατοίκων, που δεν θα μπορεί να υπάρχει κινητικότητα, γιατί θα είναι μόνιμοι οι δημοτικοί αστυνομικοί για τα τριάντα χρόνια που θα υπηρετούν. Τι προβλέπει ο νόμος; Και αυτό είναι ιδιαίτερα σημαντικό. Προβλέπει την αποκέντρωση των αστυνομικών τμημάτων της ενιαίας υπηρεσίας σε κάθε δήμο και την ευθύνη διοίκησης αυτών των αστυνομικών τμημάτων, που είναι αποκεντρωμένα σε κάθε δήμο από το δήμαρχο του δήμου αυτού, ώστε να μην υπάρχει παρέμβαση στις ευθύνες που αναλαμβάνει η δημοτική αστυνομία από τον πρόεδρο του συνδέσμου ή από οποιονδήποτε άλλον.
Αυτές είναι αρχές που έρχονται να εφαρμόσουν ένα νέο θεσμικό πλαίσιο που επαναλαμβάνω για μια ακόμη φορά δεν υποκαθιστά τους δήμους. Διατηρεί τη διοικητική τους αυτοτέλεια και τη οικονομική τους αυτάρκεια και πολύ περισσότερο από όλα είναι υποστηρικτικοί μηχανισμοί και τίποτε άλλο. Είναι μία αναγκαιότητα στην οποία πρέπει να προχωρήσουμε. Εδίδετο αυτή η προοπτική μέσα από το νόμο του σχεδίου "ΙΩΑΝΝΗΣ ΚΑΠΟΔΙΣΤΡΙΑΣ". Ήταν προαιρετική, σας το σημειώνω. Μπορούσε κάθε δήμος που δεν είχε τη δυνατότητα να απευθύνεται σ' έναν άλλο δήμο και να μεταβιβάζει αυτήν την αρμοδιότητα, αλλά είδαμε στα δυόμισι χρόνια της λειτουργίας του νέου νόμου, ότι δεν εφαρμόστηκε πουθενά. Και τι εμφανίζεται αυτήν τη στιγμή στον ελληνικό χώρο; Δεκάδες δήμοι -και το είπατε και εσείς με αγωνία- να μην έχουν τη δυνατότητα σύνταξης μελετών, να μη μπορούν να σηκώσουν το βάρος της ευθύνης και νέων αρμοδιοτήτων που η Κυβέρνηση είναι έτοιμη να μεταβιβάσει και το ανέφερε χθες η κυρία Υπουργός, πολιτικές υπαίθρου, πολιτικές κοινωνικής αλληλεγγύης, νέες αρμοδιότητες που πρέπει να πάνε προς την περιφέρεια και την αυτοδιοίκηση και ακόμα έχουμε οργανισμούς οι οποίοι δεν έχουν τη δύναμη να σηκώσουν αυτό το βάρος. Και σταματάμε στη λέξη "υποχρεωτικό" δηλαδή στις δέκα χιλιάδες που είναι ένα άρτιο μέγεθος κατά την κρίση όχι τη δική μας, των επιστημόνων. Την τεχνική υπηρεσία των δώδεκα ατόμων, γιατί τόσα άτομα πρέπει να έχει, ώστε να παρέχει αρτιότητα, πληρότητα, σοβαρότητα υπηρεσιών στους πολίτες δεν μπορεί να την έχει ένας δήμος των πέντε ή των έξι χιλιάδων κατοίκων. Θα λέγαμε ότι χρειάζεται δήμος άνω των δεκαπέντε χιλιάδων. Λέμε, λοιπόν, πάνω από δέκα χιλιάδες κατοίκους.
Η υποχρεωτικότητα δεν είναι κάτι το ιδιαίτερα επαχθές, θα έλεγα, όταν ένας πολύ μικρός δήμος δεν μπορεί να αυτοεξυπηρετηθεί και ερχόμαστε και του λέμε -κάποιοι άλλοι δεν θέλουν- ναι θα έρθεις και εσύ σ' αυτήν τη συνεργασία. Γιατί έχετε την εντύπωση ότι η κεντρική διοίκηση, ο περιφερειάρχης θα κάνει τα πάνω-κάτω και θα αρχίσει υποχρεωτικά να οδηγεί σε συνεργασίες, όταν ξέρουμε ότι αυτές οι συνεργασίες εάν δεν έχουν τη συναίνεση, δεν μπορούν να λειτουργήσουν; Από την άλλη όμως πρέπει να μπουν κάποιοι κανόνες. 
Υπάρχουν πενήντα τέσσερα μικρά νησιά που έχουν πληθυσμό μέχρι χίλιους ή δύο χιλιάδες κατοίκους που δεν έχουν κανέναν επιστήμονα και που και αυτοί θα πρέπει να συνεργασθούν με κάποιο μεγαλύτερο που ενδεχόμενα δεν το θέλουν το μεγαλύτερο και που σε αυτό το νησί μπορούν να υπάρχουν ένας μηχανικός, ένας λογιστής της συμπολιτείας, αλλά εν πάση περιπτώσει να έχει την ευχέρεια να πηγαίνει στο διπλανό μεγαλύτερο νησί και να μπορεί να εξυπηρετείται. 
Αυτά ήθελα να σας πω, κυρίες και κύριοι Βουλευτές. Θα έλεγα ότι πρέπει να βλέπουμε μπροστά. Θα έλεγα ότι πρέπει να δούμε προς τα πού πάει η εξέλιξη και τι σημαίνει ΟΝΕ και Ευρωπαϊκή Ένωση. Θα πρέπει να αντιληφθούμε ότι θα πρέπει πολύ γρήγορα να ισχυροποιήσουμε τους Οργανισμούς της Τοπικής Αυτοδιοίκησης, γιατί εμείς θεωρούμε πως πάνω σ' αυτούς τους Οργανισμούς Τοπικής Αυτοδιοίκησης θα στηριχθεί το επόμενο βήμα της μεταβίβασης και νέων αρμοδιοτήτων. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς συνάδελφος που θέλει να πάρει το λόγο;
ΑΝΑΣΤΑΣΙΟΣ ΜΑΝΤΕΛΗΣ: Εγώ, κύριε Πρόεδρε.
ΕΥΤΥΧΙΟΣ ΚΟΝΤΟΜΑΡΗΣ: Και εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κυρία Υπουργέ, έχετε να κάνετε καμία παρατήρηση πριν πάρουν το λόγο οι κύριοι συνάδελφοι;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επειδή βλέπω ότι κάποιοι συνάδελφοι είχαν κάποιες αμφιβολίες σχετικά με τα νησιά, αν θα πρέπει να είναι όλοι οι δήμοι ενός νησιού, κατ' αρχήν το να κάνουν συμπολιτεία δεν είναι υποχρεωτικό. Εάν θέλουν κάνουν. Εάν αποφασίσουν να κάνουν, είπαμε τα νησιά να κάνουν μια. Διαφορετικά, μπορεί να μείνει ένας δήμος απέξω και να μην μπορεί να εξυπηρετηθεί. 
Υπάρχει και το θέμα με τα πολύ μικρά νησιά που θα πρέπει να κάνουν συμπολιτεία με κάποιο διπλανό νησί, δηλαδή τα Κουφονήσια ή η Σχοινούσα που έχουν εκατόν πενήντα με διακόσιους κατοίκους, είναι λογικό να μην μπορούν να φτιάξουν υπηρεσίες για να εξυπηρετήσουν. Άρα είναι λογικό να συνεργαστούν με τη Νάξο που είναι κοντά και η οποία έχει τη δυνατότητα να έχει τεχνικές υπηρεσίες σε οικονομικές υπηρεσίες. 
Αν δεν κάνουν συμπολιτεία τότε ο περιφερειάρχης, ο γενικός γραμματέας της περιφέρειας μπορεί να υποχρεώσει ένα μεγάλο δήμο να εξυπηρετήσει ένα μικρό δήμο.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν μας ενθουσιάζουν τα "υποχρεωτικά". Είναι αντιδημοκρατικά.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι καθόλου αντιδημοκρατικό, κύριε Κεφαλογιάννη. Το "αντιδημοκρατικό" είναι όλοι οι πολίτες της Ελλάδας να μην έχουν πρόσβαση στην ίδια ποιότητα υπηρεσιών.
ΙΩΑΝΝΗΣ ΚΕΦΑΛΟΓΙΑΝΝΗΣ: Με τη θέλησή τους. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Κεφαλογιάννη.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Αν ένας μικρός δήμος ή μία κοινότητα για αντικειμενικούς λόγους δεν έχει έσοδα και δεν έχει τις δυνατότητες να έχει υπηρεσίες, δεν είναι καθόλου αντιδημοκρατικό να υποχρεώσουμε το μεγάλο δήμο που είναι δίπλα τους να παρέχει υπηρεσίες και στην κοινότητα. 
Στο άρθρο 12, παράγραφος 1, εδάφιο 3, εκεί που λέει "προκειμένου για νησιά εκτός από την Κρήτη η συμπολιτεία περιλαμβάνει υποχρεωτικά όλους τους δήμους και τις κοινότητες τουλάχιστον ενός νησιού", προτείνω να γίνει "προκειμένου για νησιά με πληθυσμό μικρότερο των πενήντα χιλιάδων η συμπολιτεία περιλαμβάνει υποχρεωτικά όλους τους δήμους και τις κοινότητες τουλάχιστον ενός νησιού". 
ΚΩΝΣΤΑΝΤΙΝΟΣ ΤΑΣΟΥΛΑΣ: Πώς μεταφράζεται πρακτικά; Ποια νησιά είναι αυτά; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Τα νησιά που έχουν πληθυσμό πάνω από πενήντα χιλιάδες, όπως για παράδειγμα η Ρόδος, η Κέρκυρα, η Λέσβος.
ΔΗΜΗΤΡΙΟΣ ΠΙΠΕΡΓΙΑΣ: Η Εύβοια;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Η Εύβοια δεν θεωρείται νησί. 
ΠΡΟΕΔΡΕΥΩΝ (Παναγιώτης Σγουρίδης): Αν βάλουμε την Εύβοια, γιατί να μην βάλουμε και την Πελοπόννησο;
ΑΘΑΝΑΣΙΟΣ ΒΑΡΙΝΟΣ: Τι θα γίνει με τη Σάμο; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Βαρίνο, δίνουμε τα Λιμενικά Ταμεία στους δήμους υπό την προϋπόθεση ότι το Λιμενικό Ταμείο θα είναι βιώσιμο. Δεν θέλουμε να δώσουμε στους δήμους Λιμενικά Ταμεία τα οποία δεν είναι βιώσιμα.
ΑΘΑΝΑΣΙΟΣ ΒΑΡΙΝΟΣ: Η Σάμος είναι μεγάλο νησί. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Στη Σάμο θα πρέπει να κάνουν ένα λιμενικό ταμείο, διαφορετικά δεν θα είναι βιώσιμο κι έχουν συμφωνήσει όλοι οι δήμοι εκτός από έναν. Το ίδιο συμβαίνει και στη Χίο. Έχουν συμφωνήσει όλοι οι δήμοι, εκτός από έναν. Το ίδιο συμβαίνει στη Λέσβο και στην Ικαρία. Έρχεται τώρα η πίεση από τους άλλους δήμους, διότι δεν προχωράει το λιμενικό ταμείο, θα μείνει όπως είναι στο κράτος μέχρι να αποφασίσουν οι δήμοι κι έρχεται η πίεση να υποχρεώσουμε τον ένα δήμο που δεν θέλει, για να προχωρήσει το λιμενικό ταμείο.
Επειδή κάποιος δήμος για τον άλφα ή βήτα λόγο δεν καταλαβαίνει είτε από οικονομικά μεγέθη είτε από το συμφέρον της ανάπτυξης του νησιού, καθυστερούν και οι υπόλοιποι μέχρι να αποφασίσουν και μένει η κατάσταση όπως είναι.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, εγώ εξ αρχής είχα υποστηρίξει την άποψη, ότι το σχέδιο "ΚΑΠΟΔΙΣΤΡΙΑΣ" έχει λογική βάση και ότι ήταν αδύνατον να παραμείνουμε στο παλαιό καθεστώς των χιλιάδων κοινοτήτων που προφανώς δεν ήταν βιώσιμες. Βέβαια σήμερα μπορούμε να κάνουμε κριτική. Παραδεχόμαστε όλοι μας στη Νέα Δημοκρατία -το είπε πρωτύτερα και ο κ. Πολύδωρας- ότι ναι είναι ένα βήμα οριστικό, έχουμε πλέον μεγαλύτερες μονάδες Τοπικής Αυτοδιοίκησης" και πρέπει να δούμε από εδώ και πέρα τι γίνεται. 
Έχω ασχοληθεί πολύ από κοντά με την Τοπική Αυτοδιοίκηση. Έχω δει πώς λειτουργούν οι δήμοι και ποια είναι τα προβλήματά τους το τελευταίο καιρό. Και δεν έχω καμία δυσκολία να συμφωνήσω στην άποψη ότι και οι σημερινοί δήμοι είναι απαράδεκτα μικροί. Θα έπρεπε να αναζητήσουμε μεγαλύτερες μονάδες. Αυτό θα πρέπει να είναι ο στόχος μας. 
Όπως επίσης, το λέω επανειλημμένως και είμαι ο μόνος ίσως στην Ελλάδα που τολμά να το πει, ότι δεν μπορούμε να έχουμε τόσες νομαρχίες όσες έχουμε και ότι πάμε να δημιουργήσουμε τελικά ένα σύστημα διοικητικό...
ΠΡΟΕΔΡΕΥΩΝ (Παναγιώτης Σγουρίδης): Δεν είστε ο μόνος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χαίρομαι που δεν είμαι ο μόνος. 
Πάμε να δημιουργήσουμε ένα σύστημα πιο πολυτελές που δεν το αντέχει ο τόπος και δεν υπηρετεί τον ελληνικό λαό. Άρα με καλή θέληση βλέπω την προσπάθεια αυτών των συνομοσπονδιών ή όπως αλλιώς θέλετε να τις ονομάσετε. 
Σε ένα δεν συμφωνώ όμως, κυρία Υπουργέ: Γιατί έχετε ανάγκη την επιβολή αυτή την ώρα; Εγώ για το ζήτημα που θίξατε πρωτύτερα των λιμενικών ταμείων, δεν θα δυσκολευόμουν να σας πω να κάνετε μια διάταξη να τους υποχρεώσετε για να τελειώνουμε. Εδώ και στις πολυκατοικίες ακόμη κάποτε ίσχυε η αρχή ότι μπορεί μικρή μειοψηφία να μπλοκάρει τη λειτουργία της πολυκατοικίας. Σήμερα δεν ισχύει. Είναι η σύγχρονη τάση. Πρέπει η πλειοψηφία να έχει ορισμένα δικαιώματα. Αυτό το καταλαβαίνω. Εκείνο που δεν καταλαβαίνω είναι γιατί αυτήν την ώρα έχετε ανάγκη να πάτε σε υποχρεωτικότητα. Τι σας υποχρεώνει; Είναι τόσο αναγκαίο να βάλετε τη λέξη "υποχρεωτικότητα"; Ήδη κάνατε μια πρώτη μεγάλη υποχώρηση και εξαιρέσατε τα νησιά άνω των πενήντα χιλιάδων κατοίκων. Οι κύριοι συνάδελφοι που μίλησαν πρωτύτερα και ο εκπρόσωπος της Κερκύρας και ο εκπρόσωπος της Ρόδου ήταν απόλυτα πειστικοί, είχαν 100% δίκαιο. Ήταν λάθος σας από την αρχή. Μην επιμένετε στην υποχρεωτικότητα. Βγάλτε τελείως την υποχρεωτικότητα. Γιατί εγώ θα σας ρωτήσω: Και με όριο τους 50 χιλιάδες κατοίκους η Κεφαλονιά είναι μέσα; Η Σάμος είναι μέσα; Θα έχετε προβλήματα. Γιατί να έχετε προβλήματα; Αφήστε να λειτουργήσει ο θεσμός ένα διάστημα...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Αν θέλουν θα το κάνουν, δεν είναι υποχρεωτικό. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα πώς αν θέλουν, αφού θα πείτε ότι στα μικρά νησιά κάτω των πενήντα χιλιάδων κατοίκων είναι υποχρεωτική;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Αν θέλουν θα την κάνουν διαδημοτική. Δεν τους υποχρεώνουμε να την κάνουν ούτως ή άλλως. Όλοι οι Δήμοι της Κεφαλονιάς έχουν συμφωνήσει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ θα σας πρότεινα στην παρούσα φάση να βγάλετε την υποχρεωτικότητα. 
Θα σας έλεγα και κάτι άλλο: Αυτά τα θέματα μην τα αντιμετωπίζετε με πείσμα. Είναι καλύτερα μια στιγμή να κάνει μια μικρή υποχώρηση ένας Υπουργός για να περάσει ένα θεσμό. Όπως και στον "ΚΑΠΟΔΙΣΤΡΙΑ" πολλές φορές σας έχω πει, ότι είναι αδικαιολόγητο το πείσμα σας να επιμένετε ακόμη να κρατήσετε ορισμένες κραυγαλέες αδικίες. Σας το είπαν πάλι οι συνάδελφοι. Έπρεπε να έχετε το θάρρος να διορθώσετε τις κραυγαλέες αδικίες του "ΚΑΠΟΔΙΣΤΡΙΑ". Θα βοηθήσετε τον "ΚΑΠΟΔΙΣΤΡΙΑ" σας. Δεν καταλαβαίνω γιατί φοβάστε το Κοινοβούλιο. Δεν θέλω να ξαναπώ τα ίδια τα οποία τα έχουμε πει, κυρία Παπανδρέου. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε. Για τον "ΚΑΠΟΔΙΣΤΡΙΑ" σας έχω πει ότι εγώ δέχομαι αλλά υπό τον όρο ότι δεν θα αυξηθεί ο αριθμός των δήμων και των κοινοτήτων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι θα πει αυτό και πού το είδατε γραμμένο, κυρία Παπανδρέου; Εδώ μιλάμε για χιλιάδες και θα μας πείτε εσείς ότι ένας ή δυο ή τρεις δεν πρέπει να αυξηθούν; Είναι σοβαρές κουβέντες αυτές; Δεν είναι σοβαρά πράγματα αυτά.
Κύριε Πρόεδρε, εγώ προσωπικά με το πάθος που έχω για να βοηθήσω την Τοπική Αυτοδιοίκηση επιμένω απόλυτα στην ανάγκη να γίνουν ορισμένες αλλαγές στον "ΚΑΠΟΔΙΣΤΡΙΑ". Από εκεί και πέρα να μην περάσει η υποχρεωτικότητα.
Ακόμη βλέπω ότι οι καποδιστριακοί δήμοι σε πολλές περιπτώσεις λειτουργούν επιτυχώς. Έχουν όμως και αυτοί πρόβλημα καλής λειτουργίας. Και προβλήματα ηθικής τάξεως υπάρχουν δυστυχώς και στην Τοπική Αυτοδιοίκηση τον τελευταίο καιρό και σε πολλές περιπτώσεις υπερβαίνουν τη διαφθορά που υπάρχει στην κεντρική διοίκηση. Αυτό το θέμα πρέπει να απασχολήσει και την Κυβέρνηση και τη Βουλή.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο.
ΕΥΤΥΧΙΟΣ ΚΟΝΤΟΜΑΡΗΣ: Κατ' αρχήν θέλω να εκφράσω την ικανοποίησή μου γιατί η Κυβέρνηση δια της Υπουργού είδε κάτι που επισημάναμε. Είναι αλήθεια ότι υπάρχουν μερικά νησιά όπως η Κέρκυρα και η Λέσβος με μεγάλο πληθυσμό και με μεγάλο μέγεθος. Πιθανόν έτσι η καλή πρόθεση από την πλευρά του Υπουργείου για να λύσει τα προβλήματα των τεσσάρων τομέων που αναφέρθηκαν, να μην οδηγούσε στα αποτελέσματα που θα θέλαμε. 
Είχα σκοπό να πω να δεχόμασταν το κριτήριο των είκοσι χιλιάδων κατοίκων σε επίπεδο γεωγραφικού χώρου. Είναι όμως θετικό αυτό που είπε η κυρία Υπουργός. Γι' αυτό εκφράζω την ικανοποίησή μου για την πρωτοβουλία, για την τόλμη και για το σκεπτικό που αναπτύχθηκε σε σχέση με αυτά τα νησιά.
Βέβαια γι' αυτά τα θέματα μιλάμε και πολιτικά. Είναι αλήθεια ότι αυτές οι συμπολιτείες είναι απαραίτητες όσο ποτέ άλλοτε. Μέσα από τη λειτουργία των Καποδιστριακών δήμων αποδείχθηκε ότι σε ορισμένους τομείς, όπως είναι οι τεχνικές υπηρεσίες, οι οικονομικές υπηρεσίες και η εποπτεία της υγείας, αλλά και η διαδημοτική αστυνομία δεν υπήρχε απόδοση λόγω του μεγέθους της οικονομίας, αλλά και λόγω δυνατοτήτων. Θεωρώ, λοιπόν, ότι το άρθρο 12 όπως διαμορφώθηκε είναι πολύ θετικό και ανοίγει καινούριες προοπτικές. Δίνει τη δυνατότητα στην ελληνική επαρχία και ειδικά στους πολίτες μικρών και απομακρυσμένων δήμων να έχουν ίσα δικαιώματα με όλους τους άλλους πολίτες της πρωτεύουσας αυτών των νομών. Γι' αυτό, λοιπόν, στηρίζω το νομοσχέδιο.
Εκείνο που απομένει είναι η σύμφωνη γνώμη των ΤΕΔΚ που έτσι και αλλιώς έχουν λόγο μέσα από το νόμο. Έτσι και με την υποστήριξη που θα έχουμε από το Υπουργείο Εσωτερικών οι μηχανισμοί που είναι για την εξυπηρέτηση του πολίτη θα στελεχωθούν όσο το δυνατόν συντομότερα. Δηλαδή, οι περιφερειακές υπηρεσίες εν όψει του γ΄ Κοινοτικού Πλαισίου Στήριξης, τεχνικές υπηρεσίες διαδημοτική αστυνομία, εποπτεία υγείας σε συνδυασμό με τον τουρισμό -αυτήν τη στιγμή υπάρχουν ελάχιστοι επόπτες υγείας και δεν μπορούν να παίξουν ουσιαστικό ρόλο στα νησιά μας- θα στελεχωθούν με αποτέλεσμα να ανοιχθούν πολλές καλές προοπτικές. 
Υπ' αυτήν την έννοια χαίρομαι για την τροποποίηση που έκανε η κυρία Υπουργός και για το σκεπτικό του άρθρου 12 και όλου του νομοσχεδίου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο.
Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κυρία Υπουργέ, τις πενήντα χιλιάδες που βάλατε τελικά ως προϋπόθεση, νομίζω ότι αφήνει έξω δύο μεγάλα νησιά του Αιγαίου που είναι η Χίος και η Σάμος. Η Χίος έχει γύρω στις σαράντα εννέα χιλιάδες πληθυσμό καταγεγραμμένο, μαζί με τα δύο νησιά τα Ψαρρά και τις Οινούσες έχει πενήντα μία χιλιάδες και είναι πάνω στο μεταίχμιο δηλαδή με αυτές τις πενήντα χιλιάδες που είπατε. Θέλω να καταλαβαίνετε τι λέτε όταν βάζετε τις πενήντα χιλιάδες γιατί απ' ό,τι αντιλαμβάνομαι οι συνεργάτες σας σας το έδωσαν έτσι φλου δίχως καμία σκέψη, δίχως καμία μελέτη. Νομίζω ότι νομοθετείτε στο γόνατο. Αυτή η διάταξη, αυτή η αλλαγή που κάνατε έγινε στο γόνατο διότι δεν ξέρετε ποια νησιά αφήνετε μέσα και ποια έξω διότι σας είπα εγώ τώρα -για να μπούμε στην πρακτική- ότι αφήνετε δύο μεγάλα νησιά έξω στα οποία θα δημιουργήσετε μεγάλο πρόβλημα. Για το λόγο αυτό σας παρακαλώ να το δείτε στη συνέχεια και να το τροποποιήσετε.
Τώρα θέλω να πω ότι δεν είναι μόνο αυτό το σημείο που έχει πρόβλημα στο άρθρο 12. Δεν ήσασταν στην Αίθουσα, κυρία Υπουργέ, όταν έκανα αναφορά πάνω σε ορισμένα θέματα που αφορούν τη συνέλευση της συμπολιτείας και αυτούς που συμμετέχουν. Λέτε ότι εξαιρούνται της συμμετοχής τα μέλη του δημοτικού συμβουλίου που συμμετέχουν σε αυτό λόγω της ιδιότητάς τους ως προέδρων των τοπικών συμβουλίων. Μα τι πράγματα είναι αυτά; Δηλαδή εγώ είμαι δημοτικός σύμβουλος, έχω μπει στο δημοτικό συμβούλιο και μάλιστα είμαι πρώτος σε αριθμό ψήφων στο χωριό μου και θα με βγάλετε έξω από τη συμπολιτεία; Είναι απαράδεκτο αυτό. Τι είναι αυτό; Είμαι ο εκλεκτός του χωριού μου και θα είμαι έξω από τη συμπολιτεία; Αν είναι να νομοθετούμε έτσι...
Επίσης, λέτε για ενιαίο ψηφοδέλτιο. Τι είναι αυτά τα πράγματα; Ενιαίο ψηφοδέλτιο το 2000; Πού είμαστε, στο 1900 είμαστε; Τι θα πει ενιαίο ψηφοδέλτιο; Αφού ο καθένας όταν κατέβηκε στις εκλογές έχει το δικό του ψηφοδέλτιο και συνδυασμό μετά θα του πούμε για ενιαίο ψηφοδέλτιο; Επαναλαμβάνω αυτά που είπα στην πρωτολογία μου. Αυτό που κάνετε εδώ είναι για να αποκλείσετε τα μικρά κόμματα από τη συμμετοχή στις συνελεύσεις της συμπολιτείας. Αυτό κάνετε. Εμείς δεν συμφωνούμε. Παρ' όλο που είμαστε κόμμα εξουσίας, είμαστε το πρώτο κόμμα και στα δημοτικά συμβούλια δεν επιθυμούμε να μείνουν έξω ορισμένες τάσεις ή παρατάξεις από τα δημοτικά συμβούλια. Δεν συμφωνούμε. Το ενιαίο ψηφοδέλτιο είναι απαράδεκτο.
Επίσης, λέτε, τα υπόλοιπα μέλη του διοικητικού συμβουλίου εκλέγονται με μυστική ψηφοφορία από τη συνέλευση με βάση την αναλογία του πληθυσμού κάθε δήμου. Τι είναι αυτά; Σύμφωνα με αυτούς που ψήφισαν πρέπει να είναι. Η αναλογία που πηγαίνει στη συνέλευση είναι σύμφωνα με τους ψηφίσαντες. Αυτή είναι η λογική παντού και στα θέματα των δήμων και στα θέματα του συνδικαλισμού. Και όπου αλλού μιλάμε για αντιπροσώπευση λέμε, πόσοι ψήφισαν για παράδειγμα; Χίλιοι. Εκπροσωπούν τους χίλιους ένας ή δύο. Δεν μπορεί να λέτε ότι σύμφωνα με αυτούς που είναι γραμμένοι στα δημοτολόγια θα έχουμε και την αντιπροσώπευση. Δεν είναι σωστό. Νομίζω ότι πρέπει να αλλάξει.
Τέλος πρέπει να σας πω κάτι άλλο. Γιατί το κάνετε υποχρεωτικά; Σας το είπε και ο κ. Μητσοτάκης προηγουμένως. Θέλω να σας πω και ακόμα κάτι. Διότι έχω και εγώ μια θητεία στην Τοπική Αυτοδιοίκηση. Προσβάλλετε τους δημάρχους με αυτό, προσβάλλετε τα δημοτικά συμβούλια. Αυτοί οι άνθρωποι δεν έχουν εκλεγεί από το λαό; Μόνο εμείς έχουμε εκλεγεί από το λαό; Και αυτοί έχουν εκλεγεί και αυτοί πρέπει να πάρουν αποφάσεις και πρέπει να πάρουν αποφάσεις ανάλογες με την εμπιστοσύνη που τους έχει δώσει ο λαός που τους εξέλεξε. Αυτοί να πάρουν την απόφαση, κυρία Υπουργέ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να ωριμάσει ο θεσμός σιγά-σιγά.
ΑΘΑΝΑΣΙΟΣ ΒΑΡΙΝΟΣ: Έτσι αναβαθμίζεται ο θεσμός. Αυτοί θα πάρουν την απόφαση αν θα συνενωθούν ή όχι.
Μου είπατε προηγουμένως ότι για τα λιμενικά ταμεία υπάρχουν αντιθέσεις. Δεν τις επικροτούμε αυτές τις αντιθέσεις. Δεν είμαστε σύμφωνοι και εμείς αλλά είμαστε υποχρεωμένοι να προσπαθήσουμε να τους πείσουμε αυτούς για να καταλάβουν, ότι δεν είναι προς το συμφέρον τους να λένε για παράδειγμα στη Σάμο ή στη Χίο ότι δεν συμφωνούν για το λιμενικό ταμείο, να πάρει το λιμάνι της Χίου ο Δήμος Χίου παραδείγματος χάρη ή κάποιος άλλος δήμος. Θα τα βρουν μόνοι τους. Εμείς γιατί πρέπει να κάνουμε παρέμβαση σ' αυτό το θέμα;
Η λύση δεν είναι αυτή με την τροπολογία που κάνατε προηγουμένως. Η λύση έγκειται στην απόσυρση. Να βγάλετε έξω αυτήν την παράγραφο που αναφέρεται στα νησιά. Μην κάνετε διαφορετική μεταχείριση στα νησιά από τη στεριανή Ελλάδα. Καμία μεταχείριση διαφορετική. Μέχρι τώρα εμείς ζητούσαμε και σύμφωνα με το Σύνταγμα ιδιαίτερη μεταχείριση. Εσείς όχι μόνο κάνετε ιδιαίτερη μεταχείριση, αλλά τους κάνετε υποδεέστερη μεταχείριση, τους λέτε ότι "υποχρεωτικά θα συνενωθείτε".
Σας παρακαλώ πολύ να αποσύρετε αυτήν τη διάταξη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Η Νέα Δημοκρατία, κυρία Υπουργέ, μίλησε για τον "ΚΑΠΟΔΙΣΤΡΙΑ" με ειλικρίνεια σήμερα εδώ, γιατί ακριβώς δεν είμαστε χαλαστές. Ο "ΚΑΠΟΔΙΣΤΡΙΑΣ" είναι νόμος του κράτους, λειτουργεί παραπάνω από τρία χρόνια. Είχαμε αντιρρήσεις ως προς την υποχρεωτικότητα που επέβαλε, σήμερα όμως είναι μια πραγματικότητα και πρέπει αυτή η πραγματικότητα να δοκιμαστεί και να εξαντλήσει τις δυνατότητές της. Εδώ είναι η ένσταση σε όλα αυτά τα οποία πειραματικά, υποχρεωτικά, πρόχειρα, αποσπασματικά, έρχονται προς ψήφιση. Βοηθήθηκε ο "ΚΑΠΟΔΙΣΤΡΙΑΣ" πραγματικά από τους εμπνευστές του, από σας; Είπαμε προηγουμένως ότι δεν έχουν πάρει ούτε καν αυτά τα οποία είχατε υποσχεθεί στοιχειωδώς στην αρχή αυτού του νομοθετήματος. 
Ό,τι κατασταλάζει, ό,τι ωριμάζει γίνεται έπειτα από χρόνο. Εδώ είμαστε μάρτυρες μιας θεσμικής αδημονίας, μιας στάσεως να νομοθετούμε συνεχώς, εις τρόπον ώστε σύντομα η λεγόμενη πρωτοβάθμια αυτοδιοίκηση θα πρέπει να μετονομαστεί σε πρωτεϊκή αυτοδιοίκηση λόγω των πρωτεϊκών αλλαγών που συνεχώς έχει. Και ένα σχήμα το οποίο έχει τις εγγενείς του δυσκολίες, όταν συνεχώς το αλλάζουμε και δεν το αφήσουμε να κατασταλάξει και στη συνείδηση του κόσμου, αλλά και θεσμικά, πώς θα το κρίνουμε κάθε τόσο που το θέτουμε σε διαρκή δοκιμασία ως προς τις αναπροσαρμογές που του επιβάλλουμε; Γι΄ αυτό και η υποχρεωτικότητα που είπαμε προηγουμένως -ασφαλώς συνιστά μια μορφή βελτιώσεως αυτή η υποχώρηση που κάνατε, αλλά τελικά είναι ποιοτικό το θέμα, δεν είναι ποσοτικό της υποχρεωτικότητος- υπονομεύει εξ υπαρχής αυτόν το νέο θεσμό τον οποίο πάτε να επιβάλετε στους δήμους.
Όσον αφορά στην απολυτότητα αυτής της τοποθετήσεως που είπατε, ότι δεν δεχόμαστε αλλαγές στον αριθμό των δήμων και κοινοτήτων που υπάρχουν σήμερα και αυτό υπονομεύει στην πραγματικότητα τον "ΚΑΠΟΔΙΣΤΡΙΑ". Και έρχεται η Νέα Δημοκρατία, η οποία παραδέχεται με θάρρος σήμερα ότι είναι μια πραγματικότητα που πρέπει να την εξυπηρετήσουμε, να σας πει ότι για να εξυπηρετηθεί ο "ΚΑΠΟΔΙΣΤΡΙΑΣ" σήμερα με την εμπειρία της τριετίας και όσου καιρού μένει ακόμη μέχρι τις επόμενες εκλογές, θα πρέπει να τον βοηθήσουμε για να γίνει εντελώς αποδεκτός από τις τοπικές κοινωνίες. Εάν ας πούμε στο Νομό Ιωαννίνων γίνουν δύο-τρεις αλλαγές οι οποίες σε σχέση με το συνολικό αριθμό των δήμων και κοινοτήτων είναι ασήμαντο, και φυσικά δεν δράττομαι φθηνώ τω τρόπω να μιλήσω για το νομό μου, αλλά ξέρω το νομό μου γι΄ αυτό σας λέω, τότε θα δείτε ότι θα εδραιωθεί εντελώς ο "ΚΑΠΟΔΙΣΤΡΙΑΣ".
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βέβαια.
ΚΩΝΣΤΑΝΤΙΝΟΣ ΤΑΣΟΥΛΑΣ: Εάν έχουμε στο Νομό Ιωαννίνων την κοινότητα Μουσιωτίτσας του μαρτυρικού αυτού χωριού, ή το Δήμο Γραμμενοχωρίων, ή την Κοινότητα Αγίας Παρασκευής Κονίτσης, που μέσα στην πλησμονή, μέσα στο σωρείτη των νομικών προσώπων δεν συνιστούν και ανατροπή του ισοζυγίου, θα δείτε τότε ότι θα το εγκολπωθεί ο κόσμος περισσότερο και θα βοηθήσει αυτό που επιδιώκατε στην αρχή. Και το λέμε εμείς σήμερα αυτό που με δριμύτητα είχαμε επικρίνει το '97 και το '98 το νόμο "ΚΑΠΟΔΙΣΤΡΙΑ" και που με επίσης δριμύτητα θάρρους σήμερα παραδεχόμαστε ότι είναι μια πραγματικότητα. 
Έτσι, λοιπόν, και σήμερα ό,τι λέμε και ό,τι επισημαίνουμε δεν είναι όπως μας επέπληξε χθες ο κ. Ακριβάκης, για να πούμε σώνει και καλά "όχι", αλλά για να βοηθήσουμε να εδραιωθεί ένα διοικητικό σχήμα αποτελεσματικό.
Η διοίκηση σήμερα πάσχει από αποτελεσματικότητα. Έχει ελέγχους, έχει καταγγέλλοντες, έχει τσακωμούς, έχει λόγια, πάσχει στην αποτελεσματικότητα. Αυτό το οποίο πάτε να κάνετε δεν είναι αποτελεσματικό κατά την άποψή μας.
Η υποχρεωτικότητα το υπονομεύει στις συνειδήσεις των πολιτών και των αρχόντων της Τοπικής Αυτοδιοικήσεως και ο μόνος λόγος που τα λέμε είναι για να υπηρετήσουμε το σκοπό να έχει η Ελλάδα -και μάλιστα η ξεχασμένη Ελλάδα, στην οποία κυρίως απευθύνεται ο "ΚΑΠΟΔΙΣΤΡΙΑΣ"- αυτό που είπατε εσείς: ποιότητα στη διοίκηση.
Νομίζω ότι θα πρέπει να συμφωνήσουμε σε αυτό και να άρετε αυτήν τη διατύπωση, γιατί στην πραγματικότητα είναι υποχρεωτικό. Σας ερωτώ: Σε ένα νησί όπου η πλειοψηφία των δήμων θέλει και η μειοψηφία δεν θέλει, τι είναι, εκούσιο ή υποχρεωτικό; Είναι τελικώς υποχρεωτικό. Υπονομεύετε έτσι ένα νέο θεσμό στο ξεκίνημά του.
Αλλά κυρίως, κυρία Υπουργέ, -τώρα είναι αργά βέβαια σε αυτό το νομοσχέδιο- νομίζω ότι αξίζει να δώσουμε στους δήμους τη δυνατότητα, πέρα από νομικά πρόσωπα δημοσίου δικαίου, να λειτουργήσουν με μεγαλύτερη ευελιξία συνεργαζόμενοι με τον ιδιωτικό τομέα.
ΠΡΟΕΔΡΕΥΩΝ (Παναγιώτης Σγουρίδης): Ο Βουλευτής Α΄ Αθηνών κ. Γεώργιος Βουλγαράκης ζητεί την άδεια του Τμήματος για ολιγοήμερη απουσία του στο εξωτερικό. Εγκρίνει το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Τμήμα ενέκρινε.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ακούσαμε χθες την κυρία Υπουργό, αλλά και σήμερα τον κύριο Υπουργό, να μιλάει για την αποκέντρωση, για την ανάπτυξη της περιφέρειας, των νησιών, της υπαίθρου και μάλιστα καταλόγισε στην Αντιπολίτευση ότι δεν κατανοεί το πνεύμα του νομοσχεδίου.
Είπαμε κατ΄ αρχήν χθες, αλλά και σήμερα, ότι από διαφορετική πλευρά βλέπουμε την Τοπική Αυτοδιοίκηση. Και επειδή είχαμε τρία χρόνια μία πλούσια εμπειρία από αυτά που έχουν γίνει με τον "ΚΑΠΟΔΙΣΤΡΙΑ" πιστεύουμε ότι δικαιωνόμαστε σε αυτό που είχαμε πει ότι, δηλαδή, σε καμία περίπτωση δεν βοηθά η αναγκαστική συνένωση δήμων και κοινοτήτων, εάν δεν λυθούν πρώτα και κύρια ουσιαστικά προβλήματα της Τοπικής Αυτοδιοίκησης.
Τότε βέβαια είχαμε και ένα συγκεκριμένο σκεπτικό. Το διάβασα και χθες, γιατί βλέπουμε ότι και σήμερα με τη συμπολιτεία κινείσθε στην ίδια κατεύθυνση. Επαναλαμβάνω ότι έχουμε πολλούς θεσμούς στην Τοπική Αυτοδιοίκηση και στην αυτοδιοίκηση γενικότερα, έχουμε ενίσχυση του ρόλου της περιφέρειας, έχουμε τη μη υιοθέτηση του Γ΄ βαθμού της αυτοδιοίκησης, δεν έχουμε την καθιέρωση της απλής αναλογικής, έχουμε την ανταποδοτικότητα, την καθιέρωση των δεικτών της αποτελεσματικότητας κλπ.
Αυτά δεν θα έπρεπε να δείξουν σήμερα ότι τα πράγματα πηγαίνουν πολύ καλύτερα; Γιατί στην αιτιολογία σας είπατε ότι δεν προχώρησε. Σήμερα δηλαδή, αυτό δώσατε μέσα στην Αίθουσα, ότι δεν προχώρησε ο "ΚΑΠΟΔΙΣΤΡΙΑΣ", άρα χρειάζεται ένα καινούριο βήμα που θα είναι πιο αποτελεσματικό, πιο αποφασιστικό στα σχέδια τα οποία έχει η Κυβέρνηση.
Και βέβαια μιλήσατε για πόρους, ενώ είναι γνωστό σε όλους -και πολύ περισσότερο στους δήμους, στις κοινότητες και στις νομαρχίες- ότι πόροι δεν έχουν δοθεί. Απεναντίας οι πόροι μέσα από τον κρατικό προϋπολογισμό έχουν μειωθεί. Και βέβαια από τον ΕΤΑ δεν γίνεται λόγος. Μα, έχετε στα χέρια και διαμαρτυρίες της ΕΝΑΕ και διαμαρτυρίες των δήμων και κοινοτήτων.
Θέλω, λοιπόν, να πω ότι η ανάπτυξη για μας -και σε αυτήν την ανάπτυξη πρέπει να βοηθήσει η αποκέντρωση- είναι η εξής για την περιφέρεια και την ύπαιθρο: Δεν πρέπει να ταυτιστεί με μοναδικό κριτήριο την οικονομική και διοικητική μεγέθυνση. Εάν θα πάμε μόνο με αυτό το κριτήριο, τότε έχουμε αποτύχει στους στόχους τους οποίους θέτουμε. Πιστεύουμε ότι η ανάπτυξη δεν μπορεί να νοηθεί χωρίς πρώτα και κύρια την ευρύτερη συμμετοχή των λαϊκών μαζών των περιφερειών. Και βέβαια πρέπει να συμμετέχουν στις αποφάσεις, να συμμετέχουν στον κοινωνικό έλεγχο και προπαντός στην κατανομή των αποτελεσμάτων.
Πρέπει, λοιπόν, να απαντηθεί καθαρά στο εξής: Ποιος ελέγχει αυτήν την αναπτυξιακή διαδικασία, ποια είναι τα αποτελέσματα και ποιος ωφελείται. Εάν δεν απαντήσει η Κυβέρνηση στα τρία χρόνια που έχει εμπειρία από τον "ΚΑΠΟΔΙΣΤΡΙΑ" τι έγινε επάνω σε αυτά τα τρία βασικά ζητήματα, τότε πραγματικά πιστεύουμε ότι δεν βγάζετε τα σωστά συμπεράσματα, όχι γιατί δεν το θέλετε, αλλά με σκοπιμότητα.
Εμείς πιστεύουμε ότι μόνο με την υλοποίηση μίας πολιτικής που θα βασίζεται στην εφαρμογή κινήτρων παραγωγικών, οικονομικών, πολιτιστικών, αναπτυξιακών, μπορεί να γίνει λόγος για αναζωογόνηση της υπαίθρου και της περιφέρειας.
Και σαν αποτέλεσμα ακριβώς αυτής της πολιτικής, θα μπορέσουμε να δούμε τις συνενώσεις, βέβαια πάντοτε με τη σύμφωνη θέληση των κατοίκων. Διαφορετικά, συνένωση, είτε με τον "ΚΑΠΟΔΙΣΤΡΙΑ" όπως τη ζήσαμε, αλλά και τώρα όπως μεθοδεύεται, δεν θα έχει τα αποτελέσματα αυτά για τα οποία εσείς υποσχεθήκατε ότι θα υπάρχουν, δηλαδή αποκέντρωση με ουσιαστικές αρμοδιότητες και προπαντός ότι θα βοηθήσει στην ανάπτυξη της περιφέρειας και της υπαίθρου. 
Τελειώνω με το εξής, κύριε Πρόεδρε. Δεν είπατε τίποτα για το εκλογικό σύστημα για την ανάδειξη τόσο στη συνέλευση, όσο στο διοικητικό συμβούλιο, αλλά και στην εκτελεστική επιτροπή. Επιτέλους, όταν μιλάμε για αποκέντρωση και για λαϊκή συμμετοχή στην τοπική κοινωνία, δεν μπορούμε να αποκλείουμε απόψεις και εκφράσεις μέσα στην Τοπική Αυτοδιοίκηση, στην τοπική κοινωνία. Η αμεσότητα της τοπικής κοινωνίας με την Τοπική Αυτοδιοίκηση εξαρτάται κατά πολύ και από το εκλογικό σύστημα. Ενιαίο ψηφοδέλτιο με πλειοψηφικό, σημαίνει αποκλεισμό και άποψης και γνώμης και ομάδας πολιτών από την τοπική κοινωνία. Επιτέλους, η κοινωνία πρέπει να εκφραστεί με συγκεκριμένα μέτρα. Και μέτρο με ενιαίο ψηφοδέλτιο και πλειοψηφικό, δεν είναι δημοκρατία. Αυτό το γνωρίζουμε όλοι. ' Αρα, η άμεση δημοκρατία στην τοπική κοινωνία μπορεί να εκφραστεί μόνο με το σύστημα της απλής αναλογικής.
Και επιτέλους, δώστε μία εξήγηση -το ζητάμε συνέχεια- γιατί αποκλείετε τον πρόεδρο του τοπικού συμβουλίου που συμμετέχει στο διοικητικό συμβούλιο ενός δήμου από τη συνέλευση της συμπολιτείας; Ποιος ο λόγος; Αν έχετε στην πρόθεσή σας με άλλο νομοσχέδιο, το οποίο κυοφορείται, να καταργήσετε και τοπικά συμβούλια να το πείτε ευθέως εδώ και στον ελληνικό λαό και στην Τοπική Αυτοδιοίκηση, για να ξέρουμε και εμείς τι γίνεται. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, ήθελα να επιμείνω στο θέμα της υποχρεωτικότητας. Και σαν γενική αρχή, δεν μπορώ να δεχθώ ότι μπορούμε να στερήσουμε το δικαίωμα της ελεύθερης επιλογής του τρόπου με τον οποίο οι κάτοικοι μιας οργανωμένης κοινότητας ενός δήμου θέλουν να ρυθμίσουν τα της ζωής τους. Βγάλτε το στοιχείο της υποχρεωτικότητας, κυρία Υπουργέ, από το νομοσχέδιο. Δεν είναι τιμητικό για τη Βουλή των Ελλήνων να υποχρεώνουμε, επαναλαμβάνω, τους κατοίκους να ζήσουν έναν τρόπο ζωής που τους επίβαλλε η πλειοψηφία της Βουλής 
Στην ουσία τι γίνεται; Καταργείται η αυτοτέλεια και η αυτοδυναμία των Οργανισμών Τοπικής Αυτοδιοίκησης. Κάνετε προηγουμένως μία ποσοτική υποχώρηση. Αλλά ερωτώ: Όταν σε ένα νησί υπάρχουν πέντε ή εφτά δήμοι, εσείς τους υποχρεώνετε να κάνουν συμπολιτεία. Δεν καταργείτε ουσιαστικά την αυτοτέλεια και την αυτονομία αυτών των δήμων; Πού είναι η Αυτοδιοίκησή τους; Όταν υποχρεώνετε τους δήμους αυτούς να συνενωθούν με όλους τους υπολοίπους, για να αποτελέσουν τη συμπολιτεία τη δική σας, δεν είναι μία αναγκαστική συνένωση που δεν ταιριάζει; Δεν έχει το δικαίωμα ο πολίτης να πει "μα, εγώ άλλα ψήφισα στις εκλογές και άλλος δήμος βγαίνει. Τώρα, άλλο δήμαρχο ψήφισα, άλλο δήμαρχο συμπολιτείας μου δίδεται. Σε άλλη δημοτική αρχή είχα εναποθέσει τις φιλοδοξίες μου, τις ελπίδες μου για να διαχειριστεί τις τοπικές υποθέσεις;" Κι εσείς, χωρίς τη γνώμη κανενός πολίτη, με την αντίληψη του "αποφασίζουμε και διατάσσουμε", προχωρείτε στη συγκρότηση μιας συμπολιτείας. Είναι λάθος, κυρία Υπουργέ. Εκτός, επαναλαμβάνω, αν θέλετε να επιβεβαιώσετε ότι ουσιαστικά θέλετε να καταργήσετε τον "ΚΑΠΟΔΙΣΤΡΙΑ", αποδεχόμενοι την αποτυχία του και έρχεστε με τον τρόπο αυτό, τον έμμεσο, να τον καταργήσετε.
Διότι, αν πάμε με την αντίληψη τη δική σας, ο "ΚΑΠΟΔΙΣΤΡΙΑΣ" ξεπεράστηκε. Αύριο μπορεί να ξεπεραστεί και ο θεσμός της συμπολιτείας. Και τελικά θα καταργήσετε την Τοπική Αυτοδιοίκηση.! Είχαμε έξι χιλιάδες Οργανισμούς Τοπικής Αυτοδιοίκησης, τους κάνατε χίλιους. Τώρα από χίλιους, πόσους θα τους κάνετε με τις συμπολιτείες; Και τελικά τι θα κάνουμε την Ελλάδα; Μία Τοπική Αυτοδιοίκηση; Ένα δήμο; Γιατί δεν πάτε στο στοιχείο της ελεύθερης επιλογής; Γιατί δεν ενισχύετε τις διαδημοτικές συνεργασίες; Και μάλιστα, αν θέλετε, δώστε κίνητρα οικονομικά, για να μπορούν οι Οργανισμοί Τοπικής Αυτοδιοίκησης να συνεργαστούν. Μην τους υποχρεώσετε. Βγάλτε το στοιχείο της υποχρεωτικότητας. Δώστε οικονομικά κίνητρα. 
Επειδή είστε γνώστης της Τοπικής Αυτοδιοίκησης, κύριε Υπουργέ, θα ήθελα να σας πω το εξής: Λέτε ότι επιβάλλεται αυτή η συνεργασία, για να υπάρχει τεχνική υποστήριξη, οικονομική διαχείριση και διαδημοτική αστυνόμευση. Την οικονομική διαχείριση πώς την εννοείτε; Για εξηγήστε την εδώ, κύριε Υπουργέ. Δηλαδή οι Οργανισμοί Τοπικής Αυτοδιοίκησης που έχουν ένα συγκεκριμένο οικονομικό αντικείμενο, τον προϋπολογισμό τους, αυτό σε σχέση με τη συμπολιτεία, τι θα γίνει; Μου απαντάτε ότι τίποτε δεν θα αλλάξει. Και τότε γιατί βάζετε την οικονομική διαχείριση στο άρθρο αυτό; Δηλαδή θα ισχύουν οι προϋπολογισμοί των δήμων ή θα ισχύουν οι προϋπολογισμοί που θα προκύψουν από την ένωση αυτή; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Των δήμων. 
ΙΩΑΝΝΗΣ ΚΕΦΑΛΟΓΙΑΝΝΗΣ: Τι πάει να πει αυτό και σας παρακαλώ να το εξηγήσετε, κύριε Υπουργέ, γιατί δεν το καταλαβαίνω εγώ και νομίζω και άλλοι συνάδελφοι. Τι πάει να πει οικονομική διαχείριση στη συμπολιτεία; Τι θα είναι;
ΑΓΓΕΛΟΣ ΤΖΕΚΗΣ: Οικονομία μεγάλης κλίμακας.
ΙΩΑΝΝΗΣ ΚΕΦΑΛΟΓΙΑΝΝΗΣ: Συμφωνώ ότι...
ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, τελειώνετε σας παρακαλώ. 
ΙΩΑΝΝΗΣ ΚΕΦΑΛΟΓΙΑΝΝΗΣ: Ο Κώδικας Δήμων και Κοινοτήτων που ψήφισε η Νέα Δημοκρατία προ εικοσαετίας, λύνει όλα αυτά τα ζητήματα πάνω σε μια δημοκρατική, σε μια εθελοντική βάση, αν θέλετε και με κίνητρα οικονομικά, τα οποία θα μπορούσε να θεσπίσει η Κυβέρνηση για να πείσει τους Οργανισμούς Τοπικής Αυτοδιοίκησης για μια εθελούσια συνεργασία. Αυτή είναι η δημοκρατική καθαρή, πεντακάθαρη γραμμή και πολιτική που πρέπει να ακολουθήσετε. Η υποχρεωτικότητα είναι δείγμα αυταρχισμού, αλαζονείας. Είναι καθεστωτική αντίληψη. Σε καμία περίπτωση δεν τη δεχόμαστε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα ήθελα την ομόφωνη απόφαση του Τμήματος για να μιλήσει ο κ. Ανδρεουλάκος, ο οποίος δεν ήταν παρών όταν του έδωσα το λόγο. Επίσης να μιλήσει και ο κ. Πιπεργιάς και ο κ. Μαντέλης. Θα δώσω από δύο λεπτά στον κ. Μαντέλη και στον κ. Πιπεργιά.
ΑΝΑΣΤΑΣΙΟΣ ΜΑΝΤΕΛΗΣ: Πέντε λεπτά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Έχετε ένα ραντεβού και δεν πρέπει να το ξεχνάτε, κύριε Μαντέλη. Σας περιμένουν στο ραντεβού σας. 
Εγκρίνει το Τμήμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Τμήμα ενέκρινε ομόφωνα. 
Ο κ. Πιπεργιάς έχει το λόγο. 
ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, θα ήθελα να αναφερθώ στην παράγραφο 8 του άρθρου 12, για τη μη συμμετοχή των προέδρων των τοπικών συμβουλίων στη γενική συνέλευση της συμπολιτείας. Προσπάθησα να φανταστώ την εφαρμογή στην ιδιαίτερη πατρίδα μου, στην περιοχή της Κύμης, όπου υπάρχουν οι συνθήκες να δημιουργηθεί συμπολιτεία. Εκεί, λοιπόν, θα προέκυπταν πολλές εμπλοκές από την εφαρμογή αυτής της διάταξης. 
Παραδείγματος χάριν, στην Κύμη η πλειοψηφία του δημάρχου έχει εκλέξει δημοτικούς συμβούλους από το κεντρικό ψηφοδέλτιο. Οι μειοψηφίες έχουν εκλέξει μόνο τους επικεφαλείς και οι πρόεδροι των δημοτικών συμβουλίων κατέλαβαν τις έδρες της αναλογίας που είχαν, των δημοτικών συμβούλων. 
ΚΩΝΣΤΑΝΤΙΝΟΣ ΤΑΣΟΥΛΑΣ: Των τοπικών συμβουλιών. 
ΔΗΜΗΤΡΙΟΣ ΠΙΠΕΡΓΙΑΣ: Μάλιστα, των τοπικών συμβουλίων. Κατέλαβαν τις θέσεις των δημοτικών συμβούλων. Σ΄ αυτήν την περίπτωση ο συσχετισμός εξήντα -σαράντα (60-40) πλειοψηφίας-μειοψηφίας γίνεται ογδόντα - είκοσι (80-20). 
Στον όμορο Δήμο Κονιστρών τώρα, η πλειοψηφία, επειδή έχει πλειοψηφία στα περιφερειακά συμβούλια, άρα έχουν καταληφθεί θέσεις δημοτικών συμβούλων από τα τοπικά συμβούλια, μειώνεται ο συσχετισμός και έτσι το εξήντα - σαράντα (60-40) γίνεται πενήντα - πενήντα (50-50), στην καλύτερη περίπτωση. Εάν συνυπολογίσουμε τους δυο που μπορούν να δημιουργήσουν μία συμπολιτεία, ο συσχετισμός ανατρέπεται. Από αυτήν την άποψη πιστεύω ότι λογικό είναι, για να διατηρηθούν και οι υπάρχοντες συσχετισμοί έτσι όπως έχουν προκύψει από τις εκλογές, να συμμετέχουν και οι πρόεδροι των τοπικών συμβουλίων, που μετέχουν σαν δημοτικοί σύμβουλοι στα δημοτικά συμβούλια, στις γενικές συνελεύσεις των συμπολιτειών. Διαφορετικά φοβάμαι ότι θα προκύπτουν τέτοιες στρεβλώσεις, πράγμα που θα δημιουργήσει ανασχέσεις στην προσπάθεια να γίνουν συμπολιτείες, που τις θεωρώ απαραίτητες.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Πιπεργιά. Μπορείτε να πάτε στη συγκεκριμένη υποχρέωσή σας.
Ορίστε, κύριε Μαντέλη, έχετε το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, προήδρευα της Επιτροπής Οικονομικών Υποθέσεων και δεν μπόρεσα να μιλήσω γι΄ αυτό το άρθρο. Θα πω όμως ό,τι είπα και στη Διαρκή Επιτροπή. Επί της αρχής είμαι σύμφωνος αναμφίβολα, διότι έρχεται και συμπληρώνει τον "ΚΑΠΟΔΙΣΤΡΙΑ". Ο "ΚΑΠΟΔΙΣΤΡΙΑΣ" επέτυχε πλήρως, αλλά βέβαια δεν μπορούσε να δημιουργήσει την κρίσιμη βάση, πάνω στην οποία θα μπορούσαν να δημιουργηθούν υπηρεσίες σε όλους τους δήμους που δημιουργήθηκαν στη χώρα, γιατί αυτό θα σήμαινε ότι θα έπρεπε να δημιουργήσουμε ακόμα μεγαλύτερους δήμους και θα είχαμε παραδείγματα σαν αυτά που αναφέρθηκαν, της Αγίας Παρασκευής ή άλλων απομονωμένων χωριών, που κυριολεκτικά θα τα εξαφανίζαμε σε έναν πολύ-πολύ μεγάλο δήμο.
Επομένως, καλώς έρχεται η διάταξη εδώ, με την οποία δημιουργούμε κοινές υπηρεσίες. Το άρθρο 12 μιλάει ρητά για κοινές υπηρεσίες και μάλιστα σε συγκεκριμένους τομείς: Τεχνική υποστήριξη, οικονομική διαχείριση, δηλαδή το λογιστήριο και τη δημοτική αστυνόμευση.
Όμως έχω σοβαρές επιφυλάξεις στην υπόλοιπη δομή των διατάξεων αυτών, διότι οι διατάξεις που υπάρχουν δημιουργούν, κατά τη γνώμη μου, άλλο επίπεδο αυτοδιοίκησης. Δημιουργείται αυτοδιοικητική εξουσία, δημιουργείται πόλος πολιτικής εξουσίας, που θα μπερδέψει τα πράγματα, θα δημιουργήσει τριβές και πολλά επίπεδα λειτουργιών. 
Από πού βγαίνει αυτό; Πρώτα απ' όλα από το γεγονός ότι ερχόμαστε και ταυτίζουμε τις αρμοδιότητες. Ενώ μιλάμε για υπηρεσίες και χρειαζόμαστε έναν προϊστάμενο της Αστυνομίας, χρειαζόμαστε έναν προϊστάμενο του λογιστηρίου, χρειαζόμαστε έναν προϊστάμενο της ΤΥΔΚ, των τεχνικών υπηρεσιών, δημιουργούμε ένα θεσμό με τον οποίο η δημοτική συνέλευση, το διοικητικό συμβούλιο της συμπολιτείας, έχει τις αρμοδιότητες του δημοτικού συμβουλίου. Η εκτελεστική επιτροπή έχει τις αρμοδιότητες της δημοτικής επιτροπής, ο πρόεδρος έχει τις αρμοδιότητες του δημάρχου.
Δεύτερον, οικονομικά πώς τους αντιμετωπίζουμε; Ο πρόεδρος του διοικητικού συμβουλίου, ο πρόεδρος της συμπολιτείας αμείβεται με μισθό τουλάχιστον το μισθό του δημάρχου. Ο αντιπρόεδρος τουλάχιστον με το μισθό του αντιπροέδρου. Εξισώνουμε και οικονομικά πρόεδρο διοικητικού συμβουλίου, δηλαδή προϊστάμενο υπηρεσιών με την αυτοτέλεια...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Του μικρότερου δήμου...
ΑΝΑΣΤΑΣΙΟΣ ΜΑΝΤΕΛΗΣ: Τι θα πει; Με δήμαρχο. Εξισώνουμε το μισθό του προέδρου με το μισθό δημάρχου. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Του μικρότερου δήμου της συμπολιτείας...
ΑΝΑΣΤΑΣΙΟΣ ΜΑΝΤΕΛΗΣ: Τι σημασία έχει αυτό; Με μισθό δημάρχου, κυρία Υπουργέ, τον εξισώνουμε. Οικονομικά τους βάζουμε στο ίδιο επίπεδο.
Και προχωρούμε παραπέρα. Πόροι της συμπολιτείας: Πόροι της συμπολιτείας είναι εκτός από τις εισφορές, -πολύ σωστά, εντάξει- οι πρόσοδοι -πολύ σωστά, εντάξει-, βάζουμε την άμεση επιχορήγηση από το Υπουργείο Εσωτερικών. Όπως το Υπουργείο Εσωτερικών επιχορηγεί το δήμο, με τον ίδιο μηχανισμό και με την ίδια αντίληψη θα χρηματοδοτεί και τη συμπολιτεία και επιπλέον επιχορήγηση και από το πρόγραμμα δημοσίων επενδύσεων. Ενώ πρόκειται περί υπηρεσιών: λογιστηρίου, Αστυνομίας κλπ., θα παίρνουν και επιδοτήσεις για να κάνουν επενδύσεις.
Και παρακάτω: Στην παράγραφο 22 του ιδίου άρθρου λέει ότι "επιτρέπεται αναγκαστική απαλλοτρίωση αστικών ή αγροτικών ακινήτων από τη συμπολιτεία". Δηλαδή λέμε αυτήν τη στιγμή ότι το λογιστήριο ή η Αστυνομία ή η ΤΥΔΚ της συμπολιτείας θα κάνει και έργα; Θα κάνει αυτοτελώς έργα, για λογαριασμό της έργα; Αυτά όλα δημιουργούν επίπεδα αυτοδιοίκησης και θα έχουν προβλήματα. Και επειδή θα έχουν προβλήματα, γι' αυτό ιδιαίτερα επεσήμανα ότι στην περίπτωση των νησιών θα έχουμε περιπτώσεις κατά τις οποίες θα έχουμε τους δήμους, θα έχουμε τις τοπικές ενώσεις δήμων και κοινοτήτων, θα έχουμε τη συμπολιτεία -μία- θα έχουμε τη νομαρχία, θα έχουμε το επαρχείο, θα έχουμε όλα αυτά τα επίπεδα.
Λοιπόν, αυτά πρέπει να προσεχθούν. Εάν οι πενήντα χιλιάδες είναι το κρίσιμο μέγεθος για να κάνουμε τη διαφοροποίηση για τα νησιά, έχει καλώς. Εάν δεν είναι αυτό το κρίσιμο μέγεθος, νομίζω ότι πρέπει να προσεγγίσουμε ποιο είναι το κρίσιμο μέγεθος γιατί για τα μικρά νησιά, όπως η Νάξος, η Τήνος, η Λέρος και δεν ξέρω ποιο άλλο νησί, καλώς μπορεί να υπάρχει συμπολιτεία. Για τα μεγάλα νησιά δεν πρέπει να υπάρχει η υποχρεωτική συμπολιτεία. 
Επομένως, οι ενστάσεις μου, κυρία Υπουργέ, είναι ακριβώς στο ότι, ενώ δημιουργούμε υπηρεσίες στη διάθεση των δήμων, στην πραγματικότητα πάμε να δημιουργήσουμε ένα άλλο επίπεδο πάνω από τους δήμους έχοντας τις ίδιες αντιμετωπίσεις και την ίδια μεταχείριση από την πολιτεία, όπως με τους δήμους και αυτό θα εμπλέξει τα πράγματα. Γι΄ αυτό έχω σοβαρά επιφύλαξη ως προς αυτά τα σημεία.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαντέλη. Λοιπόν, να πάτε στην υποχρέωσή σας. 
Έχω την τιμή να ανακοινώσω στο Τμήμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμο του Υπουργείου Πολιτισμού: "Θέματα Ολυμπιακής φιλοξενίας, έργα Ολυμπιακής υποδομής και άλλες διατάξεις".
Επίσης, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας, Πρόνοιας: "Προμήθειες νοσοκομείων και λοιπών μονάδων υγείας των ΠΕΣΥ και άλλες διατάξεις".
Ορίστε, κύριε Ανδρεουλάκο, έχετε το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υφυπουργέ, υποστηρίξατε ότι δεν επιτρέπεται η διαφήμιση στα τμήματα των εθνικών οδών, όταν η επιτρεπόμενη ταχύτητα είναι άνω των εβδομήντα χιλιομέτρων. Είναι λάθος αυτό. Απλώς δεν επιτρέπεται σε ζώνη εκατέρωθεν του άξονος μέχρι εκατόν πενήντα μέτρα. Μετά τα εκατόν πενήντα μέτρα επιτρέπεται και προφανώς ...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στη ζώνη των εκατό πενήντα μέτρων δεν έχει ιδιοκτησία το Τ.Ε.Ο. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, σας παρακαλώ να σηκωθείτε όρθιος, αν θέλετε να κάνετε κάποια παρατήρηση.
Κύριε Ανδρεουλάκο, θα σας κρατήσω το χρόνο. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλάμε για τις ιδιοκτησίες των Τ.Ε.Ο. και ότι θα έπρεπε αυτά τα έσοδα να πάνε υπέρ του Ταμείου. Πέραν των εκατό πενήντα μέτρων ένθεν και ένθεν ...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν πάνε εκεί τα έσοδα.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης):...δεν έχει ιδιοκτησία, είναι ιδιώτες. Και συνεπώς δεν έχει λόγο να συζητάμε για την ιδιοκτησία, γι' αυτό το είπα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Έρχομαι σε ένα άλλο θέμα.
Πέρυσι με τις ρυθμίσεις που έγιναν στο Γ.Ο.Κ. ρυθμίστηκε το θέμα της υπαίθριας διαφήμισης επί των ορόφων των κτιρίων. Και τώρα ερχόμεθα μετά από ένα χρόνο -δεν είμαστε σοβαρό κράτος δηλαδή και δεν ασκούμε και σοβαρά τη νομοθετική λειτουργία- τη στιγμή κατά την οποία έλαβον χώρα επενδύσεις επί τη βάσει των περσινών ρυθμίσεων και λέμε σήμερα απαγορεύεται συλλήβδην.
Νομίζω ότι αυτή η ρύθμιση, κυρία Υπουργέ, γίνεται επειδή οι περισσότερες διαφημίσεις επί των κτιρίων είναι παράνομες. Δηλαδή, αντί να πατάξουμε την παρανομία ερχόμαστε τώρα και τιμωρούμε αυτούς οι οποίοι είχαν συμμορφωθεί με τις ρυθμίσεις του νόμου και είχαν τοποθετήσει νόμιμα διαφημίσεις επί των κτιρίων. 
Έρχομαι τώρα σε μία άλλη παρατήρηση. Στο άρθρο 8 παράγραφος 5 λέμε ότι μπορεί να επιβληθεί πρόστιμο στους διαφημιζόμενους στις περιπτώσεις που προβάλλεται υπαίθρια διαφήμιση εκτός των χώρων που έχουν καθοριστεί. 
Αυτό αφορά τον εκμεταλλευτή, αυτόν που μισθώνει το χώρο. Ο διαφημιζόμενος τι θα κάνει; Θα κάνει έλεγχο; Ο διαφημιζόμενος να υποστεί πρόστιμο όταν η διαφήμισή του τίθεται, παραδείγματος χάρη, στις απαγορευτικές περιπτώσεις του άρθρου 2. Στις περιπτώσεις που επιτρέπεται κατ΄ αρχήν από το νόμο να τοποθετηθούν υπαίθριες διαφημίσεις, αλλά που δεν έχουν καθοριστεί από τον Ο.Τ.Α. ή από τον περιφερειάρχη, γιατί γι΄ αυτές θα πρέπει να υφίστανται πρόστιμο ο διαφημιζόμενος; Νομίζω ότι αυτό δεν είναι σωστό.
Επίσης, έρχομαι στην περίπτωση του άρθρου 9 παράγραφος 8. Λέτε ότι χαρακτηρίζονται ρύποι, όταν γίνονται διαφημίσεις εκεί που δεν έχουν καθοριστεί από τα αρμόδια όργανα. 
Σας ερωτώ λοιπόν: Στην περίπτωση που πάνε στα κοιμητήρια, στην περίπτωση που οι διαφημίσεις μπαίνουν επί των τεχνικών έργων φορέων του δημοσίου, σε αυτήν την περίπτωση γιατί θα πρέπει να προηγείται απόφαση του δημάρχου ή απόφαση του περιφερειάρχη και να μη χαρακτηρίζονται και εκεί ρύποι; Πάει στο κοιμητήριο. Το κοιμητήριο δεν ανήκει στους δήμους ή στις κοινότητες ή η επιφάνεια των τεχνικών έργων φορέων του δημοσίου τομέα; Γιατί θα πρέπει στις περιπτώσεις αυτές υπόψη και να μη χαρακτηρίζονται ρύποι; 
ΠΡΟΕΔΡΕΥΩΝ (Παναγιώτης Σγουρίδης): Τελευταίος έχει ζητήσει το λόγο ο εισηγητής του ΠΑΣΟΚ ο κ. Αντωνακόπουλος.
Ορίστε, κύριε Αντωνακόπουλε, έχετε το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριοι συνάδελφοι, πιστεύω ότι το ζητούμενο της σημερινής πολιτικής στη χώρα μας είναι η διασφάλιση της κοινωνικής συνοχής και η διατήρηση του κοινωνικού ιστού σε όλη την ελληνική περιφέρεια. Αυτή η πολιτική που συμφωνείται πιστεύω απ' όλες τις πολιτικές πτέρυγες αλλά είναι και απαίτηση όλων των πολιτών, σαφώς και θέλει τον εθελοντισμό, σαφώς και απαιτεί την αλληλεγγύη σ' αυτό το πνεύμα κινείται και το νομοσχέδιο το οποίο συζητάμε. Αλλά σήμερα εμείς εδώ διασφαλίζουμε εκ των προτέρων ότι η Τοπική Αυτοδιοίκηση της ελληνικής περιφέρειας δεν διακατέχεται από τα κίνητρα ούτε του εθελοντισμού ούτε της αλληλεγγύης και γι' αυτό πιστεύουμε με βάση τις φωνές που ακούστηκαν ότι στα μεγάλα νησιά σαφώς δεν θα υπάρξει εθελοντικά συνεργασία. Αντί, λοιπόν, να λειτουργούμε οδοτικά προς τέτοιου είδους λειτουργίες μέσα από τους θεσμούς, εμείς προσπαθούμε εκ των προτέρων να δώσουμε ερείσματα αλλά και να εξοπλίσουμε θεσμικά τη διαφωνία, το μοναχικό δρόμο, την οπισθοδρόμηση. 
Πιστεύω ότι στη διαδρομή της ιστορίας αυτές οι αντιλήψεις θα χρεωθούν αρνητικά ή θα χρεωθούν ως τροχοπέδη στην πρόοδο της ελληνικής περιφέρειας. Όσον αφορά για τα νησιά, εγώ στέκομαι στο υποχρεωτικά και επίσης στο τουλάχιστον ενός νησιού. Αυτό σημαίνει ότι μια συμπολιτεία από νησιά για να υπάρξει το ένα νησί τουλάχιστον πρέπει να έχει όλους τους δήμους μέσα στη συμπολιτεία. Αυτό σημαίνει ότι ένα μικρό νησί στο οποίο όλοι οι δήμοι έχουν συμφωνήσει να κάνουν συμπολιτεία, με βάση τον ορισμό του όμορου ή του γείτονος μπορεί να προσαρτήσει δήμους με την καλή έννοια, να συνεργαστεί με δήμους του γειτονικού μεγάλου νησιού και να προχωρήσει στη συμπολιτεία. Καθώς επίσης η δυνατότητα που δίνει ο νόμος στον περιφερειάρχη με τη διαφωνία του ενός δήμου στο μεγάλο νησί, μπορεί αν είναι οι δήμοι με τη διαδικασία πλην 1 αν είναι αυτοί που συμφωνούν με την απόφαση του περιφερειάρχη τότε να είναι όλοι οι δήμοι στη συμπολιτεία. Υπάρχει, δηλαδή, η δυνατότητα μέσα από το υπάρχον θεσμικό πλαίσιο χωρίς να είναι υποχρεωτικό να συνεργαστούν όλοι οι δήμοι σε ένα νησί να κάνουν μια συμπολιτεία. 
Όσον αφορά τα υπόλοιπα που ακούστηκαν για τα αρνητικά της συμπολιτείας. Σαφώς και τα όργανα διοίκησης της συμπολιτείας προέρχονται μέσα από έμμεσο τρόπο ανάδειξης από τους αιρετούς. Δεν υπάρχει, λοιπόν, δημοκρατικό έλλειμμα. Σαφώς και δεν είναι κίνητρο για νέους αμειβόμενους. Αμείβονται όσοι δεν έχουν καμία αμοιβή από τους ΟΤΑ τους οποίους προέρχονται. Δηλαδή όσοι είναι απλά δημοτικοί σύμβουλοι. 
Όσον αφορά τη δημοτική αστυνομία, σαφώς η ετεροαπασχόληση της αστυνομίας του κεντρικού κράτους σήμερα με διαδικασίες επίβλεψης καταστημάτων υγειονομικού ενδιαφέροντος, επίβλεψης της εφαρμογής της νομοθεσίας για τη διαφήμιση που ακούσαμε, επίβλεψης της τήρησης των μέτρων πάρκινγκ των αυτοκινήτων, πιστεύω ότι δημιουργεί προβλήματα από το να ασχολείται η Ελληνική Αστυνομία με το πραγματικό έγκλημα, με το να ασχολείται με άλλες δραστηριότητες οι οποίες είναι περαιτέρω ή συμπληρωματικά χρήσιμες στον ΄Ελληνα πολίτη. 
Όσον αφορά τους προέδρους των τοπικών συμβουλίων, υπάρχει μια λογική που εξαιρούνται, και βέβαια αυτό είναι μια άποψη που δεν ξέρω αν είναι η θεμελιωτική άποψη της μη συμμετοχής των προέδρων των τοπικών συμβουλίων στα διοικητικά συμβούλια ή στη συνέλευση της συμπολιτείας. Διότι κατ΄ αυτόν τον τρόπο, επειδή δεν υπάρχει αρμονική σχέση πληθυσμών και τοπικών συμβουλίων δημιουργείται μια δυσαρμονία εκπροσώπησης των δήμων στη συνέλευση. 
Επίσης θέλω να τονίσω ότι στην παράγραφο 23, όπου προβλέπεται η δυνατότητα προμηθειών και άλλων δράσεων της συμπολιτείας, θα ήταν χρήσιμο να προβλεφθεί η δυνατότητα προγραμματικών συμβάσεων της συμπολιτείας, με το Υπουργείο Γεωργίας καθώς και με ΝΠΔΔ που επιβλέπονται από το Υπουργείο Γεωργίας, ούτως ώστε να είναι ακόμη πιο χρήσιμοι στην ανάπτυξη της ελληνικής περιφέρειας.
Κύριοι συνάδελφοι, πιστεύω ότι μετά τις τροποποιήσεις που έγιναν, μετά τις εξηγήσεις που εδόθησαν, δεν υπάρχει άλλο έρεισμα διαφωνίας απέναντι στο συζητούμενο νομοσχέδιο όσον αφορά τη συμπολιτεία, ει μη μόνον ιδεολογική διαφορά περί της αλληλεγγύης, περί της συνεργασίας των θεσμών, περί της αποκέντρωσης, η διαφορετική ιδεολογία για το δημοκρατικό προγραμματισμό.
Εάν αυτό είναι, τότε ευθέως ομολογουμένως πρέπει να προβληματισθούν οι παρατάξεις οι οποίες διαφωνούν με αυτό το νομοσχέδιο και να πουν ευθέως ότι ναι είναι ιδεολογική η διαφορά και δεν μπορούν να στηρίξουν τις διαφωνίες τους σε ελάχιστης σημασίας και καθαρά τεχνοκρατικά ζητήματα. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η Υπουργός Εσωτερικών, Δημόσιας Διοίκησης και Αποκέντρωσης, κα Βάσω Παπανδρέου.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πράγματι ο "ΚΑΠΟΔΙΣΤΡΙΑΣ" ήταν μια τομή για την ελληνική αυτοδιοίκηση. Αυτό βέβαια δεν σημαίνει ότι έλυσε όλα τα προβλήματα. Πιθανόν να έχουν γίνει κάποια λάθη σε ορισμένες περιπτώσεις, γι΄ αυτό έχω πει ότι δέχομαι να γίνουν κάποιες αλλαγές υπό τον όρο βέβαια ότι δεν θα πάμε να αυξήσουμε τον αριθμό των δήμων και των κοινοτήτων, αλλά αντίθετα, αν θέλετε, το πιο λογικό και πιο ορθολογικό, για να μπορούν να εξυπηρετούνται καλύτερα οι κάτοικοι, είναι να έχουμε μεγαλύτερους δήμους παρά μικρότερους. Το να φτιάξουμε κάποιες κοινότητες οι οποίες να μην έχουν στοιχειώδεις υπηρεσίες που να μπορούν να εξυπηρετήσουν τους πολίτες, δεν νομίζω πως είναι προς το συμφέρον τους, έστω και αν υπάρχουν ορισμένοι τοπικισμοί και ορισμένοι διάφοροι λόγοι -που δεν έχουν καμία λογική ή καμία αντικειμενικότητα- που σε κάποιες ελάχιστες περιπτώσεις υπάρχουν αντιδράσεις. Πρέπει δε να πω ότι στο διάστημα στο οποίο λειτουργούν οι καποδιστριακοί δήμοι έχουμε μείωση αυτών των αντιδράσεων σε πάρα πολλές περιπτώσεις γιατί έχουν δει και οι ίδιοι οι κάτοικοι ότι ο "ΚΑΠΟΔΙΣΤΡΙΑΣ" ήταν προς όφελός τους.
Προχωρούμε στις συμπολιτείες γιατί ακριβώς η πλειοψηφία των δήμων είναι αρκετά μικρή για να μπορούν από μόνοι τους να προσφέρουν ποιότητα υπηρεσιών. Σήμερα οι δήμοι καλούνται να ανταποκριθούν σε καινούριες αρμοδιότητες, να λύσουν καινούρια προβλήματα. Χρειάζονται μελέτες ολοκληρωμένες. Δεν είναι όπως παλιά που φτιάχνανε μόνο ένα αυλάκι. Σήμερα αναλαμβάνουν οι δήμοι και μπορούν να αναλάβουν να κάνουν για την τοπική περιοχή μεγάλα έργα. Για να το κάνουν αυτό, για να συμμετάσχουν στο Γ΄ Κοινοτικό Πλαίσιο Στήριξης, που είναι εκεί ανταγωνιστικά τα προγράμματα, χρειάζεται να έχουν τη δυνατότητα και μιας ολοκληρωμένης μελέτης και ωρίμανσης ενός έργου, για να μπορούν να ανταποκριθούν. Άρα είναι απαραίτητο να δημιουργήσουμε αυτές τις συμπολιτείες, για να τους δώσουμε τη δυνατότητα, παρέχοντάς τους οικονομικά μέσα αλλά και εξειδικευμένο προσωπικό, να οργανωθούν καλύτερα οι δήμοι και να παρέχουν καλύτερες υπηρεσίες στους πολίτες. 
Οι συμπολιτείες είναι εθελοντικές. Σε ορισμένες εξαιρέσεις δίνουμε το δικαίωμα στο γενικό γραμματέα να υποχρεώσει μια μικρή κοινότητα ή ένα μικρό δήμο -εάν αντικειμενικά εκεί δεν έχει γίνει καμία συμπολιτεία, γιατί υπάρχει δίπλα του ένας μεγάλος δήμος και ένας μεγάλος δήμος έχει τη δυνατότητα να έχει καλές υπηρεσίες και να εξυπηρετεί τους πολίτες- λέμε εδώ ότι θα υποχρεώσουμε το μεγάλο το δήμο μέσω του γενικού γραμματέα με μια σύμβαση να εξυπηρετεί και το μικρό δήμο ή την κοινότητα. Διότι αλλιώς σημαίνει ότι οι πολίτες της κοινότητας ή του μικρού δήμου δεν θα μπορέσουν ποτέ να έχουν υπηρεσίες που θα έχουν οι πολίτες του διπλανού δήμου.
Αναφορικά με τα νησιά, εάν ένας μικρός δήμος σε ένα μικρό νησί λόγω τοπικών ιδιομορφιών δεν θέλει να συμμετάσχει σε μια συμπολιτεία, θα αφήσουμε αυτόν το δήμο χωρίς τεχνικές υπηρεσίες, χωρίς οικονομικές υπηρεσίες, χωρίς δημοτική αστυνομία και οι πολίτες μιας μικρής περιοχής σε ένα νησί θα είναι σε υποδεέστερη μοίρα από τους πολίτες του υπόλοιπου νησιού; Απλώς του λέμε ότι θα συμμετάσχει. Δεν χάνει καμία αρμοδιότητα, γιατί δεν ασκεί αυτές τις αρμοδιότητες τις οποίες θα ασκεί η συμπολιτεία. Ούτε τεχνικές υπηρεσίες έχει σήμερα ούτε οικονομικές ούτε δημοτική αστυνομία ούτε τίποτε άλλο, αλλά ούτε και θα τα έχει ποτέ, γιατί θα είναι ένας μικρός δήμος. Απλώς του δίνουμε τη δυνατότητα να συμμετάσχει σε μία συμπολιτεία για να έχει αυτές τις υπηρεσίες και για τους δικούς του πολίτες. 
Δεν καταλαβαίνω, δηλαδή, γιατί αυτή η άρνηση και το πάμε στο εθελοντικό και το δημοκρατικό. Είναι δημοκρατικό, δηλαδή, αν κάποια τοπική αρχή για μια ιδιομορφία, για έναν τοπικισμό αρνείται να συνεργαστεί με τις άλλες τοπικές αρχές για να αναπτυχθεί σωστά ένα νησί; Να αφήσουμε τους πολίτες χιλίους πεντακοσίους (1.500) ή και λιγότερους, χωρίς καμία εξυπηρέτηση; Δεν του αφαιρούμε απολύτως τίποτε. Ό,τι κάνει σήμερα θα το κάνει, αλλά αυτά που λέμε δεν τα κάνει και δεν θα τα κάνει ποτέ του. 
Κυρίες και κύριοι συνάδελφοι, νομίζω ότι οι συμπολιτείες είναι μία τομή για την περαιτέρω ενίσχυση της Τοπικής Αυτοδιοίκησης για την εξυπηρέτηση των πολιτών, για την καλύτερη οργάνωσή τους και θα συμβάλει και καθοριστικά και σε θέματα διαφθοράς που υπάρχουν σε ορισμένες περιπτώσεις, δεν μπορούμε όμως να γενικεύουμε. Υπάρχουν δήμοι οι οποίοι κάνουν καταπληκτική δουλειά με διαφάνεια, με αποτελεσματικότητα, σέβονται τους πολίτες τους και υπάρχουν άλλοι δήμοι που δεν είναι τόσο αποτελεσματικοί και αυτό συμβαίνει σε όλα τα επίπεδα διοίκησης και σε όλους τους τομείς δραστηριότητας. Δεν μπορούμε ούτε να ισοπεδώνουμε ούτε να γενικεύουμε. Εγώ ως Υπουργός Εσωτερικών, επειδή γνωρίζω πάρα πολλούς δήμους, πρέπει να σας πω ότι έχω εκπλαγεί σε ορισμένες περιπτώσεις από την ποιότητα των υπηρεσιών και την αποτελεσματικότητα των δήμων. Και υπάρχουν άλλοι δήμοι, οι οποίοι δεν είναι τόσο αποτελεσματικοί. Αλλά εάν δεν έχουν την υποδομή, δεν έχουν εξειδικευμένο προσωπικό, δεν έχουν μηχανοργάνωση, δεν έχουν οικονομικά μέσα, πώς θα μπορέσουν κι αυτοί να αναπτυχθούν; Είναι και θέματα ατόμων, αλλά αυτοί επιλέγονται από τον ελληνικό λαό. Εκεί δεν μπορούμε να παρέμβουμε. 
Εκεί που μπορούμε να παρέμβουμε είναι να τους ενισχύσουμε τα οικονομικά τους και αυτό το έχουμε κάνει τα τελευταία χρόνια με ρυθμούς πάρα πολύ σημαντικούς. Τους έχουμε ενισχύσει με τεχνολογικό εξοπλισμό, μηχανοργανώνονται όλοι οι δήμοι, όλης της Ελλάδας, τους έχουμε υποχρεώσει να έχουν διπλογραφικό σύστημα μέχρι τέλος του χρόνου. Προχωρούμε το πρόγραμμα για τη δημιουργία χιλίων κέντρων εξυπηρέτησης των πολιτών, που θα είναι όλοι οι δήμοι της Ελλάδας και οι νομαρχίες. Προχωρούμε στη δημιουργία σχολής για την αυτοδιοίκηση και γίνονται και διάφορα σεμινάρια ήδη από τώρα και ελπίζω κι εγώ πιστεύω ότι η Τοπική Αυτοδιοίκηση πράγματι μπορεί να ανταποκριθεί πάρα πολύ αποτελεσματικά και στην περαιτέρω μεταφορά αρμοδιοτήτων και πόρων. Και νομίζω ότι αυτή η ρύθμιση για τις συμπολιτείες θα συμβάλει καθοριστικά προς την ισχυροποίηση της αυτοδιοίκησης και την εξυπηρέτηση των πολιτών. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Τρίτης 4 Σεπτεμβρίου 2001 και ερωτάται το Τμήμα αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 4 Σεπτεμβρίου 2001 επικυρώθηκαν.
Κηρύσσεται περαιωμένη η συζήτηση επί της ενότητος των άρθρων από 1 έως και 12 και προχωρούμε στην ψήφισή τους κεχωρισμένως.
Άρθρο 1. 
Ερωτάται το Τμήμα: Γίνεται δεκτό το άρθρο 1 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 1 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 2. 
Ερωτάται το Τμήμα: Γίνεται δεκτό το άρθρο 2 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 2 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 3. 
Ερωτάται το Τμήμα: Γίνεται δεκτό το άρθρο 3 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 3 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 4. 
Ερωτάται το Τμήμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 4 έγινε δεκτό κατά πλειοψηφία, ως έχει.
Άρθρο 5. 
Ερωτάται το Τμήμα: Γίνεται δεκτό το άρθρο 5 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 5 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 6. 
Ερωτάται το Τμήμα: Γίνεται δεκτό το άρθρο 6 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 6 έγινε δεκτό κατά πλειοψηφία, ως έχει.
Άρθρο 7. 
Ερωτάται το Τμήμα: Γίνεται δεκτό το άρθρο 7 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 7 έγινε δεκτό κατά πλειοψηφία, ως έχει.
Άρθρο 8. 
Ερωτάται το Τμήμα: Γίνεται δεκτό το άρθρο 8 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 8 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 9. 
Ερωτάται το Τμήμα: Γίνεται δεκτό το άρθρο 9 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 9 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 10. 
Ερωτάται το Τμήμα: Γίνεται δεκτό το άρθρο 10 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, ως έχει.
Άρθρο 11. 
Ερωτάται το Τμήμα: Γίνεται δεκτό το άρθρο 11, όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από την κυρία Υπουργό.
Άρθρο 12.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 12, της οποίας το κείμενο έχει ως εξής:
"Προς τον Πρόεδρος της Βουλής
Οι υπογράφοντες Βουλευτές ζητούμε ονομαστική ψηφοφορία στο άρθρο 12 του συζητουμένου σχεδίου νόμου.
Αθήνα, 13-9-01
Β.Γ. ΠΟΛΥΔΩΡΑΣ
Κ. ΑΝ. ΤΑΣΟΥΛΑΣ
Ν. ΚΟΡΤΣΑΡΗΣ
ΑΘ. ΒΑΡΙΝΟΣ
ΣΠ. ΤΑΛΙΑΔΟΥΡΟΣ
ΓΕΩΡ. ΤΣΟΥΡΝΟΣ"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί εάν υπάρχει ο απαιτούμενος από τον Κανονισμό αριθμός για την υποβολή της.
Ο κ. Πολύδωρας. Παρών. 
Ο κ. Τασούλας. Παρών.
Ο κ. Βαρίνος. Παρών.
Ο κ. Κορτσάρης. Παρών.
Ο κ. Ταλιαδούρος. Παρών.
Ο κ. Τσούρνος. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
( ΔΙΑΚΟΠΗ )
(ΜΕΤΑ ΤΗ ΔΙΑΚΟΠΗ )
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση. 
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (Άρθρο 72, παράγραφος 3), θα λύσει τη συνεδρίαση για σήμερα ημέρα Πέμπτη 13 Σεπτεμβρίου 2001 και ώρα 18.30΄ με αντικείμενο εργασιών του Τμήματος νομοθετική εργασία: Ονομαστική ψηφοφορία επί του άρθρου 12 και συνέχιση της συζήτησης επί των άρθρων των τροπολογιών και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις". 
Λύεται η συνεδρίαση.
Ώρα λήξης: 14.15΄
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



