ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ƒΔ'
Παρασκευή 25 Φεβρουαρίου 2000
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
Ανακοινώνεται: α) ότι τη συνεδρίαση παρακολουθούν μαθητές, από το 4ο Δημοτικό Λύκειο Αγίων Αναργύρων Αττικής και το 10ο Δημοτικό Σχολείο Καλλιθέας,  
β) Συζήτηση προ ημερησίας διατάξεως την Παρασκευή 3.3.2000, με πρωτοβουλία της Προέδρου του Κομμουνιστικού Κόμματος Ελλάδος με θέμα: Πολιτικά δικαιώματα και συνδικαλιστικές ελευθερίες,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών,  
2) Απαντήσεις Υπουργών σε ερωτήσεις Βουλευτών,  
3) Ανακοίνωση του δελτίου επικαίρων ερωτήσεων της Δευτέρας 28 Φεβρουαρίου 2000,  
4) Συζήτηση επικαίρων ερωτήσεων: α) Προς τον Υπουργό Εσωτερικών, Δημόσιας Διοίκησης και Αποκέντρωσης: i) σχετικά με την προκήρυξη για την πλήρωση με παραγωγή τριών (3) θέσεων γενικών διευθυντών στο Υπουργείο κλπ.,  
ii) σχετικά με τις πληροφορίες αλλαγής του τρόπου έκδοσης των διαβατηρίων,  
β) Προς τον Υπουργό Εθνικής Παιδείας και Θρησκευμάτων, σχετικά με την χρηματοδότηση των Ιδρυμάτων της Τριτοβάθμιας Εκπαίδευσης,  
γ) Προς τον Υπουργό Οικονομικών, σχετικά με την ολοκλήρωση της διαδικασίας συνταξιοδότησης των αγωνιστών Εθνικής Αντίστασης κλπ.,    δ) Προς τον Υπουργό Γεωργίας σχετικά με την καταβολή αποζημίωσης στους μαστιχοπαραγωγούς Χίου, για τις ζημιές που υπέστησαν από βροχοπτώσεις,  
ε) Προς τον Υπουργό Υγείας και Πρόνοιας, σχετικά με την πλήρωση των κενών θέσεων ιατρικού προσωπικού, στην εντατική μονάδα θεραπείας του Γενικού Νοσοκομείου Ηρακλείου,  
5) Συζήτηση επερώτησης προς τον Υπουργό Εμπορικής Ναυτιλίας, σχετικά με τη ναυτιλιακή πολιτική της Κυβέρνησης,  
Γ. ΝΟΜΟΘΕΤΙΚΗ ΕΡΓΑΣΙΑ 
Κατάθεση εκθέσεων Διαρκούς Επιτροπής: Η Διαρκής Επιτροπή Εθνικής Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Αμυνας: 
α) "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Τσεχικής Δημοκρατίας για συνεργασία στο στρατιωτικό πεδίο",  
β) "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Σλοβακικής Δημοκρατίας για συνεργασία στο στρατιωτικό πεδίο",  
γ) "Κύρωση της Συμφωνίας στρατιωτικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας",  
δ) "Κύρωση του Μνημονίου Κατανόησης μεταξύ της Κυβέρνησης της Δημοκρατίας της Ελλάδος και της Κυβέρνησης του Βασιλείου της Σουηδίας για συνεργασία στον αμυντικό τομέα,  
ΟΜΙΛΗΤΕΣ 
Α. Επί των επικαίρων ερωτήσεων: 
ΑΓΓΟΥΡΑΚΗΣ Χ.,  
ΑΛΦΙΕΡΗ Σ.,  
ΑΝΘΟΠΟΥΛΟΣ Ι.,   
ΒΑΡΙΝΟΣ Α.,   
ΒΡΕΤΤΟΣ Κ.,   
ΚΟΥΝΑΛΑΚΗΣ Π.,   
ΠΑΠΑΔΗΜΑΣ Λ.,   
ΠΑΥΛΟΠΟΥΛΟΣ Π.,   
ΣΤΑΘΗΣ Θ.,   
ΦΛΩΡΙΔΗΣ Γ.,   
ΧΡΙΣΤΟΔΟΥΛΑΚΗΣ Ν.,  
Β. Επί της επερωτήσεως: 
ΑΡΑΠΗ - ΚΑΡΑΓΙΑΝΝΗ Β.,   
ΑΡΑΠΗΣ Ι.,  
ΒΑΡΙΝΟΣ Α.,  
ΙΝΤΖΕΣ Α.,   
ΚΩΣΤΟΠΟΥΛΟΣ Β.Δ.,   
ΣΟΥΜΑΚΗΣ Σ.,   
ΤΣΑΦΟΥΛΙΑΣ Γ.,   
ΤΣΟΒΟΛΑΣ Δ.,  

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ   ƒΔ'
Παρασκευή 25 Φεβρουαρίου 2000
-------------------
Αθήνα, σήμερα στις 25 Φεβρουαρίου 2000, ημέρα Παρασκευή και ώρα 10.29' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα: (Ανακοινώνονται προς το Σώμα από τον κ. Αθανάσιο Βαρίνο, Βουλευτή Χίου, τα ακόλουθα: (Το κείμενο των ανακοινώσεων υπάρχει στο Τεύχος των Πρακτικών της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 28 Φεβρουαρίου2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν. Βουλής) 1. Η με αριθμό 681/21.2.2000 επίκαιρη ερώτηση του Βουλευτή της Νέας Δημοκρατίας και Δ' Αντιπροέδρου της Βουλής κ. Νικολάου Κατσαρού προς τον Υπουργό Δημόσιας Τάξης, σχετικά με τη λήψη μέτρων για την καλύτερη αστυνόμευση της υπάιθρου.
2. Η με αριθμό 694/23.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικά με τη συμμετοχή της χώρας μας, στα προγράμματα ανοικοδόμησης των Βαλκανίων κλπ.
3. Η με αριθμό 685/22.2.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για την καταπολέμηση της ανεργίας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής) 1. Η με αριθμό 693/23.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Αγγουράκη προς τους Υπουργούς Περιβάλλοντος, Χωροταξίας και Δημοσίων 'Εργων, Δημόσιας Τάξης, σχετικά με την αστυνόμευση των υπογείων διαβάσεων του Μετρό στην Πλατεία Ομονοίας.
'Εχω την τιμή να ανακοινώσω στο Σώμα ότι την Παρασκευή 3 Μαρτίου 2000 και ώρα 10.30' θα διεξαχθεί προ ημερησίας διατάξεως συζήτηση, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβολευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα, σε επίπεδο Αρχηγών Κομμάτων, με θέμα "Πολιτικά Δικαιώματα και Συνδικαλιστικές Ελευθερίες".
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Η πρώτη με αριθμό 682/21.2.2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου για άρση της αναστολής εκδόσεων αδειών οικοδομικών εργασιών στην περιοχή Γκαζοχωρίου Αθηνών κλπ. διαγράφεται λόγω κωλύματος του ερωτωμένου κυρίου Υπουργού.
Η τρίτη με αριθμό 691/23.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης, να αποσύρει τους 'Ελληνες στρατιώτες από το Κοσσυφοπέδιο κλπ. διαγράφεται λόγω κωλύματος του ερωτωμένου κυρίου Υπουργού.
Η πέμπτη με αριθμό 686/22.2.2000 επίκαιρη ερώτηση της Βουλευτού του Δημοκρατικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία του κοινοχρήστου χαρακτήρα, του 'Αλσους του Πεδίου του 'Αρεως κλπ., επίσης διαγράφεται λόγω κωλύματος του κυρίου Υπουργού.
Δεύτερη είναι η με αριθμό 680/21.2.2000 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την προκήρυξη για την πλήρωση με προαγωγή τριών (3) θέσεων γενικών διευθυντών στο Υπουργείο κ.λπ.
Η επίκαιρη ερώτηση του κ. Παυλόπουλου έχει ως εξής: "Η Κυβέρνηση του ΠΑΣΟΚ παραβιάζοντας κάθε έννοια νομιμότητας και αποδεικνύοντας για μία ακόμη φορά την έλλειψη σεβασμού της στους θεσμούς και στους στοιχειώδεις κανόνες πολιτικής δεοντολογίας, συνεχίζει με κομματικά και αδιαφανή κριτήρια τη διαδικασία των προαγωγών στο δημόσιο και στα Νομικά Πρόσωπα Δημοσίου Δικαίου, παρά το γεγονός ότι η χώρα έχει εισέλθει ουσιαστικά σε προεκλογική περίοδο.
Το πιο χαρακτηριστικό παράδειγμα είναι αυτό το Υπουργείου Εσωτερικών, Δημόσιας Διοίκησης και Αποκέντρωσης, που προκήρυξε την πλήρωση με προαγωγή τριών θέσεων γενικών διευθυντών στο ως άνω Υπουργείο. Το ειδικό υπηρεσιακό συμβούλιο κάλεσε τους υποψηφίους για την πλήρωση των εν λόγω θέσεων σε συνέντευξη την 24η Φεβρουαρίου 2000. Οι υποψήφιοι ανέρχονται σε δέκα, μεταξύ δε αυτών συγκαταλέγονται και οι σημερινοί κάτοχοι των θέσεων, εναντίον όμως των οποίων έχει ασκηθεί ποινική δίωξη για παράβαση καθήκοντος και πρόκειται να δικαστούν ενώπιον του Θ' Τριμελούς Πλημμελειοδικείου Αθηνών την 29η Φεβρουαρίου 2000.
Mε βάση τ'ανωτέρω Ερωτάται η Υπουργός Δημόσιας Διοίκησης και Αποκέντρωσης -Προτίθεται η Κυβέρνηση να συνεχίσει την απαράδεκτη τακτική των προαγωγών στην προεκλογική περίοδο κατά παράβαση κάθε έννοιας νομιμότητας και πολιτικής δεοντολογίας; -Θεωρεί η κυρία Υπουργός ότι είναι δυνατόν να προάγονται στη θέση των γενικών διευθυντών πρόσωπα τα οποία είναι ενδεχόμενο να κριθούν ένοχα για το ποινικό αδίκημα της παράβασης καθήκοντος και ως εκ τούτου ακόμη και να απολυθούν από την υπηρεσία; Για ποιο λόγο δεν παραλείπονται οι ως άνω υπάλληλοι από τη διαδικασία της σχετικής κρίσης ή τουλάχιστο για ποιο λόγο δεν αναβάλλεται η κρίση αυτή ως την έκδοση της απόφασης του Ποινικού Δικαστηρίου;" Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο για τρία λεπτά.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σύμφωνα με διατάξεις του άρθρου 28 του ν. 2190 απαγορεύεται οποιαδήποτε μεταβολή στην υπηρεσιακή κατάσταση των υπαλλήλων από την ημέρα που θα προκηρυχθούν οι εκλογές κατά τον προβλεπόμενο από το Σύνταγμα τρόπο μέχρι και τη διενέργειά τους.
Στην προκειμένη περίπτωση οι διαδικασίες για την κρίση των γενικών διευθυντών των Υπουργείων μετά μάλιστα από δημόσια πρόσκληση έχουν ξεκινήσει από τις 7 Δεκεμβρίου 1999.
Βεβαίως πρέπει να επισημάνω, ότι αυτές οι κρίσεις συνεχίζονται κανονικά. Και ειδικά την περίοδο αυτή δεν υπάρχει κάποια μεταβολή, η οποία να δικαιολογεί αυτούς τους χαρακτηρισμούς περί κομματικής αδιαφάνειας κλπ.
'Οπως γνωρίζετε, το Eιδικό Yπηρεσιακό Συμβούλιο του ν. 2190 δεν έχει μια σύνθεση τέτοια η οποία να μπορεί να χειραγωγηθεί από τον οποιοδήποτε έχει αντίστοιχες προθέσεις. Νομίζω ότι έχει μια σύνθεση όπου έχουμε και δικαστές και καθηγητές από τις πανεπιστημιακές σχολές και είναι κάτι παραπάνω από βέβαιο, ότι εκεί δεν μπορεί να παρέμβει κανείς.
Αυτό που θα ήθελα να πω τώρα για την ουσία της υπόθεσης σχετικά με την ποινική διώξη που έχει ασκηθεί για τους συγκεκριμένους υπαλλήλους, είναι ότι η υπόθεση αφορά μια μήνυση που τους υπέβαλε κάποιος υπάλληλος, για το λόγο ότι αυτοί οι γενικοί διευθυντές ως μέλη ενός υπηρεσιακού συμβουλίου παρέλειψαν να τον κρίνουν αυτόν ως ικανό να καταλάβει μια διευθυντική θέση και έκριναν κάποιον άλλον.
Πρέπει να σας πω ότι αυτός ο κύριος ο οποίος τους έχει καταμηνύσει έχει κριθεί για το ίδιο ζήτημα από άλλα τέσσερα υπηρεσιακά συμβούλια με διαφορετική σύνθεση βεβαίως. 'Ολα τα υπηρεσιακά συμβούλια σε οποιοδήποτε επίπεδο έκριναν με τον ίδιο ακριβώς τρόπο που έκριναν και οι συγκεκριμένοι υπάλληλοι.
Χωρίς να θέλω να προκαταλάβω οποιαδήποτε δικαστική κρίση, η κατηγορία η οποία τους βαραίνει είναι ακριβώς αυτή. Κατά συνέπεια, όσον αφορά την τυπική νομιμότητα της διαδικασίας, δεν νομίζω ότι υπάρχει κανένα πρόβλημα.
'Οσον αφορά την ουσία επίσης δεν υπάρχει πρόβλημα γιατί, επαναλαμβάνω, εδώ δεν έχουμε κρίση ενός υπηρεσιακού συμβουλίου, του οποίου τα μέλη ορίζονται κατά πλειοψηφία από τον Υπουργό, αλλά έχουμε μια σύνθεση τέτοια που δεν δικαιολογεί σε καμία περίπτωση τους χαρακτηρισμούς οι οποίοι περιλαμβάνονται στην ερώτηση και νομίζω ότι είναι και προσβλητικοί για τα μέλη αυτού του συμβουλίου, τα οποία νομίζω ότι απολαμβάνουν ιδιαίτερο κύρος και στην πανεπιστημιακή κοινότητα, στο δικαστικό σώμα αλλά και στη δημοσιοϋπαλληλική ιεραρχία.
Οι κρίσεις θα συνεχιστούν κανονικά μέχρι την ημέρα που προβλέπει ο νόμος. Βεβαίως θα σταματήσουν όλα από την ημερομηνία που θα προκηρυχθούν οι εκλογές, όπως προβλέπει το Σύνταγμα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο για δυο λεπτά.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, δεν αγνοώ τις διατάξεις του νόμου, με τη μόνη διαφορά ότι ο νόμος είχε υπόψη του ορισμένα πράγματα τα οποία συνήθως συμβαίνουν.
Αυτήν τη στιγμή δεν ζούμε μια τυχαία προεκλογική περίοδο. Είναι ίσως η πρώτη φορά, τουλάχιστον απ' όσο θυμάμαι εγώ μεταπολιτευτικά, όπου εξαγγέλλεται η ημερομηνία πρόωρων εκλογών πολύ πριν διαλυθεί η Βουλή, με αποτέλεσμα τυπικά να μην έχουμε προεκλογική περίοδο, ουσιαστικά όμως να έχουμε προεκλογική περίοδο, κάτι που ομολογεί ο Πρωθυπουργός.
Και σας ερωτώ: Ποιο είναι το πνεύμα του νομοθέτη, όπως διαβάσατε τη διάταξη; Το πνεύμα του νομοθέτη ήταν ότι δεν πρέπει να γίνονται κρίσεις κατά τη διάρκεια των προεκλογικών περιόδων. Αλλά, σας είπα ότι ο νομοθέτης είχε υπόψη του περιόδους κατά τις οποίες ο Πρωθυπουργός ζητεί τη διάλυση της Βουλής και αρχίζει η προεκλογική περίοδος. Αυτό δεν μπορούσε να το ξέρει.
Σύμφωνα λοιπόν με το πνεύμα, αν υπήρχε ευθιξία από την πλευρά της Κυβέρνησης, θα έπρεπε να σταματήσουν αυτές οι κρίσεις γενικών διευθυντών στην κορυφή της ιεραρχίας, τη στιγμή που ξερουμε ότι έχουμε προεκλογική περίοδο. Ακόμα και αν πιστεύετε ότι τα πράγματα γίνονται κάτω από αδιαφανείς διαδικασίες, δεν έχετε παρά να περιμένετε μετά τις εκλογές.   Τόσα χρόνια περίμεναν οι άνθρωποι αυτοί για να γίνουν γενικοί διευθυντές.  Χάθηκε ο κόσμος για ένα μήνα; Βλάπτεται η συνέχεια της δημόσιας υπηρεσίας; Δεν καταλαβαίνετε ότι αυτοί οι άνθρωποι και να πάρουν δικαίως τη θέση του γενικού διευθυντή θα φέρουν το στίγμα των ανθρώπων που επελέγησαν μέσα στην προεκλογική περίοδο; Εμείς το έχουμε πει -και το λέω ξανά- ότι δεν πρόκειται να αναγνωρίσουμε ως κυβέρνηση τέτοιες κρίσεις που γίνονται αυτήν τη στιγμή.
Υπάρχει και ένα δεύτερο, το οποίο παρακαλώ πολύ σκεφθείτε το. Εγώ δεν λέω ότι οι άνθρωποι είναι ένοχοι, αλλά έχουν παραπεμφθεί. Ξέρετε πολύ καλά ότι στην ποινική διαδικασία, αν δεν υπήρχε πραγματικά κανένα στοιχείο, θα είχε πάει στο αρχείο η υπόθεση. 'Ερχεται ο εισαγγελέας, δεν τη βάζει στο αρχείο και παραπέμπεται και δικάζεται στις 29 του μηνός ενώπιον του 9ου Τριμελούς και καλείται στις 24 του μηνός, πέντε μέρες πριν, το υπηρεσιακό συμβούλιο να κρίνει αυτούς τους ανθρώπους. Μα, τι σας εμποδίζει τουλάχιστον αυτοί οι άνθρωποι να πάνε λίγες  μέρες μετά; 'Οπως ξέρετε, ακροατήριο είναι, απόφαση θα βγάλει αυθημερόν. Αν αθωωθούν -και το εύχομαι και το ελπίζω- δόξη και τιμή. Αλλά, από εκεί και πέρα, ας γίνει η κρίση μετά. Τι πρεμούρα είναι αυτή -συγχωρέστε μου την έκφρασηστις 29 να δικάζεται η υπόθεση, να έχουν παραπεμφθεί στο ακροατήριο και στις 24 να καλούνται για συνέντευξη, κατέχοντες μάλιστα τις θέσεις αυτές; Και κατά τεκμήριο -και εδώ είμαστε να το δείτε- είναι οι άνθρωποι οι οποίοι προαλείφονται να πάρουν αυτές τις θέσεις. Θα έχετε δηλαδή γενικούς διευθυντές που θα έχουν κριθεί για να πάνε μετά στη συνέχεια να δικασθούν στο 9ο Τριμελές.
Φοβάμαι, κύριε Υπουργέ, ότι έχουμε πολύ διαφορετική αντίληψη της ευθιξίας, στον τρόπο με τον οποίο επιλέγονται κορυφαία στελέχη της διοικητικής ιεραρχίας. Και νομίζω ότι, όσο και να θέλετε να φαίνεται ή να πάρετε τη θέση ότι αυτό που λέω είναι υπερβολικό, δεν είναι καθόλου υπερβολικό να θεωρήσουμε ότι τέτοιες κρίσεις δεν μπορούμε να τις αποδεχθούμε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ανεξάρτητα από το τι πιστεύει κανένας σχετικά με την περίοδο την οποία διανύουμε, για την Κυβέρνηση είναι ξεκάθαρο ότι δεν έχει μετατρέψει τον εαυτό της σε υπηρεσιακή κυβέρνηση. Συνεχίζει να εργάζεται κανονικά μέχρι τη συνταγματική ημερομηνία κατά την οποία θα προκηρυχθούν οι εκλογές, οπότε τότε θα έχουμε τις δύο μεταβολές και τότε θα υπάρχει ένα σαφές πλαίσιο, μέσα στο οποίο οφείλει η Κυβέρνηση αυτή να κινηθεί.
Υπάρχουν δύο ζητήματα, για τα οποία εάν συμφωνούμε, δε χρειάζεται να γίνει περαιτέρω συζήτηση. Αν οι διαδικασίες του ειδικού υπηρεσιακού συμβουλίου έχουν τα εχέγγυα μιας αντικειμενικής κρίσης, η οποία δεν υπόκειται σε έξωθεν καταναγκασμούς ή πιέσεις ή επιρροές, τότε δεν υπάρχει κανένα πρόβλημα για την περίοδο στην οποία διενεργούνται τέτοιου είδους υπηρεσιακές μεταβολές. Κατά συνέπεια, νομίζω ότι το ερώτημα θα μπορούσε να αντιστραφεί. Αν συμφωνούμε ότι αυτό το συγκεκριμένο ειδικό υπηρεσιακό συμβούλιο έχει αυτές τις εγγυήσεις μιας σωστής κρίσης, τότε δεν υπάρχει πρόβλημα γιατί να γίνει ένα μήνα μετά. Γιατί να μη γίνει τώρα, αφού αυτό το συμβούλιο δεν χειραγωγείται.
Το δεύτερο είναι, όπως και εσείς επισημάνατε, οι υπάλληλοι αυτοί ήδη από προγενέστερη κρίση κατέχουν τις θέσεις των γενικών διευθυντών.  Επομένως, δεν πρόκειται για μία κρίση το πρώτον. Βέβαια, συναγωνίζονται και με άλλους που έχουν θέσει υποψηφιότητα. 'Οπως και εσείς επισημάνατε, αυτοί έχουν ένα κατ'αρχήν προβάδισμα σε σχέση με τους υπολοίπους, γιατί κατέχουν τις θέσεις αυτές από προηγούμενη κρίση και μάλιστα σχετικά πρόσφατα θα έλεγα.
Εγώ πιστεύω ότι αν σεβασθούμε τη θεσμική διαδικασία, όπως αυτή οριοθετείται από το Σύνταγμα και τους νόμους, καθώς και την ειδική σύνθεση αυτού του συμβουλίου, νομίζω ότι δεν πρέπει να έχουμε καμία επιφύλαξη για τη διαδικασία που γίνεται. Η Κυβέρνηση θα συνεχίσει να λειτουργεί κανονικά μέχρι την ημερομηνία προκήρυξης των εκλογών, οπότε είναι άλλο το πλαίσιο που θα διέπει τη λειτουργία της μέχρι την ημέρα που θα γίνουν οι εκλογές. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Παρεκάλεσε ο κ. Φλωρίδης και τους συναδέλφους οι Βουλευτές, αλλά και τους συναδέλφους του Υπουργούς, να προταθεί η τρίτη επίκαιρη ερώτηση δευτέρου κύκλου γιατί έχει κάποια υπηρεσιακή υποχρέωση.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα συμφώνησε ομόφωνα. Επομένως, τρίτη είναι η με αριθμό 692/23-2-2000 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδος κ.  Χαράλαμπου Αγγουράκη, προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, σχετικά με τις πληροφορίες για αλλαγή του τρόπου έκδοσης των διαβατηρίων.
Η επίκαιρη ερώτηση του κ. Αγγουράκη είναι η ακόλουθη: "Σύμφωνα με πληροφορίες που είδαν το φως της δημοσιότητας με απαίτηση των αμερικανικών αρχών επιβάλλεται αλλαγή στον τρόπο έκδοσης διαβατηρίων στη χώρα μας. 'Ετσι, οι Αμερικανοί θεωρούν συλλήβδην όλους τους 'Ελληνες πολίτες υπόπτους και επιπλέον ανέντιμους τους 'Ελληνες δημοσίους υπαλλήλους που εργάζονται στις νομαρχίες. Απαιτούν και η Ελληνική Κυβέρνηση αποδέχεται να εκδίδονται στο εξής τα διαβατήρια των Ελλήνων από την Αστυνομία και όχι από τις Νομαρχίες. Οι Αμερικανοί θέτουν αυτόν τον όρο προκειμένου να επιτρέπουν στους 'Ελληνες πολίτες να ταξιδεύουν στις ΗΠΑ δίχως βίζα. Να σημειωθεί ότι οι Αμερικανοί πολίτες μπορούν να επισκέπτονται τη χώρα μας δίχως να χρειάζονται βίζα από τις ελληνικές αρχές...
Ερωτώνται οι κύριοι Υπουργοί: Είναι ακριβείς οι πληροφορίες ότι ο τρόπος έκδοσης των διαβατηρίων των Ελλήνων πολιτών θα αλλάξει και θα εκδίδονται από την Αστυνομία, κατόπιν απαιτήσεων των Αμερικανών; Γιατί δεν ισχύει η αρχή της αμοιβαιότητας όσον αφορά τις προϋποθέσεις που απαιτούνται για να ταξιδέψουν οι πολίτες των δύο χωρών από τη μια χώρα στην άλλη; Σε κάθε περίπτωση, γιατί η Κυβέρνηση μεταφέρει μια καθαρά πολιτική διαδικασία, όπως η έκδοση διαβατηρίων, στην Αστυνομία;" Ο Υφυπουργός  κ. Φλωρίδης έχει το λόγο για τρία λεπτά, να πρωτολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πρέπει να πω ότι για ό,τι συμβαίνει σ' αυτήν τη χώρα δεν είναι από πίσω οι Αμερικάνοι.
Το ζήτημα της έκδοσης των διαβατηρίων είναι ένα θέμα που άπτεται θεμάτων κρατικής ασφάλειας. Δεν είναι ζήτημα κρατικής αρμοδιότητας που πρέπει να ασκείται υποχρεωτικά από αμιγώς κρατικά όργανα. Είναι ζήτημα κρατικής ασφάλειας.
Τα διαβατήρια εκδίδονταν παλιά από τις νομαρχίες, οι οποίες αποτελούσαν κρατικούς υπηρεσιακούς μηχανισμούς αποκεντρωμένους. 'Οταν  έγινε η μεταβολή για τη δημιουργία της Νομαρχιακής Αυτοδιοίκησης με το ν. 2218 και μεταφέρθηκαν συλλήβδην όλες οι αρμοδιότητες, πλην συγκεκριμένων εξαιρέσεων, στη Νομαρχιακή Αυτοδιοίκηση, από την πρώην κρατική νομαρχία, μια απ' αυτές που μεταφέρθηκαν ήταν και η αρμοδιότητα της έκδοσης των διαβατηρίων.
Πρέπει να σας πω ότι σε κανένα κράτος του κόσμου δεν έχουμε έκδοση διαβατηρίων από Οργανισμό Τοπικής Αυτοδιοίκησης. Δηλαδή, ένα ζήτημα που αφορά την κρατική ασφάλεια της χώρας, δεν μπορεί να το χειρίζεται ένας Οργανισμός Τοπικής Αυτοδιοίκησης. Αυτό είναι το ένα πρόβλημα.
Το δεύτερο είναι το εξής: Η ευρεία διασπορά των σημείων έκδοσης των διαβατηρίων στη χώρα, σε πενήντα τέσσερα σημεία που είναι οι Νομαρχιακές Αυτοδιοικήσεις, καθώς επίσης και σε πολλά προξενεία του εξωτερικού, όπου πολλά από αυτά είναι και άμισθα, δημιούργησε ζητήματα τα οποία ουσιαστικά έφεραν τη χώρα μας σε δυσμενή θέση, σε σχέση με τις άλλες χώρες.
Σας εξηγώ συγκεκριμένα: Είχαμε και συνεχίζουμε να έχουμε κλοπές διαβατηρίων από τα σημεία τα οποία εκδίδονται, από τις νομαρχίες, διαρκώς όπως επίσης και από άμισθες προξενικές αρχές και αυτά τα λευκά διαβατήρια πλέον χρησιμοποιούνται από διάφορες συμμορίες προκειμένου να δοθούν με έναν εύκολο τρόπο σε άτομα τα οποία σίγουρα δεν είναι 'Ελληνες και δεν δικαιούνται αυτό το διαβατήριο.
Πρέπει δε να επισημάνω ότι το ελληνικό διαβατήριο πλέον είναι και ευρωπαϊκό. 'Αρα, η υποχρέωση της χώρας μας απέναντι στις ευρωπαϊκές χώρες, αλλά και ιδιαίτερα σε όλες τις χώρες του κόσμου, είναι το διαβατήριο να ανταποκρίνεται πραγματικά στη σχέση με τους 'Ελληνες πολίτες και γι' αυτό πρέπει να βρεθεί ένας τρόπος να διασφαλιστεί.
'Ετσι λοιπόν η έκδοση του διαβατηρίου ως ζήτημα που αφορά την κρατική ασφάλεια, πρέπει να ανατεθεί σε κρατική αρχή. Επελέγει με βάση αρκετά ευρωπαϊκά πρότυπα να είναι η αστυνομική αρχή αυτή η οποία θα τα εκδίδει, γιατί πρέπει εδώ να σας πω, ότι και η αστυνομική αρχή είναι αυτή η οποία στην πραγματικότητα τα ελέγχει κατά τα σημεία εισόδου και εξόδου της χώρας. Η Αστυνομία διενεργεί τον έλεγχο των διαβατηρίων.
Επομένως, επειδή υπάρχει ανάγκη να διασφαλιστεί ένα σύστημα έκδοσης το οποίο θα έχει υψηλές προδιαγραφές ασφάλειας, κρίναμε ότι η αρμοδιότητα αυτή θα έπρεπε να πάει στο Υπουργείο Δημόσιας Τάξης και να τα αναλάβει η Ελληνική Αστυνομία. Δεν συνδέεται με κανένα τρόπο με οποιεσδήποτε απαιτήσεις των Αμερικανών για το ζήτημα αυτό.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, είναι προφανές ότι βρισκόμαστε σε προεκλογική περίοδο, αλλά δεν μπορεί ο κύριος Υφυπουργός να παραπλανεί με έναν τέτοιο τρόπο, σε ένα τόσο κύριας σημασίας ζήτημα, που αν μη τι άλλο δείχνει, κατά τον τρόπο που απαντάει η Κυβέρνηση, ότι πράγματι είναι απαίτηση των Αμερικανών. Είναι και ένα παραπέρα βήμα εφαρμογής μιας πολιτικής υποταγής στις επιλογές τους.
Εγώ θα σας πω τι είπε ο κ. Ρέππας, στις 14 Φλεβάρη που ρωτήθηκε γι' αυτό το θέμα. Δεν είπε αυτά που είπατε εσείς, κύριε Υπουργέ.
Ο κ. Ρέππας είπε ότι "αυτό είναι ένα θέμα, το οποίο συζητούν οι δύο κυβερνήσεις, της Ελλάδας και των ΗΠΑ, είναι ένα σημείο το οποίο είναι πολύ κρίσιμο. Αφορά την εκδοση διαβατηρίων των πολιτών, που θα επισκέπτονται άλλες χώρες, από μια αρχή στην Ελλάδα". Παρακάτω έχει διατυπωθεί επισήμως απο την κυβέρνηση των HΠΑ η διάθεση σε προβλεπτό χρονικό διάστημα να καταργηθεί η βίζα για τους 'Ελληνες που επισκέπτονται τις ΗΠΑ. Μάλιστα υπάρχει και η δέσμευση μέχρι τις 30 Απριλίου να γίνει αυτή η διαδικασία.
Μάλιστα, κύριε Υπουργέ, πριν από μία εβδομάδα συζητήσαμε για το Αρχηγείο της Ελληνικής Αστυνομίας και δεν ειπώθηκε απολύτως τίποτα γι' αυτά τα σπουδαία, που μας λέτε εσείς. Εμείς και από την απάντησή σας βγάζουμε το συμπέρασμα, ότι οι Αμερικανοί το απαιτούν. Δεν υπάρχει αμοιβαιότητα.
Αυτή τη στιγμή οι Αμερικανοί μπορούν να επισκέπτονται τη χώρα μας χωρις βίζα, εφόσον η παραμονή είναι μέχρι τρεις μήνες.  Εμείς πρέπει να βγάζουμε βίζα. Αναρωτιέμαι τελικά αν θα φθάσουμε στο σημείο να εκδίδουν οι Αμερικανοί τα διαβατήρια για τους 'Ελληνες πολίτες. Εγώ αυτό καταλαβαίνω και από την απάντηση που δώσατε, αυτό το συμπέρασμα βγαίνει.  Τα προβλήματα στα οποία αναφερθήκατε, κύριε Υπουργέ, ασφαλώς και υπάρχουν, όμως από ό,τι γνωρίζουμε, αυτά βαραίνουν περισσότερο τις προξενικές αρχές και όχι τόσο τις νομαρχίες. Οι νομάρχες σας έχουν κάνει συγκεκριμένες προτάσεις για να αντιμετωπίσετε το πρόβλημα.
Κλείνω, κύριε Πρόεδρε, λέγοντας ότι πρόκειται για ένα μέτρο αστυνομοκρατίας, συνδέεται με τη συνθήκη Σένγκεν και με το ηλεκτρονικό φακέλωμα και αυτός είναι ο λόγος που το κάνετε. Βεβαίως αυτό εξυπηρετεί και τους Aμερικανούς, γιατί είναι σε εξέλιξη η αντιτρομοκρατική συμφωνία στην οποία αναφέρθηκε και ο κ. Ρέππας. Εμείς πιστεύουμε ότι συνδέεται με αυτά τα πράγματα και είναι μία απαράδεκτη κατάσταση.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίδης έχει το λόγο για δύο λεπτά, για να δευτερολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ξεκινήσω από το τελευταίο. Σε υλοποίηση των διατάξεων της Συνθήκης Σένγκεν, η οποία ψηφίστηκε από την ελληνική Βουλή, από την 1η Απριλίου οι 'Ελληνες πολίτες που πρόκειται να επισκέπτονται τις δώδεκα χώρες της Συνθήκης Σένγκεν, δεν χρειάζονται διαβατήριο. Κατά συνέπεια δεν χρειάζεται να μεσολαβεί καμία αρχή. Τους φθάνει η ταυτότητά τους, με την οποία μπορεί να γίνει αυτή η επίσκεψη. 'Αρα λοιπόν, για τις επισκέψεις στις χώρες αυτές η Ελληνκή Αστυνομία δεν πρόκειται να εκδίδει κανένα απολύτως έγγραφο, ούτε ταξιδιωτικό ούτε τίποτε. Φθάνει μόνο η ταυτότητα την οποία ήδη έχουν.
'Οσον αφορά το θέμα των Αμερικανών σε σχέση με τη βίζα, πρέπει να σας πω το εξής, ότι υπαρχει ένα πρόγραμμα το οποίο ενέκρινε η αμερικανική γερουσία, η οποία πρότεινε σε κάποια κράτη ή εν πάση περιπτώσει θα ήθελε οι Ηνωμένες Πολιτείες της Αμερικής να άρουν την υποχρέωση έκδοσης βίζας στους πολίτες διαφόρων κρατών. Βεβαίως μεταξύ αυτών, ήθελε και οι 'Ελληνες πολίτες που θα επισκέπτονται την Αμερική, να μην χρειάζονται θεώρηση εισόδου, αυτό που ονομάζουμε έκδοση βίζας.
Απο εκεί και ύστερα, βεβαίως όταν ένα κράτος εγκρίνει την είσοδο στο εσωτερικό του χωρίς προηγούμενες διατυπώσεις, δηλαδή, χωρίς έγκριση θεώρησης, αντιλαμβάνεσθε ότι αυτό θα το κάνει μόνο, όταν πεισθεί ότι ο τρόπος με τον οποίο εκδίδεται ένα διαβατήριο, είναι σίγουρα ο τρόπος ο οποίος διασφαλίζει κάποια πράγματα.
ΧΑΡΑΛΑΜΠΟΣ ΑΓΓΟΥΡΑΚΗΣ: 'Εχουμε δηλαδή μία εξωαμερικανική εφαρμογή των αμερικανικών νόμων.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, σας λέω το εξής: Οι Αμερικάνοι λένε κάτι πάρα πολύ απλό, αν θέλετε να έρθετε στη χώρα μας, μπορείτε να βγάζετε βίζα. Αν θέλετε να μην βγάζετε βίζα, τα διαβατήρια πρέπει να εκδίδονται με ένα τρόπο, ο οποίος ισχύει και για τις υπόλοιπες χώρες...
ΧΑΡΑΛΑΜΠΟΣ ΑΓΓΟΥΡΑΚΗΣ: Με βάση την αμερικανική νομοθεσία.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό που ισχύει για τις υπόλοιπες χώρες, θα ισχύει και για μας. Σας λέω λοιπόν ότι το σύστημα έκδοσης των διαβατηρίων που προωθούμε αυτήν τη στιγμή, είναι αυτό  που ισχύει σε όλες τις ευρωπαϊκές χώρες. Δεν έχει σχέση αυτό με την Αμερική.
Τα πρώτα παράπονα τα είχαμε από τις ευρωπαϊκές χώρες, όπου εκεί κυκλοφορούσαν κατά χιλιάδες πλαστά ελληνικά διαβατήρια, τα οποία είχαν κλαπεί είτε από τις ελληνικές νομαρχίες είτε απο τα ελληνικά προξενεία.  Αυτό πάμε να διασφαλίσουμε τώρα, κυρίως. Αν αυτό το σύστημα θα μας οδηγήσει στην άρση της βίζας από την Αμερική, είναι δευτερεύον. Αλλά εμείς οφείλουμε ως χώρα να προστατεύσουμε ένα έγγραφο, το οποίο σας είπα ότι πρέπει να είναι υψίστης ασφαλείας.
ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου.
Τέταρτη είναι η με αριθμό 689/23.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τη χρηματοδότηση των Ιδρυμάτων της Τριτοβάθμιας Εκπαίδευσης κλπ.
Η επίκαιρη ερώτηση έχει ως εξής:" "Οι Πρυτάνεις των ΑΕΙ και οι Πρόεδροι των ΤΕΙ θεωρούν ότι τα Ιδρύματα της Τριτοβάθμιας Εκπαίδευσης δεν είναι σε θέση να υποδεχθούν, με τις σημερινές υποδομές και χρηματοδοτήσεις, τον αυξημένο αριθμό φοιτητών και σπουδαστών την επόμενη περίοδο.
Ερωτάται ο κύριος Υπουργός: Τι ακριβώς συμβαίνει στο κρίσιμο αυτό θέμα και πως σκέφτεται η Κυβέρνηση να χρηματοδοτήσει τις αυξημένες ανάγκες των ΑΕΙ και ΤΕΙ;"  Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο, για τρία λεπτά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ευχαριστώ.
Το Υπουργείο Παιδείας βρίσκεται σε συνεχή συνεργασία και συνεννόηση τόσο με τους πρυτάνεις των ΑΕΙ όσο και με τους προέδρους των ΤΕΙ εδώ και αρκετά χρόνια για το συγκεκριμένο θέμα το οποίο, όπως είναι γνωστό, ξεκίνησε από το 1996. Τότε καταρτίστηκε το πρώτο χρονοδιάγραμμα σταδιακής αύξησης του αριθμού των εισακτέων στα Τριτοβάθμια Ιδρύματα της χώρας.  'Ολοι γνώριζαν την ποσοστιαία αύξηση κάθε χρόνο του αριθμού των εισακτέων και όλοι είχαν αποδεχθεί τις προτάσεις του Υπουργείου Παιδείας και για σταδιακή βελτίωση τόσο των κονδυλίων των αναγκαίων υποδομών, που επιπροσθέτως προέκυπταν για την κάλυψη αυτών των αναγκών, όσο και των λειτουργικών δαπανών.
Συγκεκριμένα θα ήθελα να αναφέρω ότι από το 1996 ξεκινήσαμε με έναν αριθμό σαράντα δύο χιλιάδων εισακτέων περάσαμε από τους πενήντα χιλιάδες το 1997 στους εξήντα χιλιάδες το 1998, στους εβδομήντα χιλιάδες πέρσι και το επόμενο ακαδημαϊκό έτος στους ογδόντα πέντε χιλιάδες.
Συγκεκριμένα, για να αναφερθώ στο ακαδημαϊκό έτος που διανύουμε, εγκρίθηκε με τον κρατικό προϋπολογισμό για το 2000 το ποσό των εβδομήντα τεσσάρων δισεκατομμυρίων (74.000.000.000) δραχμών για τις υποδομές της εκπαίδευσης. Από το παραπάνω ποσό, πενήντα δισεκατομμύρια (50.000.000.000) δραχμών έχουν ήδη δεσμευθεί για τον Οργανισμό Σχολικών Κτιρίων και είκοσι τέσσερα δισεκατομμύρια (24.000.000.000) δραχμών για τις υπόλοιπες βαθμίδες, εκ των οποίων δεκαεπτά περίπου δισεκατομμύρια στα Α.Ε.Ι. και τρία δισεκατομμύρια εκατόν πενήντα εκατομμύρια (3.150.000.000) δραχμών στα Τ.Ε.Ι.
'Οσον αφορά τώρα την αύξηση των λειτουργικών δαπανών σε σχέση με πέρσι, έχουμε αύξηση 19,4%, ενώ την προηγούμενη χρονιά είχαμε αύξηση 7,1%. Δηλαδή έχουμε σε απόλυτες τιμές έναν υπερδιπλασιασμό, σχεδόν τριπλασιασμό αυτών των κονδυλίων και αν πάμε σε πραγματικές τιμές με αφαίρεση του πληθωρισμού τα ποσοστά είναι ως εξής: Για το ακαδημαϊκό έτος 1998-1999 η αύξηση ήταν 4% και 17,5% για το ακαδημαϊκό έτος 1999-2000.  'Οπως βλέπετε, έχουμε ουσιαστικά τετραπλασιασμό σε πραγματικές τιμές των δαπανών για την κάλυψη των λειτουργικών αναγκών, που προκύπτουν από την αύξηση του αριθμού των εισακτέων.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο για δύο λεπτά.
ΠΕΤΡΟΣ ΚΟΥΝΑΛΑΚΗΣ: Εγώ δεν μπορώ να αμφισβητήσω τους αριθμούς που είπε ο κ. Ανθόπουλος, όμως ρωτώ: Γιατί τότε, κύριε Υπουργέ, αντιδρούν οι πρυτάνεις; Πριν από λίγες μέρες είπαν ότι με τις δεδομένες συνθήκες δεν είναι δυνατόν να ανταποκριθούν σ' αυτόν τον αυξημένο αριθμό.
Μόλις διάβασα αυτά τα δημοσιεύματα, έκανα μία προσπάθεια να δω τι συμβαίνει, κύριε Υπουργέ. 'Εψαξα το θέμα και είδα ότι υπάρχουν προβλήματα πολύ σοβαρά, τα οποία δεν αντιμετωπίζονται μ' αυτά τα οποία λέτε.
Κατ' αρχήν η αδυναμία των Ιδρυμάτων της Τριτοβάθμιας εκπαίδευσης να υποδεχθούν τον αυξημένο αριθμό των νέων που θα εισαχθούν, αποδεικνύει, κατά τη γνώμη μου, την προχειρότητα της εκπαιδευτικής μεταρρύθμισης. Θυμάστε, όταν συζητούσαμε τον ν. 2525 και μας λέγατε ότι θα υπάρξει ραγδαία αύξηση των φοιτητών που θα εισάγονται κάθε χρόνο στα πανεπιστήμια και στα Τ.Ε.Ι., σας είχα ρωτήσει τότε, τι κάνετε στην τριτοβάθμια εκπαίδευση για να ετοιμασθεί και να υποδεχθεί αυτόν τον κόσμο; Είχα ρωτήσει και πρυτάνεις -όταν συνεδριάζαμε στις Επιτροπές Μορφωτικών Υποθέσεων με την παρουσία τους- και αυτοί σιωπούσαν τότε, δεν έλεγαν τίποτα. 'Αφηναν να εννοηθεί ότι όλα είναι εντάξει.
'Οταν ρώτησα, λοιπόν, αυτές τις μέρες τι ακριβώς συμβαίνει, μου είπαν ότι δεν περίμεναν τέτοια αύξηση του αριθμού, διότι το αυστηρό εξεταστικό σύστημα, τα Π.Σ.Ε., τα νέα τμήματα, το Ανοιχτό Πανεπιστήμιο κλπ., θα απορροφούσαν αυτόν τον αυξημένο αριθμό και η αύξηση θα ήταν πάρα πολύ μικρή. Αλλά επειδή υποχρεωθήκατε να κάνετε σοβαρές αλλαγές στην εκπαιδευτική μεταρρύθμιση και στο εξεταστικό σύστημα με τους σεισμούς, με τις πιέσεις και τις αντιδράσεις των μαθητών, ξαφνικά τα Α.Ε.Ι. βρίσκονται μπροστά σ' αυτόν το μεγάλο αριθμό των δεκαπέντε χιλιάδων επιπλέον εισακτέων. Και τώρα λέμε ότι δεν έχουμε εμείς υποδομές για να αντιμετωπίσουμε αυτό το πρόβλημα.
Βέβαια εσείς λέτε ότι τα νέα τμήματα ίσως θα απορροφήσουν έναν αριθμό φοιτητών. Ρώτησα όμως και καθηγητές Πανεπιστημίων που είναι στα παραδοσιακά τμήματα που δεν έχουν εργαστήρια. Ξέρετε τι μου είπαν; Μου είπαν ότι σε αυτά τα τμήματα δεν προβλέπεται αύξηση του αριθμού ΔΕΠ, με αποτέλεσμα εκεί να γίνεται εξαιρετικά δυσμενής η σχέση ανάμεσα στους διδάσκοντες και στους διδασκόμενους και φοβούνται πάρα πολύ μία εξαιρετικά σημαντική υποβάθμιση των σπουδών .
Κύριε Υπουργέ, ξέρετε ότι ο Συνασπισμός έχει πάγια θέση την ελεύθερη πρόσβαση στην τριτοβάθμια εκπαίδευση, αλλά δεν μπορούμε να μείνουμε στο ποσοτικό στοιχείο, διότι αν αυξάνουμε τον αριθμό που μπαίνει στην τριτοβάθμια εκπαίδευση χωρίς να βελτιώνουμε τις συνθήκες, τους όρους, τις προϋποθέσεις και τις δομές της τριτοβάθμιας εκπαίδευσης, τότε μπορεί να οδηγηθούμε στην απόκτηση πανεπιστημιακών διπλωμάτων τα οποία δεν θα έχουν κανένα αντίκρισμα. Και ενώ θελετε να καταπολεμήσετε τη φοιτητική μετανάστευση -διάβαζα σήμερα στο "ΒΗΜΑ" ότι σπουδάζουν αυτήν τη στιγμή σαράντα δύο χιλιάδες παιδιά στο εξωτερικό- μπορεί να συμβεί ένα νέο μεταναστευτικό κύμα, το οποίο θα αναζητά την ποιότητα, όταν θα διαπιστώσουν ότι αυτά τα χαρτιά που θα παίρνουν εδώ, λόγω της υποβαθμισμένης ποιότητας των δικών μας πανεπιστημίων, δεν θα έχουν αντίκρυσμα.
Αυτά είναι πολύ σοβαρά ζητήματα και δεν αντιμετωπίζονται μόνο με αριθμούς.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα  ήθελα να κάνω μία παρατήρηση, μετά το ερέθισμα του αγαπητού συναδέλφου κ. Κουναλάκη.
Η ποιότητα στην εκπαίδευση δεν εξαρτάται μόνο από την κατά κεφαλήν δαπάνη είτε σε σπουδαστές είτε σε φοιτητές. Αυτό προέκυψε από μια πρόσφατη παγκόσμια έρευνα που έγινε σε τριάντα τρεις χώρες, μεταξύ των οποίων και η δική μας, από μία διεθνή επιτροπή, επικεφαλής της οποίας ήταν ο διάσημος φυσικός Νομπελίστας επιστήμων της Αμερικής Βιζανόβα. Εκεί διαπιστώθηκε ότι η ποιότητα στην εκπαίδευση εξαρτάται κυρίως από το σύστημα διδασκαλίας, από το σύστημα αξιολόγησης και από την απόδοση του εκπαιδευτικού δυναμικού σε όλες τις βαθμίδες της εκπαίδευσης.
Παρ' όλα αυτά εμείς θεωρούμε ότι η εξασφάλιση των αναγκαίων υποδομών, η κάλυψη όλων των λειτουργικών δαπανών, αποτελεί μία βασική προϋπόθεση για να έχουμε καλύτερη ποιοτική απόδοση στο χώρο της εκπαίδευσης.
ΠΕΤΡΟΣ ΚΟΥΝΑΛΑΚΗΣ: Η Νομική Σχολή της Αθήνας είναι ακριβώς, όπως όταν σπούδαζα εγώ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είναι χρήμα μόνο η εκπαίδευση, αγαπητέ συνάδελφε κύριε Κουναλάκη. Το ξέρετε πάρα πολύ καλά. Είναι φλόγα των εκπαιδευτικών. Αυτό είναι το ζητούμενο. Πρέπει να λέμε την αλήθεια.
ΠΡΟΕΔΡΕΥΩΝ (Παναγιώτης Σγουρίδης): Το πρόβλημα είναι ότι είναι σβησμένη αυτή η φλόγα.
ΣΤΥΛΙΑΝΗ ΑΛΦΙΕΡΗ: Κάποιος την άφησε να σβήσει όμως, κύριε Πρόεδρε. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αυτή πρέπει να ανάψουμε. Μην τα πάμε  όλα στο χρήμα, ότι τα πάντα είναι χρήμα και η εκπαίδευση χρήμα. Κοντεύουμε να περάσουμε την αντίληψη της αγοράς και στο χώρο της εκπαίδευσης και ξεχνούμε τελείως τη συμβολή του ανθρώπινου παράγοντα.
'Οσον αφορά το αν η αύξηση των λειτουργικών δαπανών καλύπτει τις πρόσθετες ανάγκες, εγώ θα ήθελα να τονίσω το εξής: Πέρυσι είχαμε εβδομήντα δύο χιλιάδες εισακτέους, φέτος ογδόντα πέντε χιλιάδες. 'Εχουμε δηλαδή μία αύξηση της τάξεως του 17% με 18% Οι λειτουργικές δαπάνες αυξάνονται κατά 19%., που σημαίνει ότι έχουμε μια πλήρη αντιστοίχιση της αύξησης της φοιτητών με την αύξηση των λειτουργικών δαπανών των πανεπιστημίων.
Δεν ξέρω εάν κάποιοι παραπονούνται, αλλά ειλικρινά αυτά συμφωνούνται θα έλεγα, μετά από συνεννόηση με όλους τους πρυτάνεις και τους προέδρους των ΤΕΙ. Προφανώς θα θέλαμε να δώσουμε και περισσότερα, προφανώς ζητούν και περισσότερα. Αλλά από την άλλη διερευνώνται οι πραγματικές συνθήκες και ανάγκες και δίδονται στα πλαίσια των δυνατοτήτων του προϋπολογισμού αυτά τα κονδύλια.  Πάντως τέτοιες τακτικές επιχορηγήσεις ουδέποτε έπαιρναν στο παρελθόν.
Θα κάνω ακόμα μία διευκρίνιση. Τα προγράμματα σπουδών επιλογής έχουν άλλη τακτική επιχορήγηση και άλλη πηγή χρηματοδότησης, διότι εκεί συμβάλλουν και οι κοινοτικοί πόροι. Το ίδιο συμβαίνει με το Ανοικτό Ελληνικό Πανεπιστήμιο. Επομένως άλλες οι τακτικές επιχορηγήσεις των ΤΕΙ και ΑΕΙ για τα παραδοσιακά προγράμματα και τμήματα και άλλες αυτές για τα πρόσθετα προγράμματα σπουδών επιλογής και το Ανοικτό Ελληνικό Πανεπιστήμιο. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στις επίκαρες ερωτήσεις δευτέρου κύκλου. Πρώτη είναι η επίκαιρη ερώτηση με αριθμό 684/22.2.2000 του Βουλευτή του Πανελλήνιου Σοσιαλιστικού Κινήματος, κ. Θεοδώρου Στάθη, προς τον Υπουργό Εθνικής Οικονομίας, Οικονομικών, σχετικά με την ολοκλήρωση της διαδικασίας συνταξιοδότησης των αγωνιστών Εθνικής Αντίστασης κλπ.
Η επίκαιρη ερώτηση του κ. Στάθη είναι η ακόλουθη: "Με το ν. 2703, ΦΕΚ 72, 8.4.1999, η Κυβέρνηση έδωσε τη δυνατότητα συνταξιοδότησης όλων των αναγνωρισμένων αγωνιστών Εθνικής Αντίστασης-συνταξιούχων του ΟΓΑ, που είχαν  υποβάλει τα απαραίτητα δικαιολογητικά μέχρι τις 31.12.91.
Το Γενικό Λογιστήριο του Κράτους κατόπιν ξεκίνησε αλληλογραφία με τους αντιστασιακούς και προκειμένου να επισπευσθεί η διαδικασία, ενέκρινε υπερωριακή απασχόληση του προσωπικού του μέχρι το τέλος του 1999. Σήμερα η αλληλογραφία του Γενικού Λογιστηρίου με τους δικαιούχους αντιστασιακούς έχει φθάσει μέχρι το γράμμα Π και υπάρχει μεγάλη καθυστέρηση στην ολοκλήρωση της διαδικασίας, παρ' ότι πέρασαν δέκα μήνες από την ψήφιση του νόμου.
Ερωτάται ο Υπουργός: Ποια μέτρα θα πάρει για να ολοκληρωθεί η διαδικασία συνταξιοδότησης των αγωνιστών Εθνικής Αντίστασης που δικαιώθηκαν με την ψήφιση του νόμου 2703;".
Ο Υφυπουργός Οικονομικών κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε.
Το θέμα αυτό πράγματι ξεκίνησε πριν απο δέκα μήνες, αφορά όμως, έναν πολύ μεγάλο αριθμό ενδιαφερομένων. Αφορά περίπου  εννέα χιλιάδες άτομα, τα οποία είχαν καταθέσει τα χαρτιά τους το 1991. Η Νέα Δημοκρατία τότε ακύρωσε το δικαίωμά τους να διεκδικήσουν μια σύνταξη αντιστασιακού και άρχισε ξανά το Γενικό Λογιστήριο του Κράτους τον περασμένο χρόνο να επανεξετάζει τους φακέλους.
Κατά την εξέταση αυτή προέκυψαν πάρα πολλά κενά και άρχισε μια συστηματική αλληλογραφία με τους ενδιαφερομένους. Περίπου χίλιοι - χίλιοι πεντακόσιοι βρέθηκαν ότι δεν έχουν τα απαιτούμενα προσόντα και δικαιολογητικά και ετέθησαν εκτός και φυσικά προχώρησε πολύ για τους υπόλοιπους.
Μέχρι τώρα έχει ολοκληρωθεί περίπου η επεξεργασία τεσσάρων χιλιάδων περιπτώσεων και είναι έτοιμες να λάβουν σύνταξη πεντακόσιες περιπτώσεις δικαιούχων, οι οποίες θα λάβουν την πρώτη σύνταξη μαζί με τα αναδρομικά στις 24 Μαρτίου, σε ένα μήνα δηλαδή. Και ελπίζω ότι σε διάστημα τριών μηνών από σήμερα, δηλαδή περί το τέλος Μαϊου, θα έχει ολοκληρωθεί η διαδικασια για όλους τους ενδιαφερομένους και φυσικά γι' αυτούς που έχουν τα νόμιμα προσόντα.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κύριε Υφυπουργέ.
Ο κ. Στάθης έχει το λόγο.
ΘΕΟΔΩΡΟΣ ΣΤΑΘΗΣ: Κύριε Πρόεδρε, πράγματι, όπως τόνισε και ο κύριος Υφυπουργός, είναι αδικία αυτό που διέπραξε η Νέα Δημοκρατία, να καταργήσει νόμο που συνταξιοδοτούσε συνταξιούχους του ΟΓΑ, δηλαδή αγρότες που πήραν μέρος στους αγώνες εναντίον των στρατευμάτων κατοχής. Σταμάτησε μια διαδικασία, την οποία είχε προωθήσει το ΠΑΣΟΚ, πριν απο την περίοδο του 1989.
Σταμάτησαν οι πληρωμές των συντάξεων, σταμάτησαν οι αξιολογήσεις των χαρτιών, αυτών που υπέβαλαν μέχρι το τέλος  του 1991 που ήταν συνταξιούχοι, δηλαδή μιας προχωρημένης ηλικίας ήδη. Φθάσαμε τώρα στο 2000. 'Εχουν περάσει σχεδόν εννέα χρόνια από τότε. Δεν ξέρω πόσοι από αυτούς είναι στη ζωή, κάθε μέρα ένας μετά τον άλλον μας αποχαιρετούν. Θεωρώ ότι είναι μίζερος ο τρόπος με τον οποίο αντιμετωπίζουμε ένα πολύ ευαίσθητο θέμα.
Σαφώς η Νέα Δημοκρατία αδίκησε αυτόν τον κόσμο και δυστυχώς θα αδικήσουμε και πολλούς άλλους, γιατί τότε το '91 δεν μπορούσαν να υποβάλουν χαρτιά όσοι δεν είχαν σύνταξη του ΟΓΑ. Και ξέρετε τι παίρνουν; 'Ενα πολύ μικρό κομμάτι ελεημοσύνης, για να μετρήσουν τις ημέρες που περνούν κάθε μήνα.
Ασφαλώς το ΠΑΣΟΚ ρύθμισε το τεράστιο  πρόβλημα που υπήρχε, αλλάζοντας τη μορφή και το χαρακτήρα σε ασφαλιστικό φορέα και ρυθμίζοντας αυτό το θέμα πάρα πολύ ικανοποιητικά για τους αγρότες.  'Ομως, κύριε Υπουργέ, πρέπει να ρυθμιστεί γρήγορα αυτό το θέμα.  Και θέλω να επαναφέρω αυτό το θέμα και γι' αυτούς, οι οποίοι δεν είχαν το δικαίωμα να υποβάλουν τα χαρτιά τους το '91, γιατί δεν ήταν συνταξιούχοι του ΟΓΑ.
Πρέπει και αυτοί να δικαιωθούν, διότι αλλιώς θα έχουμε στο ίδιο χωριό -οι κοινωνίες είναι μικρές- διαφορετικά μέτρα και σταθμά. Θα έχουμε δηλαδή μια αδικία.
Παρακαλώ τον Υπουργό να τα δει αυτά και στην ολοκλήρωση αυτού του προγράμματος να πάρουν οι άνθρωποι τη σύνταξή τους πριν μας "αποχαιρετήσουν" και να δούμε και το άλλο κομμάτι που και αυτό δικαιούται. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ.Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, υποθέτω, ότι η Ελλάδα είναι η μόνη χώρα στον κόσμο που πενήντα πέντε χρόνια μετά τη λήξη του πολέμου ασχολείται ακόμα με το πώς θα αποζημιώσει αυτούς που έλαβαν μέρος σ'αυτόν. Πρέπει, επαναλαμβάνω, να είναι μοναδική περίπτωση παγκοσμίως.
Η Κυβέρνηση πήρε το μέτρο που έπρεπε να πάρει, έτσι ώστε να αποκασταστήσει τα δικαιώματα τα οποία είχαν όσοι είχαν υποβάλει αιτήσεις το 1991 και τα οποία κακώς τους τα κατήργησε η Κυβέρνηση της Νέας Δημοκρατίας. Εύχομαι βεβαίως να μην υπάρξει καμιά αρνητική πολιτική εξέλιξη στη χώρα μας για να επιπέσει επί των ιδίων δικαιουμένων μια ανάλογη πολιτική. Αλλά όμως θα πρέπει να συμφωνήσουμε ότι με τις ρυθμίσεις που έκανε η Κυβέρνηση το 1999 έκλεισε το θέμα. Δεν νομίζω ότι είναι σωστό να ασχολούμεθα ακόμα πενήντα πέντε χρόνια μετά τη λήξη του πολέμου το 1945.
'Οσον αφορά την ταχύτητα, υπάρχει ένα σημείο σ' αυτό το οποίο λέτε.             Προφανώς και εμείς, οι υπηρεσίες του Γενικού Λογιστηρίου κάνουν κάθε προσπάθεια για τη μέγιστη δυνατή επίσπευση αυτών των διαδικασιών. Αλλά εννέα χιλιάδες φάκελοι δεν είναι μικρός αριθμός. Είναι ένας τεράστιος αριθμός συνταξιούχων πολλοί από τους οποίους, όπως σας είπα, έχουν ελλιπέστατα στοιχεία.
Εγώ θεωρώ πολύ καλή επίδοση το γεγονός ότι σε ένα χρόνο έγινε εφικτό από τη Δημόσια Διοίκηση, επιπλέον των άλλων κανονικών της καθηκόντων, να μπορέσει να διεξέλθει ένα τόσο μεγάλο αριθμό. Σας είπα, ότι πεντακόσια άτομα θα πληρωθούν τώρα, σε λίγες μέρες, και για τους υπολοίπους θα έχει ολοκληρωθεί η διαδικασία μέχρι τέλος Μαϊου, έτσι ώστε επιτέλους να αποδοθεί δικαιοσύνη έστω και με καθυστέρηση στους δικαιουμένους αγωνιστές της Εθνικής Αντίστασης και να κλείσει οριστικά το θέμα αυτό το 2000, έστω και τόσα χρόνια μετά τη λήξη του Β' Παγκοσμίου Πολέμου. Ευχαριστώ.  
ΠΡΟΕΔΡΕΥΩΝ (Παναγιώτης Σγουρίδης): Η πέμπτη επίκαιρη ερώτηση με αριθμό 687/22.2.2000 του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εργασίας και Κοινωνικών Ασφαλίσεων, σχετικά με την επιστροφή των επιπλέον εισπραχθέντων εισφορών, από το Ταμείο Ξενοδοχοϋπαλλήλων, στους ασφαλισμένους της Κέρκυρας, διαγράφεται λόγω κωλύματος του κυρίου Βουλευτή.
Δεύτερη είναι η με αριθμό 688/22.2.2000 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς το Υπουργό Γεωργίας, σχετικά με την καταβολή αποζημίωσης στους μαστιχοπαραγωγούς Χίου, για τις ζημιές που υπέστησαν από βροχοπτώσεις.
Η επίκαιρη ερώτηση έχει ως εξής: "Η βροχόπτωση της 1ης Σεπτεμβρίου 1999 ιδιαίτερα στην περιοχή του Δήμου Μαστιχοχωρίου Χίου κατέστρεψε ένα μεγάλο μέρος της παραγωγής μαστίχας.
Το γεγονός δηλώθηκε έγκαιρα ενώ οι δηλώσεις των ζημιών που κατατέθηκαν αφορούσαν περισσότερο από εκατόν τριάντα παραγωγούς (στο Πυργί εξήντα, στην Ελάτα εξήντα, και δώδεκα σε άλλα χωριά).
Ο έλεγχος των ζημιών που δηλώθηκαν έγινε από γεωπόνους-επιθεωρητές του ΕΛΓΑ οι οποίοι απέρριψαν περισσότερο από 50% των αιτήσεων για αποζημίωση. Οι επιθεωρητές του ΕΛΓΑ κατέφευγαν σε αδικαιολόγητα προσχήματα για να απορρίψουν τις αιτήσεις των παραγωγών.
Σύμφωνα με τις εκτιμήσεις των μαστιχοπαραγωγών της περιοχής τη 1η Σεπτεμβρίου 1999 με τη βροχόπτωση καταστράφηκε το 30% κατά μέσο όρο της παραγωγής. Δεδομένου ότι η παραγωγή στην πληγείσα περιοχή φθάνει τα τριάντα χιλιάδες κιλά η ζημιά υπολογίζεται σε εννέα χιλιάδες κιλά συνολικού κόστους εκατόν είκοσι ένα εκατομμυρίων (121.000.000) δραχμών.  Ο ΕΛΓΑ αντί να βοηθά τους αγρότες σε παρόμοιες περιπτώσεις καταστροφής όπως έχει υποχρέωση, έχει αποδειχθεί ότι προσπαθεί να αποφύγει να εκπληρώσει τις υοχρεώσεις του.
Γι' αυτό ερωτάσθε, κύριε Υπουργέ: Σκοπεύετε να παρέμβετε, ώστε να αποζημιωθούν οι μαστιχοπαραγωγοί σύμφωνα με τις πραγματικές ζημιές που έχουν υποστεί και πότε θα γίνει η πληρωμή:" Ο κύριος Υφυπουργός Γεωργίας έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, σύμφωνα με τα στοιχεία που μου δίνει ο ΕΛΓΑ, πράγματι έγινε μεγάλη ζημιά  στην παραγωγή της μαστίχας από βροχοπτώσεις. 'Ομως, όπως μου λέγει ο ΕΛΓΑ η παραγωγή είχε μαζευτεί σε μεγάλο ποσοστό της. Επομένως παρά το γεγονός ότι η ζημιά επί της συγκεκριμένης παραγωγής ήταν μεγάλη, εν τούτοις επί της συνολικής παραγωγής η ζημιά δεν φαίνεται να είναι τόσο μεγάλη.
Ο ΕΛΓΑ έστειλε αμέσως συνεργείο από επτά άτομα που αποτίμησε τις ζημιές, έκανε τις εκτιμήσεις και προβλέπεται ότι μέχρι το τέλος του μηνός θα πληρωθούν οι μαστιχοπαραγωγοί. Αυτά είχα να σας πω πάνω στο θέμα που θέτετε με την ερώτησή σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κύριε Υπουργέ, το πρόβλημα δημιουργείται από τη συμπεριφορά του ΕΛΓΑ. Οι επιθεωρητές του, αντί να διαπιστώσουν τις ζημίες, βρίσκουν τρόπους να αποκλείσουν τους δικαιούχους από τις αποζημιώσεις ή να μειώσουν το ποσοστό της ζημιάς στην αγροτική παραγωγή. Αυτό έχει συμβεί και σε άλλες περιπτώσεις.
Στην προκειμένη περίπτωση των μαστιχοπαραγωγών, ζητούσαν οι επιθεωρητές από τους παραγωγούς μαρτυρίες. Στην περίπτωση αυτή οι καταρρακτώδεις βροχοπτώσεις που έπεσαν το Σεπτέμβριο του 1999 παρέσυραν από το χώμα τη μαστίχα και ό,τι παρέμεινε οι λεγόμενες "νεροπινάδες" έπρεπε να απομακρυνθούν το συντομότερο δυνατό από τους παραγωγούς έτσι ώστε να στεγνώσουν. Τι μαρτυρία λοιπόν χρειάζεται να παρουσιάσει ο παραγωγός; Δεν μπορεί να παρουσιάσει.
Τα στοιχεία που υπάρχουν και αποδεικνύουν το ύψος της παραγωγής -και τα οποία δεν αμφισβητούνται- είναι η παραγωγή την οποία είχαν την προηγούμενη χρονιά και τούτο διότι οι μαστιχοπαραγωγοί δεν μπορούν να διαθέσουν το προϊόν τους πουθενά αλλού παρά στην ένωση μαστιχοπαραγωγών Χίου, διότι διαφορετικά έχουν ποινικές και άλλες κυρώσεις. Αν λάβουμε υπόψη ποια ήταν η παραγωγή που παρέδωσαν πέρυσι οι συγκεκριμένοι παραγωγοί και ποια η φετινή, αμέσως μπορούμε να διαπιστώσουμε ποιο είναι το ύψος της ζημίας.
'Οπως είπατε και εσείς μάζεψαν το 70%. Το 30% έμεινε κάτω από τα μαστιχόδεντρα. 'Ηλθε η βροχή και τα παρέσυρε. Τι μαρτυρία να δώσουν οι παραγωγοί; Εάν ακολουθήσουν τη λογική που ανέφερα προηγουμένως οι εκτιμητές, τότε θα διαπιστώσουν ότι έχουν καταστραφεί εννέα χιλιάδες κιλά. Εάν αυτό το πολλαπλασιάσουμε προς 13.500 δραχμές το κιλό η ζημιά ανέρχεται σε 121.500.000 δρχ. 'Αρα λοιπόν δεν πρόκειται για μικρή ζημιά, αλλά για μεγάλη. Αφορά εξήντα παραγωγούς από την Ελάτα, εξήντα παραγωγούς από το Πυργί και δώδεκα από άλλες περιοχές. Θα πρέπει να αποζημιωθούν αυτοί οι άνθρωποι.
Τέλος, πληροφορούμαι ότι ο ΕΛΓΑ σκοπεύει να κόψει το 50% της αποζημίωσης και να δώσει ψίχουλα. Αντιλαμβάνεσθε ότι αν συμβεί κάτι τέτοιο οι παραγωγοί θα υποστούν μια μεγάλη ζημιά αν και κατά τη γνώμη μου για τον ΕΛΓΑ δεν είναι και κανένα μεγάλο ποσό τα εκατόν είκοσι ένα εκατομμύρια (121.000.000) δραχμές να τα καταβάλει για την αποζημίωση αυτών των ανθρώπων.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν είπα εγώ αλλά ούτε και ο ΕΛΓΑ λέγει, ότι η καταστροφή είναι μικρή. Πράγματι ήταν μεγάλη καταστροφή για τη συγκεκριμένη παραγωγή. Αυτό καταγράφεται.
Εγώ σημειώνω αυτά που είπατε, κύριε συνάδελφε, και θα τα μεταφέρω στον ΕΛΓΑ ώστε να τα λάβει σοβαρά υπόψη του κατά τη διαδικασία των ενστάσεων.  Ασφαλώς δεν κάνατε την ερώτηση τυχαία. Αντίθετα κάποιο πρόβλημα διαπιστώνετε και σας ευχαριστώ πάρα πολύ που το συζητάμε εδώ, διότι όλα πρέπει να λέγονται. Και αν κάτι δεν πάει καλά, πρέπει να διορθώνεται. Με την έννοια αυτή επαναλαμβάνω ότι θα μεταφέρω τον προβληματισμό σας στον ΕΛΓΑ για να τον λάβει υπόψη του στη διαδικασία των ενστάσεων.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 690/23.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με την πλήρωση των κενών θέσεων ιατρικού προσωπικού, στην εντατική μονάδα θεραπείας του Γενικού Νοσοκομείου Ηρακλείου.
Η επίκαιρη ερώτηση της κυρίας  συναδέλφου έχει ως εξής: "Σοβαρές ελλείψεις σε ιατρικό προσωπικό υπάρχουν στη μονάδα εντατικής θεραπείας του πανεπιστημιακού Γενικού Νοσοκομείου.
Η μονάδα εντατικής θεραπείας εξυπηρετεί το σύνολο των ασθενών ολόκληρης της Κρήτης, της Δωδεκανήσου και της Κύπρου.
Με ηρωϊκές προσπάθειες οι γιατροί καλύπτουν τις ανάγκες της εντατικής με εφημερίες εξοντωτικές, που πολλές φορές είναι εις βάρος της ποιότητας των υπηρεσιών προς τους ασθενείς.
Το διοικητικό συμβούλιο και η επιστημονική επιτροπή με υπομνήματα ζητούν από το Υπουργείο την πρόσληψη τριών επιμελητών γιατρών, για την κάλυψη των αναγκών.
Το Υπουργείο αγνοεί τα αιτήματα και αρνείται να απαντήσει.
Επειδή θεωρούμε ότι η πολιτική είναι εγκληματική και εις βάρος της ζωής των ασθενών των περιοχών αυτών, ερωτάται ο κύριος Υπουργός αν προτίθεται να προχωρήσει στην πρόσληψη των τριών επιμελητών γιατρών."  Ορίστε, κύριε Υπουργέ, έχετε το λόγο για τρία λεπτά.
ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Πρόεδρε, κύριοι συνάδελφοι, το Υπουργείο Υγείας έχει δείξει εντονότατο ενδιαφέρον όλα αυτά τα χρόνια για τη στελέχωση των μονάδων εντατικής θεραπείας και όλων γενικά των ειδικών μονάδων που έχουν αναπτυχθεί στα νοσοκομεία μας.  Πριν από μία πενταετία είχαμε πανελλαδικά εκατόν ενενήντα κρεβάτια εντατικής θεραπείας. Σήμερα έχουμε διπλάσιο αριθμό κρεβατιών σε λειτουργία, δημιουργούνται συνεχώς καινούριες μονάδες στελεχώνονται με το προσωπικό το οποίο είναι απαραίτητο και ο στόχος μας είναι μέσα στην επόμενη διετία να έχουμε φτάσει στον αριθμό των πεντακοσίων πενήντα κρεβατιών σε μονάδες εντατικής θεραπείας.
Για τη συγκεκριμένη μονάδα στο Νοσοκομείο Ηρακλείου, οι τρεις θέσεις στις οποίες αναφέρεστε έχουν δοθεί και έχουν προκηρυχθεί συγκεκριμένα με απόφαση της 27.9.1999, δόθηκε μία θέση επιμελητού Α'. Και με απόφαση η οποία εκδόθηκε στις 22.12.1999 δύο θέσεις επιμελητών Β' για τη μονάδα εντατικής θεραπείας παίδων.
Δημιουργήθηκε, λοιπόν, η προϋπόθεση για να μπορέσει να λειτουργήσει αυτή η μονάδα που είναι η πρώτη και μοναδική που γίνεται στην Κρήτη, μονάδα εντατικής θεραπείας παίδων. Για την ενηλίκων, όπως σας είπα, εγκρίθηκε μία θέση επιμελητού Α' ακόμη. Αυτή η μονάδα είναι στελεχωμένη μέχρι σήμερα με τρεις γιατρούς, με έναν επιμελητή Α' και με δύο επιμελητές Β'. Δόθηκε, λοιπόν, άλλη μία θέση επιμελητού Α' και δόθηκαν και στη μονάδα εντατικής θεραπείας παίδων, δύο θέσεις επιμελητών Β'.  ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αλφιέρη, έχετε το λόγο.
ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε.
Κύριε Υπουργέ, εγώ δεν θα πω για το παίδων που αν έχει γίνει αυτό είναι πάρα πολύ θετικό και δεν έχουμε αντίρρηση.
Εγώ, κύριε Υπουργέ, κάνω αυτήν την ερώτηση αν θέλετε από ένα προσωπικό βίωμα. Το βίωμα αυτό, λοιπόν, τι λέει; 'Οτι η μονάδα εντατικής θεραπείας θεραπεύει, είναι μία μονάδα γενικής θεραπείας και θεραπεύει όλα τα περιστατικά. Δέχθηκε το 1999 πεντακόσια πενήντα οκτώ περιστατικά από όλη την Κρήτη και δέχεται και τα βαριά περιστατικά, όπως από ένα κομμάτι από τα Δωδεκάνησα και ακόμη από την Κύπρο.
Οι τρεις επιμελητές που υπάρχουν, από τους οποίους ο ένας παραιτήθηκε, δεν μπορούν να καλύψουν τη λειτουργία σε εικοσιτετράωρη βάση. Και υπάρχει το εξής πρόβλημα: Να υπάρχουν κρεβάτια και να μην υπάρχει προσωπικό. Εάν συνεχίσει αυτή η ιστορία -που πρέπει να πούμε ότι είναι πολύ υψηλό το επιστημονικό επίπεδο όλων των γιατρών και των καθηγητών-δεν θα μπορεί να λειτουργήσει.
Το διοικητικό συμβούλιο, η επιστημονική επιτροπή, σας έχουν κάνει ένα υπόμνημα εδώ και ένα χρόνο. Και οι άλλοι συνάδελφοι Βουλευτές του Ηρακλείου, σας έχουν υπενθυμίσει ότι χρειάζονται τρεις ακόμα επιμελητές για να λυθεί το πρόβλημα και να στελεχωθεί αυτή η μονάδα.
Πρέπει να πούμε, κύριε Υπουργέ, ότι αυτή η μονάδα έχει υψηλές προδιαγραφές λειτουργίας. Πέρα από τον αριθμό, η θνησιμότητα είναι 17% -αρκετά καλή- και οι μέρες νοσηλείας είναι 4,05.
Η κίνηση, λοιπόν, που πρέπει να κάνετε, κύριε Υπουργέ, είναι να προκηρύξετε αυτές τις θέσεις για να δώσετε τη δυνατότητα στη μοναδική Μονάδα Εντατικής Θεραπείας βαριών περιστατικών στην Κρήτη να μπορεί να εξυπηρετήσει τους πολίτες.
Εδώ, κύριε Υπουργέ, παίζουμε με την ανθρώπινη ζωή. Εάν δεν υπάρξουν αυτές οι τρεις θέσεις, κινδυνεύουν ανθρώπινες ζωές. Εγώ το έχω δηλώσει.  Και είναι τραγικό, κύριε Υπουργέ, τη στιγμή που λέτε ότι πράγματι στόχος της Κυβέρνησης είναι να αυξήσει τα κρεβάτια κλπ. Εγώ να σας πω κάτι; Με τους αριθμούς δεν τα πάω και πολύ καλά. Εγώ τα πάω καλά με το εξής: 'Οταν βιώνω τα θέματα υγείας, βλέπω, κύριε Υπουργέ -και στην ερώτησή μας αυτό αναπτύχθηκε- ότι δεν είναι όπως τα περιγράφετε εδώ.
Εγώ ζητάω από εσάς -για να είστε συνεπείς απέναντι και στον Ηρακλειώτικο λαό, που θα πάτε αύριο να τον συναντήσετε- να προκηρύξετε αυτές τις τρεις θέσεις επιμελητών. Θα σώσετε ζωές στην Κρήτη -γιατί ξέρετε πάρα πολύ καλά ότι η μεταφορά αρρώστων είναι αδύνατη- και θα αναβαθμίσετε με την υπογραφή τη δική σας τη λειτουργία της Μονάδας Εντατικής Θεραπείας.
Η δε παιδιατρική είναι σε άλλο νοσοκομείο. Εντάξει, αυτό εάν έγινε, καλώς έγινε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Φοβάμαι ότι η κυρία συνάδελφος δεν έχει σωστή ενημέρωση. 'Εκανε μία ανεπίκαιρη ερώτηση.                 Μιλάει για προκήρυξη θέσεων -που ήδη έχουν προκηρυχθεί εδώ και μήνες- τριών επιμελητών. Προφανώς οι γιατροί όταν το ζητούσαν πριν από ένα χρόνο, όπως πολύ σωστά αναφέρατε, είχαν απόλυτο δίκιο διότι δημιουργείτο και η Μονάδα Εντατικής Θεραπείας Παίδων. Αυτή είναι η μοναδική στην Κρήτη. Μονάδες εντατικής θεραπείας έχουν και άλλα νοσοκομεία της Κρήτης. Συνολικά, κυρία συνάδελφε, έχουμε σε σαράντα τέσσερα πλέον νοσοκομεία της χώρας εν λειτουργία μονάδες εντατικής θεραπείας.
Στόχος μας, όπως είπα και πριν, είναι όλα τα μεγάλα νοσοκομεία να αποκτήσουν τέτοιες μονάδες και να μπορέσουμε να φθάσουμε στην επόμενη διετία από το διπλασιασμό, που είχαμε τα προηγούμενα πέντε χρόνια, σε έναν τριπλασιασμό των κλινών. Στόχος μας είναι στο τέλος του 2001 να έχουμε πεντακόσια πενήντα κρεβάτια αντί τριακόσια εβδομήντα που έχουμε σήμερα.
ΣΤΥΛΙΑΝΗ ΑΛΦΙΕΡΗ: Κύριε Υπουργέ, το διά ταύτα. Τι θα κάνετε με τη ΜΕΘ Ηρακλείου; ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμ. 28/3.2.2000 επερώτηση των Βουλευτών του Δημοκρατικού Κοινωνικού Κινήματος κυρίων Δημητρίου Τσοβόλα, Ιωάννη Αράπη, Αναστασίου Ιντζέ, Γεωργίου Τσαφούλια, Γεωργίου Ρόκου, Βασιλικής Αράπη-Καραγιάννη, κυρίων Γεωργίου Καρατάσου και Ιωάννη Δημαρά προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, Εθνικής Οικονομίας και Οικονομικών σχετικά με τη Ναυτιλιακή Πολιτική της Κυβέρνησης.
Η Νέα Δημοκρατία ορίζει, με επιστολή της, ως Κοινοβουλευτικό Εκπρόσωπο στην επερώτηση αυτή το Βουλευτή Χίου κ. Αθανάσιο Βαρίνο.  Επίσης, με επιστολή του ο κ. Νίκος Κωνσταντόπουλος ορίζει ως Κοινοβουλευτική Εκπρόσωπο τη Βουλευτή κ. Στέλλα Αλφιέρη.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ - Πεντακόσια Χρόνια 'Εντυπης Παράδοσης του Νέοελληνισμού", σαράντα έξι μαθητές και τρεις συνοδοί-καθηγητές από το Δ' λύκειο Αγίων Αναργύρων του Νομού Αττικής. Τους καλωσορίζουμε στο Κοινοβούλιο.
(Χειροκροτήματα) Θα ήθελα να πω στα παιδιά ότι σήμερα έχουμε κοινοβουλευτικό έλεγχο και στην Αίθουσα της Ολομέλειας της Βουλής βρίσκονται οι Βουλευτές οι οποίοι ερωτούν και ο Υπουργός ο οποίος απαντά.
Ο πρώτος επερωτών, κ. Ιωάννης Αράπης, έχει το λόγο.
ΙΩΑΝΝΗΣ ΑΡΑΠΗΣ: Κύριε Πρόεδρε, κυρίες και κύριοι συνάδελφοι, σήμερα συζητούμε μία επερώτηση του ΔΗ.Κ.ΚΙ. που έχει σαν αντικείμενο την ανεργία. Είμαι Βουλευτής στη Β' Πειραιά και ζω το δράμα των ανέργων. Η ανεργία στον Πειραιά φθάνει γύρω στο 25%.
Προχθές κατέβηκε ο κύριος Πρωθυπουργός στον Πειραιά, αλλά δεν έδωσε καμιά οριστική λύση ή κάτι θετικό, ούτε μια ακτίδα φωτός στους ανθρώπους αυτούς του μόχθου που αγωνίζονται "για μια θέση στον ήλιο".
Κυρίες και κύριοι συνάδελφοι, η ναυτιλία απαιτεί μια συνολική πολιτική, μια εθνική πολιτική, που κύρια προτεραιότητά της είναι η  διατήρηση και ανάπτυξη του ναυτικού παραγωγικού δυναμικού της χώρας μας.  Πιστεύω ότι μόνο έτσι θα ισχυροποιήσουμε ως χώρα τη θέση, τόσο στις διεθνείς μεταφορές, όσο και στην ακτοπλοϊα μας.
Ο διεθνής ανταγωνισμός, το περιβόητο άνοιγμα της ναυτιλιακής αγοράς, όροι που συχνά ακούμε από κυβερνητικά χείλη, χρησιμοποιούνται ως προσχήματα για πολιτικές που στρέφονται ενάντια στις εργασιακές σχέσεις.  Η ανταγωνιστικότητα της ναυτιλίας μας επιχειρείται να στηριχθεί κυρίως, αν όχι αποκλειστικά, στην πτώση του κόστους εργασίας πράγμα που οδηγεί σε μεγάλη ανεργία.
Κύριοι συνάδελφοι, η ανεργία μαστίζει το ναυτεργατικό κόσμο και τα επαγγέλματα που έχουν συνάφεια με τη ναυτιλία. Ελληνική ναυτιλία χωρίς 'Ελληνες ναυτικούς δεν υπάρχει. Είναι μία φράση που δεν πρέπει να την ακούμε από υπουργικά και πρωθυπουργικά χείλη. Η ανεργία στον κλάδο έχει φθάσει το 30% ενώ εργάζονται δώδεκα χιλιάδες χαμηλόμισθοι αλλοδαποί ναυτικοί σε πλοία με ξένη σημαία.
Γι' αυτό ευθύνεται τουλάχιστον για τρεις χιλιάδες θέσεις εργασίας ο μη προσδιορισμός των οργανικών θέσεων σε όλες τις κατηγορίες των πλοίων, με βάση τις πραγματικές τους ανάγκες, οι ειδικές συνθέσεις πληρωμάτων και η συστηματική παραβίαση της νομοθεσίας που αφορά την πλήρωση των υπαρχόντων οργανικών θέσεων από 'Ελληνες ναυτικούς. Δεν είναι μόνο η διεθνής ύφεση στην ναυλαγορά. Υπαίτια της ανεργίας στα ναυτεργατικά επαγγέλματα όπως έχει επικαλεσθεί ο κύριος Υπουργός είναι και η πολιτική επιλογή του να μην επιβάλλει έλεγχο και εφαρμογή της νομοθεσίας και τη δικαιολογεί επισύροντας τον κίνδυνο αλλαγής σημαίας από τον πλοιοκτήτη. Αυτό είναι το κύριο επιχείρημα που έχετε επικαλεσθεί, κύριε Υπουργέ, σε επίκαιρη ερώτηση δική μου και της συναδέλφου κ. Αλφιέρη. Μάλιστα, την τήρηση της νομοθεσίας που εσείς ο ίδιος εισηγηθήκατε, υποσχόμενος ότι θα τηρείται απαρέγγλιτα, απαξιώνετε λέγοντας ότι δεν πρέπει να τηρείται με αστυνομικό τρόπο.
Κάνετε διπλό λάθος, κύριε Υπουργέ. Κατ' αρχήν, οι εφοπλιστές δεν χρησιμοποιούν την ελληνική σημαία μόνο επειδή θα έχουν λίγους 'Ελληνες ναυτικούς, που επί δεκαετίες ήταν οι χειρότερα αμειβόμενοι του κόσμου, ενώ επάνδρωσαν τα ελληνικά βαπόρια επί δεκαετίες και δυνάμωσαν την ελληνική ναυτιλία και με την αξία και την προσφορά τους κατέκτησαν καλύτερα μεροκάματα.
Τους 'Ελληνες ναυτικούς δεν τους παραπετάνε στην ανεργία όλοι οι 'Ελληνες εφοπλιστές, τώρα που προέκυψαν φθηνά τριτοκοσμικά χέρια.
Διότι η ελληνική σημαία σημαίνει και μία ομπρέλα προστασίας του πλοιοκτήτη. Μια ομπρέλα που του δίνει τη δυνατότητα να αξιοποιεί τη θέση της χώρας σε διεθνείς οργανισμούς που διαμορφώνουν τους διεθνείς ναυτιλιακούς όρους, να αξιοποιεί την εξαιρετική ναυτιλιακή υποδομή της χώρας, να αξιοποιεί το έμπειρο έμψυχο δυναμικό της.
Ας μην ξεχνάμε και την ευνοϊκή φορολογική νομοθεσία του ελληνικού κράτους απέναντι στον 'Ελληνα πλοιοκτήτη.
Επί της ουσίας, αυτοί είναι σημαντικοί όροι για να μη φεύγουν τόσο εύκολα τα πλοία από την ελληνική σημαία. Και το φόβητρο που επισείει ο κύριος Υπουργός δεν είναι τόσο πραγματικό. 'Ομως, με ενοχλεί να αναφέρεται σε δήθεν αστυνομικό τρόπο τήρησης της νομοθεσίας. Με ενοχλεί, γιατί η φρασεολογία σας εκμεταλλεύεται τα αντιαστυνομικά μας ανακλαστικά.  Δηλαδή, κύριε Υπουργέ, όταν παραβαίνει κανείς το νόμο, τι πρέπει να γίνεται; Δεν πρέπει το κράτος να επεμβαίνει μη τυχόν να χαρακτηρισθεί κακός "μπάτσος"; Μα, γιατί κάνατε το νόμο, κύριε Υπουργέ; Για να μην τηρείται; Νομίζω πως έχουν δίκιο οι συνδικαλιστικοί φορείς που διαμαρτύρονται.            Είναι εμπαιγμός να φτιάχνετε εσείς τους κανόνες του παιχνιδιού και να μη φροντίζετε την τήρησή τους. Είναι πολιτική αυτή η επιλογή σας να ικανοποιείτε δια της ανοχής το αίτημα κάποιων εφοπλιστών για μείωση της συμμετοχής Ελλήνων ναυτεργατών στα πλοία; Είναι και κοντόφθαλμη η πολιτική γιατί χτυπάει το εργατικό δυναμικό της ναυτιλίας μας, δυναμικό που έχει παράδοση, είναι στοιχείο του λαού μας, είναι δύναμη της οικονομίας μας, είναι δύναμη για κάθε διεθνή οικονομική και μη συγκυρία.  Κύριε Υπουργέ, θα αφήσω για λίγο το θέμα της ανεργίας των ναυτικών.   Ξέρετε πολύ καλά ότι γύρω στους επτά χιλιάδες 'Ελληνες ναυτικούς είναι άνεργοι.
Θα αναφερθώ στο πρόβλημα του Οργανισμού Λιμένος Πειραιώς και παράλληλα και στο πρόβλημα της ναυπηγοεπισκευής. 'Εχουμε μια άλλη παράλληλη ανεργία στον ευρύτερο Πειραιά και ειδικώς στο Πέραμα, στο Κερατσίνι και στη Νίκαια.
Τα προβλήματα στη λειτουργία του ΟΛΠ παραμένουν ως είχαν, παρά τη μετατροπή σε Α.Ε. που έγινε το Φεβρουάριο του 1999. Είχαμε επισημάνει τότε ότι η πορεία ιδιωτικοποίησης Οργανισμών Λιμένων και Πειραιώς και Θεσσαλονίκης, που ακολουθούσε η Κυβέρνηση, δεν βασιζόταν στα στέρεα επιχειρήματα, ούτε σε πραγματικά δεδομένα, που θα δικαιολογούν μία τέτοια σοβαρή απόφαση.
Εν πάση περιπτώσει, δεν ήταν πολιτική αλλαγή, όπως την ονομάζει ο κύριος Υπουργός. Πολιτική θα ήταν, αν εφαρμοζόταν σε μικρότερο λιμάνι και όχι στα δύο μεγαλύτερα της χώρας. Πρόκειται για τεράστια αλλαγή μεγίστων επιπτώσεων. Το γιατί η μορφή της σε Α.Ε. εξυπηρετεί καλύτερα τον εκσυγχρονισμό των λιμενικών υπηρεσιών, ο κύριος Υπουργός καθόλου δεν μας το εξήγησε. 'Οπως άλλωστε κανένας Υπουργός ή κυβερνητικό στέλεχος δεν έχει εξηγήσει αυτήν την αφοσίωσή τους στη νέα μόδα των ανωνύμων εταιρειών και της θεοποίησης των κανόνων της ελεύθερης αγοράς.
Η μετοχοποίηση των ΟΛΠ και ΟΛΘ, δηλαδή, ο χειρισμός των λιμενικών υπηρεσιών υπό το πρίσμα του κέρδους και όχι υπό το πρίσμα του ελαχίστου κόστους, είναι πολιτική άκρως νεοφιλελεύθερη.
Είναι πολιτική σαν και αυτές που έκαναν τον κ. Μάνο να λέει πως ο κ.            Σημίτης είναι συνεπής πολιτικός και μέχρι χθες να έχει δίλημμα με ποιον ΠΑΣΟΚ ή Νέα Δημοκρατία θα συνεργαστεί στις εκλογές.
Δεν είναι τυχαίο ότι τα λιμάνια στον κόσμο γενικώς δεν εισάγονται στο χρηματιστήριο. Δεν είναι σωστό τα λιμάνια να μπορούν να κυριαρχηθούν από εταιρείες ή εν πάση περιπτώσει οι χρήστες τους, οι πολίτες, οι επαγγελματίες, οι μικρομεσαίες επιχειρήσεις, τα επιμελητήρια κλπ., να μην έχουν λόγο και ισχύ όσον αφορά τη λειτουργία τους.
Οφείλουν τα λιμάνια, οι λιμενικές υπηρεσίες να ανήκουν στο δημόσιο.             'Ομως, σ' αυτό το σημείο θέλω να επισημάνω μια σημαντική λεπτομέρεια. Με τα μπαζώματα που έχει κάνει ο ΟΛΠ ειδικώς στην περιοχή του Περάματος, έχουν δημιουργηθεί περίπου χίλια στρέμματα γης των οποίων το ιδιοκτησιακό καθεστώς μέχρι αυτήν τη στιγμή είναι μετέωρο. Κανονικά η γη αυτή έπρεπε να έχει νομιμοποιηθεί και να ανήκει στο Υπουργείο Οικονομικών, δηλαδή, στο δημόσιο. 'Ομως, καμιά νομιμοποίηση δεν έχει γίνει ακόμη και φαίνεται να είναι ιδιοκτησία του ΟΛΠ. Τι θα γίνει όταν ο ΟΛΠ μπει στο χρηματιστήριο, θα είναι και αυτά ιδιοκτησία των μετόχων του; Κύριε Υπουργέ, μπαίνω σε ένα πολύ σοβαρό θέμα, το έχετε ζήσει πολλές φορές με κινητοποιήσεις εργαζομένων από το Πέραμα, από τον ευρύτερο Πειραιά για τη ναυπηγοεπισκευή στο Πέραμα. Παρ' ότι πολλές υποσχέσεις δώσατε, έχετε έρθει επανειλημμένως με ολόκληρα κυβερνητικά επιτελεία και έχετε πει ότι θα λύσετε το πρόβλημα της ανεργίας, αλλά ακόμη δεν κάνετε τίποτα. Σήμερα το πρωί ήμουν στο λιμάνι του Περάματος, ήταν συγκεντρωμένοι εκεί οι άνεργοι πολίτες, διεκδικούσαν μεροκάματο, αλλά δεν υπάρχει φως. Εγώ λέω ότι με τη διαδικασία που ακολουθεί ο ΟΛΠ, δεν θέλει να εξυγιάνει τη ζώνη Περάματος. Αν υπάρχει καθυστέρηση και δεν έχει αξιοποιηθεί οφείλεται στον ΟΛΠ.
Καταγγέλλουν εφοπλιστές ότι ζητάνε ντόκο να δέσουν τα βαπόρια τους στο Πέραμα και εσείς δεν το δίνετε. Δεν μιλάω προσωπικά, μιλάω για τον ΟΛΠ. Πότε θα λυθούν αυτά τα βασικά προβλήματα που μαστίζουν την περιοχή; Και δεν είναι μόνον οι εργαζόμενοι της ζώνης, αλλά και ένα σωρό  παραεπαγγέλματα, μηχανουργοί. Ακολουθεί μια γραμμή στον ευρύτερο Πειραιά.  Παράλληλα δε είναι και οι μικρομεσαίες επιχειρήσεις που κτυπιώνται παράλληλα με την ανεργία.
Γυρίζω στη ναυλιτία μας. Το καμποτάζ, κύριε Υπουργέ, στην τουριστική ναυτιλία μας καταργήθηκε πέρσι. Οι επιπτώσεις στην ανεργία απ' αυτήν την κατάργηση μετρήθηκαν. Πόσοι άνεργοι 'Ελληνες ναυτικοί θα έβρισκαν δουλειά σε κρουαζιερόπλοια αν δεν καταργούνταν; Αυτό είναι ερώτημα που τούτη τη στιγμή δεν μπορώ να απαντήσω γιατί είναι ακόμη νωρίς. 'Ομως, θα ήθελα ο κύριος Υπουργός να απαντήσει αν έχει επεξεργαστεί τα δεδομένα της περσινής χρονιάς.
Το καμποτάζ στην ακτοπλοϊα μας στην κύρια επιβατηγό ναυτιλία μας θα καταργηθεί το 2004. Αυτό υπολογίζεται ότι θα έχει σοβαρές επιπτώσεις στην απασχόληση Ελλήνων ναυτικών, εάν δεν εφαρμοσθεί η νομοθεσία του κράτους υποδοχής.
Ο κύριος Υπουργός έχει δεσμευθεί ότι και μετά το 2004 θα εφαρμόζεται η βαθμίδα του κράτους υποδοχής. Αυτό όμως δεν αφορά τις ειδικότητες ξενοδοχειακού προσωπικού ή πλοίων. Εκεί εφαρμόζεται η νομοθεσία του κράτους-σημαίας.
'Αραγε τι επιπτώσεις στην ανεργία Ελλήνων ναυτικών θα έχει αυτό; Ακόμα και αν πράγματι ο κύριος Υπουργός κηρύξει τη δέσμευσή του, ποιος εγγυάται ότι ο επόμενος Υπουργός στην επόμενη διαπραγμάτευση με τα αρμόδια όργανα της Ενωμένης Ευρώπης θα έχει την ίδια άποψη με το σημερινό Υπουργό επί αυτού του θέματος; Πόσο, λοιπόν, μετράει αυτή η υπουργική δέσμευση για την κατοχύρωση ελληνικών θέσεων εργασίας στα υπόλοιπα ναυτικά επαγγέλματα της ακτοπλοίας μετά το 2004; 'Ενα άλλο πολύ βασικό σημείο είναι το ασφαλιστικό στο ναυτεργατικό επάγγελμα.
Το ασφαλιστικό των ναυτεργατών είναι μια καυτή πατάτα, που ο κύριος Υπουργός δεν την έχει αγγίξει ακόμα. Περιορίζεται στις ετήσιες ανεπαρκείς επιδοτήσεις από τον κρατικό προϋπολογισμό για την κάλυψη του ετήσιου ελλείμματος του ΝΑΤ. Είναι μία πατάτα που υπερβαίνει τις δυνατότητές του, διότι αφορά ολόκληρο το σύστημα κοινωνικής ασφάλισης στη χώρα μας. Αυτήν την καυτή πατάτα ούτε η Νέα Δημοκρατία την αγγίζει καθόλου και τα δύο μεγάλα κόμματα τηρούν σιγή ιχθύος, όπως λέει και ο λαός, κάνουν την πάπια.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) Και το ΠΑ.ΣΟ.Κ. και η Νέα Δημοκρατία ξέρουν πάρα πολύ καλά ότι όποιος και αν νικήσει στις εκλογές, πρέπει να δημιουργήσει το λεγόμενο μεγάλο ασφαλιστικό, διότι έτσι υπαγορεύει η δουλική προσήλωσή τους στις επιταγές του Μάαστριχτ και της ΟΝΕ.
Τα ναυτεργατικά σωματεία αλλά και όλα τα εργατικά σωματεία όλων των κλάδων σε όλη την Ελλάδα αγωνιούν για τα ασφαλιστικά τους δικαιώματα στην μετά ΟΝΕ εποχή.
Οι δύο μεγάλοι μονομάχοι του δικομματισμού ξέρουν πολύ καλά τι θα υποχρεωθούν να κάνουν στο ασφαλιστικό και έχουν και οι δύο τους μεγάλες τύψεις γι' αυτά που έχουν κάνει κατά το παρελθόν. Και οι δύο κατασπατάλησαν τα αποθέματα των ασφαλιστικών ταμείων. Και οι δύο με τις πολιτικές τους οδήγησαν σε χρεοκοπία τα ταμεία των εργαζομένων, γι' αυτόν το λόγο δεν θίγουν το θέμα προεκλογικά. Και σε αυτήν τους τη σιωπή βοηθούν και τα μεγάλα διαπλεκόμενα ΜΜΕ, που και αυτά τηρούν σιγή ιχθύος επί του θέματος.
Κύριε Υπουργέ, τα ζητήματα της επιβατηγού ναυτιλίας και ακτοπλοϊας δεν περιορίζονται μόνο στην άρση του καμποτάζ. Η σωστή εξυπηρέτηση των κατοίκων της άγονης γραμμής και όλης της νησιώτικης επικράτειας είναι κάτι που οι κανόνες της αγοράς, η αρχή του κέρδους, καθόλου δεν εξασφαλίζουν. 'Ηδη έχουν διατυπωθεί πολλές διαμαρτυρίες από τοπικές αρχές για χειροτέρευση της ακτοπλοϊκής συγκοινωνίας με την υπόλοιπη Ελλάδα ιδιαίτερα κατά τη χειμερινή περίοδο. Επίσης σε μερικές γραμμές χρησιμοποιούνται υποβαθμισμένα και γερασμένα πλοία. Στην ακτοπλοϊα μας έχει διαμορφωθεί μία περίεργη κατάσταση με καθεστώς των αδειών σκοπιμότητας που εφαρμόζει το Υπουργείο.
Τα τελευταία δύο χρόνια, με μοχλό τις άδειες σκοπιμότητας, έχει επιτευχθεί σε πολλές κύριες γραμμές η σχεδόν μονοπωλιακή εκμετάλλευση των ακτοπλοϊκών συγκοινωνιών και ο πλήρης εξοστρακισμός πολλών παραδοσιακών ακτοπλοϊκών εταιρειών που δραστηριοποιούνταν επί πολλές δεκαετίες.  Μάλιστα με τις διάφορες εξαγορές και συγχωνεύσεις που έχουν συντελεστεί, έχει δημιουργηθεί μια μονοπωλιακή κατάσταση σε πολλές γραμμές.  Καταγγέλλεται ότι ο θεσμός των αδειών σκοπιμότητας χρησιμοποιήθηκε έντεχνα και ευνόησε σκανδαλωδώς μια συγκεκριμένη ναυτιλιακή εταιρεία, η οποία είχε και έχει την αμέριστη στήριξη της Κυβέρνησης και ειδικότερα του Υπουργού Εμπορικής Ναυτιλίας. Αν δεν απατώμαι πρόκειται για τις Μινωϊκές Γραμμές και τη θυγατρική τους MINOAN FLYING DOLFIN.
Η καταγγελία είναι σοβαρή και δεν θα στεκόμουν στο θέμα αν χθες ή προχθές, νομίζω, δεν διάβαζα στο ναυτιλιακό Τύπο την παραίτηση της STRINTZIS LINES από το προεδρείο της 'Ενωσης Ελλήνων Ακτοπλόων και την απόσυρση όλων των πλοίων της απ' αυτήν.  Το αιτιολογικό της παραίτησης είναι ακριβώς αυτό ότι, δηλαδή, η ακτοπλοϊα μονοπωλείται από εταιρεία που έχει σκανδαλωδώς ωφεληθεί από τον κύριο Υπουργό στη χορήγηση των αδειών σκοπιμότητας. Μερικοί χαρακτηρίζουν την κατάσταση ως το μεγαλύτερο σκάνδαλο της τελευταίας εικοσιπενταετίας στο χώρο της ναυτιλίας.
Τι ακριβώς συμβαίνει, κύριε Υπουργέ, επί του θέματος αυτού; Αυτά ήθελα να πω, κύριε Πρόεδρε, και θα συνεχίσω στη δευτερολογία μου.
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, έχω την τιμή να ανακοινώσω στο Σώμα ότι στη σημερινή συζήτηση της επερώτησης του Δημοκρατικού Κοινωνικού Κινήματος, το Κ.Κ.Ε. ορίζει ως Εκπρόσωπό του τον Μήτσο Κωστόπουλο.
Το λόγο έχει ο Τάσος Ιντζές για πέντε λεπτά.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, εγώ θα ασχοληθώ με ένα μέρος της επερώτησης, που αφορά την παράλειψη του Υπουργείου Εμπορικής Ναυτιλίας στο να δημιουργήσει ναυπηγοεπισκευαστικές ζώνες στα μεγάλα λιμάνια της πατρίδας μας, όπως είναι πρώτα και κύρια της Θεσσαλονίκης, των Πατρών, του Βόλου και του Ηρακλείου Κρήτης και αναφέρομαι σ' αυτά, γιατί είναι τα μεγαλύτερα κεντρικά λιμάνια.
Θα έλεγα όμως ότι πρέπει να γίνει κάτι τέτοιο και γρήγορα μάλιστα στο λιμάνι της Αλεξανδρουπόλεως, το οποίο προορίζεται -λόγω των έργων που έχουν προγραμματιστεί με τον αγωγό Πύργου Βουλγαρίας, Αλεξανδρουπόλεωςνα γίνει κεντρικό λιμάνι διακίνησης υγρών καυσίμων σε μεγάλη έκταση.  Επομένως θα υπάρχουν πολλά πλοία και είναι ανάγκη να υπάρχει και μονάδα ναυπηγοεπισκευαστική.
Θα αναφερθώ στο λιμάνι Θεσσαλονίκης, το οποίο μπορεί να αποτελέσει παράδειγμα για να φανεί η ανυπαρξία ναυτιλιακής πολιτικής του Υπουργείου Εμπορικής Ναυτιλίας για την πατρίδα μας. Εκτός και αν ο κύριος Υπουργός, επειδή το Υπουργείο του εδρεύει στον Πειραιά, νομίζει ότι ναυτιλιακή πολιτική σημαίνει λιμάνι Πειραιώς. Δεν θέλω να το πιστεύω.
'Ομως, κύριε Πρόεδρε, η έκτη προβλήτα του λιμένος Θεσσαλονίκης κατασκευάζεται από το 1980, δηλαδή, είκοσι χρόνια. Λένε ότι τώρα βρίσκεται στο στάδιο παράδοσης, αλλά ακόμα δεν λειτουργεί.
'Οπως είναι γνωστό, όταν γίνεται ένα έργο, δεν γίνεται νησίδα. Ακόμη η έκτη προβλήτα δεν έχει συνδεθεί σιδηροδρομικώς, για να επιτελέσει την αποστολή του, αλλά ούτε και οδικώς. Είναι απροσπέλαστη. Αυτή είναι η πρώτη παρατήρηση.
Η δεύτερη είναι ότι δεν υπάρχει ναυπηγοεπισκευαστική ζώνη. Είναι ένα αίτημα του ναυτικού κόσμου της Θεσσαλονίκης και των πρακτόρων ή ιδιοκτητών, αλλά και των ναυτεργατών. Αυτό έχει ως συνέπεια το λιμάνι να υπολειτουργεί, δεδομένου ότι το λιμάνι της Θεσσαλονίκης είναι το δεύτερο σε όγκο διακίνησης εμπορευμάτων στην Ελλάδα και σε ορισμένα είδη εμπορευμάτων, όπως λόγου χάριν στα χύδην, είναι το πρώτο.
Πολύ περισσότερο μάλιστα ισχύει αυτό, όταν αυτό το λιμάνι προορίζεται να βρει την παλιά του αποστολή, την προ του 1912, όταν δεν υπήρχαν σύνορα και ήταν η κύρια πύλη και για το χώρο των Βαλκανίων, της εγγύς Ευρώπης και της Ανατολικής Ευρώπης.  Επομένως, χάνονται πολλές ώρες εργασίας. Κλείνουμε τα σύνορα εισροής συναλλάγματος για επισκευή πλοίων, που πολλές φορές είναι ανάγκη να επισκευαστούν στον τόπο του λιμένος Θεσσαλονίκης.  Επανειλημμένα η 'Ενωση Πλοιοκτητών Θεσσαλονίκης έχει υποβάλει, κύριε Πρόεδρε, αιτήματα -από το 1977- και μέχρι τώρα δεν έχουν πάρει καμία  απάντηση, καίτοι έχουν υποβληθεί συγκεκριμένες και ολοκληρωμένες μελέτες.  Λένε ότι δεν υπάρχει χώρος, έχουμε περιορισμούς από τη Συνθήκη Ραμσάρ.  'Ολα αυτά είναι προφάσεις εν αμαρτίαις, διότι πράγματι έχει σημασία η προστασία του περιβάλλοντος, αλλά μπορεί να γίνει συνδυασμός και του ενός και του άλλου.
Κύριε Πρόεδρε, θα πω δυο λόγια ακόμα και θα ήθελα να σας παρακαλέσω να προστεθεί και ο χρόνος της δευτερολογίας μου.
Το δεύτερο μεγάλο πρόβλημα που θέλω να επισημάνω, αφού τονίσω ότι όσα είπα για τη Θεσσαλονίκη, ισχύουν και για το λιμάνι της Πάτρας και για το λιμάνι του Ηρακλείου, που είναι οι νότιες πύλες εξόδου της Ελλάδας στη Βόρειο Αφρική και τη Δυτική Ευρώπη, είναι ότι ως προς τον τρόπο λειτουργίας των λιμανιών, υπάρχει ένας ασαφής, χαλαρός, ερμηνευόμενος κατά τη βούληση καθενός κανονισμός λειτουργίας.
Για να μην είμαι και εγώ ασαφής και αόριστος, θα πω συγκεκριμένο παράδειγμα. Τα ρυμουλκά του λιμένος Θεσσαλονίκης, λόγω της ιδιορρυθμίας του λιμένος -και θα πω ποια είναι η ιδιορρυθμία του παρακάτω- είναι μεγάλης ιπποδύναμης.
'Ετσι, λοιπόν, έχουμε το φαινόμενο εδώ και τρία χρόνια πειρατές από τον Πειραιά με ρυμουλκά -και δεν κάνω τοπικιστικούς ανταγωνισμούς, αλλά θέλω να δείξω την απουσία του κράτους όσον αφορά τη ρύθμιση ορισμένων θεμάτων λειτουργίας όλων των λιμένων της Ελλάδας- με μικρή ιπποδύναμη, εδώ είναι η παρανομία και θα τη δείτε, να έρχονται και να ρυμουλκούν πλοία στη Θεσσαλονίκη, αλλά επειδή είναι μικρά, μπαίνουν δύο-τρία, για να συμπληρώσουν την απαιτούμενη ελάχιστη ιπποδύναμη, πολύ περισσότερο μάλιστα επειδή στη Θεσσαλονίκη τα πλοία μεταφοράς καυσίμων δεν δένονται στις προβλήτες, στα ντοκ που λένε εκεί, αλλά μέσα στα νερά.  Δένονται σε σημαδούρες και για να υπάρχει ισορροπία, χρειάζονται ρυμουλκά μεγάλης ιπποδύναμης.
Τι κάνουν, λοιπόν, οι πλοιοκτήτριες εταιρείες; Φέρνουν ρυμουλκά, τέσσερα ή έξι αντί δύο ή τρία, αλλά αυτά δεν μπορούν να ισορροπήσουν το μεγάλο πλοίο, επειδή στη Θεσσαλονίκη έχει ισχυρούς ανέμους και μποφόρ και πολλές φορές γίνονται ατυχήματα. Θα αναφέρω μόνο το ατύχημα της ΧΡΥΣΗΣ ΚΡΗΤΗΣ, CRETE BOAT που είχε γίνει μεγάλη καταστροφή.
Και υπάρχει και το άλλο. Ανεξαρτήτως δύναμης ανέμου, μποφόρ, δήθεν την ευθύνη επέλευσης κινδύνου και ατυχήματος την αναλαμβάνει η  πλοιοκτήτρια εταιρεία που γεμίζει το πλοίο με καύσιμα ή τα ξεφορτώνει. 'Ετσι πολλές φορές έχουμε και ανθρώπινα ατυχήματα. Πριν από δύο χρόνια είχαμε δύο εργάτες ρυμουλκών που επνίγησαν σε ένα πλοίο, διότι δεν υπάρχει ειδικός κανονισμός λειτουργίας ασφαλείας το λιμανιού -αυτό επιβάλλεται από τη νομοθεσία- αλλά και ο λιμενάρχης αρνείται να προβεί σε αυτό και βέβαια η προϊστάμενη πολιτική εποπτεύουσα αρχή κάνει το κορόιδο.  Κύριε Πρόεδρε, ήταν μερικά θέματα που ήθελα να θίξω και τα οποία αφορούν όλα τα λιμάνια. 'Εφερα συγκεκριμένα ως παράδειγμα το λιμάνι Θεσσαλονίκης, που όπως είπα, είναι το δεύτερο σε κίνηση στην πατρίδα μας και φανταστείτε ότι όταν εκεί συμβαίνει αυτό, τι γίνεται στα λιμάνια μικρότερης δυναμικότητας.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Τσαφούλιας έχει το λόγο. 
ΓΕΩΡΓΙΟΣ ΤΣΑΦΟΥΛΙΑΣ: Θα ήθελα να είμαι περισσότερο έτοιμος, αλλά το αδιέκδητο της ηθικής ευθύνης αν θα πρέπει να βρισκόμαστε στον προεκλογικό αγώνα ή μέσα στη Βουλή, δεν ανήκει σε μας, ανήκει στον κύριο Πρωθυπουργό και την Κυβέρνησή του. Εν πάση περιπτώσει, θα τα πω. 'Οπως γνωρίζετε, εγώ τα λέω.
Εκείνο που έχει σημασία είναι ότι αυτήν τη στιγμή, όπως το πέλαγος των υποσχέσεων των αοριστιών πλέει ολόκληρο το κυβερνητικό πρόγραμμα διά το μέλλον μετά τις 9 Απριλίου, πλέουν καθαρά και οι δικές σας προγραμματικές γραμμές για το γεγονός μετά τις 9 Απριλίου.
Τι θα γίνει μετά τις 9 Απριλίου; Καθαρίστε τη θέση σας, κύριε Υπουργέ της Εμπορικής Ναυτιλίας, με καθαρά λόγια, ένα και ένα εδώ. Να πείτε ότι πριν τις 9 Απριλίου αναλαμβάνω την εξής ευθύνη: Καλώ εδώ τους φορείς και θα γίνει αυτό και αυτό.
Πείτε το εδώ στον ελληνικό λαό, πάρτε θέση καθαρά, τι θα γίνει με τα λιμάνια, τι θα γίνει με το λιμάνι Πειραιώς, Θεσσαλονίκης, Πατρών -για το οποίο θα μιλήσω ειδικότερα- και πώς θα εξελιχθεί το πράγμα. Ποια προοπτική εξέλιξης θα έχουν, με ποια δεδομένα και με ποια σταθερά σημεία, ώστε να είναι βεβαία η απόφαση του ελληνικού λαού ότι αυτά τα οποία επαγγέλεσθε, είναι όχι μόνο πραγματοποιήσιμα, αλλά ορκισμένα θέματα από τώρα. 'Οπως δεν είναι ορκισμένο το ασφαλιστικό και η απελευθέρωση της αγοράς εργασίας.
Είναι από τώρα δεδομένο ποιο θα είναι το περιεχόμενο μετά τις 9 Απριλίου; 'Οχι. Στον αέρα, φούσκες. Δεν λέτε τίποτε. Εάν έχετε ικανή, ηθική πολιτική βάση, έστω και στο κατάντημα της εμπορευματοποίησης της πολιτικής που έχετε φτάσει, βγείτε εδώ και τώρα και δώστε το σχέδιο νόμου στη δημοσιότητα, τι θα περιέχει το ασφαλιστικό και τι θα περιέχει η απελευθέρωση της αγοράς εργασίας.
Αυτό ενδιαφέρει και εσάς, ενδιαφέρει και την εμπορική ναυτιλία, ενδιαφέρει, διότι από είκοσι πέντε χιλιάδες κόσμο, οι έξι χιλιάδες είναι άνεργοι. Τι θα κάνετε με αυτούς; Πείτε εδώ και τώρα ποια θα είναι η ασφαλιστική προοπτική των ανθρώπων αυτών που εργάζονται στα λιμάνια. Να το πείτε τώρα, να ξεκαθαρίσετε τη θέση σας, πέρα για πέρα. Γιατί δεν το λέτε; Τι θα περιέχει; Δεύτερον, πώς είναι η αγορά εργασίας; Διατηρείτε μαύρους αλλοδαπούς; Δηλαδή, έχετε αλλοδαπούς με τη συγκατάθεσή σας και τους έχουν κάνει "μαύρους" οι εφοπλιστές; Δουλεύουν μαύροι στην αγορά του αιώνος που εξαγοράζετο η εργασία ως μαύρη δουλεία και αδιαφορείτε. 'Εχετε τη  μεγαλύτερη αδιαφορία από όλους τους Υπουργούς του Υπουργικού Συμβουλίου.          Δεν υπάρχει Υπουργός τόσο αδιάφορος όσο εσείς.
'Εκανα πολλές ερωτήσεις για το λιμάνι της Πάτρας, αφού φτάσατε στο σημείο να μη γνωρίζετε για το εμπορικό κέντρο που πάτε να φτιάξετε και δεν πήρατε καμία υπεύθυνη θέση. Αλλά εκεί με το Λιμενικό Ταμείο και με τον κ. Δημαρά έχετε κανονίσει να γίνει εμπορικό κέντρο, που πίσω του υπάρχουν μεγαλοκαρχαρίες και μεγάλα συμφέροντα. Και δεν ξέρατε να μου απαντήσετε -έχω την επίκαιρη ερώτηση- τι σχέδιο θα εφαρμοστεί και τι σχέδιο θα γίνει; Τι κάνατε για το λιμάνι της Πάτρας; Δώσατε προοπτική; Θα είναι το λιμάνι του μέλλοντος της περιοχής ή θα είναι η Ηγουμενίτσα και ο Αστακός; Στην Ευρώπη συζητάνε άλλα. Υπάρχουν διευκολύνσεις από τον Αστακό και την Ηγουμενίτσα σε σχέση με τη μελλοντική λειτουργία του λιμανιού των Πατρών και δεν πήρατε καμία θέση. 'Ετσι βρίσκεται στο μπάχαλο το λιμάνι της Πάτρας. 'Εχουν διακοπεί οι εργασίες εκεί. Ούτε όπως το γεφύρι της 'Αρτας.  Η έκφραση "γεφύρι της 'Αρτας" ήταν δική μου και τη χρησιμοποίησε ο Πρωθυπουργός σας κατόπιν επιστολής που έστειλα στον ίδιο προσωπικά, όταν επεσκέφθη την περιοχή της Αχαϊας, την Πάτρα και το Αίγιο.
Του είπα ότι τα τάδε και τάδε έργα είναι το "γεφύρι της 'Αρτας" και είπε ότι όχι, στο Αίγιο δεν είναι όπως το γεφύρι της 'Αρτας, όπως λέει ο Βουλευτής της Αντιπολίτευσης.
Τι κάνατε για τα συγκεκριμένα αυτά θέματα; Τι θα γίνει με το σιδηρόδρομο; Συνδέεται με τα λιμάνια; Συνδέεται με το λιμάνι της Πάτρας, της Θεσσαλονίκης; Θα κάνετε διευρωπαϊκά διαδίκτυα να συνδέονται τα λιμάνια με ηλεκτροδοτούμενους σιδηροδρόμους, ώστε να αποτελεί το περιεχόμενο της λειτουργίας των διευρωπαϊκών δικτύων; Θα προσαρμοστείτε προς αυτήν την πολιτική; Εσείς αφήνετε τους ξένους να δουλεύουν "σαν μαύροι" και δεν ενδιαφερθήκατε ποτέ αν αυτοί πρέπει να δουλεύουν είκοσι τεσσερις ώρες το εικοσιτετράωρο και να τους πληρώνουν οι εφοπλιστές με πέντε χιλιάδες την ημέρα.  Εσείς δεν ενδιαφερθήκατε αν υπάρχουν έξι χιλιάδες άνεργοι 'Ελληνες ναυτικοί, θα ενδιαφερθείτε για τη λειτουργία των διευρωπαϊκών δικτύων; (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Εδώ και τώρα απαντήστε. Καθαρές κουβέντες. Τι θα γίνει με τη λειτουργία των διευρωπαϊκών δικτύων σε σχέση με τα μεγάλα λιμάνια της χώρας, του Πειραιά, της Θεσσαλονίκης και της Πάτρας; Εδώ καθαρίστε τη θέση σας. Θα γίνει ηλεκτροσύνδεση; Πού θα πηγαίνουν; Τι θα κάνουν; Μη μας λέτε παραμύθια. Δεν λέτε τίποτα.
'Ερχομαι τώρα σε αυτά που κάνετε για την ακτοπλοϊα. Δεν συμφωνεί κανένας με το θεσμικό πλαίσιο που πάτε να εφαρμόσετε για την ακτοπλοϊα. Είναι αντίθετοι όλοι, τα λένε εδώ.
Στην ακτοπλοϊα τι κάνατε; Κάνατε ιδιωτικής χρήσεως το Ιόνιο Πέλαγος, του Παναγόπουλου, ο οποίος πιστεύω ότι είναι δικός σας. Και αυτό από τον αγώνα που έχω κάνει για τη λειτουργία των πλοίων του Παναγόπουλου. Η τόση μεγάλη αδιαφορία για την αντιμετώπιση τέτοιων φαινομένων μου δημιουργεί την πίστη στον εαυτό μου ότι είναι άνθρωπός σας. Είναι ο προστατευόμενός σας. 'Εγιναν τόσα και τόσα, έκανα αγώνες. 'Εχει μεταβάλει το Ιόνιο Πέλαγος σε ιδιωτική θάλασσα. Τρέχει με όσα χιλιόμετρα θέλει, σηκώνει τη θάλασσα στον αέρα και πνίγονται καράβια, κόσμος κλπ. Καμία απάντηση, αδιαφορήσατε να μου απαντήσετε...
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριε Τσαφούλια. 
ΓΕΩΡΓΙΟΣ ΤΣΑΦΟΥΛΙΑΣ: ... και στείλατε στον περιφερειάρχη ένα γράμμα λες και ήμουνα ο τελευταίος ενδιαφερόμενος, κάποιος πολίτης της χώρας.  Αυτά είναι τα υπουργικά σας καθήκοντα; Γιατί δεν μου απαντήσατε; Γιατί δεν βάλατε ραντάρ να ελέγχετε την ταχύτητα; 
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριε Τσαφούλια, ολοκληρώστε.
ΓΕΩΡΓΙΟΣ ΤΣΑΦΟΥΛΙΑΣ: Για ποια ναυσιπλοϊα; Μεταφέρει Κούρδους, μεταφέρει το ένα το άλλο. Είναι μαύροι μέσα. Τι κάνατε γι'αυτό; 
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσαφούλια, παρακαλώ. 
ΓΕΩΡΓΙΟΣ ΤΣΑΦΟΥΛΙΑΣ: Τελειώνω. Κύριε Πρόεδρε, σε ένα λεπτό. 
ΠΡΟΕΔΡΕΥΩΝ (Δημήτριος Β. Κωστόπουλος):Μήπως θέλετε και τη δευτερολογία σας; 
ΓΕΩΡΓΙΟΣ ΤΣΑΦΟΥΛΙΑΣ: 'Οχι, δεν θα δευτερολογήσω. Τελειώνω σε ένα λεπτό.
Είναι Κούρδοι μέσα και δεν κάνατε τίποτα. Αταξία, ανασφάλεια, προβληματισμός, καταστροφή των πάντων. Δεν έχετε πάρει καμία υπεύθυνη θέση, ούτε παίρνετε. Βρίσκεστε σε ένα πέλαγος ως Υπουργός Εμπορικής Ναυτιλίας, αλλά θα βρεθείτε σε χειρότερο πέλαγος μετά τις 9 Απριλίου και επειδή τα ξέρετε γι'αυτό δεν παίρνετε συγκεκριμένες θέσεις.
Καλέστε τώρα το Δήμαρχο του Πειραιά, το Δήμαρχο της Πάτρας, το Δήμαρχο της Θεσσαλονίκης και όλους τους φορείς των νομών που υπάρχουν τα μεγάλα λιμάνια. Κάντε μια συζήτηση τώρα, προ της διαλύσεως της Βουλής και αναλάβετε την ευθύνη και την υποχρέωση να πείτε ότι θα γίνει αυτό και αυτό. Καλέστε τους εργαζομένους, πάρτε απόφαση τώρα μαζί με τους εργαζόμενους ότι συμφωνείτε ή δεν συμφωνείτε και πείτε ότι θα γίνει αυτό. Αν διαφωνούν οι εργαζόμενοι και διαφωνείτε και εσείς θα πείτε ότι δεν με ενδιαφέρει, αλλά επειδή είμαι Υπουργός καθαρός, μετά τις 9 Απριλίου θα γίνει αυτό κι αυτό για να αντιμετωπιστεί το θέμα της ανεργίας, γιατί δεν συμμερίζομαι τις απόψεις σας.
Εσείς όμως τι κάνετε; Δίνετε αόριστες υποσχέσεις όπως ο κ.   Παπαντωνίου χθες. Δήθεν λέει θα είναι ήπιο το ασφαλιστικό και παραμύθια. Δηλαδή λέτε τι; Γρίφους; Μύθους; Τι είναι οι 'Ελληνες; Κάφροι; 'Η βάζετε τις δημοσκοπήσεις της "ΕΛΕΥΘΕΡΟΤΥΠΙΑΣ" και του Τεγόπουλου μαζί με τη δημοσκόπηση της Opinion, που έχει αποκτήσει κάποια σοβαρότητα, για να φέρουν πίσω τα μικρά κόμματα και να απαγοητεύσουν το λαό; Αντελήφθη ο λαός την απάτη και την πλάνη αυτή την οποία πάτε να του παρουσιάσετε για να δημιουργήσετε κατ' επίφαση και φαινομενικά δύναμη στο ΠΑΣΟΚ. Σας έχει θέσει στο θέμα πλέον του γέλωτα και στο θέμα της λειτουργίας του καραγκιόζη. Κυβερνήσεις οι οποίες αντέχουν στον εαυτό τους και έχουν δύναμη ψυχής ...
ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώστε, κύριε Τσαφούλια. 
ΓΕΩΡΓΙΟΣ ΤΣΑΦΟΥΛΙΑΣ: .... και έχουν εφαρμόσει πολιτική δεν προσφεύγουν στα τεράστια αυτά ταπεινά, απατηλά μέσα λειτουργίας για να αντιμετωπίσουν την άνοδο των μικρών κομμάτων ή το φόβο τους που προκύπτει από την άνοδο των μικρών κομμάτων ή από οποιαδήποτε διατήρηση πολιτικών δυνάμεων από τα μικρά κόμματα.
Σε αυτό το πλαίσιο της λειτουργίας της πολιτικής ενεργείτε και εσείς σαν Υπουργός Εμπορικής Ναυτιλίας, τελείως άσχετος και τελείως αντίθετος προς το πνεύμα της λειτουργίας ενός Υπουργείου Εμπορικής Ναυτιλίας.
Θα είναι θλιβερό κατάντημα για την Ελλάδα και τον τόπο, αν συνεχίσετε εσείς μετά τις 9 Απριλίου.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσαφούλια, σας παρακαλώ ολοκληρώστε.
ΓΕΩΡΓΙΟΣ ΤΣΑΦΟΥΛΙΑΣ: Είμαι βέβαιος όμως ότι κάποιος άλλος θα επιληφθεί να λύσει τα θέματα και στη σύγκριση της πολιτικής ιστορίας, για το ποιος έπραξε το καθήκον του, να είστε βέβαιος ότι θα είστε τελευταίος.  
ΠΡΟΕΔΡΕΥΩΝ (Δημήτριος Β. Κωστόπουλος): Αν έχετε την καλοσύνη, όταν από την 'Εδρα  μιλάει ο Πρόεδρος δείξτε μια κατανόηση.
ΓΕΩΡΓΙΟΣ ΤΣΑΦΟΥΛΙΑΣ: Με συγχωρείτε,κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ να ακούτε για να μπορούμε να συζητήσουμε σε ένα πλαίσιο και σε ένα επίπεδο.
Η κ. Βασιλική Αράπη-Καραγιάννη έχει το λόγο για πέντε λεπτά. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θα ήθελα να έχω και τον χρόνο της δευτερολογίας μου, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Ευχαρίστως.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, η ελληνική ναυτιλία τα  τελευταία τριάντα χρόνια βασίστηκε στο ενδιαφέρον των Ελλήνων εφοπλιστών, οι οποίοι εκμεταλλευόμενοι τις ευνοϊκές συγκυρίες της παγκόσμιας και της ελληνικής οικονομίας, επένδυσαν τεράστια ποσά για την κατασκευή και λειτουργία μεγάλων πλοίων, στοχεύοντας στην αύξηση των κερδών τους.
'Ετσι από την περίοδο του 1965-1970 μέχρι σήμερα, παρατηρείται η φάση ανάπτυξης της οικονομίας  πολλών κρατών και δίνεται η ευκαιρία σε 'Ελληνες εφοπλιστές να διακινούν το βασικό υλικό της ανάπτυξης, το πετρέλαιο, στις βιομηχανικές χώρες της Δυτικής Ευρώπης, την Αμερική, την Ασία, σε ένα κλίμα ευνοϊκό για την τιμή του πετρελαίου.
'Ετσι, ο κύριος όγκος των πλοίων της εμπορικής μας ναυτιλίας ήταν κυρίως πετρελαιοφόρα και λιγότερα εμπορικά ή επιβατηγά για τη θάλασσα της Μεσογείου. Βασικό κριτήριο του εφοπλιστικού κεφαλαίου δεν ήταν η υπεράσπιση της  εθνικής μας οικονομίας, αλλά το προσωπικό τους κέρδος. Γι' αυτό δεν διαμορφώνεται καμία εθνική πολιτική για τη ναυτιλία μας. Γνωρίζετε πολύ καλά ότι η δύναμη της Αρχαίας Ελλάδας ήταν τα πλοία και η ναυτιλία μας.
Απόδειξη αυτού του ισχυρισμού αποτελεί το γεγονός ότι στη δεκαετία του 1980-1990, όπου εμφανίζεται κρίση στην παγκόσμια οικονομία, πριν ακόμα περιοριστεί η κερδοφορία των εφοπλιστών, άρχισε η ακινητοποίηση των μεγάλων πετρελαιοφόρων πλοίων. Θυμάστε τι γινόταν στου Σκαραμαγκά με όλα τα παροπλισμένα πλοία. Θα θυμάστε ότι οκτακόσια ελληνικά τάνκερ ήταν αραγμένα πέντε χρόνια στο Σαρωνικό τελείως ακινητοποιημένα.
Στη χρονική  εκείνη περίοδο  το εφοπλιστικό  κεφάλαιο, χωρίς κανένα περιορισμό, αδιαφορώντας για τους 'Ελληνες ναυτικούς έκρινε ότι ήταν ασύμφορη για τα επενδυτικά τους σχέδια η λειτουργία των πλοίων.
Μοναδικός γνώμονας του εφοπλιστικού κεφαλαίου ήταν το προσωπικό τους συμφέρον και όχι τα εργατικά και εθνικά συμφέροντα της χώρας.
Από την άλλη μεριά η πολιτεία, μένοντας σταθερά  συμβιβαστική με το εφοπλιστικό κεφάλαιο δεν μπόρεσε να διαμορφώσει μια ναυτιλιακή πολιτική που να εξυπηρετεί πρωτίστως τα συμφέροντα του έθνους, των εργαζομένων και τη ναυτιλία.
Το ελληνικό κράτος  είχε τη δυνατότητα να διαμορφώσει άλλες συνθήκες συνεργασίας με τους εφοπλιστές, θεωρώντας τα πλοία τους που ήταν ακινητοποιημένα ως εταιρείες προς εξυγίανση, όπως έπραξαν με αντίστοιχες βιομηχανικές μονάδες. Απέφυγε το ελληνικό κράτος να ακολουθήσει πολιτική εξυγίανσης, δίνοντας ακόμα και κίνητρα, ώστε τα ελληνικά καράβια να μην αντικαθιστούν την ελληνική σημαία με σημαίες ευκαιρίας άλλων κρατών.
Ετσι φτάσαμε σήμερα στον αριθμό των είκοσι πέντε χιλιάδων ναυτικών όλων των βαθμίδων, να απσχολούνται στα ελληνικά καράβια, οι οποίοι όμως για συγκεκριμένους λόγους  βιώνουν σε ένα ποσοστό  20% έως 30%  τον αποκλεισμό της ανεργίας.
Πρώτον, το μέτρο του Υπουργείου Εμπορικής Ναυτιλίας για υποχρεωτική ναυτολόγηση οκτώ έως δώδεκα ελλήνων ναυτικών σε πλοία με ελληνική σημαία, ουσιαστικά ανοίγει την πόρτα σε χιλιάδες αλλοδαπούς, οι οποίοι με τη σειρά τους εξοστρακίζουν τους 'Ελληνες συναδέλφους τους.
Κύριε Υπουργέ, αλήθεια σε  μια επιχείρηση με ελληνικά συμφέροντα όπου θεωρείται το υπό ελληνική σημαία πλοίο, πώς επιτρέπεται τόσο εύκολα και σε τόσο μεγάλο ποσοστό η πρόσληψη  τόσων ξένων ναυτικών; Αυτοί οι αλλοδαποί ναυτικοί τι είναι; Είναι λαθρομετανάστες; 'Εχουν πάρει την πράσινη κάρτα εργασίας; Πώς ελέγχεται η ιδιότητά τους; Δυστυχώς η κατάσταση αυτή διαιωνίζεται επειδή το Υπουργείο Εμπορικής Ναυτιλίας αδυνατεί ή δεν θέλει να ελέγξει τις επιλογές των εφοπλιστών, ώστε να διασφαλιστούν οι θέσεις εργασίας των Ελλήνων ναυτικών. Είναι έντονος ο προβληματισμός για τις εξελίξεις που σημειώνονται διεθνώς, αλλά και σε επίπεδο Ευρωπαϊκής 'Ενωσης, καθώς απειλώντας τα κεκτημένα δικαιώματα και οι θέσεις εργασίας.
Η δυνατότητα αλλαγής της ελληνικής σημαίας του πλοίου από τον 'Ελληνα πλοιοκτήτη χωρίς ο ίδιος να υποστεί καμιά κύρωση από την πολιτεία υπονομεύει τα ελληνικά συμφέροντα. Είναι ανάγκη να ληφθούν μέτρα υπέρ της εξασφάλισης του συνταγματικά κατοχυρωμένου δικαιώματος για εργασία όλων των ναυτικών, καθώς επίσης να εξασφαλιστεί μια αξιοπρεπής σύνταξη που να μην είναι κατώτερη του 80% του μισθού της συλλογικής σύμβασης εργασίας, κάτι που τώρα ετοιμάζεσθε να φέρετε, το νέο ασφαλιστικό, μετά τις 9 Απριλίου.
Στα πλαίσια αυτά προτείνει: α) Να απαγορευθεί η ναυτολόγηση αλλοδαπών ναυτεργατών και συνταξιούχων.
β) Να συμμετέχει η ομοσπονδία των ναυτικών στον καθορισμό της οργανικής σύνδεσης του πλοίου, δικαίωμα που απορρέει από το άρθρο 3 της Διεθνούς Σύμβασης Εργασίας.
γ) Θεσμοθέτηση διπλών πληρωμάτων σε ειδικού τύπου πλοία στα πρότυπα των ευρωπαϊκών χωρών.
δ) Αναγνώριση του ναυτικού επαγγέλματος, ως ανθυγιεινό.
Ξέρετε, κύριε Υπουργέ, με το να είσαι όλη την ημέρα στην εργασία τι κόστος έχει αυτό για την υγεία αυτών των ανθρώπων.
Η ίδρυση ισχυρού ταμείου ανεργίας για τους ναυτεργάτες. Δημιουργία σχολών για την εκπαίδευση, μετεκπαίδευση, κατά κλάδο για τα ναυτικά πληρώματα που όλο και αλλάζουν.
Η προβλεπόμενη αρχή του καμποτάζ που επιχειρείται στα πλοία της απελευθέρωσης κεφαλαίων και υπηρεσιών υπονομεύει το δικαίωμα εργασίας των ναυτεργατών, επιδεινώνει τις συνθήκες εξυπηρέτησης των νησιών μας ενώ προκαλεί ανεξέλεγκτη αύξηση στις τιμές των εισιτηρίων.
Η κατάργηση προστατευτικών διατάξεων του Κώδικα Δημοσίου Ναυτικού Δικαίου νομιμοποιεί τη δρομολόγηση πλοίων στην ακτοπλοϊα μας που φέρουν κοινοτική ή άλλη σημαία ευκαιρίας, μαθαίνοντας έτσι το καθεστώς εξάρτησης και υποτέλειας του εθνικού μας συμφέροντος απέναντι σε μερικούς εφοπλιστές.
Η κατάργηση του άρθρου 5 του νομοθετικού διατάγματος 187/73 του Κώδικα Δημοσίου Ναυτικού αφελληνίζει τα πληρώματα των ελληνικών πλοίων.             Και όλα αυτά συμβαίνουν σε ένα καθεστώς οικονομικής άνθησης για τους εφοπλιστές και ανέχειας για τους ναυτικούς. Είναι γνωστό ότι τα κέρδη σε δισεκατομμύρια μεταξύ του 1997 και του 1998 για τον εφοπλιστικό κλάδο ανήλθαν στο ποσοστό πάνω από 40%, ενώ οι μισθοί των ναυτικών στο διάστημα αυτό μένουν καθηλωμένοι.
Αυτή η κατάσταη, κύριε Υπουργέ, καταγράφει και τις προτεραιότητες της πολιτικής σας στην εμπορική ναυτιλία.
Σας είπε ο συνάδελφος ότι είσθε άσχετος. Είσθε γιατρός. Τώρα, πώς ασχολείσθε με τα ναυτικά, εγώ δεν το καταλαβαίνω.
Τα γηρασμένα και υποβαθμισμένα πλοία της ακτοπλοϊας μας δεν μπορούν να παράσχουν υψηλής ποιότητας υπηρεσίες, ούτε να εξασφαλίσουν επαρκή ασφάλεια στους επιβάτες και τα πληρώματά τους. Και εδώ κάνω μια παρατήρηση, κύριε Υπουργέ. Σε όλα τα πλοία που κάνουν τη γραμμή του Ρίου-Αντίρριου υπάρχει μια πινακίδα που γράφει: Παρακαλούνται οι οδηγοί να μένουν στα αυτοκίνητά τους και ότι δεν έχουν καμία ευθύνη για τα αυτοκίνητα αν συμβεί κάτι. Βάζουν όμως τα αυτοκίνητα τόσο κοντά, που δεν μπορεί να μπει ούτε οδηγός μέσα ούτε ο συνεπιβάτης ούτε κανείς άλλος.  Αυτό το ξέρουν; Το γράφουν όλα τα πλοία, ούτως ώστε ό,τι και να γίνει να είναι κερδισμένος ο εφοπλιστής. Διότι ο κόσμος που οδηγεί τα αυτοκίνητα και τα βάζει μέσα σ'αυτά τα πλοία της γραμμής του Ρίου-Αντίρριου, δεν γνωρίζει αυτά που ισχύουν. Οπότε, ό,τι και να γίνει, ο εφοπλιστής θα πει, κύριε, εγώ το είχα ανηρτημένο. Ας έβλεπες την ταμπέλα, υπάρχει ο νόμος. Ο κόσμος όμως δεν το γνωρίζει.
Η τριτοκοσμική εικόνα που εμφανίζεται στα λιμάνια μας, τα εξουθενωτικά ωράρια των ναυτικών, οι απανωτές βλάβες, δεν είναι τυχαία περιστατικά.  Διότι, κύριε Υπουργέ, μου είπαν οι άνθρωποι που δουλεύουν μέσα στα καράβια ότι δεν είναι μόνο το ωράριο που δουλεύουν, είναι και η ώρα που έρχονται . Μετά τους βάζουν να καθαρίσουν τα πλοία και στη συνέχεια να πάνε να τα αράξουν. Δουλεύουν πολύ περισσότερο χωρίς να πληρώνονται. Αυτά τα λένε οι ίδιοι οι εργαζόμενοι.
ΠΡΟΕΔΡΕΥΩΝ (Δημήτριος Β. Κωστόπουλος): Κυρία Καραγιάννη, πρέπει να ολοκληρώσετε.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, τελειώνω. Κάντε, όμως, μια ανοχή στην τελευταία αυτή προεδρική σας θέση.
Η λύση δεν βρίσκεται στην ιδιωτικοποίηση των λιμανιών μας που επιχειρείτε, αλλά στην αναμόρφωση για αναβάθμιση των υπηρεσιών στο επιβατηγό κοινό.
ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ, κυρία Καραγιάννη, ολοκληρώσατε.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αφήστε την, κύριε Πρόεδρε, να πει και άλλα.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εντάξει, κύριε Υπουργέ, σταματάω.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Μα, εγώ είπα να συνεχίσετε.
ΠΡΟΕΔΡΕΥΩΝ (Δημήτριος Β. Κωστόπουλος): Δε θέλω να σας πιέζω πολύ, γιατί υπάρχει βέβαια μια δυνατότητα ανοχής στο χρόνο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Σταματώ εδώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο  κύριος Υπουργός έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε και κύριοι συνάδελφοι, ειλικρινά εκπλήσσομαι και παράλληλα θλίβομαι για το πώς μια παράταξη πολιτική επερωτώντας για μια πολύ σημαντική δραστηριότητα όπως αυτή της ελληνικής ναυτιλίας, παρουσίασε σήμερα θέσεις και απόψεις οι οποίες προφανώς ή δεν γνωρίζει ή αυτά που τις έδωσαν να διαβάσει και λογικό είναι αυτό...
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Από τα υπομνήματα τα διαβάζουμε αυτά, κύριε Υπουργέ. Δεν τα βγάζουμε από το μυαλό μας...
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εγώ σας άκουσα με μεγάλη προσοχή και παρακαλώ το ίδιο να κάνετε και εσείς.
Και επειδή υπερηφανεύομαι που είμαι γιατρός...
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εμείς, κύριε Υπουργέ, μιλάμε με τους εργαζόμενους. Μη μας βγάζετε ψεύτες. Μη μας προσβάλλετε και εσείς...  
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Γιατί εκνευρίζεσθε; 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν εκνευρίζομαι, αλλά μη μας βγάζετε ψεύτες.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κυρία Αράπη, επιτρέψτε μου σας παρακαλώ να μιλήσω.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Μη μας προσβάλλετε και εσείς.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Νομίζω ότι αυτά που είπατε, όσα αναφέρατε και εσείς και οι άλλοι συνάδελφοί σας δεν προσβάλλουν εμένα, αλλά προσβάλλουν αυτήν την Αίθουσα και προσβάλλουν και την ελληνική ναυτιλία.
Για την ελληνική ναυτιλία είμαστε υπερήφανοι, κύριοι συνάδελφοι. Και για τους ναυτικούς και για τους πλοιοκτήτες και για όσους εμπλέκονται στην αλυσίδα της ελληνικής ναυτιλίας είμαστε υπερήφανοι. Μόνο εσείς παρουσιάσατε αυτήν τη ζοφερή εικόνα. Που δυστυχώς ζοφερή εικόνα έχει η παράταξή σας και όσα λέτε.
Αυτή είναι η αλήθεια και λυπάμαι γιατί αυτή η ισοπεδωτική άποψη προκειμένου τάχα να πείτε κάτι, να εκφράσετε οτιδήποτε άλλο δεν αρμόζει σε πολιτικό κόμμα, δεν αρμόζει στην Αίθουσα που βρισκόμαστε. Πιθανόν αν ήσασταν σε κάποιο σωματείο...
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εμείς δεν εξυπηρετούμε τα συμφέροντα που εξυπηρετείτε εσείς.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, εγώ άκουσα με μεγάλη προσοχή τους συναδέλφους και θα παρακαλούσα από τη στιγμή που τόλμησαν να κάνουν την επερώτηση αυτή -και καλά έκαναν, γιατί είναι μέσα στα κοινοβουλευτικά μας καθήκοντα και υποχρεώσεις- να με ακούσουν προσεκτικά.
'Ετσι, λοιπόν, η ελληνική ναυτιλία είναι μία πολύ σοβαρή υπόθεση για να ακούγονται αυτά τα οποία ακούγονται. Μόνο κάποιοι στο εξωτερικό, που θέλουν κάθε φορά να πλήξουν την ελληνική ναυτιλία στο σύνολό της, λένε αυτά τα οποία είπατε σήμερα εσείς. Και λυπάμαι γι' αυτό.
Αν αυτή είναι ελληνική πολιτική και είναι πολιτική που σας ενδιαφέρει για να στηρίξετε την ελληνική ναυτιλία, έχετε ακολουθήσει λάθος και επικίνδυνο δρόμο.
Δεν θέλω να σταθώ σε χαρακτηρισμούς οι οποίοι ακούστηκαν. 'Αλλωστε είδα προχθές τον Αρχηγό του ΔΗ.Κ.ΚΙ. χαμογελαστό και εν αγαστή συνεργασία με την 'Ενωση Εφοπλιστών.
Πιστεύω ότι όλα όσα είπατε εδώ μέσα και τους χαρακτηρισμούς για τους εφοπλιστές να τους είπατε και όταν τους επισκεφθήκατε. Αλλά εκεί πιθανόν να χρησιμοποιήσατε άλλη γλώσσα.
ΓΕΩΡΓΙΟΣ ΤΣΑΦΟΥΛΙΑΣ: 'Αλλο η ανθρώπινη συμπεριφορά και άλλο η πολιτική σας...
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Τους χαρακτηρισμούς -αν έχετε το ανάστημα- που είπατε για κάποιους εδώ μέσα σήμερα, πιστεύω να τους είπατε και όταν τους συνταντήσατε προχθές, που ήσασταν όλο χαμόγελα και αγκαλιές.
ΓΕΩΡΓΙΟΣ ΤΣΑΦΟΥΛΙΑΣ: 'Οχι επειδή κάνετε πολιτικά εγκλήματα, να μη χαιρετούμε εμείς τον κόσμο...
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, αφήστε τον κύριο Υπουργό να μιλήσει. 'Ακουσε με προσοχή τα όσα είπατε, έχετε δικαίωμα δευτερολογίας και μπορείτε εκεί να πείτε αυτά που θέλετε.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Στα τρία τελευταία χρόνια τουλάχιστον, κύριε Πρόεδρε, που έχω την τιμή να προϊσταμαι του Υπουργείου Εμπορικής Ναυτιλίας, τα όσα έχουν συμβεί και παραχθεί δεν συγκρίνονται με καμιά άλλη περίοδο.
'Εχω πει επανειλημμένα και σε άλλες επερωτήσεις άλλων κομμάτων τα εξής: Ελάτε να κάνουμε έναν υπολογισμό τα τέσσερα αυτά χρόνια με όλο το προηγούμενο παρελθόν από το 1974 μέχρι το Σεπτέβριο του 1996 σε όλους τους τομείς και σε όλα τα επίπεδα του Υπουργείου.
Βέβαια εγώ αισθάνομαι ιδιαίτερα υπερήφανος, γιατί όλα αυτά τα χρόνια και πολιτική διαμορφώσαμε και ενισχύσαμε τη ναυτιλία σε τέτοια κατεύθυνση και σε τέτοια ποιότητα που εξασφαλίζει την ελληνική ναυτιλία να ανταγωνιστεί απέναντι σε όποιους ξένους, τόσο στο επίπεδο της ακτοπλοϊας όσο και στο επίπεδο της ποντοπόρου ναυτιλίας.
Οι θέσεις που πήραμε και διαμορφώσαμε, τόσο στο εσωτερικό όσο και στα όργανα που συμμετέχουμε, στα συμβούλια Υπουργών της Ευρωπαϊκής 'Ενωσης και οπουδήποτε αλλού, είναι θέσεις που στηρίζουν δύο πράγματα. Την απασχόληση του 'Ελληνα ναυτικού και την ανταγωνιστικότητα του ελληνικού πλοίου.
Αναφορικά με την ελληνική ακτοπλοϊα λυπάμαι για την ζοφερή εικόνα που παρουσιάζετε. Τα τελευταία χρόνια οι 'Ελληνες πολίτες έχουν διαπιστώσει μια διαφορετική λειτουργία, όσον αφορά την ακτοπλοϊα (λιμάνια-πλοία ναυτικοί, υπηρεσίες) και οι κάτοικοι των μικρών και μεγάλων νησιών βλέπουν μια διαφορετική εικόνα. Θυμούμαστε όλοι τις παλιές εικόνες στην τηλεόραση κατά τη διάρκεια του καλοκαιριού. Αυτές έχουν εκλείψει πια. Βλέπετε να υπάρχει η ίδια εικόνα.  Μήπως ζείτε σε άλλη χώρα; Μπαίνουν συνεχώς νέα πλοία στον ακτοπλοϊκό χώρο. Οι συγχωνεύσεις και οι συνεργασίες είναι υπόθεση των ίδιων των επιχειρηματιών. Δεν είναι  υπόθεση της πολιτείας. Πρέπει να συνεργαστούν και πρέπει να συγχωνευθούν.  'Αλλωστε αυτό γίνεται σε παγκόσμιο επίπεδο σε όλες τις μορφές και δραστηριότητες των επιχειρήσεων. Το ίδιο συμβαίνει και στην ναυτιλία.  Αφορά δε και την ποντοπόρο ναυτιλία.
Εάν δεν συνεργαστούν και εάν δεν αναπτύξουν οικονομικές δραστηριότητες τέτοιες που να μπορέσουν να φτιάξουν καινούρια πλοία και να βελτιώσουν τα υφιστάμενα, σε ποιον ανταγωνισμό θα μπορέσουν να αντισταθούν μετά την άρση του καμποτάζ; Σε καμία περίπτωση. Μήπως περιμένετε να έρθουν οι ξένοι να μας λύσουν τα προβλήματα; Κάποιοι βλέπουν την ακτοπλοϊα μόνο για το φιλέτο της, μόνο για τις κερδοφόρες γραμμές. Εμείς αυτά τα τρία χρόνια καταφέραμε να ενισχύσουμε ακόμη περισσότερο τις προσεγγίσεις των επιβατικών πλοίων στα μεγάλα και τα μικρά νησιά. Υπήρξε αύξηση των χειμερινών δρομολογίων πάνω από 25% στα μικρά νησιά. Αυτή είναι η πραγματικότητα και μάλιστα με σταθερά δρομολόγια κατά τη διάρκεια του χειμώνα. Κατά τη διάρκεια του θέρους η αύξηση είναι πάνω από 30%. Αυτά για σας είναι ζοφερή εικόνα; Το ότι εξυπηρετείται όλη η Ελλάδα σήμερα με τον καλύτερο δυνατό τρόπο, το ότι καινούρια πλοία μπαίνουν στις γραμμές με μια πολιτική σύμφωνα με την οποία εμείς έχουμε εστιάσει την προσοχή μας στο να αποκαταστήσουμε την εδαφική συνέχεια της χώρας ανάμεσα στην ηπειρωτική Ελλάδα και τη νησιωτική, αυτό για σας είναι ζοφερή εικόνα και αυτή η πολιτική είναι για σας σε βάρος της Ελλάδος; Είναι σε βάρος της ακτοπλοϊας, είναι σε βάρος της απασχόλησης; Αντίθετα η απασχόληση στη ναυτιλία και στην ακτοπλοϊα, συνάδελφοι του ΔΗΚΚΙ, έχει αυξηθεί, γιατί πολύ περισσότερα νέα πλοία έχουν μπει τα τελευταία τρία τέσσερα χρόνια από ότι στο παρελθόν.
Πώς νομίζετε ότι αυξάνει η απασχόληση; Με το να καταδικάσουμε στη μιζέρια και την αφάνεια τη δραστηριότητα των πλοίων; Θέλει περισσότερα και νέα πλοία, και αυτό το έχουμε πετύχει. Και αυτό ευτυχώς και για την ύπαρξη της ακτοπλοϊας και για την απασχόληση των Ελλήνων ναυτικών.
Εάν δεν γινόντουσαν όλα αυτά που διεμορφώθησαν τα τελευταία χρόνια, τότε κάποιοι μετά το 2004 πολύ εύκολα θα μπορούσαν να αλώσουν την ελληνική αγορά. Αυτό θέλετε; Γιατί από ό,τι κατάλαβα, αυτό σας ενδιαφέρει.
Εμείς με όλη αυτήν την πολιτική καταφέραμε, επαναλαμβάνω, να ενισχύσουμε την απασχόληση και μας ενδιαφέρει πολύ περισσότερο από σας. Κι εγώ ως Υπουργός επανειλημμένα -και χαίρομαι που το χρησιμοποιήσατε, ανεξάρτητα αν εσείς θέλετε να το στρεβλώσετε- έχω πει προς κάθε κατεύθυνση, δημόσια και από το Βήμα της Βουλής και σε ομιλίες μου και σε συναντήσεις με εκπροσώπους, τόσο του εφοπλισμού όσο και της ΠΝΟ, ότι πρέπει να καταλάβετε, κύριοι εφοπλιστές, ότι χωρίς 'Ελληνες ναυτικούς πράγματι δεν θα υπάρξει ελληνική ναυτιλία -αυτό είναι μια πραγματικότηταναυτικούς όμως που έχουν επαγγελματική συνείδηση, επαγγελματική παρουσία και υψηλό επίπεδο μόρφωσης.
Επειδή αναφέρεστε στην επερώτηση και στη ναυτική εκπαίδευση, εμείς τολμήσαμε μετά από πολλά χρόνια και φτιάξαμε έναν καινούριο νόμο, που αφορά τη ναυτική εκπαίδευση με τεράστια επιβάρυνση στον προϋπολογισμό -και καλά κάναμε- με παράλληλη αναβάθμιση του περιεχομένου σπουδών.  'Εχετε πάει να δείτε τις καινούριες σχολές του Εμπορικού Ναυτικού, αν είχατε ποτέ εμπειρία από το παρελθόν; Καινούρια μηχανήματα, προσομοιωτές, βιβλιοθήκες κόστους εκατοντάδων εκατομμυρίων για τους σπουδαστές.  'Ολα αυτά τα ξέρετε; Πώς νομίζετε ότι μπορεί να αναβαθμισθεί η ναυτική εκπαίδευση; Με λόγια και πυροτεχνήματα; Θέλει υποδομές, θέλει σύγχρονα εργαστήρια και σύγχρονα συγγράμματα και σοβαρούς καθηγητές. Και αυτό το πετύχαμε και το καλυτερεύουμε μέρα με τη μέρα με βάση το νόμο που ψηφίσαμε εδώ, αλλά εσείς ήσασταν απόντες. Είσθε μία σκέτη άρνηση σε όλα, δεν έχετε τίποτε να προτείνετε. Είναι λίγο το επίτευγμα στη ναυτική εκπαίδευση; 'Ετσι, θα κατοχυρώσουμε και θα θωρακίσουμε τους 'Ελληνες ναυτικούς, με σωστή κατάρτιση, με σωστή ενημέρωση συνεχή και με μετεκπαίδευση. 'Εχετε πάει στα ΚΕΣΕΝ να δείτε τις αλλαγές; 'Εχετε την εντύπωση ότι οι μαθητές των σχολών, που μας ευχαριστούν για ό,τι κάνουμε, είναι έξω από την πραγματικότητα; Το κάνουν για κάποιους πολιτικούς λόγους λες και ξέρουμε ποιοι φοιτούν; 'Εχετε φαντασθεί ότι οι ναυτικοί, οι επαγγελματίες, οι οποίοι μετεκπεδεύονται στα ΚΕΣΕΝ και οι οποίοι είναι πλήρως ικανοποιημένοι, γιατί βλέπουν κάθε μέρα τη βελτίωση που γίνεται εκεί και μας ευχαριστούν και χειροκροτούν, το κάνουν για πολιτικούς λόγους ή γιατί αντιλαμβάνονται ότι πράγματι υπάρχει ένα ουσιαστικό ενδιαφέρον της ελληνικής πολιτείας, για να στηρίξει το επάγγελμά τους; Μία ελληνική ναυτιλία και ιδίως η ποντοπόρος αλλά και η ακτοπλοϊα μετά το 2004, που υφίσταται συνεχώς πιέσεις ανταγωνιστικές, μια που λειτουργεί στην παγκόσμια αγορά, πιστεύετε ότι δεν θέλει ναυτικούς σοβαρούς, επαγγελματίες και κατάλληλα εκπαιδευμένους; Πέρασε η εποχή της εμπειρίας μόνο. Πέρασε η εποχή, αν θέλετε, που το πλοίο ταξίδευε με όποιες συνθήκες και όποιο προσωπικό. Σήμερα υπάρχουν κανόνες διεθνείς, που οφείλει η διεθνής ναυτιλία και η ελληνική κατ'επέκταση, να τους σεβασθεί. Αλλιώς, δεν μπορεί να λειτουργήσει το πλοίο, δεν μπορεί να λειτουργήσει η επιχείρηση. Αυτά τα ξέρετε ή μιλάτε μια γλώσσα, η οποία είναι πενήντα και εκατό χρόνια πίσω; Λυπούμαι και φοβάμαι ότι είσθε τελείως ανενημέρωτοι. 'Αλλαξαν οι συνθήκες, άλλαξαν οι υποχρεώσεις που έχει η ναυτιλία απέναντι στην κοινωνία. Κάποτε μιλάγαμε για τη μόλυνση του περιβάλλοντος και κανείς δεν έδινε σημασία. Κάποτε  πνιγόντουσαν οι άνθρωποι και κανείς δεν έδινε σημασία στην ανθρώπινη ζωή.  Σήμερα αυτές οι προϋποθέσεις είναι προϋποθέσεις μη διαπραγματεύσιμες. Η ναυτιλία απαιτεί, η διεθνής ναυτιλιακή κοινότητα και η παγκόσμια κοινωνία απαιτούν προστασία της ανθρώπινης ζωής, προστασία του θαλάσσιου περιβάλλοντος.
'Ολο λοιπόν το σύστημα "πλοίο-επιχείρηση" πρέπει να ανταποκρίνεται σε αυτές τις προϋποθέσεις, κάτι που στο παρελθόν δεν υπήρχε. 'Ομως, αυτές οι προϋποθέσεις για να προστατευθούν χρειάζεται και υψηλά καταρτισμένο ανθρώπινο δυναμικό. Αλλιώς δεν μπορεί να γίνει. Και εμείς σ'αυτήν την κατεύθυνση με πολλά δισεκατομμύρια ενισχύσαμε και θα συνεχίσουμε να ενισχύουμε και να βελτιώνουμε την εκπαίδευση των Ελλήνων ναυτικών μας.  Και όσα έχουν γίνει τα τελευταία τρία χρόνια, κύριοι συνάδελφοι, δεν έχουν γίνει επί δεκάδες έτη, γιατί κανείς πραγματικά δεν είχε δώσει ιδιαίτερη έμφαση στον ανθρώπινο παράγοντα. Και το αναγνωρίζουν και οι ναυτικοί και οι πλοιοκτήτες και οι πάντες σήμερα ότι αυτό έχει αλλάξει και προχωράει σε μια κατεύθυνση πάρα πολύ σημαντική για την ανάπτυξη και την κατοχύρωση του ναυτικού επαγγέλματος και κατ'επέκταση την ανταγωνιστικότητα της ελληνικής ναυτιλίας.
Υπάρχει ανεργία. Ακούω απίθανα νούμερα. Οι εγγραμμένοι ναυτικοί βάσει των στοιχείων που έχουμε είναι γύρω στις σαράντα τέσσερις χιλιάδες. Οι καταγεγραμμένοι στο ΓΕΝΕ, το γραφείο που έχει την ευθύνη εύρεσης εργασίας είναι τρεις χιλιάδες πεντακόσιοι δεκατέσσερις, κύριε Αράπη. Από αυτούς μόνο οι χίλιοι διακόσιοι πενήντα οκτώ πληρούσαν τις προϋποθέσεις για να πάρουν το επίδομα ανεργίας.
'Ολοι οι άλλοι -μέχρι τους τρεις χιλιάδες πεντακόσιους δεκατέσσερις, περίπου δυόμισι χιλιάδες- είναι εγγεγραμμένοι στο ΓΕΝΕ, αλλά έχουν απόλυση μικρότερη των τριών μηνών. Δηλαδή έχουν εγγραφεί...
ΙΩΑΝΝΗΣ ΑΡΑΠΗΣ: Αφού δεν είναι εγγεγραμμένοι.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ακούστε, κύριε Αράπη, για να τα μαθαίνετε. Δεν είναι ούτε έξι ούτε οκτώ. Κάθε ένας που μιλάει, αναφέρει και ένα νούμερο αυθαίρετο περί ανεργίας.
ΙΩΑΝΝΗΣ ΑΡΑΠΗΣ: Αφού δεν υπάρχει μητρώο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αυτή είναι η πραγματικότητα. Και ανεργία υπάρχει σε όλους τους χώρους.
Με αυτά τα στατιστικά δεδομένα, αν θέλετε, στους τρεις χιλιάδες είναι 6% και με βάσει αυτούς που πήραν το επίδομα ανεργίας είναι στο 3%, όταν ο γενικότερος δείκτης ανεργίας είναι πολύ μεγαλύτερος.
ΑΝΑΣΤΑΣΙΟΣ ΙΝΤΖΕΣ: Το δικό σας Υπουργείο λέει...
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Τα νούμερα, λοιπόν, τα οποία επικαλείσθε, είναι αυθαίρετα. Βέβαια σας τα δίνουν κάποιοι, γιατί θέλουν να παίξουν το δικό τους ρόλο. Αυτή, όμως, είναι η αλήθεια.  Εμείς στο θέμα της απασχόλησης -επαναλαμβάνω- έχουμε δώσει ιδιαίτερη σημασία και εκεί που μπορούμε.
Στην ακτοπλοϊα υπάρχει κανείς που να μην τηρεί το νόμο; Δεν νομίζω.
Στα κρουαζιερόπλοια -επειδή είπατε τι θα γίνει με το καμποτάζ- παρ'όλο που με την κοινοτική οδηγία 3577/93 -επί Νέας Δημοκρατίας συμφωνήθηκε αυτό- τα κρουαζιερόπλοια είχαν άρση του καμποτάζ την 1-1-99, εμείς πήραμε την πολιτική πρωτοβουλία και είπαμε ότι δεν δεχόμαστε να απελευθερωθεί η κρουαζιέρα και τηρούμε προϋποθέσεις "host state", δηλαδή της σημαίας της χώρας υποδοχής. Αυτή είναι η αλήθεια. Καμία απόλυση δεν έγινε και κανείς άνεργος δεν υπάρχει εκεί, διότι υπάρχει μία συνεργασία και των σωματείων και των πλοιοκτητών και η κρουαζιέρα συνεχίζει να λειτουργεί όπως λειτουργούσε. Και απαγορεύουμε να κάνουν κρουαζιέρες πλοία από και προς ελληνικό λιμάνι, που δεν έχουν τις προϋποθέσεις της ελληνικής νομοθεσίας. Τα ξέρετε αυτά ή κάνετε ότι δεν τα ξέρετε; Πάτρα-Ιταλία, μία γραμμή με αρκετά πλοία. Από πρόπερσι με μία συμφωνία και με την ΠΝΟ και με το ΝΑΤ επιβάλαμε, ενώ δεν έχουν υποχρέωση -αν το θέλετε και έτσι- να απασχολούν 'Ελληνες ναυτικούς. Πάνω από εννιακόσιοι 'Ελληνες ναυτικοί προστέθησαν, να αποσχολούνται στα πλοία Πάτρας-Ιταλίας.  Αυτό δεν είναι πολιτική βούληση; Τι είναι; Κάτι που στο παρελθόν, αγαπητοί συνάδελφοι του ΔΗ.Κ.ΚΙ., ποτέ δεν είχε συμβεί. Ποτέ! Και έγινε επί των ημερών μας. Είναι λίγο αυτό; Στην ποντοπόρο υπάρχουν ιδιαιτερότητες. Μήπως νομίζετε ότι μπορείτε να τους κλείσετε φυλακή; Ξένες σημαίες και λειτουργίες, όπως είναι στην ποντοπόρο ναυτιλία, υπήρχαν από καταβολής του ελληνικού κράτους, εδώ και εκατόν πενήντα χρόνια. Υπάρχουν ιδιαιτερότητες στην τήρηση της νομοθεσίας. Οι εταιρείες είναι πολλές στο εξωτερικό. Υπάρχουν πλοία που ποτέ δεν πιάνουν λιμάνι που έχει προξενικό λιμενάρχη αλλά και που ποτέ δεν έρχονται στον Πειραιά.
Παρ'όλα αυτά, πολλά πλοία από αυτά, έστω και αν τους λείπει κάποιος από τα κατώτερα πληρώματα, έχουν αριθμό Ελλήνων ναυτικών ίσως και πολύ μεγαλύτερο σε ορισμένες περιπτώσεις. Αξιωματικούς ή δοκίμους. Πολύ μεγαλύτερο αριθμό απ'αυτόν που προσδιορίζουμε εμείς με τη σχετική πράξη. Αυτή είναι η αλήθεια. Και είναι μία ιδιαιτερότητα -επαναλαμβάνω- η ποντοπόρος ναυτιλία.
Θα πρέπει όμως να προσέξουμε κάτι, διότι οι πολιτικές του παρελθόντος δεν οδήγησαν σε ενίσχυση της ελληνικής σημαίας, ούτε στην ενίσχυση της απασχόλησης. Αντίθετα, κάθε πλοίο που φεύγει από την ελληνική σημαία και μαθαίνει σε άλλον τρόπο, σε απελευθέρωση της σύνθεσης κ.ο.κ., δεν γυρίζει εύκολα. Μαθαίνει στο φθηνότερο κόστος λειτουργίας.
'Ετσι, λοιπόν, θα πρέπει να είμαστε πάρα πολύ προσεχτικοί όταν μιλάμε για μία συμπεριφορά, η οποία μπορεί να οδηγήσει σε ριζική απώλεια, αν θέλετε, της ελληνικής σημαίας από τα ποντοπόρα μας πλοία και ό,τι αυτό σημαίνει για την απασχόληση.
Αντίθετα, πρέπει να στηρίξουμε όλη εκείνη την προσπάθεια που και η ανταγωνιστικότητα να βοηθηθεί και η απασχόληση. Και εμείς σε αυτό το επίπεδο είμαστε αυστηροί και συνεχώς παρεμβαίνουμε προς κάθε κατεύθυνση και κυρίως προς τους πλοιοκτήτες να σεβαστούν όσο γίνεται τη νομοθεσία που υπάρχει, αλλά κυρίως, αν θέλετε, τον ανθρώπινο παράγοντα, που είναι η απασχόληση, όσο γίνεται, μεγαλύτερου ανθρώπινου δυναμικού.
Επειδή αναφερθήκατε και σε άλλα θέματα, θα δώσω σύντομες απαντήσεις και θα πω τι έχει γίνει. Είμαι κάτοικος του Πειραιά από μικρός και θυμάμαι επί δεκαετίες ηλικιωμένους ανθρώπους στους δρόμους να διαδηλώνουν -ήταν οι συνταξιούχοι ναυτικοί- μέχρι πρόσφατα, πριν από τρία χρόνια. Διαδήλωναν γιατί ποτέ δεν έπαιρναν τις συντάξεις τους τον προκαθορισμένο χρόνο. Αυτό είναι αλήθεια ή ψέματα; Εδώ και τρία χρόνια οι συντάξεις καταβάλλονται έγκαιρα και χωρίς καμία καθυστέρηση. Υπήρξαν εποχές που το ΝΑΤ δήμευε περιουσιακά του στοιχεία προκειμένου να πάρει δάνεια από τράπεζες, για να πληρώσει συντάξεις.  Σήμερα έχουν διαγραφεί όλα τα χρέη του ΝΑΤ και έχει αποδοθεί όλη η περιουσία ξανά στο ΝΑΤ, για να μπορέσει να την αξιοποιήσει υπέρ των ναυτικών.
Σήμερα ο κρατικός προϋπολογισμός καταβάλλει τις συντάξεις στο ακέραιο, προγραμματισμένα και προϋπολογισμένα. Επίσης σήμερα υπάρχει ο Οίκος του Ναύτη, γιατί η ιατροφαρμακευτική περίθαλψη είναι μία μεγάλη υπόθεση για το συνταξιούχο ναυτικό και την οικογένειά του. Πληρώσαμε είκοσι πέντε δισεκατομμύρια, χρέη δεκαετιών και σήμερα απρόσκοπτα καταβάλλεται ό,τι οφείλει ο Οίκος του Ναύτη στους γιατρούς, στα φαρμακεία και σε όποιους άλλους εμπλέκονται στην ιατροφαρμακευτική περίθαλψη των συνταξιούχων και των οικογενειών των ναυτικών μας.
Σήμερα οι συντάξεις, είναι στο 60%, και δεν είναι εμπαιγμός, κύριοι συνάδελφοι, και λυπάμαι που χρησιμοποιείτε κάτι τελείως ανεύθυνα. Επί δεκαετίες οι ναυτικοί ήθελαν να υπάρξει ένα όριο ασφάλειας, κάποιο ποσοστό πάνω στις συλλογικές συμβάσεις. Το ότι πήγαμε στο 60% της σύνταξης των ναυτικών, γιατί όλοι οι άλλοι έχουν παραπάνω για διάφορους λόγους, χωρίς να κινδυνεύουν από την όποια διολίσθηση, που ίσχυε όλα τα προηγούμενα χρόνια, είναι εμπαιγμός; 'Ολοι οι συνταξιούχοι ναυτικοί μας ευχαριστούν. Εσείς πού είδατε τον εμπαιγμό; Για πρώτη φορά συμβαίνει αυτό. Αυτή είναι η αδιαφορία της πολιτείας απέναντι στο ναυτικό; Κοιτάξτε τι γινόταν τα προηγούμενα χρόνια, από το 1974, για να μην πω και νωρίτερα ακόμη. 'Οταν ανέλαβα εγώ Υπουργός, βρήκα τις συντάξεις στο 46,5% της συλλογικής σύμβασης. Το 60% σήμερα κατοχυρωμένο ποσοστό είναι λίγο; Είναι αδιαφορία, είναι εμπαιγμός ή εμπαίζουν αυτοί οι οποίοι τα λένε αυτά ή τα καταγγέλλουν; Αυτά είναι στοιχεία δεδομένα.  Θα ήθελα να παρακαλέσω να είσαστε πιο προσεκτικοί σε ορισμένους χαρακτηρισμούς και να τα μελετήσετε καλύτερα.
Επαναλαμβάνω ότι υπάρχει απρόσκοπτη καταβολή των συντάξεων, πλήρης ιατροφαρμακευτική κάλυψη των ναυτικών από τον Οίκο Ναύτη, χωρίς κανένα πρόβλημα. Αυτή είναι η διαφορετική εικόνα και είναι η πραγματική εικόνα, όσον αφορά τους ναυτικούς μας και τη ναυτιλία.
Θα πω δύο λόγια για τα λιμάνια και τη ναυπηγοεπισκευή. Εμείς προχωρήσαμε σε ένα νόμο, σε ό,τι αφορά τα λιμάνια, και δημιουργήσαμε ανώνυμες εταιρείες. Μάλιστα, πρόσφατος νόμος δίνει τη δυνατότητα στην Κυβέρνηση και άλλα λιμάνια μεγάλης εθνικής σημασίας να μετατραπούν σε ανώνυμες εταιρίες, έτσι ώστε να μπορέσει να υπάρξει καλύτερη αξιοποίηση των υπηρεσιών, που μπορούν να παράσχουν. Δεν υπάρχει κανένα πρόβλημα στον Πειραιά. Αντίθετα, νομίζω ότι ο Πειραιάς προχωράει πλέον, ανεβαίνει συνεχώς σε παγκόσμιο επίπεδο στην κλίμακα των εμπορικών λιμανιών. 'Εχει φτάσει στην τεσσαρακοστή πρώτη θέση σε παγκόσμιο επίπεδο, όταν πριν από δυόμισι ή τρία χρόνια ψάχναμε να τον βρούμε. 'Εχει γίνει ένα πολύ σοβαρό κέντρο διαμετακόμισης κοντέινερς κ.ο.κ.
Το λιμάνι της Θεσσαλονίκης έχει επίσης πολύ μεγάλη προοπτική. Παίζει και θα παίξει ακόμα μεγαλύτερο ρόλο, και σε ό,τι αφορά την επιμήκυνση της 6ης προβλήτας υπάρχει πλήρης κάλυψη της χρηματοδότησής της. Αυτό είναι γεγονός πλέον, κύριε Ιντζέ. Εγώ ο ίδιος -επειδή μου είπατε ότι είμαι από τον Πειραιά- ενδιαφέρθηκα πράγματι πολύ για τη Θεσσαλονίκη. Γιατί; Γιατί το λιμάνι της Θεσσαλονίκης πρέπει να παίξει μεγαλύτερο ρόλο και προς τα Βαλκάνια και προς τις παρευξείνιες χώρες μαζί με το λιμάνι της Αλεξανδρούπολης. Είναι λίγα τα κονδύλια και τα έργα που γίνονται στο λιμάνι της Αλεξανδρούπολης; 'Εχουμε δει πλέον ότι τα λιμάνια είναι εκείνα που θα παίξουν τον ουσιαστικό ρόλο παρέμβασης και οικονομικής διείσδυσης της Ελλάδας προς τα Βαλκάνια, τις παρευξείνιες χώρες και τη Μαύρη Θάλασσα. Αυτή είναι η πολιτική μας και γι' αυτό ενισχύουμε τις λιμενικές υποδομές.
Επίσης, ενισχύουμε τις λιμενικές υποδομές και των μικρών νησιών.  Γιατί ο τουρισμός δεν είναι μόνο το πλοίο, δεν είναι μόνο ο ναυτικός, είναι και οι λιμενικές υποδομές και οι υπηρεσίες των εταιρειών.
Tα τρία αυτά τελευταία χρόνια με πολλές εκατοντάδες εκατομμύρια προσπαθήσαμε να βελτιώσουμε και την αισθητική και τη λειτουργία των λιμανιών. Και πετύχαμε αρκετά. Πρέπει, όμως, να γίνουν ακόμη περισσότερα. Και λιμάνια καινούρια κατασκευάζονται σε όλη την Ελλάδα.
Η λιμενική πολιτική έχει μπει σε μια διαφορετική πορεία. Υπάρχει ένα πολύ μεγάλο ενδιαφέρον. Και το Γ' Κοινοτικό Πλαίσιο Στήριξης είναι εκείνο που θα ενισχύσει -γιατί αφορά και τις υποδομές- πολύ περισσότερο τις λιμενικές υποδομές.
Η Ελλάδα πρέπει να αναπτυχθεί ισόρροπα. Γιατί, για να αποκαταστήσουμε την εδαφική συνέχεια, χρειάζονται λιμάνια. Δεν έχει σημασία αν καθυστερήσαμε. Τη δεκαετία του '70 και του '80 δεν είδαμε τη σπουδαιότητα των λιμανιών. Αυτή είναι η αλήθεια. Είχαμε άλλες προτεραιτότητες τότε. Αυτοί που σχεδίαζαν ίσως δεν έβλεπαν τα πράγματα προς αυτήν την κατεύθυνση. Σήμερα, όμως, η Ελλάδα πρέπει να αναπτύσσεται ενιαία. Και αν δεν έχεις συγκοινωνίες και υποδομές, δεν γίνεται τίποτα. 'Ετσι μπορείς να ενισχύσεις την οικονομία των νησιών. 'Ετσι μπορείς να σταματήσεις τη φυγή από τα νησιά και να έρχεται ο κόσμος στο λεκανοπέδιο της Αττικής ή στη Θεσσαλονίκη. 'Ετσι μπορεί να αναπτυχθεί ο τοπικός τουρισμός. 'Ετσι μπορεί να αναπτυχθεί η τοπική κοινωνία και κατ' επέκταση η εθνική οικονομία.  Αλλιώς με λόγια και με συνθήματα δεν γίνεται τίποτα.
ΑΝΑΣΤΑΣΙΟΣ ΙΝΤΖΕΣ: Αυτό λέμε και εμείς.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Να πω δύο λόγια για τη ναυπηγοεπισκευή. Εντός των ημέρων υπάρχει ένα πρόγραμμα πάνω από εξακόσια εκατομμύρια σε συμφωνία με το σωματείο στη Ζώνη για έργα υποδομών σε πρώτη φάση. Προχθές συναντηθήκαμε και με το Δήμαρχο Περάματος για να λύσουμε και εκεί κάποια προβλήματα που χρόνιζαν. Και αυτά είναι πραγματικότητα, κύριοι συνάδελφοι.
Το γιατί η ναυπηγοεπισκευή έχει αυτή την πορεία, πρώτα-πρώτα δεν είναι υπόθεση μόνο του Υπουργείου Εμπορικής Ναυτιλίας. Είναι θέμα μιας συνολικής πολιτικής. Αλλά εμείς την έχουμε. Και προγράμματα απασχόλησης έχουμε διαμορφώσει και επιχειρήσεις έχουμε βοηθήσει και παράλληλα προωθούμε και συγκεκριμένα προγράμματα. Υπάρχουν όμως και ευθύνες του παρελθόντος. Είναι ένα σύνθετο πρόβλημα και μην αναθεματίζουμε την κυβέρνηση, την όποια κυβέρνηση. Ξέρετε πολύ καλά τι φταίει. Δεν θέλω, όμως, να αναφερθώ σ' αυτό.
Σήμερα προσπαθούμε και με ένα άλλο καινούριο πλαίσιο και με τη λειτουργία του ΟΛΠ. 'Ενα νομοσχέδιο που θα έλθει μετά τις εκλογές θα αφορά την αντιμετώπιση των ναυαγίων, παροπλισμένων κ.ο.κ. Γιατί πρέπει να παρέμβουμε και εκεί.  Πρέπει να εξασφαλίσουμε περισσότερους χώρους για τη ναυπηγοεπισκευή.  Πρέπει να ενισχύσουμε τα προγράμματα απασχόλησης των εταιρειών. Πρέπει να υπάρξουν υποδομές από πλευράς ΟΛΠ.
Με όλα αυτά εγώ προσωπικά κρίνω ότι η ναυπηγοεπισκευή μπορεί να μπει σε μια διαφορετική πορεία.
'Oσον αφορά στην ακτοπλοϊα που εσείς αναθεματίζετε, πάρα πολλά πλοία επισκευάζονται και μετασκευάζονται στο Πέραμα. Υπάρχει δουλειά μέσα από την ελληνική ακτοπλοϊα. Μην περιμένετε οι ξένοι να βοηθήσουν. Οι ξένοι θέλουν μόνο να έλθουν να πάρουν και να φύγουν. Γι' αυτό πρέπει να είστε προσεκτικοί που καταγγέλλετε την ελληνική ακτοπλοϊα σήμερα.
Κυρίες και κύριοι συνάδελφοι, βρισκόμαστε σε μία καινούρια εποχή στη ναυτιλία, η οποία επηρεάζεται τόσο από τις διεθνείς εξελίξεις όσο και από τις διεθνείς πολιτικές, οι οποίες αποφασίζονται έξω από την Ελλάδα.  Αλλά και στη χώρα μας δημιουργούμε μια καινούρια ναυτιλία, που χρειάζεται αλλαγή συμπεριφοράς όλων.
Χρειάζεται να ενισχύσουμε την ανταγωνιστικότητα στην ποντοπόρο ναυτιλία και να βοηθήσουμε την απασχόληση. Χρειάζεται να στηρίξουμε την ακτοπλοϊα περισσότερο για να υπάρξουν σύγχρονα πλοία, σύγχρονες λιμενικές υποδομές, σύγχρονες υπηρεσίες, ώστε να υπάρξει ανάπτυξη στην νησιωτική Ελλάδα. Και αυτό ήδη έχει αρχίσει να φαίνεται σε πολύ μεγάλο βαθμό.  Χρειάζεται όλοι -γιατί πράγματι η ναυτιλία είναι εθνική υπόθεση- να μη βλέπουμε μικροπολιτικά, αλλά να βλέπουμε αυτήν την υπόθεση σε συνεννόηση όλων μας και κομμάτων και εμπλεκομένων εταίρων.
Εγώ έχω προσπαθήσει από την πρώτη στιγμή να τονίσω ότι έχουμε μεγάλη δύναμη, αρκεί να ξεπεράσουμε αντιλήψεις και αγκυλώσεις του παρελθόντος απ' όλες τις πλευρές και να δούμε τα πράγματα μπροστά. Είναι τόσο μεγάλη η ναυτιλία που, αν θέλετε, μπορεί να λύσει τα επί μέρους αγκάθια που την απασχολούν. Γιατί υπάρχουν προβλήματα. 'Ομως με κραυγές και υιοθέτηση α priori θέσεων και απόψεων, οι οποίες το μόνο που έκαναν επί δεκαετίες είναι να δηλητηριάζουν τη ναυτιλία, να δηλητηριάζουν την απασχόληση δεν βοήθησαν. Πρέπει να πάμε μπροστά και για να πάμε μπροστά πρέπει να υπερβούμε όλοι, κάποιες αντιλήψεις και απόψεις που επί δεκαετίες ταλαιπωρούν και ποτέ δεν βοήθησαν. Εμείς τουλάχιστον στα χρόνια αυτά έχουμε διαμορφώσει όλες εκείνες τις προϋποθέσεις, ενισχύσαμε όλες εκείνες τις παραμέτρους που τείνουν να ενισχύσουν και να κάνουν την ελληνική ναυτιλία κυρίαρχη και στο εσωτερικό και στο παγκόσμιο επίπεδο. Ευχαριστώ.  ΠΡΟΕΔΡΕΥΩΝ (Δημήτριος Β. Κωστόπουλος): Τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τέσσερις μαθητές και τέσσερις συνοδοί καθηγητές από το 4ο Γυμνάσιο Αγίων Αναργύρων.
Η Βουλή τους καλωσορίζει.
(Χειροκροτήματα απ' όλες τις πτέρυγες) Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρία και κύριοι συνάδελφοι, αν κατάλαβα καλά, ο μόλις κατελθών εκ του βήματος Υπουργός Εμπορικής Ναυτιλίας βρήκε και πάλι εξιλαστήρια θύματα, για να καλύψει τα οικονομικά και κοινωνικά προβλήματα που δημιουργεί αυτή η πολιτική που εφαρμόζεται ειδικότερα τα τελευταία χρόνια. Πάλι και για τα προβλήματα της ναυτιλίας κατέληξε ο κύριος Υπουργός και είναι άποψη της Κυβέρνησης συνολικά, που την ακούσαμε πολλές φορές με τα χρόνια, ότι φταίνε οι εργαζόμενοι, φταίνε οι ναυτεργάτες, φταίνε οι πλοίαρχοι, δεν φταίει όμως ποτέ η εργοδοσία, η πλοιοκτησία, δεν φταίει ποτέ η πολιτική που εφαρμόζεται σε διάφορους τομείς της οικονομικής δραστηριότητας της χώρας και κατά συνέπεια και στη ναυτιλία.
Εμείς θεωρούμε απαράδεκτη αυτήν τη θέση, που είναι μια θέση η οποία πάει να κρύψει σκόπιμα τις ταξικές κοινωνικά άδικες επιλογές στη γενικότερη οικονομική πολιτική που εφαρμόζεται στη χώρα μας και που ασφαλώς απ' αυτή δεν μπορούσε να εξαιρεθεί και η ναυτιλία.
Για το Δημοκρατικό Κοινωνικό Κίνημα, αν θέλουμε πράγματι να γίνουμε ισχυροί ως χώρα και στην Ευρώπη και διεθνώς θα πρέπει να εγκαταλείψουμε τη γενικότερη οικονομική πολιτική, η οποία στηρίζει κατά κύριο λόγο το αεριτζίδικο τραπεζικό και μεγάλο χρηματιστηριακό κεφάλαιο και να προσανατολίσουμε την οικονομική μας πολιτική στη στήριξη της πραγματικής οικονομίας, της παραγωγικής οικονομίας. Και παραγωγική είναι και η ναυτιλία. Και ασφαλώς για μας, για να προωθηθεί αυτή η άλλη οικονομική πολιτική που θα στοχεύει στην παραγωγική ανάπτυξη της χώρας με αποκέντρωση πόρων και εξουσιών αλλά και με ανάπτυξη της περιφέρειας ισομερώς, θα πρέπει να γίνουν ουσιαστικά έργα αναπτυξιακής και κοινωνικής υποδομής, άρα και στον τομέα της ναυτιλίας: λιμάνια και μια σειρά άλλα έργα που θα αναβαθμίσουν ή θα συμβάλουν στην αναβάθμιση της ναυτιλίας.  Και ασφαλώς άποψη του ΔΗ.Κ.ΚΙ. είναι ότι οι εργαζόμενοι στο χώρο της ναυτιλίας διαχρονικά προσέφεραν πάρα πολλά για την ανάπτυξη της ναυτιλίας και προσέφεραν επίσης πάρα πολλά για την αύξηση του εθνικού εισοδήματος, αφού αποτελεί το συνάλλαγμα της ναυτιλίας τμήμα των λεγόμενων άδηλων πόρων.
Αυτά για την τάξη. Για να μην αναθεματίζονται οι εργαζόμενοι κατά περίπτωση.
Είναι γεγονός ότι τα τελευταία χρόνια και αυτήν τη στιγμή που συζητούμε το ελληνικό νηολόγιο μειώνεται συνεχώς. Και υπάρχει η εξής  "αντίφαση": Ενώ αυξάνεται η ελληνική πλοιοκτησία, το νηολόγιο μειώνεται.  Και αντί να προβληματίζει αυτό την Κυβέρνηση και την ηγεσία του Υπουργείου Εμπορικής Ναυτιλίας, εδώ, ούτε λίγο ούτε πολύ, μας τα παρουσίασε όλα ωραία και όλα καλά. Γιατί η μείωση του ελληνικού νηολογίου -που είναι γεγονός- και το πέρασμα των ελληνικών πλοίων στις ξένες σημαίες έχει αρνητικές επιπτώσεις και στην ελληνική οικονομία, αλλά και στο εργατικό ναυτικό δυναμικό με την ευρεία του όρου έννοια, πλοιάρχους, ναυτεργάτες κλπ.
Επίσης, αυτό έχει αρνητικές συνέπειες για τα οικονομικά του ΝΑΤ και κατά συνέπεια για τους εργαζόμενους στη ναυτιλία και για τους συνταξιούχους. Είναι άλλωστε το τελευταίο αποτέλεσμα της έξαρσης της ανεργίας που υπάρχει σε όλους τους κλάδους, σε όλη την οικονομική δραστηριότητα, με άλλα λόγια είναι αποτέλεσμα αυτής της απαράδεκτης, κοινωνικά άδικης και οικονομικά ανορθόδοξης και αναποτελεσματικής οικονομικής πολιτικής που προανέφερα, που στοχεύει μόνο στους αριθμούς και αδιαφορεί για την πραγματική παραγωγική ανάπτυξη της χώρας, για τους εργαζόμενους, για τον ελληνικό λαό, για την ελληνική κοινωνία.
Ειπώθηκε από τον κύριο Υπουργό προηγουμένως, ως επίτευγμα της Κυβέρνησης, ότι τα λιμάνια της χώρας τα έκαναν ανώνυμες εταιρείες. 'Οταν συζητήθηκε αυτό το νομοσχέδιο στη Βουλή, είχα πει το εξής μιλώντας: Αντί να επαίρεται η Κυβερνηση γι' αυτήν τη ρύθμιση, θα έπρεπε  τουλάχιστον να είναι προβληματισμένη. Γιατί όταν βλέπεις να μεταφέρονται από το δημόσιο τομέα σε ιδιώτες οι είσοδοι και έξοδοι της χώρας, αυτό δεν είναι θετική εξέλιξη, αλλά αρνητική, που μπορεί να έχει δυσμενέστατες στο μέλλον προεκτάσεις και μεταφορά ουσιαστικών κυριαρχικών ελληνικών δικαιωμάτων σε ξένα κέντρα.
Είχαμε όλοι επισημάνει και αγωνισθήκαμε εδώ μέσα -όχι μόνο εμείς του ΔΗ.Κ.ΚΙ. αλλά και τα άλλα κόμματα- για το πέρασμα των λιμανιών στην Tοπική Aυτοδιοίκηση. Μετά από χίλια βάσανα, μετά από μεγάλες καθυστερήσεις έγινε πριν περίπου ένα χρόνο αυτή η διάταξη νόμος, που δόθηκαν οι αρμοδιότητες των λιμενικών ταμείων για τα λιμάνια στην Τοπική Αυτοδιοίκηση κατά κύριο λόγο και εν μέρει στη Νομαρχιακή Αυτοδιοίκηση. Και ενώ είχε γίνει αυτό και πράγματι το χειροκροτήσαμε όλοι και το παλέψαμε, το χειροκρότησε η Τοπική Αυτοδιοίκηση, πριν ο αλέκτωρ λαλήσει, η Κυβέρνηση έφερε την άλλη διάταξη, που τα δίνει ουσιαστικά σε ιδιώτες. Αυτό δείχνει τι πολιτική έχετε, ότι είσθε ένα κόμμα σκληρό, συντηρητικό, αντιλαϊκό, που ξεπουλάτε ακόμα και τις εισόδους και τις εξόδους της χώρας και βάζετε μία ταμπέλα "πωλείται η Ελλάδα". Αυτό συμβαίνει στην πραγματικότητα, σε συνδυασμό με τις άλλες γενικότερες πολιτικές που εκφράσθηκαν με αποκορύφωμα το Ελσίνκι, στις 10 Δεκεμβρίου, με την υπογραφή της απόφασης του Συμβουλίου Κορυφής στην Ευρώπη.
Είναι γεγονός αναμφισβήτητο, όσο και αν προσπαθείτε να το καλύψετε, ότι η ανεργία στο χώρο της ναυτιλίας συνεχώς διογκώνεται και τις θέσεις των Ελλήνων τις καταλαμβάνουν αλλοδαποί εργαζόμενοι και κυρίως σε επίπεδο ναυτεργατικού προσωπικού.
Αυτό άρχισε πλέον να μπαίνει και σε επίπεδο αξιωματικών του Εμπορικού Ναυτικού. Αυτό είναι μία αρνητική εξέλιξη. Και ασφαλώς οι εργαζόμενοι νομιμοποιούνται -όταν βλέπουν ότι μιλάνε σε ώτα μη ακουόντων, εννοώ κυβερνητικά- και να διαμαρτύρονται και να ασκούν τα νόμιμα δικαιώματα, αυτά που προβλέπονται από το Σύνταγμα, όταν βλέπουν μονομερή αντιμετώπιση του προβλήματος προς όφελος όχι των εργαζομένων στη ναυτιλία αλλά προς όφελος άλλων.
Η θέση η δική μας είναι, ναι, να στηρίξουμε τη ναυτιλία στα πλαίσια συνεργασίας όλων των κοινοτήτων της ναυτιλίας και πλοιοκτησίας και εργαζομένων και ασφαλιστικού ταμείου, με γνώμονα όμως και την κοινωνική δικαιοσύνη αλλά και την ανάπτυξη της ναυτιλίας. Οι εργαζόμενοι θα είναι οι τελευταίοι που θα πουν όχι στην ανάπτυξη, εφόσον όμως αυτή αποβαίνει προς όφελος και των εργαζομένων και όχι μόνο των πλοιοκτητών ή των εφοπλιστών.
Αντί να καθήσετε και να καθήσουμε χωρίς επάρσεις να συζητήσουμε πάνω σε ρεαλιστική βάση, λαμβάνοντας υπόψη και τις διεθνείς εξελίξεις στο χώρο της ναυτιλίας, τους προσανατολισμούς και τη στήριξη που πρέπει να δώσουμε και κίνητρα ακόμη και προς την πλευρά των εργαζομένων και προς την πλευρά της αύξησης του ελληνικού νηολογίου, λέτε "όλα είναι ωραία, όλα είναι καλά, πάμε θετικά", ενώ η ανεργία αυξάνει και το ελληνικό νηολόγιο από την άλλη μεριά μειώνεται.
'Οσον αφορά το Ν.Α.Τ., είναι ανακρίβεια αυτό που είπατε. Είναι γνωστό στους ναυτικούς ότι το 1986 ή 1987, δεν θυμάμαι ακριβώς, όταν Υπουργός Εμπορικής Ναυτιλίας ήταν ο κ. Ντεντιδάκης κι εγώ Υπουργός Οικονομικών αυξήσαμε το ποσοστό των αποδοχών στο 55% -το θυμούνται πολύ καλά- με προοπτική να αυξάνεται σταδιακά. Και δεν υποστήριξε κανένας, ούτε εμείς υποστηρίζουμε ότι πρέπει να πάει κατευθείαν στο 80%. Να υπάρχει όμως μία προοπτική με συγκεκριμένο χρονοδιάγραμμα, για να φτάσει σε συγκεκριμένο χρόνο στο 80% των αποδοχών. Ρεαλιστική θέση και όχι μαξιμαλιστική.
Γιατί, επιλέξτε επιτέλους: Στηρίζετε την πολιτική του ΠΑ.ΣΟ.Κ. από το 1994 μέχρι σήμερα ή επιλεκτικά όποτε σας βολεύει επικαλείσθε το 1981-1989 και όποτε δεν σας βολεύει, γιατί θέλετε να κάνετε τους καλούς στο μεγάλο κεφάλαιο -όχι μόνο το εφοπλιστικό, αλλά και πάσης άλλης φύσεως- τότε λέτε τα τελείως αντίθετα, γινόμενοι αναξιόπιστοι.
Η θέση του ΔΗ.Κ.ΚΙ. είναι ότι μέσα σε μία πενταετία από σήμερα πρέπει να το ρυθμίσετε με νομοθετική διάταξη -για να ξέρουν οι εργαζόμενοι ναυτικοί και οι συνταξιούχοι ασφαλισμένοι- και να φθάσει στο 80% των αποδοχών του εν ενεργεία ναυτικού, δίνοντας κάθε χρόνο αύξηση του ποσοστού περίπου κατά 4% έως 5%. Είναι μαξιμαλιστικό αυτό; 'Οταν είναι γνωστό ότι εδώ μέσα αυτά τα τριάμισι χρόνια περάσατε διατάξεις προκλητικές για το κοινό περί δικαίου αίσθημα και κυρίως για τους εργαζόμενους, που διαγράψατε πολλά δισεκατομμύρια για εκδότες, για ιδιοκτήτες καναλιών, που τους χαρίσατε το 80% των προσαυξήσεων στις εισφορές στα ασφαλιστικά ταμεία, όταν διαγράψατε χρέη πολλών δισεκατομμύριων για λαθρεμπόριο και μια σειρά άλλα πράγματα, για το φτωχό το ναυτεργάτη, τον πλοίαρχο, ο οποίος θαλασσοδέρνεται μια ζωή και βγαίνει στη σύνταξη και παίρνει αυτό το πενιχρό ποσό, δεν υπάρχουν λεφτά; Εκεί είναι τα ελλείμματα και δεν είναι όταν χαρίζετε δισεκατομμύρια ή δίνετε από την άλλη μεριά με αδιαφανείς διαδικασίες δισεκατομμύρια σε έχοντες και κατέχοντες κάθε κατηγορίας; Δεν είναι δίκαιη η πολιτική αυτή. Είναι ταξική και κοινωνικά άδικη και ταυτόχρονα είναι αναποτελεσματική πολιτική.
'Ερχομαι στο άλλο θέμα που αναφέρουμε στην επερώτηση, σχετικά με την εξυπηρέτηση των άγονων γραμμών που φτάνει στα νησιά. Το καλοκαίρι πήγα σχεδόν στα περισσότερα νησιά του Αιγαίου, στα μικρά νησάκια, όχι στα μεγάλα που είναι ο τουρισμός. 'Εφθασα μέχρι τη νήσο Ρω, τη Νίσυρο, τη Χάλκη, την Ικαρία, τους Φούρνους, την Τήλο, σε όλα αυτά τα νησιά.
Το μόνιμο έντονο παράπονο, η διαμαρτυρία και των δημάρχων, των δημοτικών αρχών και των φορέων -είναι λίγοι οι επαγγελματίες που έμειναν, αλλά και είναι λίγοι και οι κάτοικοι που έμειναν- ήταν ότι "Το χειμώνα, κύριε Τσοβόλα, είμαστε αποκλεισμένοι. Κάπου-κάπου μες στην εβδομάδα έρχεται κανένα πλοίο".
Αμφισβητείτε ότι αυτό είναι πραγματικότητα; Αντί να γίνεται το τελείως αντίθετο, διότι αυτές οι γραμμές εκτελούνται με άδεια της πολιτείας και δεν είναι μόνο το να εξυπηρετούνται οι ιδιοκτήτες. Να εξυπηρετούνται και αυτοί. Πρέπει να εξυπηρετούνται και οι ελάχιστοι κάτοικοι που απέμειναν σε αυτά τα νησιά, σε συνδυασμό βέβαια με τη διαμόρφωση σύγχρονων λιμανιών, για να μπορεί να γίνεται με ασφαλή τρόπο η συγκοινωνία και η μεταφορά εμπορευμάτων. Αυτό μου είπαν και στη Χάλκη και στη Νίσυρο, στο Καστελόριζο και παντού όπου πήγα.
Γιατί αυτό το πράγμα, για το οποίο τόσες φορές έχουν κάνει προτάσεις οι υπεύθυνοι, οι αρμόδιοι φορείς, η αυτοδιοίκηση, οι κοινωνικοί φορείς; Γιατί δεν το ρυθμίζετε κατά τρόπο τέτοιον, ώστε να εξυπηρετηθούν συγκοινωνιακά, γιατί έτσι θα λυθούν και άλλα προβλήματα αυτών των κατοίκων; Αν δεν το κοιτάξουμε ουσιαστικά το θέμα και όχι με αφορισμούς, ο ελάχιστος κόσμος που απέμεινε σε αυτά τα νησιά θα φύγει και αυτός και εσείς θα μιλάτε εδώ για μία ωραία οικονομία πετυχημένη και θα είναι γυμνή η περιφέρεια και κυρίως η νησιωτική Ελλάδα και οι ακριτικές περιοχές και η χερσαία Ελλάδα από κόσμο.
Και σεις θα λέτε ότι πετύχατε, γιατί ακριβώς πετύχατε ή εννοείτε να θεωρείτε ότι πετύχατε, όταν ευημερούν οι αριθμοί και η Ελλάδα ερημώνεται και αποδιοργανώνεται παραγωγικά, με συνέπεια την περιθωριοποίηση μέσα από τη μεγάλη ανεργία, μέσα από τον περιορισμό του κράτους-πρόνοιας κάθε χρόνο και μεγαλύτερων ποσοστών νέων ανθρώπων αλλά και Ελλήνων πολιτών.  (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Ζητάμε, λοιπόν, ως ΔΗ.Κ.ΚΙ. να δείτε χωρίς καμιά καθυστέρηση το θέμα της πυκνότητας των συγκοινωνιών στα απομακρυσμένα νησιά του Αιγαίου, του ανατολικού, του βόρειου Αιγαίου, γιατί είναι τεράστιο το θέμα. Και εκεί να βάλετε λίγο και το χέρι στην τσέπη και όπως το βάζετε απλόχερα γι'αυτούς τους έχοντες και κατέχοντες, να το βάλετε και γι'αυτούς τους 'Ελληνες κατοίκους αυτών των νησιών, που φυλάνε Θερμοπύλες εκεί που βρίσκονται.
Μου έκανε εντύπωση, κυρία και κύριοι συνάδελφοι, όταν πήγα, όχι με φανφάρες αλλά απλά, στο Καστελόριζο και είδα το μεγαλείο του πατριωτισμού.  Είδα έναν κουτσό άνθρωπο, έναν ηλικιωμένο, που φυλάει ένα μουσείο, τον ρώτησα "τι ανάγκες έχετε εδώ;" και μου είπε "μια μεγαλύτερη σημαία", γιατί είναι αυτός που ανεβάζει κάθε πρωί επί χρόνια και κατεβάζει το βράδυ την ελληνική σημαία.
Εσείς πάτε με τις πολιτικές των αριθμών, εγκαταλείποντας σε μεγάλο βαθμό, για να μη δυσαρεστήσετε τους πλοιοκτήτες ή κάποιους άλλους, αυτούς τους ανθρώπους και τους αφαιρέσετε ακόμα και αυτό το μεγαλείο που έχουν κρυμμένο μέσα στην ψυχή τους.
Δείτε λοιπόν αυτό το θέμα, ώστε οι άνθρωποι να έχουν ανθρώπινες συγκοινωνίες και όχι μία φορά την εβδομάδα και όταν ο καιρός δεν είναι καλός να μην μπορεί να αλλάζει το καράβι, γιατί δεν υπάρχουν κατάλληλα λιμάνια προσαρμοσμένα έστω κατά τι στον όγκο και τις προδιαγραφές που έχουν σήμερα τα πλοία που εκτελούν τις γραμμές.
Ασφαλώς λόγω του γενικότερου προβλήματος που εμφανίζει η ναυτιλία στη χώρα μας, είναι έντονο το πρόβλημα και στη ναυπηγοεπισκευαστική ζώνη του Περάματος, που ήδη είναι επιβαρημένη η περιοχή αυτή από τη μεγάλη ανεργία, λόγω της αποβιομηχάνισης της περιοχής και σε άλλες παρόμοιες επιχειρήσεις.
'Αρα για μας το θέμα ναυτιλία, που είναι ένας νευραλγικός παράγοντας της ελληνικής οικονομίας, μπορεί και πρέπει να αναπτυχθεί για το καλό της εθνικής οικονομίας, αλλά και για το καλό των εργαζομένων σε αυτόν τον ευαίσθητο χώρο. Γιατί αλλιώς, εάν δεν δούμε σοβαρά αυτό το θέμα, φοβάμαι ότι το ελληνικό νηολόγιο θα φθίνει συνεχώς, με τρομακτικές κοινωνικές συνέπειες, από πλευράς ανεργίας στον κόσμο που απέμεινε.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Αν έχετε την καλοσύνη, να ολοκληρωθούν οι αγορεύσεις και να μιλήσετε μετά.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Επειδή είπε κάποια πράγματα ο κ. Τσοβόλας, θα ήθελα να απαντήσω.
ΠΡΟΕΔΡΕΥΩΝ (Παναγιώτης Ν. Κρητικός): Η κοινοβουλευτική πρακτική είναι να τους ακούσετε πρώτα όλους. Θέλετε να μιλήσετε πέντε λεπτά καλώς, αλλά θα αλλάξει η διαδικασία. Θα υποχρεωθεί και ο κ. Τσοβόλας να μιλήσει μετά και θα μείνουν στην αναμονή οι υπόλοιποι ομιλητές.
Αν θέλετε να κάνετε μία παρέμβαση, ορίστε, έχετε το λόγο, θα είναι όμως πρωτοτυπία.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αν είναι έτσι, κύριε Πρόεδρε, δεν θα μιλήσω.
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δικαίωμα από το Σύνταγμα να πάρετε το λόγο, αλλά ...
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οχι, κύριε Πρόεδρε, αρκεί να μη φύγει ο κ. Τσοβόλας, γιατί συνήθως μιλάνε και φεύγουνε.  
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο κύριος Υπουργός θα πρέπει να είναι λίγο πιο προσεκτικός. Να σέβεται αυτούς που εκφράζουν θεσμούς, όπως τον σεβόμαστε και εμείς.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Με συγχωρείτε πάρα πολύ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ο Τσοβόλας επί τριάμισι χρόνια είναι καθημερινά εδώ. Ο Πρωθυπουργός σας δεν έρχεται εδώ. ΠΡΟΕΔΡΕΥΩΝ (Παναγιώτης Ν. Κρητικός): Δεν αφορά εσάς αυτό που είπε, αλλά...
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Τσοβόλα, ο κύριος Πρωθυπουργός είναι παρών.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δείτε τα έδρανα του ΠΑ.ΣΟ.Κ. σήμερα εδώ. Δεν υπάρχει ούτε ένας Βουλευτής του ΠΑ.ΣΟ.Κ. και συζητάμε το τεράστιο θέμα της Εμπορικής Ναυτιλίας και των εργαζομένων.  Από λόγια πάτε καλά.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσοβόλα, σας παρακαλώ! Αυτά που είπε ο Υπουργός, δεν αφορούσαν εσάς. Συμβαίνει πολλές φορές να αγορεύουν πολλοί συνάδελφοι, ή Αρχηγοί ή Κοινοβουλευτικοί Εκπρόσωποι και να αποχωρούν.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Τσοβόλα, εάν έχετε τη μύγα και μυγιάζεστε, δεν φταίω εγώ. Εγώ δεν σας ανέφερα, αλλά έχετε τη μύγα και μυγιάζεστε.
ΠΡΟΕΔΡΕΥΩΝ (Παναγιώτης Ν. Κρητικός): Η διαπίστωση που έκανε ο κύριος Υπουργός έχει συμβεί όντως.
Κύριε Υπουργέ, θέλετε να κάνετε τώρα μία παρέμβαση ή να δώσω το λόγο τώρα στον κ. Βαρίνο και να απαντήσετε μετά συνολικά; 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οχι, κύριε Πρόεδρε, δεν θα μιλήσω τώρα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
Κυρία και κύριοι συνάδελφοι, η τριετία που πέρασε χαρακτηρίστηκε από το ναυτεργατικό και ναυτιλιακό κόσμο σαν μαύρη τριετία για την Εμπορική Ναυτιλία.
Πράγματι, ήταν η χειρότερη τριετία της δεακετίας που πέρασε και μία από τις χειρότερες του αιώνα που έφυγε. Εγώ είμαι ναυτικός από το 1960 και τέτοιο πράγμα δεν έχω δει ποτέ μου. Γι'αυτήν τη μαύρη τριετία η Κυβέρνηση του ΠΑ.ΣΟ.Κ. και ιδιαίτερα ο Υπουργός, ο κ. Σουμάκης, έχουν αποκλειστική ευθύνη.
Το 1/3 της ποντοπόρου ναυτιλίας χάθηκε, περίπου τριακόσια πλοία και σε συνδυασμό με τα λεγόμενα μέτρα που πήρε το Υπουργείο Εμπορικής Ναυτιλίας, μειώθηκαν κατά τέσσερις χιλιάδες οι θέσεις των Ελλήνων ναυτεργατών.
Οι άνεργοι ναυτικοί το 1998, σύμφωνα με τα στοιχεία του γραφείου ευρέσεως ναυτικής εργασίας, ΓΕΝΕ, που επικαλείται ο Υπουργός Εμπορικής Ναυτιλίας, ήταν τέσσερις χιλιάδες επτακόσιες, ενώ στην πραγματικότητα οι άνεργοι ήταν έξι χιλιάδες.
Σε συνάρτηση με τις θέσεις εργασίας που απογράφτηκαν τον ίδιο χρόνο, το Σεπτέμβριο του 1998, η ανεργία υπερβαίνει το 24%. Αυτή είναι η πραγματικότητα, με στοιχεία  του Γραφείου  Ευρέσεως Ναυτικής Εργασίας, τα οποία θα δώσω και  στη συνέχεια στα Πρακτικά.
Το ΥΕΝ, αντί να βοηθήσει τους ανέργους που  δημιούργησε με την πολιτική του, κατόρθωσε να τους μειώσει στα χαρτιά, αλλάζοντας τη νομοθεσία που αφορά τις προϋποθέσεις εγγραφής τους στο Γραφείο Ευρέσεως Ναυτικής Εργασίας.
'Οταν ήρθε αυτός ο νόμος  για ψήφιση στη Βουλή, εγώ ήμουν εισηγητής.  Σας είπα ότι έτσι θα γίνει και πράγματι έτσι έγινε.
Σήμερα, κύριε Υπουργέ, περιφέρονται με απόγνωση εκατοντάδες άνεργοι ναυτικοί, που έχουν εγκαταλειφθεί από το Υπουργείο Εμπορικής Ναυτιλίας στην τύχη τους και σιτίζονται από τις ενορίες των εκκλησιών του Πειραιά.  Με την πολιτική σας έχετε οδηγήσει στο περιθώριο ένα μεγάλο αριθμό ναυτεργατών, όπου οι ίδιοι και οι οικογένειές τους στερούνται τα απαραίτητα για τη στοιχειώδη διαβίωσή τους. Και μιλούμε για άξιους 'Ελληνες, για ανθρώπους οι οποίοι προσέφεραν δισεκατομμύρια δολάρια από το 1945 μέχρι σήμερα, για να στηρίξουν την οικονομία της χώρας.
Η αδικία και η πικρία που κατέχει τους 'Ελληνες ναυτικούς είναι σε αυτό ακριβώς το σημείο. Γιατί συνέβη αυτό στους 'Ελληνες ναυτικούς, αυτούς τους άξιους 'Ελληνες;  Σε αυτά να απαντήσετε, κύριε Υπουργέ, στη Βουλή, για να ξέρουν και οι ναυτεργάτες τι θα ψηφίσουν σε ένα μήνα που έχουμε εκλογές.
Αυτή είναι η πραγματικότητα και δεν τα λέω μόνο εγώ. Τα περιγράφει η Πανελλήνια Ναυτική Ομοσπονδία. 'Εχω εδώ το υπόμνημά της, που σας έδωσε τον Οκτώβριο του 1999 και λέει ακριβώς αυτά που σας λέω και εγώ, ότι δηλαδή σιτίζονται από τις εκκλησίες του Πειραιά.
Και όμως ο Υπουργός Εμπορικής Ναυτιλίας και ο Πρωθυπουργός αισθάνονται υπερήφανοι γι' αυτήν την πολιτική. Ακούσατε και προηγουμένως τον κύριο Υπουργό, ακούσαμε και τον Πρωθυπουργό, όταν πήγε στον Πειραιά. Ευτυχώς που θα κριθείτε σύντομα. Μέσα σε ένα μήνα θα κριθεί η πολιτική σας στην εμπορική ναυτιλία και είμαι βέβαιος  ότι  η ψήφος του ελληνικού λαού θα είναι καταδικαστική.
'Εχουν περάσει τρία χρόνια από την ψήφιση του νομοσχεδίου για το ΝΑΤ και τα προβλήματα  ασφάλισης των ναυτικών, αντί να επιλυθούν, έχουν πολλαπλασιαστεί. Η κατάσταση  των ασφαλιστικών ταμείων των ναυτικών είναι τραγική.  Ο κύριος Υπουργός αισθάνθηκε  περήφανος προηγουμένως για το ΝΑΤ. 'Ετσι βουλιάζουν στα χρέη και τα ελλείμματα τα ταμεία των ναυτικών και οι κύριες συντάξεις και οι επικουρικές στη συντριπτική τους πλειοψηφία είναι ψίχουλα.
Το ΝΑΤ χρειάστηκε τρία χρόνια, κύριε Υπουργέ, για να καταβάλει τις πενιχρές  αυξήσεις  που προβλέπονταν  απο το ν.2390/1996.  Οι δικαιούχοι που εδικαιούντο το 58% το πήραν τώρα στις 25 Iανουαρίου, ενώ ο νόμος είναι από το 1996.  Αυτές είναι οι υπηρεσίες του ΝΑΤ, για τις οποίες αισθάνεται υπερήφανος  ο κύριος Υπουργός; Με τις "γενναίες" αυξήσεις που δόθηκαν για την αναπροσαρμογή των συντάξεων  στο 58% του βασικού μισθού, η κατώτερη σύνταξη του ΝΑΤ είναι 94.000 δραχμές.  Για τις χήρες και τα ορφανά των χαμένων ναυτικών είναι 83.000 δραχμές, ενώ οι κύριες συντάξεις του ΝΑΤ για τα ποντοπόρα είναι 125.000 δραχμές. Η σύνταξη του θαλαμηπόλου είναι 136.000 δραχμές και του μάγειρα 146.000 δραχμές. Αυτές είναι οι συντάξεις που δίνετε σήμερα στους 'Ελληνες ναυτικούς με είκοσι τρία χρόνια θαλάσσια υπηρεσία και με τις άδειες μαζί είκοσι έξι χρόνια υπηρεσία. Πλήρης σύνταξη  στο μάγειρα 146.000 δραχμές.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Η κατώτερη; 
ΑΘΑΝΑΣΙΟΣ ΒΑΡΙΝΟΣ: Είπα ότι είναι 94.000 δραχμές.
Με τη νέα αναπροσαρμογή των συντάξεων στο 60% του βασικού μισθού, ο ναύτης θα πάρει αύξηση το σεβαστό ποσό των 2.500 δραχμών ή 82,5 δραχμές την ημέρα.  Αυτά θα τους δώσετε, γι' αυτό αισθάνεσθε υπερήφανος.
Βέβαια είναι άγνωστο το πότε τελικά θα τα πάρουν, γιατί αφού οι τετρακόσιοι, που ήταν δικαιούχοι, ναύτες, ναύκληροι και μάγειροι (τα πήραν γρήγορα- οι πλοίαρχοι) καθυστέρησαν τέσσερα χρόνια, αντιλαμβάνεσθε τώρα που είναι τέσσερις χιλιάδες δικαιούχοι πότε θα τα πάρουν. Μπορεί να κάνουν και οκτώ χρόνια να πάρουν τα αναδρομικά γι' αυτήν τη σύνταξη.  Αδικαιολόγητα όμως καθυστερεί η καταβολή του ΕΚΑΣ.'Ολα τα άλλα ταμεία τη δίνουν  την αύξηση, το ΝΑΤ δεν την δίνει.
Καθυστέρησε έξι μήνες να αναπροσαρμοστεί η διάταξη που εφάρμοσαν όλα τα ταμεία για την απαλλαγή στα φάρμακα των δικαιούχων ναυτικών του ΕΚΑΣ. 'Ολοι είχαν συμμετοχή στα φάρμακα 10% και για τους ναυτικούς χρειάστηκε να περάσουν έξι μήνες για να αναπροσαρμοστεί η νομοθεσία, ούτως ώστε να πάρουν και εκείνοι αυτά που τους ανήκουν.
Μας λέει εδώ ο κύριος Υπουργός ότι καταβάλλονται εγκαίρως οι συντάξεις. Μα, από το 1991-1992, ποτέ δεν υπήρξε πρόβλημα στην καταβολή των συντάξεων. Το πρόβλημα είναι με τις αυξήσεις, όπως σας είπα προηγουμένως. Αυτά να τα λέτε σε άλλους, κύριε Υπουργέ, όχι σε εμένα. Εγώ είμαι συνταξιούχος του Ν.Α.Τ. Δεν ξέρω πότε παίρνω τη σύνταξή μου; Αυτά να τα λέτε σε αυτούς που δεν ξέρουν. Πώς τολμάτε να πάτε να τα πείτε κάτω στον Πειραιά; Εκείνο που κάνατε εσείς ήταν τούτο. Τα χρέη που δημιουργήσατε με την πολιτική σας στο Ν.Α.Τ., ήρθατε εδώ και τα παραγράψατε. Διότι, τα χρέη είχαν παραγραφεί από το 1993 με διατάξεις και νόμο της Νέας Δημοκρατίας, που αυτόν το νόμο επικαλεσθήκατε στη συνέχεια για να χαρίσετε και τα υπόλοιπα χρήματα. Και το ζητούμενο -σας το είπαμε τότε- είναι να μας πείτε πού πήγαν αυτά τα χρήματα. Αυτά τα πεντακόσια δισ. δραχμές σε ποιο λογαριασμό τα γράψατε; Γιατί έρχεται εδώ ο κ.  Παπαντωνίου και μας λέει ότι το έλλειμμα μειώθηκε. Πού, σε ποιο λογαριασμό γράψατε αυτά τα πεντακόσια δισ. δραχμές που χαρίσατε; Αλλά και η καστάσταση στον "Οίκο του Ναύτη" είναι απελπιστική. Στην ουσία οι ναυτεργάτες και οι απόμαχοι της θάλασσας, κύριοι συνάδελφοι, έχουν αναλάβει αποκλειστικά οι ίδιοι την ιατροφαρμακευτική τους περίθαλψη. Στη Χίο όποιος είναι ασφαλισμένος στον "Οίκου του Ναύτη" πηγαίνει, πληρώνει το γιατρό ο ίδιος, πληρώνει τα φάρμακα ο ίδιος, πληρώνει τις αναλύσεις ο ίδιος και μετά κάθεται σε ατελείωτες ουρές για να πάρει τα λεφτά του, όποτε δεήσει να στείλει λεφτά ο κεντρικός "Οίκος του Ναύτη" στον ΠΟΝ Χίου, που έχει δεκατέσσερις χιλιάδες ασφαλισμένους.  Αυτή είναι η κατάσταση και έρχεται εδώ ο Υπουργός και μας λέει ότι είναι περήφανος για την ιατροφαρμακευτική περίθαλψη των ναυτικών.
'Οταν συζητούσαμε εδώ πριν από δύο χρόνια περίπου το νομοσχέδιο για τη ναυτική εκπαίδευση, διαπιστώσατε ότι κανένας φορέας του ναυτιλιακού και ναυτεργατικού κόσμου δεν συμφωνούσε και όλα τα κόμματα σας ζητούσαν να το αποσύρετε. Στο διάστημα που πέρασε, παρά τις διορθώσεις που κάνατε σε ορισμένες διατάξεις, τα προβλήματα συνεχίζονται στις Ακαδημίες Εμπορικού Ναυτικού, ενώ χάνουν συνεχώς το ναυτικό τους χαρακτήρα. Το φαινόμενο είναι πιο έντονο στα ειδικά σχολεία. Ακούσατε τον Υπουργό προηγουμένως, να μας λέει για τη ναυτική εκπαίδευση. Για να φοιτήσει ένας ναυτικός επαγγελματίας σε ένα ειδικό σχολείο, χρειάζεται δύο μήνες να περιμένει στην ουρά. Δηλαδή, πρέπει να είναι ξέμπαρκος δύο μήνες για να μπορεί να πάει στα σωστικά. 'Η μπορεί να είναι έξι μήνες άνεργος και να περιμένει να βρει δουλειά και να μην μπορεί, γιατί δεν έχει πάρει το GO, γιατί η λίστα τόσο πάει- έξι μήνες...!!! (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) Σας παρακαλώ, κύριε Πρόεδρε, την ανοχή σας για δύο λεπτά.
ΠΡΟΕΔΡΕΥΩΝ (Παναγιώτης Ν.  Κρητικός): Για ένα-δύο λεπτά ευχαρίστως, όχι παραπάνω. Δεν είναι ώρα τώρα να μακρηγορούμε.
ΑΘΑΝΑΣΙΟΣ ΒΑΡΙΝΟΣ: Το φαινόμενο είναι πιο έντονο στα ειδικά σχολεία. Εξάλλου, το Υπουργείο Εμπορικής Ναυτιλίας δεν μπορεί να εξασφαλίσει τη ναυτολόγηση των σπουδαστών των Ακαδημιών Εμπορικού Ναυτικού, ιδιαίτερα των δευτεροετών, με αποτέλεσμα δεκάδες από αυτούς να μην επιστρέφουν στις σχολές.
Αλλά, και η πολιτική του Υπουργείου Εμπορικής Ναυτιλίας στην ακτοπλοία είναι τραγική. Δεν έχω χρόνο για να αναφερθώ περισσότερο.
Για να μην πείτε ότι δεν σας κάνω προτάσεις, πιστεύω ότι το Προεδρείο θα μου δώσει τον απαιτούμενο χρόνο να αναφέρω τις προτάσεις.
ΠΡΟΕΔΡΕΥΩΝ (Παναγιώτης Ν.  Κρητικός): 'Εχετε και τα μπαλκόνια της Χίου! 
ΑΘΑΝΑΣΙΟΣ ΒΑΡΙΝΟΣ: Μία σελίδα είναι μόνο, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι παραπάνω, παρακαλώ.
ΑΘΑΝΑΣΙΟΣ ΒΑΡΙΝΟΣ: Στις αρχές του 1994 οι καταγεγραμμένοι άνεργοι ναυτικοί στο ΓΕΝΕ υπερέβησαν τους τριακόσιους, από τους οποίους εκατόν ογδόντα ήταν ασυρματιστές. Σήμερα -εδώ έχω την κατάσταση από το Γραφείο Ευρέσεως Ναυτικής Εργασίας- είναι τρεις χιλιάδες πεντακόσιοι δεκαεννέα.  Οι απογεγραμμένοι ναυτεργάτες σε ελληνικά πλοία, ξένα και συμβεβλημένα με το Ν.Α.Τ., το 1994 ήταν είκοσι πέντε χιλιάδες οκτακόσιοι σαράντα δύο και το 1998 ήταν είκοσι μία χιλιάδες εκατόν πέντε. Εχάθηκαν, δηλαδή, τρεις χιλιάδες επτακόσιες τριάντα επτά θέσεις εργασίας.
(Στο σημείο αυτό ο Βουλευτής κ. Αθανάσιος Βαρίνος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Το οργανικό έλλειμμα του Ν.Α.Τ. το 1993 ήταν εβδομήντα δισεκατομμύρια (70.000.000.000) δραχμές, τώρα το οργανικό έλλειμμα είναι εκατόν πενήντα ένα δισεκατομμύρια (151.000.000.000) δραχμές και αισθάνεται υπερήφανος ο κύριος Υπουργός.
Τα προβλήματα μπορούν να επιλυθούν και ο υπό ελληνική σημαία στόλος να αυξηθεί, ώστε να απασχολήσει περισσότερους 'Ελληνες ναυτικούς. 'Ομως χρειάζονται τολμηρά μέτρα στήριξης της ανταγωνιστικότητας του υπό ελληνική σημαία πλοίου, αλλά και του 'Ελληνα ναυτικού -και θέλω να το τονίσω αυτό- διότι δεν νοείται ελληνικό πλοίο δίχως τον 'Ελληνα ναυτικό, που είναι η ψυχή του ελληνικού πλοίου.
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Βαρίνο, να ολοκληρώσετε.
ΑΘΑΝΑΣΙΟΣ ΒΑΡΙΝΟΣ: Η αναβάθμιση του Υπουργείου Εμπορικής Ναυτιλίας, ώστε να αποκτήσει το παραγωγικό και επιτελικό χαρακτήρα...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΑΘΑΝΑΣΙΟΣ ΒΑΡΙΝΟΣ: 'Ενα λεπτό, σας παρακαλώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): 'Ενα λεπτό να σας το δώσω, αλλά όχι παραπάνω.
ΑΘΑΝΑΣΙΟΣ ΒΑΡΙΝΟΣ: Μια σελίδα είναι, κύριε Πρόεδρε, οι προτάσεις.... 
ΠΡΟΕΔΡΕΥΩΝ (Παναγιώτης Ν. Κρητικός): Μια σελίδα εξαρτάται από το ρυθμό που θα τα πείτε. Μπορεί να διαβάζετε και πέντε λεπτά.
ΑΘΑΝΑΣΙΟΣ ΒΑΡΙΝΟΣ: Η χορήγηση κινήτρων για την εγκατάσταση και παραμονή των ναυτιλιακών γραφείων στον Πειραιά.
Ανάπτυξη νέων χρηματοπιστωτικών εργαλείων από το ελληνικό τραπεζικό σύστημα για τη στήριξη και ενίσχυση της ελληνικής ναυτιλίας.
Είσοδος στο Χρηματιστήριο της ποντοπόρου και μεσογειακής ναυτιλίας.
Μείωση της συνολικής φορολογικής επιβάρυνσης των πλοίων και των εταιρειών.
Επαναφορά του ειδικού τρόπου φορολογίας στους 'Ελληνες ναυτικούς, όπως ίσχυε με το ν. 3323/55.
Επιδότηση των θέσεων εργασίας στα υπό ελληνικής σημαία πλοία και καταβολή των ασφαλιστικών εισφορών από το κράτος.
Εξασφάλιση πρόσθετων ευρωπαϊκών κονδυλίων για τη ναυτική εκπαίδευση και κατάρτιση.
Κάλυψη και του δεύτερου εξαμήνου ναυτολόγησης δοκίμων πλοιάρχων...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Βαρίνο, παρακαλώ να τελειώσετε. Την ίδια ευαισθησία έχουμε όλοι απέναντι στους ναυτικούς και την εκφράζουμε σε κάθε περίπτωση.
ΑΘΑΝΑΣΙΟΣ ΒΑΡΙΝΟΣ: Τέλος, αναδιάρθρωση στη λειτουργία, στη στελέχωση και στα προγράμματα των ακαδημιών Εμπορικού Ναυτικού, με στόχο...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ περιοριστείτε στο χρόνο που δικαιούσθε.
ΑΘΑΝΑΣΙΟΣ ΒΑΡΙΝΟΣ: Δυστυχώς δεν έχω περισσότερο χρόνο.
ΠΡΟΕΔΡΕΥΩΝ (Παναγιώτης Ν. Κρητικός): Αυτός είναι ο Κανονισμός. Είπατε όσα έπρεπε να πείτε. Μπορούσατε να πείτε και περισσότερα, περιορίζοντας τα δευτερεύοντα.
ΑΘΑΝΑΣΙΟΣ ΒΑΡΙΝΟΣ: Δεν με αφήσατε, δικαιούμαι ένα λεπτό.
ΠΡΟΕΔΡΕΥΩΝ (Παναγιώτης Ν. Κρητικός): Δώδεκα λεπτά μιλήσατε.
ΑΘΑΝΑΣΙΟΣ ΒΑΡΙΝΟΣ: Αφήστε με ένα λεπτό ακόμη.
ΠΡΟΕΔΡΕΥΩΝ (Παναγιώτης Ν. Κρητικός):'Οχι, όχι. Θα συμπληρώσει ο κ. Κωστόπουλος, θα μιλήσει και ο κύριος Υπουργός. 'Ολοι έχουμε ευαισθησία απέναντι στο θέμα.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ.  Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, παρακολούθησα την ομιλία του κυρίου Υπουργού. 'Εδωσε από τη μεριά της Κυβέρνησης ορισμένα στοιχεία, την πολιτική άποψη της Κυβέρνησης. Μπορεί να πέφτω έξω, αλλά σχημάτισα την εντύπωση από την περιγραφή που έκανε ότι η κατάσταση είναι στο χώρο από ικανοποιητική έως ιδανική. Αυτό μπορεί να θεωρηθεί ότι είναι η υπερβολική εκτίμηση της ομιλίας του κυρίου Υπουργού, γιατί στο τέλος της παρέμβασής του είπε ότι υπάρχουν και μερικά αγκάθια, τα οποία θα πρέπει να τα δούμε. Αυτή είναι η εικόνα που σχημάτισα. Επιτρέψτε μου να αρχίσω την παρέμβασή μου με έναν τρόπο ερωτηματικό.   Υπάρχουν 'Ελληνες ναυτεργάτες; Εύκολα μπορεί να το διαπιστώσει κανείς αυτό, αν πάει στην Ακτή Μιαούλη, αν πάει στον Πειραιά ή στα άλλα λιμάνια. Υπάρχουν 'Ελληνες ναυτεργάτες, έστω και αν σήμερα βρίσκονται στην τραγική θέση του άνεργου 'Ελληνα ναυτεργάτη. Υπάρχουν, όμως, 'Ελληνες ναυτεργάτες. Αυτούς που όλοι επαινούν για την προσφορά τους στην Ελλάδα, στο έθνος κλπ. Συμφωνούμε, λοιπόν, ότι υπάρχουν.
Υπάρχουν 'Ελληνες εφοπλιστές; Αν αφαιρέσεις τη μικρομεσαία επιχείρηση στο χώρο και κάποιες ιδιαιτερότητες στην ακτοπλοϊα, μιλώντας για τους εφοπλιστές στην ποντοπόρο ναυτιλία, το ερώτημα δεν μπορεί να απαντηθεί με την αναζήτηση της ταυτότητας του τάδε εφοπλιστή ή είναι πιο σύνθετο το πρόβλημα. Η ταυτότητά τους γράφει ελληνικό όνομα και ελληνική καταγωγή.  Το ερώτημα, όμως, που μπαίνει δεν είναι αυτό. Στην ουσία υπάρχουν 'Ελληνες εφοπλιστές; Ας επιτραπεί να δώσω μερικά στοιχεία, τα οποία δεν είναι βέβαια από εντελώς επίσημες πηγές, είναι από διάφορα περιοδικά, από αναλύσεις που γίνονται, περιοδικά του ίδιου του εφοπλιστικού κεφαλαίου, για να δούμε αν αυτό που έδωσαν σαν απάντηση -υπάρχουν 'Ελληνες εφοπλιστές- έχει κάποια αντικειμενική βάση, ώστε να μη θεωρηθεί αφοριστική η τοποθέτηση.
Το Μάρτη του 1999 -σύμφωνα με αυτά τα στοιχεία που μπορεί να συζητηθούν- ο στόλος του επονομαζόμενου ελληνικού εφοπλιστικού κεφαλαίου ήταν ο πρώτος στον κόσμο. Τα τελευταία χρόνια οι παραγγελίες για νέα πλοία ξεπέρασαν το 10%. Το 1997-1998 ήταν 11,5%. Της παγκόσμιας παραγωγής.
Μιλάμε για αστρονομικά μεγέθη, μιλάμε για επενδύσεις παραγωγής νέων πλοίων που ξεπερνάνε τα είκοσι πέντε τρισεκατομμύρια (25.000.000.000.000) δραχμές.  Ζαλίζεται κανένας από τέτοια νούμερα. Και μπορεί ο Υπουργός Εμπορικής Ναυτιλίας με τον τρόπο που ξέρει να μιλά σαν Πειραιώτης και να πει "τι μας λέτε εδώ εσείς και αυτοί που επερωτούν";  Εδώ γίνεται κοσμογονία. Εσείς οι ίδιοι λέτε ότι είναι είκοσι πέντε τρισεκατομμύρια (25.000.000.000.000) δραχμές οι επενδύσεις για παραγωγή νέων πλοίων ή για διόρθωση πλοίων.
Από την άποψη αυτή και το σημείο που έχει η επερώτηση των συναδέλφων  του ΔΗ.Κ.ΚΙ. ότι έχει κρίση ο χώρος, είναι υπό αμφισβήτηση, εφόσον έχουμε αυτά τα στοιχεία. Εκτός και αν θα συμπέσουμε, πιστεύω, και εννοούμε όλοι ότι η κρίση υπάρχει σε τμήμα του συνολικού χώρου. Και αυτό το τμήμα είναι ο κόσμος, οι εργαζόμενοι.
Οι θέσεις εργασίας Ελλήνων ναυτεργατών, σύμφωνα με τις νέες συνθέσεις που γίνονται διαχρονικά, από πενήντα δύο χιλιάδες πεντακόσιες είκοσι οκτώ το 1980, σήμερα είναι και δεν είναι -σύμφωνα με τα στοιχεία των κομμουνιστών ναυτεργατών τώρα- δεκαπέντε με είκοσι χιλιάδες. Πράγμα που σημαίνει ότι έχουμε μία αντίφαση.
Αν δεχθούμε αυτό το τεράστιο επενδυτικό πρόγραμμα των εφοπλιστών, οι πενήντα δύο χιλιάδες πεντακόσιες είκοσι οκτώ θέσεις, θα έπρεπε να είναι πάνω από εκατό χιλιάδες, όπως τουλάχιστον εγώ το υπολογίζω. 'Ομως, αντί γι' αυτό έχουμε αυτήν την τραγική εικόνα των δεκαπέντε χιλιάδων απασχολήσιμων και των άλλων, οι οποίοι κάνουν βόλτες στο λιμάνι και κατά τις βραδινές ώρες πάνε σε κανένα εκκλησάκι για να πάρουν κάποιο σισίτιο.  Θα υπερβάλω λίγο για να παρακινήσω τον κύριο Υπουργό να δει και με αυτά τα στοιχεία και με αυτό το πρίσμα αυτά που είπε ο ίδιος. Να δει δηλαδή συνολικά την κατάσταση.
Αν αφεθεί η υπόθεση να προχωρήσει αυτόν το δρόμο, και με αυτά που λέτε κάθε φορά όταν η ανταγωνιστικότητα είναι σκληρή, με την απειλή να πάρουν τη σημαία και να την πάνε αλλού -που όλα αυτά τα γνωρίζουμεεπιτρέψτε μου να πω, κύριε Υπουργέ, ότι θα χάσετε την ταυτότητά σας σαν Υπουργός Εμπορικής Ναυτιλίας. Αν θέλετε θα σας πω αστειευόμενος, Υπουργό των "βαρκάρηδων". Και αυτό το λέω, γιατί δεν θα υπάρχει ελληνική εμπορική ναυτιλία με την έννοια που τη γνωρίσαμε από τις αρχές της συγκρότησης του ελληνικού κράτους, αλλά και στην πορεία του, όπως εξελίχθηκαν τα πράγματα.
Γιατί, λοιπόν, υπάρχει αυτή η αντίφαση, ενώ πάνε καλά τα πράγματα για τους εφοπλιστές η κατάσταση όλο και χειροτερεύει για τους ναυτεργάτες; Γιατί αλλάζουν διαδοχικά οι συνθέσεις, όπως είπα.
Γιατί υπάρχει αυτή η κατάσταση; Γιατί οι εφοπλιστές αλλάζουν τη σημαία τους ή απειλούν ή εκβιάζουν ωμά να την πάρουν από εδώ.
Γιατί υπάρχει αυτή η κατάσταση; Γιατί διάφορες ελληνικές κυβερνήσεις, ενώ τα έδιναν όλα προς τους εφοπλιστές, ουσιαστικά δεν έπαιρναν τίποτα. Γιατί έγινε αυτή η κατάσταση; Γιατί, κύριε Υπουργέ επιτρέψτε μου να πω, ο εφοπλιστής της ποντοπόρας ναυτιλίας δεν πιστεύει σε κανένα Θεό. Ο μόνος Θεός που πιστεύει είναι το κέρδος. Αν παραγνωριστεί αυτό, τσάμπα κουβεντιάζουμε κιόλας.
Μα τι να κάνουμε σ' αυτήν την κατάσταση; Να πω δυο λόγια στο τι να κάνουμε. Πρώτα πρώτα για τους ανέργους πρέπει να παρθούν κάποια μέτρα. Η πρόταση που λέγει για 80% -έτσι όπως το λέγει η πρόταση- να τη στηρίξετε για να μπορεί να επιβιώσει ο άλλος. Κατώτατη σύνταξη ενενήντα τρεις χιλιάδες (93.000) δεν στέκει, διότι δεν μπορεί να ζήσει μ' αυτήν άνθρωπος.  Πρέπει, λοιπόν, να παρθούν κάποια μέτρα. Αλλά σαν κατακλείδα να πω τα εξής.
Αφού είμαστε χαμένοι και χαμένοι -ας το πω κάπως έτσι, τους λες να κάνουν μια πεντάρα δουλειά και αυτοί λένε πάω στη Λιβερία, τους λες να πάρουν κάποιους ανθρώπους 'Ελληνες, που είναι στο λιμάνι και περιμένουν, αυτοί λένε τα μαζεύω και φεύγω και άμα θες κάνε με και τίποτα, αφού είναι ελεύθερη η διαβόητη αγορά και θα χειροτερεύσουν τα πράγματα με την ιστορία του καμποτάζ- και εφόσον ο ελληνικός λαός πληρώνει τα σπασμένα για την αύξηση των κερδών τους κλπ., γιατί δεν αντιστέκεστε και σεις σαν Υπουργός μιας συγκεκριμένης Κυβέρνησης, που γνωρίζω ποια είναι η πολιτική σας, ποιες είναι οι κατευθύνσεις κλπ.; Μια αντίσταση σ' αυτό το πράγμα να υπάρξει. 'Ετσι κι αλλιώς, κύριοι, σας πληρώνουμε που σας πληρώνουμε, ακούστε καλά, δεν μπορείτε εσείς να αφήνετε έναν άνθρωπο πεινασμένο στο λιμάνι με οικογένεια, γιατί αυτός ο άνθρωπος θα βγει στο δρόμο. Και αν βγει στο δρόμο θα πάει να τον πιάσει ο εισαγγελέας. 'Ομως ο εισαγγελέας δεν πάει να πιάσει κανέναν απ' αυτούς τους ανθρώπους, οι οποίοι κοροϊδεύουν ολόκληρους λαούς; Θα κλείσω, κύριε Πρόεδρε, με μια κουβέντα μόνο, έτσι σαν σημείωση σ' όλα τα γενικά. Ελλάδα δεν είναι μόνο τα βουνά και οι κάμποι, κύριε  Υπουργέ.  Είναι και αυτά σαν γεωγραφική έννοια. Ελλάδα είναι οι άνθρωποι. Και όταν οι άνθρωποι έχουν δυσκολίες, όταν ένας ναυτεργάτης έχει κάνει είκοσι χρόνια μέσα στην αλμύρα και τον βγάζεις τώρα στην ανεργία, αυτός ο άνθρωπος θα πρέπει να αντισταθεί, να πάρει κάποια μέτρα. Εσείς όμως αγνοείτε ότι αυτός ο άνθρωπος αποτελεί τη ραχοκοκαλιά, την ψυχή αυτού που λέμε Ελλάδα. Δεν σας κατηγορώ ότι μπορεί να το κάνετε επίτηδες. Απλώς είσαστε κλεισμένοι μέσα σε ένα πλαίσιο μιας συγκεκριμένης πολιτικής. Να σας πω να αντισταθείτε, θα είναι κάπως υπερβολικό, διότι ξέρω ποιοι είναι οι προσανατολισμοί σας. Να πω όμως όλους τους άλλους, που είμαστε μαζί με τους ναυτεργάτες ότι πρέπει να αντισταθούμε. Υπάρχει ανάγκη συσπείρωσης και αντίστασης να ανατραπεί αυτή η πολιτική.
ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο στην κ.
Αλφιέρη, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας πενήντα τέσσερις μαθητές και δυο συνοδοί δάσκαλοι από το 10ο Δημοτικό Σχολείο Καλλιθέας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες) Ορίστε, κυρία Αλφιέρη, έχετε το λόγο.
ΣΤΥΛΙΑΝΗ ΑΛΦΙΕΡΗ: Κύριοι συνάδελφοι, η ερώτηση των συναδέλφων του ΔΗΚΚΙ είναι μία σημαντική επερώτηση για θέματα ναυτιλίας. Απέδειξε ακόμα ένα πράγμα το οποίο κατέθεσε εδώ ο κύριος Υπουργός. Περιέγραψε εδώ έναν Πειραιά άψογο, χωρίς ανεργία, χωρίς να υπάρχουν άνεργοι ναυτεργάτες και ό,τι είχε υποσχεθεί και εξαγγείλει η Κυβέρνηση κατά καιρούς έχουν γίνει πραγματικότητα ή έχουν γίνει πολιτικές.
Κύριε Υπουργέ, δεν μπαίνω στον πειρασμό να απαντήσω ένα προς ένα σε αυτά που είπατε, παρ' όλο που είχα ετοιμάσει μία άλλη ομιλία. Είναι τρομακτικό και προκλητικό, κύριε Υπουργέ, να μιλάτε μ' αυτόν τον τρόπο, λες και ζείτε σε άλλη πόλη.
'Εχουμε εκλογές. Και οπωσδήποτε το προεκλογικό ύφος πρέπει να έχει κάποια στοιχεία. Το βασικό είναι ότι πρέπει να σεβόμαστε την πραγματικότητα, αλλά και αυτό που λέμε αγωνία των ναυτεργατών μας, αγωνία της ναυπηγοεπισκευαστικής βάσης Περάματος, αγωνία της πόλης του Πειραιά ο λαός της οποίας μαστίζεται από ανεργία της τάξης του 20%.
Επιμένετε προεκλογικά πάντα να λέτε και σεις και ο κύριος Πρωθυπουργός ότι η Κυβέρνησή σας θέλει ελληνική εμπορική ναυτιλία. Και οι άλλοι συνάδελφοι ανέλυσαν, αλλά κι εγώ ερωτώ με ποιους όρους και με ποιες προϋποθέσεις. Εμπορική ναυτιλία με έξι χιλιάδες άνεργους ναυτικούς; Εμπορική ναυτιλία με μια ναυπηγοεπισκευαστική ζώνη Περάματος που έχει ανεργία 75%; Ποιοι είναι οι όροι και οι προϋποθέσεις; 'Η επιμένετε να λέτε ελληνική εμπορική ναυτιλία και να χρεώνετε το κόστος μόνο στη ναυτική εργασία; Αν είναι αυτή η πολιτική που υπηρετείτε, ξεκαθαρίστε τη θέση σας απέναντι στους πολίτες του Πειραιά. Γιατί πιστεύω ότι η ειλικρίνεια πολλές φορές ωφελεί και την πολιτική αντιπαράθεση και, αν θέλετε, γεννά και πολιτικές, που η πολιτική έχει και το στοιχείο της σύγκρουσης. Δεν λέμε όλο "ναι", κύριε Σουμάκη, λέμε και κάποιο "όχι".
Και ας πάμε τώρα, είκοσι έξι σημεία, ναυπηγοεπισκευαστική ζώνη Περάματος.  Αυτά, κύριοι συνάδελφοι, τα έχουν υποσχεθεί από το 1996, που είχα εκλεγεί Βουλευτής, τα έχω παρακολουθήσει, δεν έχει γίνει τίποτε. Ο κύριος Υπουργός έρχεται πάλι, παραμονή των εκλογών, να εξαγγείλει ένα άλλο πακέτο. Είμαι σίγουρη και το προσυπογράφω εδώ, δεν θα γίνει ποτέ πραγματικότητα.
Ποιο είναι το κόστος και το αποτέλεσμα; Το αποτέλεσμα είναι η ανεργία που είπαμε, το 75% και η συρρίκνωση της τοπικής οικονομίας.
Αυτό, λοιπόν, ο κύριος Υπουργός δεν μπορεί να λέει ότι είναι το θαύμα στη ναυπηγοεπισκευαστική βάση Περάματος. Εμείς επιμένουμε, σαν Συνασπισμός, έχουμε καταθέσει προτάσεις, αλλά ξέρετε η Κυβέρνηση συνήθως δεν δέχεται αυτές τις προτάσεις. Εμείς επιμένουμε να υλοποιηθούν τα είκοσι έξι σημεία, παρ'όλο που έχουν περάσει τέσσερα ολόκληρα χρόνια. Και να παρθούν συγκεκριμένα μέτρα, κύριοι συνάδελφοι, για τους άνεργους που η ηλικία τους είναι πάνω από σαράντα πέντε χρόνων και καταλαβαίνετε ότι δεν βρίσκουν εύκολα εργασία.
Να εξετάσουμε το ζήτημα της συνταξιοδότησης, να εξετάσουμε το ζήτημα της επιδότησης εργασίας, να εξετάσουμε το ζήτημα αν μπορεί η τοπική οικονομία να τους απορροφήσει. Είναι σοβαρό το θέμα.
Ο κ. Σουμάκης μας είπε και κάτι άλλο ότι με κάποιους φορείς δεν ντρεπόμαστε κλπ. Ο Συνασπισμός ευθέως λέει, δεν ντρέπεται να συνεργάζεται με τους φορείς. Και συνεργάζεται με όλους τους φορείς και με το Εργατικό Κέντρο και με την ΠΕΜΕΝ, και με την ΠΕΝΕΝ και με την ΠΝΟ.
Δεν ξέρω, κύριε Υπουργέ, εσείς από πότε δηλαδή απορρίπτετε μετά βδελυγμίας τους κοινωνικούς φορείς; Από τη στιγμή που έχετε υιοθετήσει στην πολιτική σας να μη σέβεται ούτε το θεσμικό πλαίσιο, που εσείς έχετε ψηφίσει, και θα το καταθέσω αυτό συγκεκριμένα, για να μη μας λέτε ότι δεν λέμε τα πράγματα όπως είναι ή από τη στιγμή που εσείς δε σέβεσθε τις διεθνείς συμβάσεις.
Μας είπατε να κάνουμε απολογισμό. Και σας καλώ να κάνουμε όλοι μαζί εδώ έναν απολογισμό.
Εγώ, κύριοι συνάδελφοι, δεν θα πω πολλά στοιχεία, γιατί και εσείς τα είπατε και καλύψατε αυτό το θέμα. Αλλά, να πω στον κύριο Υπουργό γιατί και σε ερώτησή μου είχε πει ότι το 1997 ότι η απόφαση που πήρε, η πολιτική που εμφάνισε για τις συνθέσεις των πλοίων ωφέλησε τους ναυτικούς. Να το δούμε μαζί πόσο ωφέλησε τους ναυτικούς; Λοιπόν, συμβατικά πλοία μέχρι Ιούλιο 1997, τρία τέσσερα νούμερα θα βάλω, από τρεις χιλιάδες μέχρι είκοσι χιλιάδες κόρους είχαμε δεκαεπτά ναυτικούς.  Μετά την ενδιαφέρουσα, την προκλητική για μένα απόφαση του κυρίου Υπουργού έχουμε οκτώ ναυτικούς. Αν υπολογίζω καλά, έχουμε μείον εννέα ναυτικούς.
Στους είκοσι χιλιάδες ένα μέχρι σαράντα πέντε χιλιάδες κόρους έχουμε δεκαοκτώ ναυτικούς τον Ιούλιο του 1997. Μετά, έχουμε εννιά ναυτικούς, έξι αξιωματικούς και τρεις κατώτερο πλήρωμα, μείον επτά θέσεις εργασίας. Και να πω και άλλο ένα τελειώνοντας. Από σαράντα πέντε χιλιάδες ένα και άνω κόρους είχαμε είκοσι ναυτικούς. Στους σαράντα πέντε χιλιάδες ένα έως εκατό χιλιάδες κόρους έχουμε μόνο δέκα ναυτικούς, έξι αξιωματικούς και τέσσερις κατώτερο πλήρωμα. Η αφαίρεση λέει πάλι δέκα. Και υπάρχει και ένα άλλο θέμα, το οποίο είναι πολύ σημαντικό. Με τα μέτρα αυτά καταργήθηκε ο διαχωρισμός στα συμβατικά και αυτοματοποιημένα πλοία και καθορίστηκε ο αριθμός των Ελλήνων ναυτικών.
Αυτά τα στοιχεία, κύριε Υπουργέ, δείχνουν την πραγματική πολιτική που εσείς εφαρμόζετε. Και ο απολογισμός λέει ότι χάθηκαν θέσεις εργασίας. Και το ενδιαφέρον είναι ότι και η Νέα Δημοκρατία από τη θέση που βρίσκεται, της Αντιπολίτευσης και τα άλλα κόμματα επιμένουμε ότι είναι πάνω από τρεις χιλιάδες θέσεις εργασίας χαμένες.
Και το ενδιαφέρον, κύριε Υπουργέ, το ΓΕΝΕ λέει ότι η ανεργία αυξήθηκε κατά 18%. Μήπως διαβάζουμε διαφορετικά τους αριθμούς; Δεν ξέρω, κύριε Υπουργέ. Εγώ σε άλλη μου ερώτηση, που είχα κάνει για τη σύνθεση των καταμαράν που θα έλθουν, μας υποσχεθήκατε ότι θα τηρήσετε τους νόμους κλπ. Η Ακτή Μιαούλη όμως αγωνιά. Εσείς ακόμη δεν έχετε ανοίξει τα χαρτιά σας. Υπάρχουν δύο πολιτικές, μία πολιτική στο ελληνικό Κοινοβούλιο και μία πολιτική στην Ακτή Μιαούλη; Αυτά που κατά καιρούς κατατίθενται και καταθέτει η Κυβέρνηση στο ελληνικό Κοινοβούλιο πότε θα αρχίσετε να τα σέβεσθε; Εμείς επιμένουμε, κύριε Υπουργέ, ότι θα πρέπει να ελέγξετε τις συνθέσεις των πλοίων, να δώσετε σαφείς οδηγίες στα ελεγκτικά όργανα του ΥΕΝ, προκειμένου να επιβάλουν απαρέγκλιτα τη νομοθεσία σε κάθε πλοίο που την παραβιάζει.
Πιστεύουμε, κύριε Υπουργέ, ότι μπορείτε να απαγορεύσετε τον απόπλου των πλοίων εκείνων, που δεν εφαρμόζουν το νόμο, μέχρι την αποκατάσταση της σχετικής πράξης. Αυτό το προβλέπει η ναυτική νομοθεσία.
Εσείς πολλές φορές μας έχετε πει σε αυτήν την Αίθουσα -σήμερα βέβαια δεν το είπατε- ότι δεν μπορείτε να κάνετε έλεγχο. Μπορείτε να κάνετε, κύριε Υπουργέ, έλεγχο. Μπορείτε να κάνετε απόλυτο έλεγχο και το ξέρετε πολύ καλά. Δεν μπορείτε να κάνετε έλεγχο με την έννοια ότι δεν υπάρχει πολιτική βούληση σε αυτήν την κατεύθυνση, γιατί ελέγχετε μόνο τους ναυτεργάτες και δεν ελέγχετε τους εφοπλιστές. Και εγώ δεν έχω κάτι με τους εφοπλιστές. 'Οταν, όμως, το εφοπλιστικό κεφάλαιο ζει και ζητά μονόπλευρα το να επιβάλουμε κυρώσεις και να χάσουν οι ναυτεργάτες την αξιοπρέπειά τους, εγώ έχω ενστάσεις. Και ζητώ, κύριε Υπουργέ, να παρθούν μέτρα ενάντια στο εφοπλιστικό κεφάλαιο για να ισοφαρίσει η αδικία που γίνεται με τους εφοπλιστές.
Δεν μπορούμε να λέμε ότι οι μόνοι που μπορούν και φέρνουν χρήματα στην ελληνική οικονομία είναι οι εφοπλιστές. Μπορούμε να το δούμε και να το αναλύσουμε. Θα δούμε ότι η πραγματικότητα δεν είναι αυτή που εσείς κατά καιρούς λέτε θριαμβευτικά.
'Ενα άλλο θέμα για το οποίο μιλήσατε με μεγάλη έπαρση είναι τα λιμάνια και τα λιμενικά ταμεία.
Κύριε Υπουργέ, δεν πιστεύω να θεωρείτε ότι είναι κατόρθωμα η ιδιωτικοποίηση των λιμανιών είτε του Πειραιά είτε της Θεσσαλονίκης.  Επικαλεστήκατε τότε που το συζητούσαμε στο Κοινοβούλιο ότι ήταν μία απαίτηση της Ευρωπαϊκής 'Ενωσης. Ξέρετε πολύ καλά ότι στο θέμα των λιμανιών υπάρχει μια πιο ελαστική πολιτική.
Και πρέπει να παραδεχθούμε και κάτι άλλο: 'Οτι σαν πολιτικοί έχουμε το δικαίωμα να βάζουμε βέτο σε κάποια πράγματα που έχουν σχέση με την εθνική μας οικονομία. Στην προκειμένη περίπτωση τα λιμάνια έχουν σχέση με την είσοδο στην Ευρωπαϊκή 'Ενωση και όχι μόνο στη χώρα μας.  Συρρικνώσατε θέσεις εργασίας. Αποκλείσατε τους χρήστες και τη Νομαρχιακή Αυτοδιοίκηση από τα διοικητικά συμβούλια των λιμανιών.
Το πιο τραγικό απ'όλα είναι ότι ήρθατε πριν ένα μήνα και ιδιωτικοποιήσατε τα λιμενικά ταμεία. Και ξέρετε ότι τα λιμενικά ταμεία στήριζαν τα μικρά νησιά. Πείτε μου, λοιπόν, κύριε Υπουργέ, ποιος θα καλύψει αυτή τη στήριξη; 'Εχετε στόχο να ερημώσετε τα νησιά, τον Πόρο, τις Σπέτσες, την 'Υδρα; Υπάρχει μια μαζική διαμαρτυρία των εκλεγμένων της Νομαρχιακής Αυτοδιοίκησης και των δημάρχων που ζητούν να επανεξετάσετε το θέμα. Εσείς βέβαια, όπως δηλώνετε εδώ, δεν έχετε συνεργασία με τους μαζικούς φορείς και δεν σας ενδιαφέρει η άποψή τους.
Πιστεύω, όμως, κύριε Υπουργέ -ήμουν εκτελωνίστρια στο επάγγελμα πριν γίνω Βουλευτής και μπορεί να γίνω πάλι κάποια στιγμή- ότι η λειτουργία του λιμανιού δεν είναι άψογη. Εξυπηρετεί μόνο τους μεγάλους και εκλεκτούς πελάτες. Οι υπόλοιποι, οι μικρομεσαίοι, καλούνται να επιβιώσουν με πολύ δύσκολους όρους.
Τελειώνοντας, θα ήθελα να πω ότι υπάρχει μονοπωλιακή γραμμή. Και με έπαρση είπατε εδώ ότι λύσατε τα θέματα στην κατεύθυνση τη μονοπωλιακή.  Γνωρίζετε ότι αυτό έρχεται σε αντίθεση με τους νόμους της Ευρωπαϊκής 'Ενωσης, που θα το επικαλεστώ από την αντίθετη άποψη.
Υπάρχουν σοβαρά προβλήματα με τον τρόπο που αντιμετωπίζετε και δίνετε άδειες σκοπιμότητας. Εγώ σας καλώ εδώ και σας ζητώ να δίνετε τις άδειες σκοπιμότητας με διαφάνεια. Δεν μπορείτε να δημιουργείται μονοπωλιακά κέντρα ή μονοπωλιακές γραμμές και να δημιουργείτε τεράστια προβλήματα και στα μικρά νησιά του Αργοσαρωνικού, αλλά και στην άγονη γραμμή. Η άγονη γραμμή πρέπει να υπάρξει, κύριε Υπουργέ. Και με τις πολιτικές που εφαρμόζετε λυπάμαι, αλλά δεν βρίσκετε λύσεις.
'Ενα άλλο σοβαρό θέμα για μας, κύριε Υπουργέ, είναι τα γερασμένα πλοία. Και εσείς, δυστυχώς, έχετε αποδεχθεί την υπόθεση των γερασμένων πλοίων.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Μισό λεπτό, κύριε Πρόεδρε.
Μας έχετε δηλώσει με έπαρση ότι τα γερασμένα πλοία, τα ελληνικά πλοία, θα αποσύρονται στα τριάντα πέντε χρόνια. Γνωρίζετε πολύ καλά ότι υπάρχει μία οδηγία, που ορίζει τους κανόνες και τα πρότυπα ασφαλείας των επιβατηγών πλοίων και προβλέπει μία σημαντική μετασκευή στα πλοία άνω των είκοσι επτά ετών μέχρι 1.10.2000. Αυτό δεν το είπατε πουθενά και σε κανέναν. Η ταλαιπωρία, οι καθυστερήσεις, τα επικίνδυνα πλοία βρίσκονται στα ελληνικά λιμάνια. Και αυτό έρχεται σε αντίθεση με αυτό που λέμε Καταμαράν. Δεν δημιουργεί προϋποθέσεις ισότιμης ανάπτυξης της ναυτιλίας με την ευρωπαϊκή.
Εσείς γιατί το δεχθήκατε αυτό, κύριε Υπουργέ, και γιατί το περάσατε στο ντούκου; Και σας ακούω από το καλοκαίρι να λέτε ότι εμείς έχουμε έναν ανανεωμένο στόλο, έναν ωραίο στόλο κλπ. Δεν μας είπατε την αλήθεια ότι αποδεχθήκατε συνεργασία με τους εφοπλιστές να αλλάζονται τα πλοία στα τριάντα πέντε χρόνια και χωρίς να κάνουν καμία μετασκευή. Είναι σοβαρό το πρόβλημα.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Πού το είδατε αυτό το πράγμα γραμμένο; 
ΣΤΥΛΙΑΝΗ ΑΛΦΙΕΡΗ: Το είδα γραμμένο, κύριε Υπουργέ. Και θα σας καταθέσω τις ερωτήσεις και του ελέγχου του Αλαβάνου, κύριε Υπουργέ...  
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Πού το είδατε αυτό το πράγμα γραμμένο; 
ΣΤΥΛΙΑΝΗ ΑΛΦΙΕΡΗ: ...να σας καταθέσω και τα δελτία Τύπου και να σας καταθέσω και ολόκληρο το...
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Ετσι κάνετε πολιτική; Με τα δελτία Τύπου; 
ΣΤΥΛΙΑΝΗ ΑΛΦΙΕΡΗ: ...που εσείς τον Αύγουστο απαντήσατε και διαψεύδετε.
ΠΡΟΕΔΡΕΥΩΝ (Παναγιώτης Ν. Κρητικός): Θα πάρετε το λόγο αμέσως μετά, κύριε Υπουργέ, και θα απαντήσετε.
ΣΤΥΛΙΑΝΗ ΑΛΦΙΕΡΗ: Πιστεύω, κύριε Υπουργέ, ότι πρέπει να είσθε ειλικρινής προς τον πειραϊκό και προς τον ελληνικό λαό. Η πολιτική δεν παίζεται με δύο γλώσσες. Το λιμάνι του Πειραιά έχει προβλήματα ανεργίας. Πρέπει να σκεφθείτε ότι υπάρχουν εργαζόμενοι και πολιτικές, που πρέπει να έχουν στο κέντρο τους τον εργαζόμενο άνθρωπο. Οι πολιτικές της αγοράς είναι πια ξεπερασμένες.
(Στο σημείο η Βουλευτής του ΔΗ.Κ.ΚΙ. κ. Στυλιανή Αλφιέρη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Ναυτιλίας κ. Σουμάκης έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κατ' αρχήν, θέλω να ξεκαθαρίσω κάτι, που ανέφερε ο κ. Τσοβόλας. Μάλλον επειδή έλειπα από την Αίθουσα, είχα κακή πληροφόρηση περί αυτού που είπε, γιατί αλλιώς δεν ξέρω  πώς να το εξηγήσω. Σε καμία περίπτωση δεν είπα ότι φταίνε οι εργαζόμενοι. Πού το ακούσατε, κύριε Τσοβόλα, αυτό; 'Αλλωστε η μεγάλη μου κόντρα με τους εφοπλιστές, με τους οποίους σας είδα αγκαλιά προχθές, είναι ότι δεν δέχομαι σε καμιά περίπτωση...
ΓΕΩΡΓΙΟΣ ΤΣΑΦΟΥΛΙΑΣ: Εμείς χαιρετάμε. Εσείς αγκαλιάζεσθε.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Τσαφούλια.
Να μη συγκρουστούν τώρα τα λιμάνια Πατρών και Πειραιώς.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Μη χάνετε την ψυχραιμία σας, κύριε συνάδελφε. Εγώ άκουσα με προσοχή όλες τις ανακρίβειες, που είπατε. Αυτά που ακούγονται στην Αίθουσα από συναδέλφους είναι λυπηρό να ακούγονται. Είναι δυνατόν να κάνουμε πολιτική με αυτά που γράφει η οποιαδήποτε φυλλάδα και να εγκαλείται ο Υπουργός; Είσαστε σοβαροί; 'Ερχομαι στο πρώτο. Ποτέ, μα ποτέ -και αυτή είναι η καταγγελία της 'Ενωσης Εφοπλιστών- δεν είπα ότι αποδέχομαι τον εξοστρακισμό των Ελλήνων ναυτικών από τα πλοία. Αυτή είναι η αλήθεια. Και έρχεται εδώ η Νέα Δημοκρατία και χύνει κροκοδείλια δάκρυα, όταν ο κ. Καραμανλής και άλλο στέλεχος της Νέας Δημοκρατίας προχθές στη Ναυτιλιακή Λέσχη Πειραιά μίλησαν για την ανταγωνιστικότητα, που στο μυαλό τους είχαν το έξω οι 'Ελληνες ναυτικοί. Το έχω καταγγείλλει επανειλημμένα σε αυτήν την Αίθουσα. Θέλουν τον ανταγωνισμό των πλοιοκτητών βασισμένο μόνο σε άλλου είδους κίνητρα και κυρίως στην έξοδο των Ελλήνων ναυτικών από τα πλοία. Και μετά έρχονται εδώ και μας λένε χίλια δυο παραμύθια και ψέματα ότι δήθεν ενδιαφέρονται για τους 'Ελληνες ναυτικούς.
'Εχω πει επανειλημμένα στην 'Ενωση Ελλήνων Ναυτικών και στην επιτροπή του Λονδίνου ότι αυτό δεν το δεχόμαστε. Είναι λάθος τους να εστιάζουν εκεί το όλο πρόβλημα. Δεν ξέρω τι σας είπαν, κύριε Τσοβόλα. Θα έπρεπε να μας πείτε ποιο είναι το αίτημά τους για την ανταγωνιστικότητα.
Κατ' αρχήν, το κύριο αίτημά τους είναι να φύγουν οι ναύτες από τα πλοία, δηλαδή τα κατώτερα πληρώματα. Πιστεύω ότι έτσι θα σας το είπαν.  Και μετά θέλουν να δούμε τι θα κάνουν με τους αξιωματικούς. Αυτό είναι λάθος και για τους εφοπλιστές και για την ελληνική ναυτιλία. Εμείς τουλάχιστον δεν το δεχόμαστε. Δεν υπάρχει περίπτωση να το δεχθούμε αυτό, γιατί έχουμε υιοθετήσει την πολιτική, που λέει ότι ανταγωνιστικότητα και απασχόληση πάνε μαζί. Και τα μέτρα που πήραμε πριν από δύο χρόνια κατάφεραν να ισορροπήσουν την κατάσταση.
'Ολοι δε αναφέρεσθε στην ποντοπόρο ναυτιλία. Κανείς δεν αμφιβάλλει ότι στα άλλα είδη ναυτιλίας, στην κρουαζιέρα, στην ακτοπλοία και στους διεθνείς πλόες επιβατικών πλοίων έχουμε καταφέρει να αυξήσουμε την απασχόληση των Ελλήνων ναυτικών. Υπάρχει πρόβλημα ανεργίας στους 'Ελληνες αξιωματικούς; Αντιθέτως υπάρχει πρόβλημα για το μέλλον της ελληνικής ναυτιλίας, διότι έχουμε έλλειψη Ελλήνων αξιωματικών, γιατί ο 'Ελληνας νέος σήμερα και για άλλους λόγους δεν πάει στη ναυτιλία.
Αυτή είναι μία σκληρή πραγματικότητα, που πρέπει να δούμε πώς θα την αντιμετωπίσουμε, προκειμένου να έχουμε 'Ελληνες αξιωματικούς στα πλοία, διότι αλλιώς θα χαθεί η ναυτιλία. 'Ομως όλα τα άλλα που λέτε για τη μείωση του στόλου δεν έχουν βάση. Κατασκευάζονται πλοία, αλλά πάνε σε άλλες σημαίες, γιατί το μόνο πρόβλημά τους είναι ότι θέλουν απελευθέρωση των συνθέσεων. Το δέχεσθε αυτό; 'Ετσι βλέπουν την ανταγωνιστικότητα. Εγώ δεν νομίζω ότι υπάρχει κόμμα, πλην της Νέας Δημοκρατίας, η οποία έχει ταυτιστεί πλήρως, που να συμφωνεί στην απελευθέρωση των συνθέσεων.
Εγώ, κύριε Τσοβόλα, φωνάζω εδώ και τριάμισι χρόνια να έρθετε όλοι να κουβεντιάσουμε, για να πάρει ο καθένας την ευθύνη του. Προχθές έγινε συνάντηση της 'Ενωσης Εφοπλιστών με τον κύριο Πρωθυπουργό. Πρέπει να πάμε σε δεσμεύσεις. Δεν είναι δυνατόν η πολιτεία μόνο να δίνει, χωρίς καμία δέσμευση στο θέμα του νηολογίου και της απασχόλησης, που για μας είναι σοβαροί παράμετροι. Γι' αυτό ακριβώς παρατηρείται αυτή η διαρροή. Αν εσείς πιστεύετε ότι μπορείτε να τη σταματήσετε με ευχολόγιο, είναι λάθος.  Παρ' όλα αυτά όμως, τα μέτρα απέδωσαν γιατί κράτησαν και ελληνικά πλοία. Kαι μάλιστα, έχει μειωθεί ο μέσος όρος της ηλικίας του εμπορικού στόλου, κάτι σημαντικό για την ανταγωνιστικότητα.
Σε λίγες μέρες στις Βρυξέλλες θα κουβεντιάσουμε στο Συμβούλιο Υπουργών, μετά το ατύχημα του ΕΡΙΚΑ στη Γαλλία, μέτρα κατά των πλοίων, για νηογνώμονες και άλλα. Αυτό όμως είναι ένα άλλο θέμα, τεράστιο για την ελληνική ναυτιλία όπου διαμορφώνονται καινούριες συνθήκες.
'Ετσι, λοιπόν, έχουμε υποχρέωση να κάνουμε μια πολιτική που να στηρίζει την ανταγωνιστικότητα του εμπορικού στόλου και στην ποιότητά του. Είναι σημαντικό αυτό, γι' αυτό μιλάμε για ποιοτική ναυτιλία. Και η ποιοτική ναυτιλία θέλει και ποιοτικούς ναυτικούς, πώς να το κάνουμε; Κάτι που είναι για το καλό το δικό τους, για τη δική τους απασχόληση, αλλά και για να είναι ανταγωνιστική η ναυτιλία μας σ' αυτό το διεθνές περιβάλλον που διαμορφώνεται σήμερα. Αυτή είναι η αλήθεια. 'Ολα τα άλλα είναι λόγια, απλά για να χαϊδεύουμε τα αυτιά δεξιά και αριστερά και να είμαστε έξω από το πρόβλημα, αλλά να βλέπουμε την κατάσταση να εξελίσσεται.
Πράγματι χρειάζεται συνεννόηση. Και είπα προηγουμένως στην πρωτολογία μου ότι η ελληνικη ναυτιλία έχει τέτοια δύναμη, που μπορεί να απορροφήσει τα όποια επιμέρους προβλήματα υπάρχουν, αρκεί όλοι να αποδεχθούν τους κανόνες του παιχνιδιού και να αναλάβει ο καθένας, με πρώτη την πολιτεία, κάποιες ευθύνες. 'Οχι όμως να γίνει αυτό που γίνεται επί δεκαετίες, να αναλαμβάνει τις ευθύνες η πολιτεία και όλοι οι άλλοι μεταξύ τους να τα βρίσκουν ξεχωριστά.
Υπάρχει επικοινωνία κάποιων ναυτεργατών με τον εφοπλισμό. Αυτό όμως αφορά εκείνους. Οι καλοί εφοπλιστές, η κακή πολιτεία. Εγώ δεν είδα ποτέ κάποιους που διαμαρτύρονται έντονα να καταγγέλλουν τον εφοπλισμό. Ποτέ. Το γιατί είναι μια άλλη ιστορία. Και είναι λάθος να υιοθετούμε αυτές τις απόψεις.
'Ετσι, λοιπόν, θα πρέπει να ξεκαθαρίσουμε κάτι. Οι μόνοι που δεν φταίνε είναι οι εργαζόμενοι. Και βεβαίως, την πρωτοβουλία και την υπέρβαση πρέπει να την κάνουν οι πλοιοκτήτες και η πολιτεία, αν θέλετε. Η πολιτεία έχει κάνει πάρα πολλά, μα πάρα πολλά και συνεχίζει να κάνει.  Γιατί όλα αυτά που κουβεντιάζουμε για το ΝΑΤ, τον Οίκο Ναύτη, τα μέτρα του Ιουλίου του 1997 είχαν κόστος για την ελληνική πολιτεία και θα έπρεπε και οι εφοπλιστές να συνδράμουν σ' αυτήν την κατεύθυνση. Βεβαίως έχουν μια άλλη αντίληψη, γιατί παράλληλα αλλάζει η εμπορική ναυτιλία, νέες χώρες μπαίνουν στο παιχνίδι, αυξάνει η ανταγωνιστικότητα, πάμε στην ποιοτική ναυτιλία, που αυτό σημαίνει ότι πάρα πολλά πλοία πιθανόν θα φύγουν από τη μέση και κοιτάνε να βγάλουν από τη μύγα ξύγκι. Και τι τους φταίει; Τους φταίει ο ναύτης, κάτι που δεν το αποδεχόμεθα και πιέζουμε προς αυτήν την κατεύθυνση.
Δεν υπάρχει ανεργία. Υπάρχει ανεργία στους θαλαμηπόλους; Υπάρχει ανεργία στους μαγείρους; Υπάρχει στους αξιωματικούς; Εστιάζεται πράγματι ένα ποσοστό ανεργίας στους ναύκληρους και στους ναύτες που κοιτάμε προς κάθε κατεύθυνση να πιέσουμε, να μπορέσουμε και εκεί να αποκαταστήσουμε όσο γίνεται περισσότερο την απασχόληση αυτών των ανθρώπων. Αυτή είναι η αλήθεια και δεν την αρνείται κανείς.
'Ακουσα προηγουμένως που είπε περί διαφάνειας η κυρία συνάδελφος.  Λυπάμαι -το έχετε ξαναπεί περί διαφάνειας- αλλά πρέπει να σας πω ότι ο Υπουργός που σας μιλάει για πρώτη φορά δεν επέτρεψε καμιά άδεια σκοπιμότητας να της κοπεί η οποιαδήποτε προσέγγιση. Για πρώτη φορά μετά από πολλά πολλά χρόνια. 'Ολοι έχουν μπει στο παιχνίδι, οι πάντες.
Εγώ δεν ήμουν εκείνος που στον Αργοσαρωνικό έδωσα στον κ. Στρίντζη, μετά από δεκαοκτώ χρόνια, που δεν τολμούσε κανείς να δώσει, άδεια σκοπιμότητας; Εγώ δεν έδωσα στην Κεφαλονιά άδειες, που ήταν μόνο μια εταιρεία; Εγώ δεν έδωσα σε όλο το Αιγαίο; Πού είναι το πρόβλημά σας; Απλά οι συνεργασίες όλων αυτών αν θέλετε είναι και επιβεβλημένες για να μπορέσουν να ανταποκριθούν στον ανταγωνισμό, που έρχεται από τους ξένους και που η απασχόληση επαναλαμβάνω στην ελληνική ακτοπλοϊα έχει αυξηθεί. Αυτή είναι η αλήθεια και οφείλουμε να τη στηρίξουμε ακόμα περισσότερο.
Τα πλοία της νέας τεχνολογίας θα πληρούν όλες εκείνες τις προϋποθέσεις για την ασφάλεια του πληρώματος και των επιβατών. 'Εχετε την εντύπωση ότι θα λειτουργήσουν έτσι αυθαίρετα; Είναι σε συνεννόηση και η Π.Ν.Ο και η πλοιοκτήτες και το Υπουργείο. Είμαι σίγουρος ότι θα εφαρμόσουμε αυτό, που πρέπει και ότι θα συμφωνήσουν όλοι.
Εμείς ποτέ στα τριάμισι χρόνια δεν κάναμε εφαρμογή μονομερούς επιβολής μέτρων. Ποτέ. Γι' αυτό και η κρουαζιέρα. Καταφέραμε να απασχολούμε όλους τους ναυτικούς μας εκεί γιατί υπάρχει μια πλήρης συνεργασία και συνεννόηση. Αυτή είναι η αλήθεια.
Εγώ, κύριε Πρόεδρε του ΔΗ.Κ.ΚΙ, επειδή κάνετε καταγγελίες συνεχώς για σκληρή και αντιδραστική πολιτική, φοβάμαι ότι αυτά τα οποία εσείς λέτε είναι μια πολιτική περασμένων ετών, αυτό είναι η πιο συντηρητική πολιτική, όταν δεν βλέπετε τις εξελίξεις και κοιτάτε συνεχώς πίσω, απλά γιατί αυτό σας αρέσει ή γιατί αυτό ξέρετε.
Θα σας πω για τις συντάξεις. Δεν θα ήθελα να αναφερθώ σ'αυτό το θέμα, αλλά θα το κάνω, γιατί μου είπατε για το 55% την περίοδο που ήσασταν Υπουργός. Τι βοήθεια προσφέρατε εσείς στους ναυτικούς; Το 60% που σήμερα σφραγίσαμε για τους 'Ελληνες ναυτικούς είναι τίποτα; Σας έχω ξαναπεί σ'αυτήν την Αίθουσα ότι αν εσείς κάνατε κάποια βήματα τότε προς το 80% θα ήμασταν ευτυχείς εμείς σήμερα, ακόμα περισσότερο.
Τίποτα δεν κάνατε, σε μια οικονομία με πολύ αυξημένο πληθωρισμό, με μείωση του πραγματικού εισοδήματος, σε σχέση με τις συντάξεις και συντάξεις που διολίσθαιναν. Σήμερα αυτό το εξασφαλίσαμε πλέον και δεν υπάρχει περίπτωση να ξαναγυρίσουμε σε αυτό που εσείς επικαλεστήκατε.  Δεν μου αρέσει η παρελθοντολογία, αλλά πρέπει κάποτε να τα ακούτε. Τι πρόσφερε επίσης η Νέα Δημοκρατία, κύριε Βαρίνο, στον 'Ελληνα ναυτικό, τριάμισι με τέσσερα χρόνια στην Κυβέρνηση; Tίποτα απολύτως. Εσείς κάνετε μια προσωπική πολιτική εδώ για να είσαστε αρεστός, όταν τα στελέχη και οι ηγέτες σας λένε άλλα πράγματα.  Τι προσφέρατε στα τέσσερα χρόνια;  
ΑΘΑΝΑΣΙΟΣ ΒΑΡΙΝΟΣ: Ακούσατε τι προσφέραμε.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Πείτε μου μια διάταξη για το ΝΑΤ που κάνατε. Πείτε μου μια διάταξη για τον 'Ελληνα ναυτικό ή για την ελληνική ακτοπλοϊα. Πείτε μου  μια διάταξη που κάνατε για την ελληνική ποντοπόρο ναυτιλία. Το μόνο που καταφέρατε ήταν να πάτε στην Ευρώπη να άρεται το καμποτάζ και να συνθηκολογήσετε στην κατάσταση των συνθηκών σημαίας που έχει το πλοίο σε ό,τι αφορά την απασχόληση των Ελλήνων ναυτικών στα κρουαζιερόπλοια.  'Ερχεστε εδώ  και μας λέτε ότι πονάτε για τους 'Ελληνες ναυτικούς; Είσαστε σοβαροί; ΑΘΑΝΑΣΙΟΣ ΒΑΡΙΝΟΣ: Τριακόσιους ανέργους εμείς, τρεις χιλιάδες εσείς. 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ μη διακόπτετε.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δική σας υπογραφή έχει η κοινοτική οδηγία 3577 που δεχθήκατε να κάνουν κρουαζιέρες χωρίς στελέχωση Ελλήνων ναυτικών. Αυτή είναι η αλήθεια. Να σταματήσετε να είσαστε φαρισαίοι και να εμπαίζετε.
ΑΘΑΝΑΣΙΟΣ ΒΑΡΙΝΟΣ: Δεν εμπαίζουμε εμείς.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Θα τα ακούσετε γιατί κάποιοι έχετε παρελθόν βεβαρημένο.
ΑΘΑΝΑΣΙΟΣ ΒΑΡΙΝΟΣ: Τα στοιχεία λένε άλλα.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Επειδή έχετε παρελθόν βεβαρημένο σε ό,τι αφορά το ενδιαφέρον σας ...
ΑΘΑΝΑΣΙΟΣ ΒΑΡΙΝΟΣ: Τι λέτε, κύριε Υπουργέ; 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οποιοι καταγγέλλετε στο Βήμα να είσαστε ψύχραιμοι να ακούσετε την αλήθεια. Ξέρω ότι η αλήθεια ενοχλεί.
ΑΘΑΝΑΣΙΟΣ ΒΑΡΙΝΟΣ: Ποια είναι η αλήθεια; Αυτή που λέτε εσείς; 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Σας λέω ότι η σημερινή Κυβέρνηση, τα τέσσερα τελευταία χρόνια, έχει δημιουργήσει και έχει δώσει τόσα, όσα ποτέ δεν έχουν δοθεί. Σαφέστατα πρέπει να γίνουν και άλλα και να δούμε όλους τους τομείς δραστηριότητας της ναυτιλίας.
Εγώ πιστεύω όμως ότι είμαστε σε μια πορεία τέτοια, που πραγματικά ενισχύει τη μεγάλη εθνική υπόθεση, που λέγεται ναυτιλία στο σύνολό της και ό,τι σημαίνει αυτό. Θα πω για μια ακόμη φορά ότι ναυτιλία δεν είναι μόνο το πλοίο. Εδώ κάνετε ένα λάθος όλοι. Διότι άκουσα τον κ. Κωστόπουλο να λέει λίγο πολύ "να φύγουμε". Είναι εύκολο "να φύγουμε", αλλά γύρω από το πλοίο υπάρχει μια πολύ μεγάλη δραστηριότητα και βεβαίως, αυτό έχει να κάνει με την απασχόληση πολλών ανθρώπων.
ΑΝΑΣΤΑΣΙΟΣ ΙΝΤΖΕΣ: Για την οποία δεν είπατε τίποτα. Εκτός του πλοίου και εκτός του Πειραιά δεν ακούσαμε τίποτα.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Πρέπει να σας πω ότι το να λέει κανείς εύκολα "ας φύγουν" είναι μια κουβέντα. Είναι ανεύθυνη κουβέντα όμως για μένα.
Εμείς πιστεύουμε ότι πρέπει να συμβάλουμε με όλες μας τις δυνάμεις, ώστε όσο γίνεται περισσότερα πλοία να επιστρέψουν στην ελληνική σημαία με ναυτικούς επάνω, όχι μόνο με τον καπετάνιο, που κάποιοι επικαλούνται. Είναι συμφέρον για την οικονομία, για την απασχόληση και γενικότερα για την Ελλάδα και οικονομικά αλλά και πολιτικά προς το εξωτερικό.
Δεν είναι τυχαίο ότι η εμπορική ναυτιλία είναι εκείνη που προς τα έξω μας κάνει δυνατούς. Είναι μια παρουσία που μας κάνει υπερήφανους. 'Ολοι όσοι εμπλέκονται σ' αυτήν την υπόθεση πρέπει να προχωρήσουν με μια καινούρια λογική, με μια καινούργια προσέγγιση και αυτό φοβάμαι ότι κάποιοι δεν το σκέπτονται.
Σήμερα περισσότερο από ποτέ οι συνθήκες και οι προϋποθέσεις είναι πολύ καλύτερες. Πρέπει οι πολιτικές μας να στοχεύουν πάντα στην ενίσχυσή της και όχι να αφήνουμε να αναπτυχθούν άλλοι, οι οποίοι καιροφυλαχτούν. Στο Συμβούλιο Υπουργών που θα γίνει κάποιοι Ευρωπαίοι και μη, έχουν στο στόχο τους την ελληνική ναυτιλία. Θα πρέπει, λοιπόν, να είμαστε πάρα πολύ προσεκτικοί στην κριτική, που κάνουμε και στη μεθοδολογία την οποία ακολουθούμε.
Κύριε Πρόεδρε, θα δώσω δυο συνοπτικές απαντήσεις. Το ΕΚΑΣ δεν το δίνουμε σε κάποιους διότι ζητήσαμε να μας φέρουν τις φορολογικές δηλώσεις για να δούμε αν το δικαιούνται. 'Ολοι οι άλλοι το έχουν πάρει.
Το ΝΑΤ είναι ο πρώτος ασφαλιστικός οργανισμός που ολοκληρώνεται επιτέλους η μηχανοργάνωσή του. Και αυτό είναι δικό μας επίτευγμα. Κάνατε τίποτα προς αυτήν την κατεύθυνση; Απολύτως τίποτα.
ΑΘΑΝΑΣΙΟΣ ΒΑΡΙΝΟΣ: 'Ημουν για δύο χρόνια μέλος του διοικητικού συμβουλίου του ΝΑΤ. Λέτε να μην ξέρω; 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Παρ' όλα αυτά σήμερα θα πάρουν τις συντάξεις τους οι ναυτικοί που θα είναι προσαρμοσμένες στην εισοδηματική πολιτική και θα έχουν την αύξηση του 60%. Αυτή είναι η πραγματικότητα.
Κύριε Πρόεδρε, κυρίες και κύριοι συνάδελφοι, εμείς αυτά τα τελευταία χρόνια έχουμε δημιουργήσει εκείνες τις προϋποθέσεις για μια μεγαλύτερη ανάπτυξη της ελληνικής ναυτιλίας στο σύνολό της. Και αυτή η ανάπτυξη θα επιφέρει την ενδυνάμωση του στόλου και του εμπορικού και του ακτοπλοϊκού, θα επιφέρει ανάπτυξη της απασχόλησης, θα αποκαταστήσει τη σωστή ανάπτυξη των νησιών με την ηπειρωτική Ελλάδα.
Η ακτοπλοϊα πραγματικά κάθε χρόνο θα βελτιώνεται όλο και περισσότερο. Θα δείτε τα δρομολόγια αυτής της χρονιάς, αλλά και τα πλοία που θα μπουν αυτήν τη χρονιά. Θα είναι μια μεγάλη επανάσταση στον εσωτερικό θαλάσσιο χώρο. Μόνο έτσι θα μπορέσουμε να πάμε μπροστά ως χώρα. Κάποιοι δεν το αντιλαμβάνεσθε, αλλά πλέον τα πράγματα έχουν δρομολογηθεί και το παρόν και το μέλλον θα είναι πολύ καλύτερο για τους 'Ελληνες και την Ελλάδα.  Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του ΔΗ.Κ.ΚΙ. κ.
Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θα ήθελα κατ' αρχήν, χωρίς να ακολουθώ το παράδειγμα του κυρίου Υπουργού της όξυνσης -καταλαβαίνω τις βαθύτερες αιτίες που προκαλούν την όξυνση λόγω της προεκλογικής περιόδου- να επισημάνω ότι το ΔΗ.Κ.ΚΙ., η Κοινοβουλευτική του Ομάδα σύσσωμη, παρ' ότι ως μικρό κόμμα καθ' όλη τη διάρκεια της χρονιάς έχει τη δυνατότητα να συζητήσει μόνο δύο επερωτήσεις, επέλεξε ως θέμα της μιας εκ των δύο, το θέμα της ναυτιλίας, το θέμα της ανεργίας των ναυτεργατών, το θέμα που έχει σχέση με τη ναυπηγοεπισκευαστική ζώνη Περάματος και γενικά με όλες τις παραθαλάσσιες περιοχές και τους κατοίκους της. Γιατί εμείς θεωρούμε ότι αυτός ο τομέας είναι νευραλγικός για την οικονομία και την κοινωνία μας.
Παρατηρήσαμε, όμως, σήμερα ότι το ΠΑ.ΣΟ.Κ., ως κόμμα, δεν ευαισθητοποιείται καθόλου στο θέμα της ναυτιλίας και των ναυτεργατών, της εξυπηρέτησης των κατοίκων των νησιών του Αιγαίου, αλλά και για όλα τα άλλα προβλήματα. Και γι'αυτό δεν είχε σήμερα το κυβερνών κόμμα κανέναν εκπρόσωπο για να μιλήσει, εις δόξαν του εκσυγχρονισμού και της δημοκρατίας του σημερινού δήθεν εκσυγχρονιστικού ΠΑ.ΣΟ.Κ.
Και να αντιληφθεί η Κυβέρνηση και ο κύριος Πρωθυπουργός ότι τα έκαναν θάλασσα στη στεριά με αυτό που είναι πρωτόγνωρο, με την ανακοίνωση εβδομήντα ημέρες πριν πρόωρων εκλογών, γιατί διέλυσε Δημόσια Διοίκηση -που ήταν διαλυμένη σε μεγάλο βαθμό- και αποδιέλυσε και τη Βουλή. Φυγομαχεί πηγαίνοντας για ψήφους ανά την Ελλάδα, περιφρονώντας σήμερα με προκλητικό τρόπο τους ναυτεργάτες, τους ναυτικούς, τους συνταξιούχους του Ν.Α.Τ. και όλους τους υπόλοιπους που αναφέραμε. Οφείλω αυτό να το επισημάνω όση προσπάθεια και αν κάνουν να το κρύψουν τα διαπλεκόμενα με Μέσα Μαζικής Επικοινωνίας με την Κυβέρνηση. Δεν μπορούν να κρύβουν αυτό που ζούμε σήμερα εδώ. Υπήρξε έλλειψη εκπροσώπησης του ΠΑ.ΣΟ.Κ. γι'αυτό το σημαντικό θέμα.
Επίσης χαίρομαι που ο κύριος Υπουργός, έστω στη δευτερολογία του διευκρίνισε ότι δεν θεωρεί υπαίτιους για τα όποια προβλήματα της ναυτιλίας τους εργαζόμενους.
Μπορεί να μην ήθελε να πει αυτό. Αλλά αν διαβάσει αυτά που είπε στην ομιλία του, τα Πρακτικά, δίνει σαφώς το μήνυμα -που άλλωστε το ζήσαμε τριάντα χρόνια εδώ- ότι φταίνε οι εργαζόμενοι για τα προβλήματα που έχει γενικά ο δημόσιος τομέας και η οικονομία.
'Εκανε και ένα άλλο ατόπημα ο κύριος Υπουργός. Το δικαιολογώ από τη σύγχυση, που μπορεί να έχει και την αγωνία.
Σε μια συνάντηση που έκαναν οι εφοπλιστές μετά από αίτημά τους με όλους τους αρχηγούς των κομμάτων και με τον κύριο Πρωθυπουργό, θέλησε -όπως είπε ο ίδιος πριν απο λίγο- όχι λαϊκίστικα, αλλά κατά τρόπο αντιδημοκρατικό και απαράδεκτο, να τον εμφανίσει ως αγκαλιά του Τσοβόλα.  'Ο,τι και αν πείτε, δεν μιλάνε για σχοινί στο σπίτι του κρεμασμένου! Αυτά που κάνετε εσείς, δεν μπορείτε να τα αποδώσετε στο ΔΗ.Κ.ΚΙ. και στον Τσοβόλα, που είκοσι τρία χρόνια στην πολιτική έδωσε δείγματα γραφής. Και αν κυνηγήθηκε ο Τσοβόλας, κυνηγήθηκε γιατί δεν έσκυψε το κεφάλι και δεν αγκάλιασε κανέναν από εκείνους, οι οποίοι εκμεταλλεύθηκαν και εκμεταλλεύονται σήμερα έντονα και διαχρονικά το μόχθο και τον ιδρώτα του απλού 'Ελληνα πολίτη! Οι λάσπες επιτέλους θα γυρίσουν πάνω σας. Ασφαλώς δεν έχει κόμπλεξ το ΔΗ.Κ.ΚΙ. ούτε ο ομιλών να συναντηθεί και με τον ΣΕΒ, με τους εφοπλιστές, στα πλαίσια του θεσμικού ρόλου, που έχει ο καθένας και της υποχρέωσης που έχει από το θεσμικό του ρόλο, με τη διαφορά ότι εμείς μιλάμε διαφανώς με εκείνους που έχουμε να μιλήσουμε, λέμε και στα γραφεία όταν συναντιόμαστε τα ίδια που λέμε και δημόσια και μέσα στη Βουλή και έξω από τη Βουλή, ενώ εσείς κάνετε το τελείως αντίθετο. Είσθε μέχρι τα μπούνια διαπλεκόμενοι και λέτε τα τελείως αντίθετα και υποκρίνεσθε. Εξαπατάτε πολιτικά τον ελληνικό λαό και τους εργαζόμενους, όταν λέτε ότι πασχίζετε είτε για τους ναυτεργάτες σήμερα είτε για τους αγρότες είτε για τους εργαζόμενους. Γιατί είσθε ένα κόμμα σκληρά αντιλαϊκό, συνειδητά, με ευθύνη της ηγεσίας συντηρητικό, το οποίο έχει οδηγήσει στο περιθώριο μεγάλα τμήματα της νεολαίας και του ελληνικού πληθυσμού.
Επιτέλους, σταματήστε αυτού του είδους την πολιτική. 'Εχετε καταντήσει, όπως το είχα πει πριν από αρκετούς μήνες, καθεστώς. Για την καρέκλα δίνετε και την ψυχή σας! Καμία κουβέντα για την πρόταση τη λογική που έκανα, μέσα σε πέντε χρόνια από σήμερα, να αυξάνεται κάθε χρόνο 4% με 5% η σύνταξη, ώστε μέσα σε μία πενταετία να φθάσει το 80%. Και μη μου λέτε τέτοια πράγματα! Δεν είναι σοβαρό να λέτε ότι αποτελεί επιτυχία το ότι το 55% που ήταν πριν δεκατρία χρόνια και σήμερα γίνεται 60%. Αν ακολουθούσατε εκείνους τους ρυθμούς, θα είχε γίνει 80% πριν από αρκετά χρόνια, κύριε Υπουργέ.  Επιτέλους εσείς που είσθε εκσυγχρονιστές, σοβαρή κυβέρνηση, γιατί δεν δεσμεύεσθε αυτήν τη στιγμή εδώ, να φέρετε διάταξη την επόμενη εβδομάδα, που να θεσμοθετεί μέσα σε πέντε χρόνια σταδιακά το να φθάσει η σύνταξη του ΝΑΤ στο 80%; Αυτή είναι πρότασή μας, είναι πρόταση σοβαρή, λογική, η οποία πρέπει να γίνει δεκτή.
Καμία κουβέντα για τα δρομολόγια τη χειμερινή περίοδο προς τα νησιά του βορειοανατολικού Αιγαίου.
Εδώ φτάσατε στο σημείο με την πολιτική των αριθμών που κάνετε, αδιαφορώντας για τους ανθρώπους στη Σύμη της Δωδεκανήσου, που είναι το τελευταίο νησί δίπλα από την Τουρκία, να μη δίνετε για να προσληφθούν ή να αποσπαστούν δύο γιατροί και οι άνθρωποι κατεβαίνουν...
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι αντικείμενο της επερώτησης, κύριε Πρόεδρε, και δεν αφορά το θέμα τον κύριο Υπουργό.  
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, για τα νησιά μιλάμε, κύριε Πρόεδρε, για τη συγκοινωνία των νησιών. Μα, αυτός είναι ο λόγος που δεν πηγαίνουν εκεί γιατροί, επιστήμονες, υπάλληλοι, το κράτος ελλείπει. Γιατί ακριβώς αποκλείονται το χειμώνα και δεν πάει εύκολα ο γιατρός σ' αυτά τα νησιά, αφού δεν έχει ούτε καν συγκοινωνία. Και συζητάμε, ωραιοποιώντας τα πράγματα, η Κυβέρνηση, όταν λένε καθημερινά, πρακτικά προβλήματα από την επίλυση των οποίων εξαρτάται η επιβίωση αυτών των λίγων ανθρώπων που έμειναν είτε στη Χίο είτε στο Καστελόριζο είτε στη Σύμη είτε στη Χάλκη είτε οπουδήποτε αλλού σ' αυτά τα μακρινά νησιά.  Κλείνοντας, κύριε Πρόεδρε, εύχομαι ο ελληνικός λαός που θεωρούμε ότι είναι ώριμος πολιτικά, να μην ξεχάσει -και το ελπίζουμε ότι δεν θα ξεχάσει- και ότι θα ανοίξει στις 9 Απριλίου το δρόμο για να καταργήσει αυτήν την αλαζονεία της αυτοδυναμίας, που τη ζήσαμε και σήμερα, μέσα εδώ στη Βουλή από τον Υπουργό Εμπορικής Ναυτιλίας ως εκπρόσωπο της Κυβέρνησης του ΠΑ.ΣΟ.Κ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Εμπορικής Ναυτιλίας κ. Σουμάκης έχει και πάλι το λόγο. Τον τελευταίο λόγο τον έχει πάντα η Κυβέρνηση.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, φοβάμαι ότι ο κ. Τσοβόλας βρήκε την ευκαιρία να κάνει μία ανεύθυνη προεκλογική ομιλία, πριν κλείσει η Βουλή και τίποτα περισσότερο, γιατί περί ανευθυνοτήτων, νομίζω, μπορεί κανείς να πει και τίποτε άλλο.  'Οταν μιλάτε για τη Σύμη, κύριε Τσοβόλα, πρέπει να ξέρετε ότι η Σύμη έχει την καλύτερη ακτοπλοϊκή συγκοινωνία. Ο Δήμαρχος της Σύμης επανειλημμένα έχει τιμήσει το Υπουργείο Εμπορικής Ναυτιλίας για την ανταπόκριση της πολιτείας σε ό,τι αφορά την κάλυψη των συγκοινωνιακών αναγκών του νησιού. Αυτή είναι η αλήθεια. Και έρχεσθε εδώ και μας λέτε χίλια δυο παραμύθια. Η Σύμη έχει μια άριστη θα έλεγα συγκοινωνία. Δεν ξέρω αν μπορεί να βελτιωθεί ακόμη περισσότερο, αλλά δεν υπάρχει κανένα παράπονο. 'Ετσι συμβαίνει και με πάρα πολλά νησιά, που όλα έχουν την εξυπηρέτηση στα μέτρα των δυνατοτήτων και της ύπαρξης του ακτοπλοϊκού στόλου χειμώνα - καλοκαίρι.
Και επειδή αναφερθήκατε στον Πρωθυπουργό, φυγομαχεί όποιος καταγγέλλει, ενώ απουσιάζει εκείνος ο οποίος καταγγέλλεται. Ο σημερινός Πρωθυπουργός είναι εκείνος που έχει έρθει όλες τις φορές στη Βουλή, όποτε του ζητήθηκε να έρθει. Δεν νομίζω στην ιστορία του ελληνικού Κοινοβουλίου να έχει υπάρξει Πρωθυπουργός με τόσες παρουσίες σε ό,τι αφορά τα καθήκοντά του και σε ό,τι αφορά τον κοινοβουλευτικό έλεγχο. 'Η είναι ψέματα αυτό, κύριε Τσοβόλα; 'Οσον αφορά αυτό που είπατε, περί θάλασσας στη στεριά, μην ξεχνάτε ότι ο σημερινός Πρωθυπουργός είναι ο 'Ελληνας Πρωθυπουργός, που βάζει την Ελλάδα ισότιμα στην Ευρωπαϊκή 'Ενωση. Αν ακολουθούσαμε τις δικές σας πολιτικές, η Ελλάδα θα έμενε στο περιθώριο. Αυτήν την Ελλάδα βλέπετε εσείς, την Ελλάδα τη μικρή, την ανίσχυση, την αδύναμη. Ε, όχι, λοιπόν, ο ελληνικός λαός ξέρει πάρα πολύ καλά. Μπορείτε να μιλάτε εσείς για τον Πρωθυπουργό; Φοβάμαι επειδή έχετε αποκτήσει ένα μύθο και ένα αλώβητο, ως πρώην Υπουργός του ΠΑ.ΣΟ.Κ., και νομίζετε ότι μ' αυτήν τη λογική κανείς δεν πρέπει να σας κρίνει, γιατί χρεωνόμαστε ως ΠΑ.ΣΟ.Κ. εμείς όλοι, πως εσείς τα έχετε κάνει θάλασσα και πληρώνουμε τις δικές σας θάλασσες σήμερα. Αυτή είναι η αλήθεια.
Ιδιαίτερα με τη ναυτιλία δεν θα έπρεπε να ασχολείστε. Λυπάμαι που το λέω και δεν ήθελα να την επεκτείνω την κουβέντα. Και έρχεσθε σήμερα εδώ να κάνετε προτάσεις, τάχα σας έπιασε αγάπη για τους ναυτεργάτες, για το Ν.Α.Τ. κ.ο.κ. Επί δικής σας υπουργίας δεν συσσωρεύσατε τεράστια χρέη στο Ν.Α.Τ.; Αυτή είναι η πραγματικότητα. Και όλες οι προηγούμενες κυβερνήσεις, γιατί κάποιοι μπορεί να λένε, με νομοθετικές ρυθμίσεις που δημιούργησε και η Νέα Δημοκρατία και το ΠΑ.ΣΟ.Κ. Η πρώτη φορά που ήρθαν εξυγιαντικές διατάξεις για το Ν.Α.Τ. προς όφελος των πραγματικών ναυτικών είναι με τον τελευταίο νόμο, με κυβέρνηση Σημίτη, όπου τζαμπατζήδες διάφοροι έπαιρναν σύνταξη λόγω ασθένειας, χωρίς να είναι ασθενείς. Και μιλάτε για εξυγίανση και για βελτίωση της θέσης των ναυτικών μας, όταν αγκαλιάζατε κάθε έναν που έλεγε ότι είναι ναυτικός και του δίνατε σύνταξη; Δώσατε 55% αφού δεν υπήρχε κατοχύρωση σε ό,τι αφορά τη συλλογική σύμβαση. Δίνατε ονομαστικά 55%, πήγαιναν σε συλλογικές συμβάσεις  μεγαλύτερες και στην ουσία σε πραγματικές τιμές έπαιρναν πολύ χαμηλότερο.  Για ποιοό 55% υπερηφανεύεστε; Στην πράξη δεν το έπαιρναν. Αυτή είναι η πραγματικότητα και σε αυτόν τον τομέα. Δεν θα έπρεπε να είστε καθόλου υπερήφανος για την πολιτική που ασκήσατε ως πολιτικός όταν είχατε την ευθύνη και την παντοδυναμία προς τους 'Ελληνες ναυτικούς και τη ναυτιλία.  Και έρχεστε εδώ και μας κάνετε προτάσεις εκ του ασφαλούς; Βεβαίως δεν πρόκειται ποτέ να γίνετε κυβέρνηση. Αρεστοί θέλετε να είστε, εις βάρος όμως της Ελλάδος, γιατί αυτή είναι αδιέξοδος πολιτική, είναι αναχρονιστική πολιτική και επικίνδυνη πολιτική. Θα το δείτε στις εκλογές προσεχώς, θα δείτε ποιο είναι το τίμημα αυτής της πολιτικής.
Πρέπει να πω ότι μικρά και μεγάλα νησιά σήμερα έχουν πολύ καλύτερη συγκοινωνία από ποτέ. Γιατί και εμείς πάμε στα μικρά νησιά και δεν πάμε με τυμπανοκρουσίες. Πάμε και βλέπουμε επί τόπου όλα τα προβλήματα και τα αντιμετωπίζουμε όποτε και όπου προκύπτουν.
Τέλος όσον αφορά για τα λιμάνια που μας καταγγείλατε ότι το πήραμε πίσω, ήδη εγώ συνυπέγραψα το προεδρικό διάταγμα με το οποίο παραχωρούνται τα λιμενικά ταμεία, Κυκλάδων και Δωδεκανήσων, στην Τοπική Αυτοδιοίκηση. 'Ο,τι έχουμε θεσμοθετήσει, ό,τι έχουμε υποσχεθεί γίνεται πράξη.
Θέλω να ευχαριστήσω με την ευκαιρία της επερώτησης, γιατί φάνηκε η γύμνια των κομμάτων, όσον αφορά τις θέσεις τους. Μόνο καταγγελίες και αοριστολογίες και υποσχέσεις υπήρξαν από εκείνους, που κανείς δεν έχει να λάβει τίποτα. Είναι ανεύθυνα αυτά και επικίνδυνα για τη ναυτιλία.  
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσοβόλας έχει το λόγο. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μία κουβέντα μόνο. 'Ηθελα να πω στον κύριο Υπουργό ότι δεν υπήρξα ποτέ Πρωθυπουργός ούτε Εμπορικής Ναυτιλίας Υπουργός ούτε Εθνικής Οικονομίας. Αντιθέτως Εθνικής Οικονομίας ήταν ο δικός σας Πρωθυπουργός.
ΠΡΟΕΔΡΕΥΩΝ (Παναγιώτης Ν. Κρητικός): Τον τελευταίο λόγο τον έχει πάντοτε η Κυβέρνηση. Τον λόγο έχει ο κύριος Υπουργός.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Και ακριβώς ο σημερινός Πρωθυπουργός είναι εκείνος που προσέφερε και προς τους ναυτεργάτες και προς την ναυτιλία όλα αυτά, που είναι πραγματικότητα και γεγονός σήμερα, σε αντίθεση με εσάς που πραγματικά λυπάμαι.
ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση επί της υπ'αριθμόν 28/3.2.2000 επερώτησης των Βουλευτών του ΔΗ.Κ.ΚΙ. προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, Εθνικής Οικονομίας και Οικονομικών σχετικά με τη ναυτιλιακή πολιτική της Κυβέρνησης.
'Εχω την τιμή να ανακοινώσω στο Σώμα ότι η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής 'Αμυνας: 1. "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Τσεχικής Δημοκρατίας για συνεργασία στο στρατιωτικό πεδίο".
2. "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Σλοβακικής Δημοκρατίας για συνεργασία στο στρατιωτικό πεδίο".
3. "Κύρωση της Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας".
4. "Κύρωση του Μνημονίου Κατανόησης μεταξύ της Κυβέρνησης της Δημοκρατίας της Ελλάδος και της Κυβέρνησης του Βασιλείου της Σουηδίας για συνεργασία στον αμυντικό τομέα".
Δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.23' λύεται η συνεδρίαση για τη Δευτέρα 28 Φεβρουαρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που έχει διανεμηθεί.  
Ο ΠΡΟΕΔΡΟΣ                                 ΟΙ ΓΡΑΜΜΑΤΕΙΣ 

