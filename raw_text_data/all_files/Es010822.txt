
Τετάρτη 22 Αυγούστου 2001
ΣΥΝΕΔΡΙΑΣΗ Κ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
Συζήτηση επί διαδικαστικού θέματος, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις", σελ.
2. Ονομαστική ψηφοφορία επί των άρθρων 2 και 6 του σχεδίου νόμου του Υπουργείου Ανάπτυξης, σελ.
ΟΜΙΛΗΤΕΣ
Α. Επί του διαδικαστικού θέματος:
ΚΑΚΛΑΜΑΝΗΣ Α., σελ.
ΚΑΡΑΜΠΙΝΑΣ Κ., σελ.
ΣΑΛΑΓΚΟΥΔΗΣ Γ., σελ.
Β. Επί του σχεδίου νόμου του Υπουργείου Ανάπτυξης:
ΑΓΓΕΛΗΣ Α., σελ.
ΑΜΠΑΤΖΟΓΛΟΥ Γ., σελ.
ΓΕΩΡΓΑΚΟΠΟΥΛΟΣ Δ., σελ.
ΚΑΡΑΜΠΙΝΑΣ Κ., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΙΝΟΥ Φ., σελ.
ΛΙΑΣΚΟΣ Α., σελ.
ΜΑΓΚΡΙΩΤΗΣ Ι., σελ.
ΠΑΥΛΟΠΟΥΛΟΣ Π., σελ.
ΠΙΠΕΡΓΙΑΣ Δ., σελ.
ΣΑΛΑΓΚΟΥΔΗΣ Γ., σελ.
ΣΚΡΕΚΑΣ Θ., σελ.
ΣΠΗΛΙΟΠΟΥΛΟΣ Κ., σελ.
ΣΦΥΡΙΟΥ Κ., σελ.
ΤΖΕΚΗΣ Α., σελ.
ΤΣΙΑΡΤΣΙΩΝΗΣ Ν., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΥΣΑΝΘΑΚΟΠΟΥΛΟΣ Α., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Κ΄
Τετάρτη 22 Αυγούστου 2001

Αθήνα, σήμερα στις 22 Αυγούστου, ημέρα Τετάρτη και ώρα 10.40' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Εκκρεμεί ονομαστική ψηφοφορία στα άρθρα 2 και 6 του νομοσχεδίου. 
Δέχεστε, κύριοι συνάδελφοι, να γίνει μία ψηφοφορία και για τα δύο άρθρα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα παρεδέχθη. 
Οι αποδεχόμενοι τα άρθρα λέγουν "ΝΑΙ".
Οι μη αποδεχόμενοι τα άρθρα λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου από το ΠΑΣΟΚ ο Βουλευτής κ. Έκτορας Νασιώκας και από τη Νέα Δημοκρατία ο Βουλευτής κ. Ηλίας Καλιώρας. 
Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος που δεν άκουσε το όνομά του; Ο κ. Ευάγγελος Βλασσόπουλος, ο κ. Κωνσταντίνος Βρεττός, ο κ. Αλέξανδρος Χρυσανθακόπουλος και ο κ. Βασίλειος Βύζας.
(Στο σημείο αυτό ψηφίζουν οι Βουλευτές κύριοι Ευάγγελος Βλασσόπουλος, Κωνσταντίνος Βρεττός, Αλέξανδρος Χρυσανθακόπουλος και Βασίλειος Βύζας).
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
Εψήφισαν συνολικά ενενήντα εννέα (99) Βουλευτές.
Υπέρ των άρθρων, δηλαδή "ΝΑΙ", εψήφισαν πενήντα τρεις (53) Βουλευτές.
Κατά των άρθρων, δηλαδή "ΟΧΙ", εψήφισαν σαράντα έξι (46) Βουλευτές.
Απών ένας (1) Βουλευτής, σύμφωνα με το παρακάτω πρωτόκολλο ονομαστικής ψηφοφορίας:
"Ονομαστική Ψηφοφορία
στα άρθρα 2 και 6
Από το Πανελλήνιο Σοσιαλιστικό Κίνημα
ΝΑΙ ΟΧΙ
Αθανασιάδης Αλέξανδρος +
Πιπεργιάς Δημήτριος +
Αντωνακόπουλος Παναγιώτης +
Γιαννακόπουλος Ιωάννης +
Αρσένη Μαρία +
Ασκητής Αθανάσιος +
Αυγερινός Παρασκευάς +
Βαϊνάς Ιωάννης +
Βλασσόπουλος Ευάγγελος +
Βοσνάκης Χρήστος +
Βούγιας Σπυρίδων +
Βρεττός Κωνσταντίνος +
Γείτονας Κωνσταντίνος +
Γεννηματά Φωτεινή +
Γεωργακόπουλος Δημήτριος +
Γιαννάκης Ιωάννης +
Γκαλήπ Γκαλήπ +
Κωνσταντίνου Φλώρος +
Διαμαντής Κωνσταντίνος +
Διαμαντίδης Ιωάννης +
Ζαμπουνίδης Νικόλαος +
Θωμά Μαρία +
Θωμάς Γεώργιος +
Κακλαμάνης Απόστολος +
Καρχιμάκης Μιχαήλ +
Καστανίδης Χαράλαμπος +
Κατσέλη Ελεωνόρα +
Κίρκος Γεώργιος +
Κολιοπάνος Θεόδωρος +
Κοτσώνης Θεόδωρος +
Κοσσυβάκης Δημήτριος +
Κουλούρης Κίμων +
Λεβογιάννης Νικόλαος +
Λουκάκης Εμμανουήλ +
Μαγκριώτης Ιωάννης +
Μακρυπίδης Ανδρέας +
Ματζαπετάκης Στυλιανός +
Μεχμέτ Αχμέτ +
Μπένος Σταύρος +
Νασιώκας 'Εκτορας +
Πάγκαλος Θεόδωρος +
Παπαγεωργίου Γεώργιος +
Παπανικόλας Βασίλειος +
Σγουρίδης Παναγιώτης +
Σπηλιόπουλος Κωνσταντίνος +
Σπυρόπουλος Ροβέρτος +
Στολίδης Σωτήριος +
Στρατηλάτης Νικόλαος +
Σφυρίου Κοσμάς +
Σχοιναράκη - Ηλιάκη Ευαγγελία +
Λωτίδης Λάζαρος +
Χρυσανθακόπουλος Αλέξανδρος +
Χωρέμης Αναστάσιος +
Από τη Νέα Δημοκρατία
Αγγελής Ανέστης +
Αδρακτάς Παναγιώτης +
Βασιλείου Θεόφιλος +
Βλάχος Γεώργιος +
Βύζας Βασίλειος +
Δαβάκης Αθανάσιος +
Δήμας Σταύρος +
Ζώης Χρήστος +
Καλαντζάκου Σοφία +
Καλλιώρας Ηλίας +
Καραμπίνας Κωνσταντίνος +
Κόλλια - Τσαρουχά Μαρία +
Κοντός Αλέξανδρος +
Κορκολόπουλος Βασίλειος +
Δεικτάκης Γεώργιος +
Λιάσκος Αναστάσιος +
Λυκουρέζος Αλέξανδρος +
Μακρή Ζωή +
Μαρκογιαννάκης Χρήστος +
Μεϊμαράκης Ευάγγελος +
Μπενάκη - Ψαρούδα 'Αννα +
Νικολόπουλος Νικόλαος +
Ορφανός Γεώργιος +
Παπαδόπουλος Μιχαήλ +
Παυλόπουλος Προκόπιος +
Σαλμάς Μάριος +
Σιούφας Δημήτριος +
Σκρέκας Θεόδωρος +
Σπηλιωτόπουλος Σπήλιος +
Σπύρου Σπυρίδων +
Στυλιανίδης Ευρυπίδης +
Ρεγκούζας Αδάμ +
Τσιαρτσιώνης Νικόλαος +
Τσιπλάκος Αριστείδης +
Σαλαγκούδης Γεώργιος +
Φλωρίνης Αθηναίος +
Φουντουκίδου - Θεοδωρίδου Παρθένα +
Φωτιάδης Ηλίας +
Χαλκίδης Μιχαήλ +
Χειμάρας Αθανάσιος +
Από το Κομμουνιστικό Κόμμα Ελλάδας
Κολοζώφ Ορέστης ΑΠΩΝ
Τζέκος Άγγελος +
Σκυλλάκος Αντώνιος +
Κοσιώνης Παναγιώτης +
Από το Συνασπισμό της Αριστεράς και της Προόδου
Αμπατζόγλου Γεώργιος +
Δαμανάκη Μαρία +
Από τους Ανεξάρτητους
Ψαχαρόπουλος Γεώργιος +
ΣΥΝΟΛΟ 99
ΝΑΙ 53
ΟΧΙ 46
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ"
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 5, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 5 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 7, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 7 έγινε δεκτό κατά πλειοψηφία, ως έχει.
Εισερχόμεθα στη συζήτηση της ενότητας των άρθρων 8 έως 22. Το άρθρο 23 είναι το ακροτελεύτιο.
Κύριε Υπουργέ, έχετε διανείμει νομοτεχνικές παρατηρήσεις;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έχω διανείμει, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Οι εισηγητές τις είδαν; Είναι αναδιατυπώσεις; Είναι νέα θέματα; 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Καραμπίνα, έχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, εμείς θεωρούμε ότι οι χθεσινές προτεινόμενες διατάξεις από τον κύριο Υπουργό δεν ήταν διορθώσεις ή αναδιατυπώσεις, ως ισχυρίστηκε, αλλά ήταν ένα καινούριο θέμα. Δημιουργούσε μία άλλη κατάσταση. Εισήγαγε μάλιστα, για να είμαι πλέον συγκεκριμένος, τον εθνικό χωροταξικό σχεδιασμό. Εμείς φυσικά δεν διαφωνούμε περί αυτού, αλλά τυπικά σας γνωρίζουμε ότι επρόκειτο περί κάτι νέου.
ΠΡΟΕΔΡΟΣ (Απόστολος Κακλαμάνης): Κύριε Καραμπίνα, με συγχωρείτε, εγώ σας ρωτώ εάν αυτές οι αναδιατυπώσεις του κυρίου Υπουργού είναι σε πλαίσια που προκύπτουν από τη συζήτηση, αν είναι, εν πάση περιπτώσει, κατανοητές ή αν είναι κάτι εντελώς καινούριο. Βλέπω δηλαδή στο άρθρο 3 αίφνης ότι αντί να λέει "50%" αυτό γίνεται "70%".
Ή στο άρθρο 6 λέει ότι στον πρώτο στίχο αντί των λέξεων τάδε, οι λέξεις εκείνες ή η ημερομηνία τάδε με την ημερομηνία εκείνη. Πιο κάτω βλέπω ότι προστίθεται μία παράγραφος: "Μέχρις ότου εκλεγούν και συγκροτηθούν στη Δημόσια Επιχείριση Ηλεκτρισμού Α.Ε. τα συμβούλια εργαζομένων του ν. 1767/1988 (ΦΕΚ 63 Α΄), το υφιστάμενο Κεντρικό Εργασιακό Συμβούλιο (ΚΕΣ) λειτουργεί ως συμβούλιο εργαζομένων". Αυτό είναι ένα θέμα. 
Υπάρχουν καινούρια θέματα; 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, σχετικά με αυτά που αναφέρεστε, ήδη τα έχουμε ψηφίσει. Φυσικά για να τα ψηφίσουμε, εντάσσονται μέσα στο πνεύμα της συζήτησης που έχουμε κάνει και αφορούν στα συγκεκριμένα θέματα που αντιμετωπίζουν. 
ΠΡΟΕΔΡΟΣ (Απόστολος Κακλαμάνης): Μάλιστα, κατάλαβα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εγώ αναφέρθηκα σε μια νέα εισαγωγή, που διαμορφώνει τελείως το πνεύμα ή εισάγει κάτι καινούριο προς θετική, όμως, κατεύθυνση. Δεν διαφωνούμε με αυτήν την κατάσταση. Όμως δεν σημαίνει ότι δεν φέρνουν την τελευταία στιγμή καινούρια πράγματα. Αυτό λέμε.
ΠΡΟΕΔΡΟΣ (Απόστολος Κακλαμάνης): Καλώς. Εντάξει, κύριε συνάδελφε.
Δεν υπάρχει θέμα σε ό,τι αφορά σε αυτές τις αναδιατυπώσεις.
Υπάρχουν τα άρθρα αυτά τα οποία ανέφερα και υπάρχουν και τρεις τροπολογίες Υπουργών, οι οποίες θα πρέπει να συζητηθούν με το νομοσχέδιο αυτό. Είναι για χαρακτηρισμό ως τουριστικού δημοσίου κτήματος έκτασης του αεροδρομίου του Ελληνικού, πωλήσεις κάτω του κόστους, εφαρμογή για τις συντάξεις των γραφείων του προέδρου του ΕΟΤ και υπάρχουν και τροπολογίες συναδέλφων.
Η πρόταση του Προεδρείου σε ό,τι αφορά στο χρόνο συζήτησης αυτών των τροπολογιών, επειδή η πρώτη και η δεύτερη τροπολογία έχουν σοβαρά θέματα, το πρώτο είναι το θέμα του αεροδρομίου... 
Τι θα κάνετε εκεί; Θέλουμε πράσινο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Συνεδριακό κέντρο.
ΠΡΟΕΔΡΟΣ (Απόστολος Κακλαμάνης): Αυτό ήταν να γίνει στο Δέλτα.
Κύριοι συνάδελφοι, η πρότασή μου είναι, εάν μεν η συζήτησή μας σήμερα τελειώσει της ενότητας μέχρι τις 15.00΄, να μπούμε στις τροπολογίες, αλλιώς να παρατείνουμε τη συζήτηση του νομοσχεδίου αυτού και να τελειώσουμε αύριο τις τροπολογίες, εάν προβλέπεται ότι η ενότητα αυτή θα μας πάρει χρόνο σήμερα.
Είμεθα σύμφωνοι;
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, εμείς δεν έχουμε καμία αντίρρηση επ' αυτού. Θα θέλαμε όμως να τελειώσουμε 14.30΄ με 15.00΄ η ώρα και να μας δοθεί η δυνατότητα αύριο...
ΠΡΟΕΔΡΟΣ (Απόστολος Κακλαμάνης): Είπα, εάν δεν τελειώσουμε μέχρι την ώρα εκείνη, θα τελειώσουμε την ενότητα σήμερα, όποτε τελειώσουμε, και οι τροπολογίες θα πάνε αύριο, θα παρατείνουμε δηλαδή το χρόνο, γιατί τα κυρίως θέματα ήταν, νομίζω, τα άρθρα 2 και 3 του νομοσχεδίου.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Καλώς, συμφωνούμε. Δεν έχουμε αντίρρηση.
ΠΡΟΕΔΡΟΣ (Απόστολος Κακλαμάνης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, είναι γεγονός ότι εάν θα θέλαμε να κάνουμε καλή επεξεργασία του νομοσχεδίου, σήμερα η ενότητα θα έπρεπε να ήταν μέχρι το άρθρο 19, γιατί είναι πραγματικά δύο ενότητες: Μία που αφορά στη ΔΕΗ και στις δημόσιες επιχειρήσεις και μια άλλη που αφορά στους αναπτυξιακούς νόμους μαζί με την Επιτροπή Ανταγωνισμού, το άρθρο 19 με τις ρυθμίσεις που κάνει εκεί.
Τα άρθρα 20, 21 και 22 είναι τελείως διαφορετικά άρθρα μέσα στα οποία είναι η τροπολογία για τα "Ελληνικά Πετρέλαια", για τον ΟΑΕΔ και για κάποια συμμετοχή του δημοσίου στην πληρωμή κάποιων υπαλλήλων σε εκκαθαρίσεις δύο επιχειρήσεων. Εντάσσονται ουσιαστικά στις τροπολογίες με τελείως διαφορετικά θέματα.
Εν πάση περιπτώσει, να δεχθούμε να το συζητήσουμε, αλλά να έχουμε την άνεση του χρόνου, ούτως ώστε σήμερα να τελειώσουμε αυτήν την ενότητα των άρθρων.
ΠΡΟΕΔΡΟΣ (Απόστολος Κακλαμάνης): Αυτό πρότεινα. Να έχουμε άνεση σήμερα και αν μεν τελειώσουμε νωρίς, μέχρι τις 15.00΄, την ενότητα, να τελειώσουμε και τα άρθρα. Εάν, όμως, για τους λόγους που και σεις τώρα εκθέτετε χρειαστεί περισσότερος χρόνος, τότε αναγκαστικά θα συζητήσουμε τις τροπολογίες αύριο και θα τελειώσει η ενότητα όποια ώρα τελειώσουμε σήμερα.
ΓΕΩΡΓΙΟΣ ΣΑΛΑΓΚΟΥΔΗΣ: Με καλύψατε, κύριε Πρόεδρε, σε υπερβολικό βαθμό.
ΠΡΟΕΔΡΟΣ (Απόστολος Κακλαμάνης): Αλλά σε ό,τι αφορά στο σωστό θέμα, το οποίο επανειλημμένως έχει τεθεί εδώ, της συζήτησης των άρθρων, το πρόβλημά μας αυτό πιστεύω ότι θα λυθεί μόνο με τη διαδικασία του νέου Συντάγματος, όπου στις επιτροπές ο χρόνος δεν θα φεύγει στη συζήτηση επί της αρχής, αλλά θα γίνεται όπως γινόταν παλαιότερα, όταν εγώ ήμουν νέος Βουλευτής, όπου οι επιτροπές συζητούσαν πραγματικά τα άρθρα και δεν είχε η Ολομέλεια πρόβλημα μη κατανόησης διατάξεων, οι οποίες ψηφίζονταν. 
Τώρα δυστυχώς και στη Διαρκή Επιτροπή πηγαίνουν με ενότητες τα άρθρα και εδώ και έχουμε ένα πρόβλημα.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ήθελα ακριβώς να σας πω ότι στο τέλος της χθεσινής συνεδρίασης αργά το βράδυ, μου δόθηκε η ευκαιρία να μιλήσω για το άρθρο 2, που το είχα επεξεργαστεί κατά τέτοιον τρόπο, ούτως ώστε είχα έντεκα σελίδες παρατηρήσεις, τις οποίες προτίθεμαι να δώσω στον κύριο Υπουργό.
Του πρότεινα μάλιστα να το αποσύρει -είναι επίμαχο άρθρο για το οποίο κάναμε και την ψηφοφορία- για να το επεξεργαστούμε καλύτερα, διότι είναι γεγονός ότι δημιουργεί μεγαλύτερα προβλήματα. Ενώ μιλάει για απλοποίηση διαδικασιών, ουσιαστικά κάνει τις διαδικασίες περισσότερο πολύπλοκες από ό,τι είναι. 
Δεν μου δόθηκε η ευκαιρία να μιλήσω καθόλου, αφού υπήρχαν τόσα άλλα σημαντικά θέματα για τα οποία έπρεπε να τοποθετηθούμε. 
ΠΡΟΕΔΡΟΣ (Απόστολος Κακλαμάνης): Πάντως σας επαναλαμβάνω ότι αυτά τα θέματα μόνο στις Διαρκείς Επιτροπές θα μπορούν να λύνονται, όπου οι επιτροπές συζητώντας τα άρθρα θα κάνουν νομοτεχνική επεξεργασία και θα μπορούν όλα αυτά τα ζητήματα να αντιμετωπίζονται επί της ουσίας και ο καθένας να ξέρει τι ψηφίζει και τι συνέπειες έχει αυτό που ψηφίζει.
ΓΕΩΡΓΙΟΣ ΣΑΛΑΓΚΟΥΔΗΣ: Όλοι το κατανοούμε αυτό, κύριε Πρόεδρε, και συμφωνούμε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, προτείνω να δώσουμε δεκαπέντε λεπτά στους εισηγητές και εν συνεχεία στους συναδέλφους επτά ή δέκα λεπτά...
ΓΕΩΡΓΙΟΣ ΣΑΛΑΓΚΟΥΔΗΣ: Δέκα λεπτά, κύριε Πρόεδρε, γιατί είναι πάρα πολλά τα άρθρα.
ΠΡΟΕΔΡΟΣ (Απόστολος Κακλαμάνης): Δέκα λεπτά, για να γίνει συζήτηση όσο γίνεται πιο ουσιαστική.
ΕΥΑΓΓΕΛΟΣ ΜΕΪΜΑΡΑΚΗΣ: Επομένως αύριο θα μπούμε στο καινούριο νομοσχέδιο;
ΠΡΟΕΔΡΟΣ (Απόστολος Κακλαμάνης): Κοιτάξτε, εάν τελειώσουμε σήμερα τα άρθρα, υποθέτω ότι οι δύο τροπολογίες, γιατί εδώ είναι και Βουλευτές Αθηνών, που ενδιαφέρονται για την έκταση του αεροδρομίου, είναι τα θέματα της αγοράς που βάζει η τροπολογία για τις τιμές κάτω του κόστους κλπ., θα πάρουν κάποιο χρόνο. Εάν τελειώσουμε σύντομα τις τροπολογίες αυτές, θα μπούμε στο νομοσχέδιο.
ΕΥΑΓΓΕΛΟΣ ΜΕΪΜΑΡΑΚΗΣ: Άρα, μπορεί αύριο να μη συζητήσουμε το άλλο νομοσχέδιο.
ΠΡΟΕΔΡΟΣ (Απόστολος Κακλαμάνης): Μπορεί και το θεωρώ το πιθανότερο, αλλά αν δεν υπάρξει ενδιαφέρον στις τροπολογίες...
Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, στη δεύτερη αυτή ενότητα του νομοσχεδίου που συζητούμε περιλαμβάνονται διάφορες ρυθμίσεις. Πολλές από αυτές θα μπορούσα να τις χαρακτηρίσω ρυθμίσεις ρουτίνας, πολλές όμως είναι ουσιαστικές και θα προσπαθήσω να μείνω περισσότερο σε εκείνες που είναι ουσιαστικές, είτε τροποποιήσεις είτε προσθήκες.
Θα ξεκινήσω, λοιπόν, με το άρθρο 9, που πραγματεύεται θέματα της ΔΕΗ. Θα σημειώσω την ευαισθησία που επέδειξε η ηγεσία του Υπουργείου Ανάπτυξης σε ό,τι αφορά στο άρθρο 9 παράγραφος 2 για το διευθυντικό προσωπικό, όπως είχαμε ζητήσει και στην επιτροπή και εδώ. Κάνει προσπάθεια. Το διατυπώνει ήδη στην τροπολογία που μας μοίρασε από χθες το Υπουργείο. Κάνει, δηλαδή, προσπάθεια το διευθυντικό προσωπικό να καλύπτεται κατ'αρχάς μέσα από την ΔΕΗ σε ποσοστό 15% και όχι 20%. Εάν βεβαίως αυτό δεν τελεσφορήσει, τότε το Υπουργείο θα ρυθμίσει αυτό το θέμα και από την αγορά εργασίας, εκτός δηλαδή της ΔΕΗ.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Δεν θα ήθελα σ' αυτό το άρθρο όπως και στο επόμενο για τα θέματα των δημοσίων επιχειρήσεων και οργανισμών να προσθέσω κάποια πράγματα.
Έρχομαι στο άρθρο 11 που είναι εντελώς τυπικό και αφορά παράταση μίσθωσης. Αναφέρομαι στα μεταλλεία "ΒΩΞΙΤΕΣ Α.Ε." στη Δράμα. Σας θυμίζω, κύριε Υπουργέ, ότι υπάρχει μια παράλειψη. Δεν ξέρω αν είναι νομικά δόκιμη ή σκόπιμη. Στο προσχέδιο που συζητήσαμε η παράταση στη μίσθωση του μεταλλείου δινόταν για τέσσερα χρόνια ή μέχρι να εξαντληθεί το κοίτασμα. Η έκφραση "ή μέχρι να εξαντληθεί το κοίτασμα" παραλείπεται στην τελική διατύπωση. Δεν ξέρω αν αυτή η παράλειψη ενέχει κάποιον κίνδυνο. Αν όμως μου πείτε ότι δεν υπάρχει πρόβλημα, βεβαίως το αποδέχομαι.
Στο άρθρο 12 δεν έχω να προσθέσω κάτι. 'Αλλωστε γίνονται κάποιες βελτιώσεις στην τροπολογία που μας δώσατε. 
Έρχομαι στα άρθρα 13 ως και 18 που αναφέρονται και σε τροποποίηση και συμπλήρωση διατάξεων του ν. 2601/98 για τουριστικές δραστηριότητες και σε θέματα που έχουν σχέση με κίνητρα για τον εκσυγχρονισμό της βιομηχανίας αλλά και σε εκμισθώσεις επενδύσεων του ν.1262 και του ν.1892. 
Κατ' αρχήν στο άρθρο 13 που αφορά τη συμπλήρωση και τροποποίηση διατάξεων του ν.2601/98 για τουριστικές επενδύσεις, εντάσσονται επιπλέον σε αυτές επενδύσεις εκσυγχρονισμού ολοκληρωμένης μορφής ξενοδοχειακών μονάδων και τουριστικών οργανωμένων κατασκηνώσεων, όπως και επενδύσεις, προσθήκες συμπληρωματικών εγκαταστάσεων σε ξενοδοχειακές εγκαταστάσεις καθώς και η αξιοποίηση ιαματικών πηγών. Δίνεται η δυνατότητα πλέον και σε αυτές να υπάρχουν εναλλακτικά κίνητρα επενδυτικά ή απαλλαγές.
Αυτήν τη στιγμή υπάρχουν προβλήματα με ξενοδοχειακές μονάδες που είχαν διακόψει προσωρινά τη λειτουργία τους για πέντε χρόνια. Αυτές ήταν τουλάχιστον Γ΄ τάξεως. Προβλήματα υπάρχουν και στον εκσυγχρονισμό ολοκληρωμένης μορφής ξενοδοχειακών μονάδων που είχαν επίσης διακόψει τη λειτουργία τους με την προϋπόθεση ότι είναι Γ΄ τάξης. Γι' αυτά τα προβλήματα μας ενημέρωσε η Κυβέρνηση στη Διαρκή Επιτροπή. Αυτά τα προβλήματα επιχειρούν να τα λύσουν οι παράγραφοι 1, 2 και 3 του άρθρου 13.
Δίνεται η δυνατότητα να λαμβάνονται επιδοτήσεις ή να δίνονται απαλλαγές και για μέχρι τώρα ενοικιαζόμενα δωμάτια ή διαμερίσματα. Αυτά μπορούν να ενταχθούν για να πάρουν επιδότηση για την δεκαετία, στην περίπτωση που λειτουργούσαν για επτά χρόνια ως μονάδες εκμετάλλευσης ενοικιαζομένων δωματίων ή διαμερισμάτων, ενώ επίσης δίνεται η εξουσιοδότηση για αξιοποίηση περιουσίας του ΕΟΤ και στην επιχείρηση Ανώνυμη Εταιρεία Ελληνικά Τουριστικά Ακίνητα (ΕΤΑ Α.Ε.)
Μετά την παράγραφο 7 του άρθρου 13 είναι εμφανής η προσπάθεια της Κυβέρνησης να προετοιμαστεί όσο γίνεται καλύτερα εν όψει του 2004. Αυτή η προετοιμασία περιγράφεται στο άρθρο 7 και αφορά την ίδρυση ή επέκταση ξενοδοχειακών μονάδων ΑΑ΄ και Α΄ τάξης όπου δίνονται τα ποσοστά της επιχορήγησης 20% για την τρίτη περιοχή και 30% για την Δ΄ περιοχή. Αυτά ισχύουν και για τη δημιουργία νέων συμπληρωματικών εγκαταστάσεων σε ξενοδοχειακές μονάδες σε όλες τις περιοχές της χώρας συμπεριλαμβανομένης και της Α΄ ζώνης. Δίνεται ιδιαίτερη προσοχή όσον αφορά τα παραδοσιακά ή τα διατηρητέα κτίρια που θα μετατραπούν σε ξενοδοχειακές μονάδες περιλαμβανομένης και της Α΄ ζώνης. Δίνονται ενιαία ποσοστά ενίσχυσης ή επιχορήγησης επιδότησης επιτοκίου και επιδότηση χρηματοδοτικής μίσθωσης κατά 45% είτε εναλλακτικά φορολογική απαλλαγή 100% με επιδότηση επιτοκίου 45%.
Κλείνοντας επί του άρθρου 13 θα ήθελα μια διευκρίνιση, κύριε Υπουργέ, όσον αφορά την παράγραφο 13 που αναφέρεται σε μείωση του ελάχιστου ποσοστού για ένταξη σε επιδότηση από πενήντα σε είκοσι πέντε εκατομμύρια. Ποιες επενδύσεις αφορά και σε ποιες περιοχές της Ελλάδας. 
Στο άρθρο 14 νομίζω ότι σωστά η Κυβέρνηση προσπαθεί να δώσει μια λύση. Θα δούμε όμως στην ακροτελεύτια παράγραφο τι ακριβως εννοεί. Το άρθρο 14 λέει ότι επενδύσεις του τουριστικού τομέα για ίδρυση, επέκταση ξενοδοχειακών μονάδων οι οποίες κρίθηκαν βιώσιμες και των οποίων η μη υπαγωγή στις διατάξεις του ν.1892 ακυρώθηκε με δικαστικές αποφάσεις ύστερα από αίτηση των φορέων, εξακολουθούν να διέπονται από τις διατάξεις του εν λόγω νόμου σύμφωνα με τις οποίες επανεξετάζονται σε αποκλειστική προθεσμία έξι μηνών και αφού υποβάλλουν δικαιολογητικά τα οποία περιγράφονται από το άρθρο 14. Αυτό που δεν είναι απολύτως σαφές όχι γι' αυτήν την παράγραφο και για την παράγραφο 2, είναι στην παράγραφο 6 του άρθρου 14. Συγκεκριμένα ενισχύσεις που καταβλήθηκαν για επενδύσεις του τουριστικού τομέα η υπαγωγή των οποίων στο ν.1892 ακυρώθηκε με τις ίδιες δικαστικές αποφάσεις δεν αναζητούνται. Είναι ένα θέμα που θέλει ιδιαίτερη προσοχή, κύριε Υπουργέ.
Δεν έχω να πω κάτι επί του άρθρου 15.
Έρχομαι στο πολύπαθο άρθρο 16, που αφορά τις μετεγκαταστάσεις βυρσοδεψείων Αττικής Θεσσαλονίκης και Χανίων. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Με τις διορθώσεις που κάναμε ενδεχομένως και σε άλλες περιοχές. 
ΦΛΩΡΟΣ ΚΩΝΣΤΑΝΤΙΝΟΥ: Αυτό θα έλεγα τώρα. 
Η Κυβέρνηση ακούγοντας τις παρατηρήσεις που κάναμε το επεκτείνει και σε άλλες περιοχές. Ελπίζω, επειδή γι' αυτό το θέμα έχουν γίνει προσπάθειες και από προηγούμενες ηγεσίες του Υπουργείου Ανάπτυξης που δεν τελεσφόρησαν, η δική σας προσπάθεια, κύριε Υπουργέ, να τελεσφορήσει και να έχει θετικό αποτέλεσμα με τις προϋποθέσεις που βάζετε, καταλήγοντας στις παραγράφους 2 εως 6 ώστε να υπάρχει κατά το δυνατόν μια οργανωμένη προσπάθεια μετεγκατάστασης αυτών των ρυπογόνων μονάδων με ισχυρά κίνητρα, ώστε όσοι κάνουν αυτήν την προσπάθεια να μη βρεθούν σε δύσκολη οικονομική θέση. 
Έρχομαι στο άρθρο 17 που αναφέρεται στον εκσυγχρονισμό της βιομηχανίας και σε κίνητρα που δίνονται γι' αυτό το θέμα.
Πρέπει να σας πω, κύριε Υπουργέ, ότι και στη Διαρκή Επιτροπή και εδώ και κατά τη δική μου παρέμβαση στην πρωτολογία αλλά και άλλων συναδέλφων, η αναφορά σε υποπαραγράφους και παραπομπές σε τροποποιήσεις νόμων, όχι μόνο του 2601/98 και άλλα τέτοια, καθιστούν την παρακολούθηση των ρυθμίσεων πάρα πολύ δυσχερή. Υπάρχουν περιπτώσεις που νομίζω ότι πάρα πολλοί Βουλευτές δεν μπορούν να παρακολουθήσουν σε τι θέμα αναφέρεστε και τι θέλετε να πετύχετε, ενώ είναι φανερό το πνεύμα και η διάθεσή σας. Δεν μπορούμε να αντιληφθούμε πλήρως τι καλύπτεται και τι ενδεχομένως μένει εκτός ρυθμίσεων.
Είναι φανερό ότι ευνοούνται κάποιες περιοχές, ότι έχετε μία λογική για τη Δ΄, τη ΒΓ΄ και Α΄ περιοχή με διαφοροποιημένα ποσοστά κινήτρων, είναι φανερό ότι θέλετε να βοηθήσετε μικρομεσαίες επιχειρήσεις που θέλουν να έχουν αυτοματοποιημένες διαδικασίες και μηχανοργάνωση αποθηκών ιδίως στο αναγκαίο λογισμικό, αλλά όταν προχωρούμε παραπέρα πράγματι υπάρχει πρόβλημα και θα παρακαλούσα να δοθούν διευκρινίσεις, ώστε να μη βρεθούμε σε κατάσταση που δεν είναι πολύ ευχάριστη. Ιδιαίτερα σημειώνω ότι είναι θετική η ρύθμιση του άρθρου 18 για εκμισθώσεις επενδύσεων του 1262 και 1892, η δυνατότητα δηλαδή που δίνεται να μπορούν αυτοί οι επενδυτές να εκμισθώσουν εν όλω ή εν μέρει επενδύσεις που έχουν γίνει με τον 1262 και τον 1892, με την προϋπόθεση όπως σωστά υπογραμμίζεται ότι ο νέος εκμισθωτής θα συνεχίσει να αξιοποιεί αυτήν την επένδυση ή τα πάγια στοιχεία στο ίδιο παραγωγικό αντικείμενο. Αυτό είναι σωστό. Δεν καταλαβαίνω, όμως, την παράγραφο 2 ότι οι κυρώσεις που προβλέπουν μερική ή ολική επιστροφή των επιχορηγήσεων ή επιδοτήσεων δεν επιβάλλονται στους επενδυτές, οι οποίοι μέχρι τη δημοσίευση του παρόντος έχουν εκμισθώσει εν όλω ή εν μέρει τις επενδύσεις τους. Είναι, όμως, πάρα πολύ πιθανό κάποιοι επενδυτές, που ενδεχομένως δεν το είχαν κάνει μέχρι να ψηφιστεί αυτός ο νόμος, μέχρι να δημοσιευθεί αυτός ο νόμος να προσπαθήσουν να τον εκμεταλλευθούν. Φοβάμαι δηλαδή μήπως δημιουργήσουμε προβλήματα με αυτή του είδους τη ρύθμιση που επιχειρείται στην παράγραφο 2 του άρθρου 18. 
Δεν θέλω να προσθέσω κάτι στο άρθρο 19.
Στο άρθρο 20 ήθελα να σας υπενθυμίσω, κύριε Υπουργέ, αυτό που είπα στην επιτροπή. Επιτρέψτε μου να πω δύο λόγια μόνο. Όταν πουλήθηκε η "SOFTEX" με τον τρόπο που πουλήθηκε, αυτή η ατυχής ρύθμιση, υποθέτω εκ παραδρομής, γιατί δεν νομίζω ότι η Κυβέρνηση είχε πρόβλημα μέσω του ΟΑΕ, να μην αποζημιώσει κάποιους που έκαναν μεταφορές πρώτης ύλης, δηλαδή μετέφεραν ξύλα στα εργοστάσια της Δράμας, δεν πληρώθηκαν, ούτε ο νόμος προέβλεψε την εξόφλησή τους. Σας είπα και στη Διαρκή Επιτροπή ότι όλο το ποσό δεν είναι πάνω από 100 εκατομμύρια από ό,τι συζήτησα με τους υπεύθυνους του εργοστασίου της Δράμας. Αυτό το ποσό είναι ευτελές για το δημόσιο, για το Υπουργείο, για τον ΟΑΕ, αλλά δεν είναι μικρό για κάποιους που έχουν ένα φορτηγό και μεταφέρουν ξύλα. 
Πριν διαλυθεί ο ΟΑΕ θα ήταν δίκαιο και νομίζω ότι δεν είναι έξω από τις προθέσεις σας να δώσετε αυτό το ποσό. Σας παρακάλεσε, το ξαναθέτω και τώρα, είναι εδώ οι συνεργάτες σας, κύριε Υπουργέ, και νομίζω ότι πρέπει να το αντιμετωπίσουμε.
Κλείνοντας θα ήθελα να πω σε αυτήν την ενότητα των άρθρων "Απλοποίηση διαδικασιών ίδρυσης εταιρειών αδειοδότησης ανανεώσιμων πηγών ενέργειας, ρύθμιση θεμάτων ΕΛΛΗΝΙΚΑ ΝΑΥΠΗΓΕΙΑ και άλλες διατάξεις" το εξής: Στο άρθρο 21 που πραγματεύεται το θέμα των "Ελληνικών Πετρελαίων" εμείς μεν και εγώ μιλήσαμε πολύ στην πρωτολογία και η Νέα Δημοκρατία, η οποία διατείνεται ότι ενδιαφέρεται, ενώ θα έπρεπε να μιλήσει πολύ δεν αναφέρθηκε καθόλου ούτε επί της αρχής ούτε στη συνέχεια. Ούτε ο Αρχηγός της Νέας Δημοκρατίας κ. Καραμανλής, που ήλθε χθες εδώ, αναφέρθηκε.
Κύριε Πρόεδρε, όπως είπα και στην πρωτολογία μου οι μόνοι που έχουν δίκιο και δικαίωμα να ανησυχούν είναι οι εργαζόμενοι σε αυτήν την επιχείρηση. Οι εργαζόμενοι θεωρούν ότι η μείωση του ποσοστού του δημοσίου σε αυτήν την επιχείρηση ενδεχομένως να θέσει εν κινδύνω τις θέσεις εργασίας τους και το μέλλον της εταιρείας. Όλοι οι Βουλευτές δείξαμε το ανάλογο ενδιαφέρον και στην επιτροπή για το μέλλον της επιχείρησης και των θέσεων εργασίας τους. Θέλουμε να διασκεδάσουμε αυτούς τους φόβους, να τους καθησυχάσουμε, να τους θυμίσουμε ότι στο ίδιο καθεστώς εδώ και ένα χρόνο βρίσκεται ο ΟΤΕ και δεν διατρέχει κανένα κίνδυνο, όπως έχει διαβεβαιώσει επανειλημμένα η Κυβέρνηση. Δεν υπάρχει κανένας λόγος για να ανησυχούν, το αντίθετο μάλιστα είναι βάσιμες οι προσδοκίες μας ότι θα υπάρξει ακόμα μεγαλύτερη ανάτπυξη της επιχείρησης και όσον αφορά τη διύλιση του πετρελαίου με όλα όσα συνεπάγεται αυτό, αλλά και την εμπορεία των παραγώγων. Εν πάση περιπτώσει, εδώ είμαστε και σημειώνω τη ρητή διαβεβαίωση προφορική και γραπτή στο άρθρο 21 της Κυβέρνησης ότι δεν μπορεί να είναι κατώτερο το 35% το μετά ψήφων των μετοχών της εταιρείας η συμμετοχή του δημοσίου. Το κρίσιμο ποσοστό είναι το 33,3% το οποίο κρατάει το δημόσιο σε κάθε περίπτωση.
Θέλω να τους διαβεβαιώσω και εγώ ότι δεν έχουν λόγο να ανησυχούν. Οι θέσεις εργασίας τους είναι διασφαλισμένες, όπως και η περαιτέρω ανάπτυξη της επιχείρησης, πράγμα για το οποίο όλοι ενδιαφερόμαστε.
Με όλα αυτά που είπα, κύριε Πρόεδρε, τα σημαντικότερα από όσα έκρινα στα άρθρα της δεύτερης ενότητας και υποστηρίζοντας ότι όλα τα πράγματα έτσι έχουν, ζητώ από τους συναδέλφους να υπερψηφίσουν και αυτήν την ενότητα των άρθρων. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κύριοι συνάδελφοι, σας είχαμε επισημάνει σε όλους τους τόνους ότι η διαδικασία που ακολουθούμε για την ψήφιση του συγκεκριμένου νομοσχεδίου όλες αυτές τις μέρες, δηλαδή το βεβιασμένο της υπόθεσης, η πρεμούρα που διακατέχει την Κυβέρνηση μέσα σε αυτόν το χρόνο να περάσει το συγκεκριμένο νομοσχέδιο θα δημιουργούσε πολλά προβλήματα, μεταξύ των άλλων ότι αυτά που θα ψηφίσουμε δεν θα είναι εύχρηστα ως εργαλεία από τη στιγμή κατά την οποία και εμείς οι ίδιοι που νομοθετούμε έχουμε πρόβλημα να αντιληφθούμε τι προτείνει η Κυβέρνηση, τι διαμορφώνει στο νομοθετικό πλαίσιο, τι επιδιώκει. Πρόχειρα, αποσπασματικά συγκρούονται πράγματα μεταξύ τους την τελευταία στιγμή προτάσεων επί προτάσεων που αλλοιώνουν το πνεύμα των νόμων, κάτι που ειλικρινώς μας προβληματίζει και πρέπει να προβληματίζει όλους τους συναδέλφους στην Αίθουσα αυτή.
Εξάλλου πριν από ένα λεπτό και ο ίδιος ο εισηγητής της Πλειοψηφίας εξέφρασε την αδυναμία να σας παρακολουθήσει, κύριε Υπουργέ. Εν πάση περιπτώσει, εμείς καταγγέλλουμε αυτήν τη μέθοδο, τη νέα πρακτική. Θα παρακαλούσαμε το Προεδρείο να προστατεύσει πλέον τη νομοθετική εργασία.
Κυρίες και κύριοι συνάδελφοι, θα σταθώ στη Δ.Ε.Η. Οι προτεινόμενες διατάξεις αναφέρονται στη Δ.Ε.Η., τη μεγαλύτερη επιχείρηση της χώρας στην παραγωγή ηλεκτρικής ενέργειας σε συνδυασμό με μία νέα θεματολογία, τις ανανεώσιμες πηγές ενέργειας, αλλά και σε ρυθμίσεις που πρέπει να είναι σε προσαρμογή με το νέο καθεστώς που διαμορφώνεται στην επιχείρηση ως Α.Ε. 
Εμείς λέμε στην Κυβέρνηση όλα αυτά τα άρθρα να τα πάρετε πίσω, αυτές τις προτάσεις σας, διότι κανέναν δεν βρίσκουν σύμφωνο. Αρχίζω από την ίδια τη διοίκηση της Δ.Ε.Η., με την οποία φυσικά δεν θα είχατε και καμία συνεργασία, όπως μας δόθηκε να καταλάβουμε κατά την ακρόαση των φορέων στην επιτροπή. Σε ορισμένα θέματα, όπως λένε, κάποια στιγμή τους ρωτήσατε.
Η ΓΕΝΟΠ Δ.Ε.Η. διαμαρτύρεται σφόδρα. Η ΕΤΕ Δ.Ε.Η. διαμαρτύρεται σφόδρα. Ο Σύλλογος Μηχανικών το ίδιο. Οι συνταξιούχοι της Δ.Ε.Η., το προσωπικό της Δ.Ε.Η. ανησυχούν, διότι ρυθμίσεις δημιουργούν ανασφάλεια και μέγα πρόβλημα σε όλο αυτόν τον κόσμο, από τη στιγμή κατά την οποία τα άρθρα 9 και 10 δίνουν δυνατότητα εκχώρησης, ενεχυρίασης και μεταβίβασης των πάσης φύσεως δικαιωμάτων επί των παγίων εγκαταστάσεών της και ιδιαίτερα εκείνων της παραγωγής ηλεκτρικής ενέργειας και λιγνιτωρυχείων. Συνακόλουθα από αυτό το λόγο δημιουργούνται σοβαρά προβλήματα ασφάλειας και αβεβαιότητας στο προσωπικό, όπως προείπα. Σχετικά, λοιπόν, με την ως άνω προτεινόμενη ρύθμιση δεν πρέπει να παραβλέπεται το γεγονός ότι σύμφωνα με το άρθρο 34 του ν. 2773/99 με το οποίο κυρώθηκε σύμβαση μεταξύ κράτους, προσωπικού και συνταξιούχων Δ.Ε.Η. και το π.δ. 51/2001, η Υπηρεσία του ασφαλιστικού φορέα του προσωπικού της Δ.Ε.Η. είναι και παραμένει ενσωματωμένη στην περιουσία της Δ.Ε.Η. Α.Ε. και λειτουργεί ποσοτικοποιημένη ως ασφαλιστικό κεφάλαιο για τη λειτουργία του ΕΑΠ Δ.Ε.Η. 
Τα παραπάνω, λοιπόν, οδηγούν στο συμπέρασμα ότι πρέπει να αποτραπούν ολοσχερώς τέτοια προβλήματα, κίνδυνοι και περιπλοκές που αφορούν την πρώτη σε μέγεθος και στρατηγικής σημασίας επιχείρηση της χώρας.
Η μετοχοποίηση ή ιδιωτικοποίηση της Δ.Ε.Η. Α.Ε. κατά το μέτρο που θα είναι προς το συμφέρον της επιχείρησης και των εργαζομένων της δεν συμβαδίζει με ρυθμίσεις που εξασθενίζουν και υποσκάπτουν την υπόσταση και δυναμικότητά τους. Γι' αυτόν το λόγο η ανάπτυξη και οι θέσεις μας στα σοβαρά αυτά θέματα κρίνουμε σκόπιμο και πλέον επαγωγικό να περιληφθούν στην ανάπτυξη των αντίστοιχων κατά περίπτωση παραγράφων. Λέμε ότι θα πρέπει στο σημείο που η διάταξη του άρθρου 3 του ν. 1482/50 καταργείται, να εισηγηθείτε τη διασφάλιση του μέλλοντος του προσωπικού της Δ.Ε.Η. και των συνταξιούχων στην επιχείρηση και να μην μας ενεχυριάζετε και μας υποθηκεύετε. Δεν έχετε κανένα απολύτως δικαίωμα και καμία εξουσιοδότηση από κανέναν να το κάνετε. Το προσωπικό της Δ.Ε.Η. δούλεψε εκεί, έδωσε ό,τι είχε να δώσει, έκανε αυτόν το μεγάλο άθλο, έτσι ώστε σήμερα η χώρα να έχει όλες τις προϋποθέσεις, δηλαδή την παραγωγή ρεύματος που να ανταποκρίνεται στις ανάγκες της και στις επιδιώξεις για την ανάπτυξη και για ένα καλύτερο μέλλον και της πατρίδας και του λαού. Δεν έχετε, λοιπόν, δικαίωμα εσείς αυτόν τον αγώνα να τον υποθηκεύετε. Να ξέρετε ότι μπορεί το προσωπικό της Δ.Ε.Η. να είναι στις διακοπές του, αλλά όταν θα επιστρέψει πιστεύω ότι οι εκπρόσωποί του θα είναι σε εγρήγορση. Εάν δεν διορθώσετε τα συγκεκριμένα, τα οποία τους οδηγούν στην ανασφάλεια και το υποθηκεύετε, να ξέρετε ότι θα έχετε και τις ανάλογες αντιδράσεις. Θα είμαι και εγώ μαζί τους, κύριε Υπουργέ, διότι προέρχομαι από τη Δ.Ε.Η. και δεν σας δίνω κανένα δικαίωμα να με υποθηκεύετε. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μου κάνει εντύπωση που ο εισηγητής της Νέας Δημοκρατίας προστάζει το συνδικαλιστικό κίνημα της Δ.Ε.Η. να πάρει θέση. Μου κάνει εντύπωση! 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μη σας κάνει εντύπωση γι' αυτά τα θέματα. Εμείς είμαστε υποχρεωμένοι να διαφυλάξουμε τα συμφέροντα του προσωπικού και των συνταξιούχων της Δ.Ε.Η. 
Εν πάση περιπτώσει, όσον αφορά τους ίσους όρους και προϋποθέσεις που πρέπει να διαμορφωθούν με το παρόν νομοσχέδιο για τη Δημόσια Επιχείρηση σε σχέση με τις ανανεώσιμες πηγές ενέργειας, θα πρέπει φυσικά να διατυπωθεί ότι χορηγείται και στη Δ.Ε.Η. μία ξεχωριστή άδεια, ούτως ώστε να επιδοτείται και να μετέχει με ίσους όρους σε αυτό το παιχνίδι. 
Σε σχέση με το προσωπικό και τις προσλήψεις, το 15%, εμείς και πάλι σας λέμε ότι διαφωνούμε ριζικά, να μας επιτρέπεται να ξέρουμε και εμείς ορισμένα πράγματα μια και δουλέψαμε αρκετά χρόνια εκεί μέσα. Πιστεύουμε ότι θα διαταράξετε τη συνοχή του προσωπικού της Δ.Ε.Η. Δεν είναι δυνατόν να πάρετε δύο χιλιάδες κόσμο απ' έξω, να τους δίνετε δύο με δυόμισι εκατομμύρια και οι άλλοι να δουλεύουν για διακόσιες χιλιάδες. Το 15% σιγά-σιγά θα το φτάσετε όπως το φτάσατε και τα ναυπηγεία όταν είχατε προσλάβει έξι χιλιάδες.
Εμείς λέμε, κύριε Υπουργέ, ότι η Δ.Ε.Η. έχει το κατάλληλο προσωπικό με τα προσόντα εκείνα που μπορεί να αντιμετωπίσει τις σύγχρονες ανάγκες και απαιτήσεις. Εάν χρειάζονται ορισμένα εξειδικευμένα στελέχη μέσω των διαδικασιών που υφίστανται αλλά και μέσω των δυνατοτήτων που έχουν εκχωρηθεί στη διοίκηση, μπορείτε να τα προσλάβετε. Και αυτές είναι ελάχιστες θέσεις, αν χρειάζονται κάποια άτομα εξειδικευμένα σε μάρκετινγκ ή σε επικοινωνία, αν και εκτιμούμε ότι υπάρχουν εκατοντάδες συνάδελφοι εργαζόμενοι στη Δ.Ε.Η. με διπλώματα πανεπιστημιακά που έχουν τη δυνατότητα εάν τους εκπαιδεύσει η ίδια η Δ.Ε.Η. να τους αξιοποιήσει και να φέρουν τα καλύτερα δυνατά αποτελέσματα, γιατί πολύ περισσότερο πονούν τη Δ.Ε.Η. μια και χρόνια δουλεύουν εκεί μέσα από τον όποιον άλλον ελεύθερο σκοπευτή που θα έρθει με κίνητρο και μόνο τα δυόμισι εκατομμύρια το μήνα.
Έρχομαι στο άρθρο 11, σχετικά με την παράταση μίσθωσης. Εδώ πρόκειται για ένα σκανδαλάκι. Εσείς οι ίδιοι ομολογείτε ότι υπήρχε παρανομία, είχε τελειώσει η σύμβαση. Έρχεστε με νομοθετική ρύθμιση και κάνετε ανάθεση των Μεταλλείων Πύργου ΑΛΦΑ -εκεί είναι η ένστασή μας και όχι φυσικά στους ταλαίπωρους εργαζόμενους που υφίστανται τα αποτελέσματα της αρνητικής πολιτικής της Κυβέρνησής σας και όλα ξεπουλούνται- με νομοθετική ρύθμιση. 
Αυτό τι σημαίνει; Πάτε να καλύψετε -και εσείς ο ίδιος το ομολογείτε- μία παρανομία. Είχε λήξει -λέει- το 1999, αν δεν κάνω λάθος. Εν πάση περιπτώσει, είχε λήξει και ρυθμίζουμε νομοθετικά την όλη υπόθεση.
Μέσα στην εισηγητική έκθεση λέει "μέχρι πέρατος του κοιτάσματος". Και αν εξευρεθεί, κύριε Υπουργέ, κοίτασμα για άλλα δέκα-δεκαπέντε χρόνια; Τότε δεν ήταν ανανέωση για δέκα-δεκαπέντε χρόνια; Δεν ήταν εκχώρηση; Ήρθατε όμως και το βγάλατε αυτό, γιατί θα μεγαλώνατε το "σκανδαλάκι". Το αποσύρατε. Και το αφήνετε για μέχρι το 2003.
Συνεχίζω, για να σταθώ στις επενδύσεις του τουριστικού τομέα, ενός μεγάλου τομέα της οικονομίας, όπου μπορεί να στηριχθεί η προσπάθεια ανάπτυξης της πατρίδος μας, καθ' όσον ο δευτερογενής τομέας της οικονομίας μας "κουτσά-στραβά" δεν είναι και αυτός το οποίον όλοι επιθυμούμε. Συνεπώς η προσπάθειά μας κατ' εμάς θα πρέπει να στηριχθεί στον πρωτογενή τομέα της οικονομίας, που εσείς ήδη έχετε συρρικνώσει και έχετε αφήσει ένα πολύ μεγάλο μέρος που ασχολείται με αυτόν τον τομέα, τους αγρότες, τους κτηνοτρόφους, να μένει χωρίς εισόδημα και σήμερα να πεινάει στην κυριολεξία.
Εν πάση περιπτώσει, τον τουριστικό τομέα θα έπρεπε να τον είχατε αντιμετωπίσει με πολύ σοβαρότητα. Και πάλι δεν μπορώ να καταλάβω γιατί και αυτό το θέμα, για το οποίο θα έπρεπε να έχετε μία συνεργασία με όλους τους ενδιαφερομένους φορείς, να έχετε το χρόνο να φέρετε έναν αναπτυξιακό νόμο, το αντιμετωπίζετε έτσι. Σας είχαμε πει, όταν είχαμε ψηφίσει το ν. 2601 εδώ, ότι αυτός ο νόμος δεν θα αντιμετωπίσει τα προβλήματα, θα είναι αναποτελεσματικός και δεν έχει προοπτική.
Έρχεστε τώρα πάλι αποσπασματικά, μετά από δύο-τρία χρόνια να εισηγείσθε μία σωρεία ρυθμίσεων στο μεγάλο αυτόν τομέα. Με λίγα λόγια είστε δέκτης των όποιων επιδιώξεων των πελατών -έτσι θα τους χαρακτηρίσω- οι οποίοι έρχονται στο γραφείο σας, στους υπαλλήλους του Υπουργείου σας, στους υπηρεσιακούς παράγοντες. Και μαζεύουν τα αιτήματα που ικανοποιούν τις επιδιώξεις τους, θεμιτές ή αθέμιτες, και εσείς τα κάνετε μία συρραφή και έρχεσθε εδώ και αρχίζετε με την υποπερίπτωση της περίπτωσης της παραγράφου τάδε. Και άντε να παρακολουθήσει κανείς περί τίνος πρόκειται, όταν διαφοροποιείτε με τα κίνητρα και περιοχές ολόκληρες. Το αποτέλεσμα είναι και οι συνάδελφοι εδώ που έχουν ενδιαφέρον για τις περιοχές τους, για να ενταχθούν και αυτές στα κίνητρα, να μην μπορούν να λάβουν γνώση του τι εσείς προτείνετε εδώ πέρα.
Υπάρχουν κάποια αιτήματα, τα οποία θα μας δοθεί η δυνατότητα να συζητήσουμε και σε κάποια άλλη στιγμή που θα πάρουμε το λόγο, γιατί δεν έχω και χρόνο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν το έχετε τώρα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν τον έχω τώρα, δυστυχώς. Έτσι το καταφέρατε με τις πολλές προτάσεις που μας κάνατε.
Θα αναφερθώ τώρα, κύριε Πρόεδρε, στα πετρέλαια επιγραμματικώς. Ελπίζω να δοθεί η δυνατότητα και στους άλλους συναδέλφους να τοποθετηθούν. Θέλω να πω το εξής: Αυτό το θέμα καταλαβαίνουμε γιατί το κάνετε βεβιασμένα. Για τα άλλα δεν καταλαβαίνουμε.
Μέσα στο καλοκαίρι μετοχοποιείτε τα πετρέλαια, γιατί έχετε μεγάλες τρύπες στο Υπουργείο Εθνικής Οικονομίας, έχετε κάποιες ανασφάλειες, έχετε αναστατωθεί από την κατηφόρα της οικονομίας. Και τώρα λέτε, πώς πρέπει να εισπράξουμε; Βρήκατε λοιπόν ένα φιλέτο -γιατί δεν πρόκειται περί ιδιωτικοποίησης, ας μην ξεγελιόμαστε- το οποίο, εν πάση περιπτώσει, όσον αφορά το χρηματιστήριο, που είναι ενταγμένο, δεν μας έδειξε και καλή στάση και συμπεριφορά. Κάποιες "φούσκες" μετοχές, κάτι έχει γίνει εκεί. Εν πάση περιπτώσει, ενεπλάκη και αυτό στο χοντρό παιχνίδι της αμαρτίας του χρηματιστηρίου.
Έρχεστε, λοιπόν, σήμερα με ένα περιβάλλον οικονομικό, ιδιαίτερο για το χρηματιστήριο, όχι και τόσο ευχάριστο, να το μετοχοποιήσετε. Τόσο βεβιασμένα δηλαδή πρέπει να μετοχοποιηθεί; Δεν θα έπρεπε να μας δώσετε τα οικονομικά στοιχεία αυτής της επιχείρησης, για να δούμε και εμείς τις ανάγκες της; Δεν μας δώσατε τίποτα. Έρχεστε βεβιασμένα και λέτε να μετοχοποιηθεί.
Εν πάση περιπτώσει, εμείς λέμε όσον αφορά αυτή την επιχείρηση να παραμείνει ο δημόσιος χαρακτήρας της και να λειτουργεί με ιδιωτικοοικονομικά κριτήρια, κάτι το οποίο εσείς φυσικά δεν κάνετε, κύριε Υπουργέ. Εκείνο που κάνετε είναι απλώς να εξοικονομήσετε κάποια χρήματα ξεπουλώντας και τα πετρέλαια, για να μπαλώσετε τις τρύπες της οικονομίας, που με την οικονομική σας πολιτική έχετε κατορθώσει μέχρι σήμερα να κάνετε.
Κύριε Πρόεδρε, ευχαριστώ για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι από τον Συνασπισμό της Αριστεράς και της Προόδου ορίζεται Κοινοβουλευτικός Εκπρόσωπος για τη συζήτηση του νομοσχεδίου ο Βουλευτής κ. Γεώργιος Αμπατζόγλου.
Το λόγο έχει ο ειδικός αγορητής του Κομμουνιστικού Κόμματος Ελλάδας, Ε΄ Αντιπρόεδρος της Βουλής, κ. Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, αν το είχα προσέξει γρηγορότερα, θα σας είχα παρακαλέσει να δώσουμε στον κύριο συνάδελφο λίγο περισσότερο χρόνο, για να μιλήσει λίγο περισσότερο για τα πετρέλαια. Βέβαια, με αυτό που άκουσα τελευταία, έπεσα λίγο από τα σύννεφα: υπό δημόσιο έλεγχο με ιδιωτικοοικονομικά κριτήρια;
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Το μάνατζμεντ.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Με συγχωρείτε, δεν σας κατηγορώ, απλώς ένα σχόλιο κάνω.
ΠΡΟΕΔΡΕΥΩΝ (Κωνσταντίνος Γείτονας): Δεν μπορώ να σχολιάσω, από το Προεδρείο κύριε Κοσιώνη, μην απευθύνεστε σε μένα. Το ξέρετε.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Διατηρώ μία επιφύλαξη για το άρθρο 7, θα πούμε την τοποθέτησή μας στο τέλος της συνεδρίασης. Διαφωνούμε στα υπόλοιπα άρθρα.
Ήθελα να πω για το άρθρο 14. Κατά σύμπτωση, όταν μιλάμε για το άρθρο 14, ο κύριος Υπουργός είναι πάντοτε απασχολημένος.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, εγώ κατανοώ ότι σας απασχολούν οι συνάδελφοι. Όταν όμως μιλούν οι εισηγητές των κομμάτων, είναι φυσικό να ζητούν την προσοχή σας.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ναι, κύριε Πρόεδρε, ακούω.
ΓΕΩΡΓΙΟΣ ΣΑΛΑΓΚΟΥΔΗΣ: Διευκολύνουμε το κοινοβουλευτικό έργο, κύριε Πρόεδρε.
ΠΡΟΚΟΠΗΣ ΠΑΥΛΟΠΟΥΛΟΣ: Δικό μου το λάθος, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, τα έχετε πει με τον κύριο Υπουργό επανειλημμένως και σε όλους τους τόνους.
Συνεχίστε, κύριε Κοσιώνη, θα κρατήσω και το χρόνο σας, αν και εσείς ποτέ δεν τον ξεπερνάτε.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Έλεγα, κύριε Πρόεδρε, για το άρθρο 14, επειδή το επισήμανε και ο κ. Κωνσταντίνου. Και ας τα λέω έτσι για τα Πρακτικά.
Εμείς δεν έχουμε αντίρρηση, αλλά έχουμε ορισμένες αμφιβολίες για το τι λέει η παράγραφος 6 του άρθρου 14, η οποία είναι γραμμένη με έναν τρόπο τουλάχιστον αμφίσημο, για να μην πω τίποτα περισσότερο. Δεν πήραμε -πιθανόν να πάρουμε αργότερα- απάντηση από τους αρμόδιους κυβερνητικούς παράγοντες.
Για το άρθρο 16 δεν μπορώ να πω ότι έχουμε σαφείς αντιρρήσεις, ούτε για το άρθρο 18. Το άρθρο 19 δεν είναι και τίποτα το ιδιαίτερο, ορισμένες τροποποιήσεις.
Έρχομαι τώρα στο άρθρο 21. Εδώ παρατηρείται στο τελικό κείμενο, το οποίο είναι ενσωματωμένο στο άρθρο 21, ένα πράγμα, το οποίο είναι βέβαια μία συνηθισμένη πρακτική. Μία λεξιλαγνεία, δηλαδή, που χαρακτηρίζει το κυβερνητικό κόμμα. Αλλάζει κάπως το κείμενο της τροπολογίας, όπως είχε κατατεθεί και το φέρνει με έναν άλλον τρόπο, που πρέπει να καθίσει κανείς να σκεφτεί για να βγάλει το συμπέρασμα.
Στην πραγματικότητα όμως δεν αλλάζει τίποτε το ιδιαίτερο. 
Σχετικά με τα "Ελληνικά Πετρέλαια" υπάρχει μια ολόκληρη ιστορία. Πριν από κάμποσο καιρό είχε συζητηθεί το θέμα. Ήταν ΔΕΠ τότε, ήταν Δημόσια Επιχείρηση Πετρελαίου, μετά έγινε ΕΛ.ΠΕ., είχε αρχίσει η μετοχοποίηση και τώρα πάμε βέβαια σε πλήρη απελευθέρωση της αγοράς των πετρελαίων και ξεπούλημα της εταιρείας των πετρελαίων. 
Βέβαια εδώ, εκείνο που δεν αναφέρθηκε και θα περιμένω να το ακούσω και από την Αξιωματική Αντιπολίτευση, είναι τι θα γίνει με τους εργαζόμενους. Είναι σίγουρο, εκατό τοις εκατό ότι θα υπάρξει σωρεία απολύσεων. Και εκείνο το ερωτηματικό που μένει, η απορία που θα περιμένω να διαπιστώσω αργότερα είναι, αν όταν θα αρχίσουν να απολύονται και υποτίθεται ότι θα βγαίνουν με εθελούσια έξοδο, θα υπάρχει κοινή στάση ΠΑΣΚΕ και ΔΑΚΕ στα διϋλιστήρια ακριβώς για να γίνει ευκολότερο και πιο επιχρυσωμένο το χαπάκι για την απόλυση των εργαζομένων. Στην πραγματικότητα δε τώρα καταργούνται ορισμένες βασικές διατάξεις που έχουν σχέση με το καταστατικό και επομένως παύει να υπάρχει αυτό που υπήρχε. 
Το δεύτερο χαρακτηριστικό στοιχείο είναι ότι από το 75% πηγαίνουμε στο 35% και φυσικά δεν μπορεί να υπάρξει και μάνατζμεντ. Τι μάνατζμεντ να υπάρχει με 35%, όταν είναι γνωστό ότι εδώ θα συνασπιστούν διάφοροι όμιλοι οι οποίοι θα μπορούν να διαχειρίζονται ευκολότερα όλα αυτά τα πράγματα; 
Και καλείται δήθεν αυτές τις τροποποιήσεις να τις κάνει η γενική συνέλευση, μια γενική συνέλευση η οποία θα είναι πλέον δοσμένη, δοτή, για να προχωρήσει παραπέρα σ' αυτά που σχεδιάζονται μέχρι τώρα. Αυτό είναι από πλευράς νομοτεχνικής που καθορίζει και την πορεία των πετρελαίων μέχρι τώρα. 
Εμείς έχουμε μια σαφή διαφοροποίηση, την οποία ανέφερε και χθες ο Κοινοβουλευτικός μας Εκπρόσωπος κ. Σκυλλάκος για το πώς βλέπουμε το θέμα της ενεργειακής πολιτικής γενικότερα και για τα πετρέλαια ακόμα γενικότερα που εντάσσονται και μέσα στα πλαίσια μιας εθνικής πολιτικής, σ' έναν ενιαίο κρατικό φορέα που θα ελέγχει αυτά τα πράγματα που μπορεί και έχει τη δυνατότητα να ελέγχει σ' αυτό το χρονικό διάστημα, παρά το ότι ξέρουμε ότι το κράτος και το δημόσιο, όπως λειτουργεί τώρα, δεν ήταν ίσως και η καλύτερη περίπτωση, γιατί άλλη αντίληψη έχουμε εμείς για το δημόσιο τομέα.
Είναι χαρακτηριστικά όμως δύο πράγματα που θα ήθελα να αναφέρω. Είναι η απελευθέρωση αυτή του πετρελαίου, που στην πραγματικότητα τροφοδοτεί το μεγάλο κεφάλαιο. Δεύτερο χαρακτηριστικό γνώρισμα είναι ότι παραδόξως γίνεται σε μια πάρα πολύ κρίσιμη εποχή για τη Νοτιοανατολική Ευρώπη και τα Βαλκάνια. Ξέρουμε τη έγινε στη Βοσνία-Ερζεγοβίνη, ξέρουμε τι έγινε στο Κόσοβο και ξέρουμε τι γίνεται τώρα και στη FYROM, όσο λέγεται ακόμη FYROM. 
Είναι γνωστό ότι αυτό δεν είναι μόνο για να δημιουργηθούν μικρά κρατίδια, τα οποία θα ελέγχονται από το ΝΑΤΟ, την Ευρωπαϊκή Ένωση και τις ΗΠΑ και την Αγγλία βέβαια, αλλά έχει σχέση και με τους δρόμους που ανοίγονται για τις πηγές και τους δρόμους πετρελαίου. Και, όπως είπε και χθες ο Υπουργός, έχουμε ανασφαλή σύνορα προς το Βορρά. Για την Ανατολή, τα είπε λίγο μπερδεμένα τα πράγματα για να μην έλθουμε και σε αντιπαράθεση με τα φιλιά Τζεμ και κ. Παπανδρέου. Υποτίθεται ότι έχουμε ένα είδος ανασφάλειας, παραδίδουμε θέματα που έχουν σχέση με την εθνική μας πολιτική και σ' αυτό το γενικότερο πρόβλημα, Κασπία θάλασσα και δεν ξέρω τι άλλο έχει σχέση με τους δρόμους πετρελαίου, με τους αγωγούς πετρελαίου, με τις πηγές πετρελαίου. Παραδίδουμε λοιπόν όχι μόνο από οικονομικής πλευράς θέματα που έχουν σχέση με τα πετρέλαια, αλλά και θέματα εθνικής σημασίας, τα οποία δεν λογαριάζονται και τόσο πολύ.
Το τρίτο βασικό είναι ότι θα συνοδευτούν από απολύσεις σίγουρα, εκατό τοις εκατό. Δεν άκουσα τίποτε, πιθανόν να ακούσουμε αργότερα βέβαια από συναδέλφους της Αξιωματικής Αντιπολίτευσης για το τι θέση θα πάρουν σ' αυτό το θέμα. Διότι και η θέση τους χθες σχετικά με τα Ναυπηγεία Σκαραμαγκά ήταν αμφισβητούμενη. Διαφωνούσαν μεν, αλλά στην πραγματικότητα γι' αυτό που έγινε με την εθελούσια έξοδο, είχαν συμφωνήσει. Αυτή ήταν η λαϊκή συναίνεση που μας έλεγε η Κυβέρνηση. Και το έλεγε βέβαια και δεν είχαμε απάντηση από την Αξιωματική Αντιπολίτευση. Συμφώνησαν απόλυτα ΔΑΚΕ και ΠΑΣΚΕ. Έτσι συνομολογήθηκε η εθελούσια έξοδος, έτσι συνομολογήθηκε η ελάττωση εξακοσίων θέσεων ακόμη από τα Ναυπηγεία Σκαραμαγκά. 
Είναι φανερό λοιπόν ότι αυτό το καταψηφίζουμε και έχουμε την αίσθηση ότι ο κόσμος θα καταλάβει αυτό που λέμε, γιατί γίνεται, ποια είναι τα κίνητρα, ποιες είναι οι αναδιαρθρώσεις που δεν τολμάτε να πείτε ότι είναι καπιταλιστικές αναδιαρθρώσεις, προς όφελος ποίων θα είναι και εις βάρος ποίου, γιατί εδώ δεν θα έχουμε μόνο αυτό που λέμε σε σχέση με τους εργαζόμενους. Θα έχουμε και σίγουρα αύξηση της τιμής των καυσίμων για τον απλό καταναλωτή, όπως γίνεται με τη ΔΕΗ, όπως γίνεται με τα αιολικά πάρκα, όπως είναι με όλα τα πράγματα.
Επομένως το καταψηφίζουμε αυτό ιδιαίτερα και ανέφερα και τη θέση μου για τα άλλα θέματα. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, στα συζητούμενα άρθρα ο κύριος Υπουργός βγαίνει με κάποιες τροπολογίες και σε μερικά επί μέρους θέματα γίνονται αποδεκτές προτάσεις που είχαν υποβληθεί και από την πλευρά μας. Αυτό μας διευκολύνει εν μέρει. Ειδικότερα στο άρθρο 8 απαλείφθηκε η λέξη "τουλάχιστον" και έτσι αυτή η βασική αιτία ένστασης σε ό,τι αφορούσε το ποσοστό κατανάλωσης ενέργειας έχει εξαλειφθεί. Το συγκεκριμένο άρθρο θα το ψηφίσουμε.
Στο άρθρο 9 που αφορά τα θέματα της ΔΕΗ υπάρχουν μερικές τροπολογίες, οι οποίες μας διευκολύνουν να υιοθετήσουμε, να δεχθούμε κάποιες παραγράφους. Παραμένουν όμως μερικά ασαφή σημεία. Θα προσπαθήσω να είμαι συγκεκριμένος, ώστε να ακούσουμε στο τέλος και από την πλευρά του Υπουργείου τις ανάλογες διευκρινήσεις και τοποθετήσεις. 
Έτσι, λοιπόν, στην πρώτη παράγραφο αναφέρεσθε στις αγροτικές εκτάσεις που έχει αποκτήσει η ΔΕΗ για την κατασκευή υδροηλεκτρικών έργων και όταν δεν είναι αναγκαίες, θα μεταβιβασθούν. Έχετε εξαιρέσει από εδώ, χωρίς ποτέ να το αιτιολογήσετε, τις εκτάσεις που χρησιμοποιούνται για στερεά καύσιμα. Θα θέλαμε να ακούσουμε για ποιο λόγο απαλείψατε τα στερεά καύσιμα, τις εκτάσεις που αντιστοιχούν στα στερεά καύσιμα, από την προηγούμενη διατύπωση και τι σημαίνει αυτό στην πράξη, γιατί το κάνετε. 
Στην παράγραφο 2, βελτιώσατε τη διατύπωση με την προσθήκη ότι το αναγκαίο προσωπικό θα προσληφθεί αν δεν είναι δυνατή η πλήρωση των θέσεων αυτών από το προσωπικό της ΔΕΗ. Το ερώτημα βέβαια είναι ποιος θα το κρίνει, αν είναι επαρκές ή όχι το προσωπικό της ΔΕΗ. Και θα επανέλθω στο θέμα αυτό.
Βελτιώσατε επίσης το ποσοστό. Όμως οι όλες τροποποιήσεις που εισηγείσθε για τη ΔΕΗ μεταφέρουν αλλαγές στον Κανονισμό Κατάστασης Προσωπικού. Και η τροποποίηση του Κανονισμού αυτού γίνεται μόνο ύστερα από συμφωνία της διοίκησης της επιχείρησης με τη ΓΕΝΟΠ-ΔΕΗ. 
Έτσι, λοιπόν, εδώ υπάρχει μια διαδικασία ρυθμίσεων όπου παρακάμπτεται η προηγούμενη νόμιμη διαδικασία για την τροποποίηση του Κανονισμού. Θα περιμένουμε λοιπόν να ακούσουμε από την πλευρά του Υπουργείου πώς αξιολογεί αυτήν τη ρύθμιση, αν θα γίνει σε συνεργασία, όπως επιβάλλει το καταστατικό του προσωπικού, με τη διοίκηση της επιχείρησης και της ΓΕΝΟΠ-ΔΕΗ ή μέσω άλλων διαδικασιών.
Σε ό,τι αφορά το άρθρο 10 και τα θέματα των δημοσίων επιχειρήσεων και των οργανισμών, ώστε να διευκολυνθεί η εισαγωγή τους στο Χρηματιστήριο Αξιών Αθηνών, διατυπώσαμε πολλαπλώς τις απόψεις μας κατά τη συζήτηση του παρόντος σχεδίου νόμου σχετικά με την πολιτική επιλογή της Κυβέρνησης με διάφορες μορφές να εκποιήσει βασικούς κλάδους της οικονομίας από το δημόσιο. Η Κυβέρνηση αντιμετωπίζει, είναι εμφανές, οικονομικό πρόβλημα. 'Εχει πρόβλημα εσόδων και με κάθε τρόπο εκποιεί τα πάντα, προκειμένου να εισπράξει. Είναι γνωστό, πανθομολογούμενο, ότι βασικά μεγέθη του προϋπολογισμού έχουν αποκλίσεις.
Θα αναφέρω ενδεικτικά τρία μεγέθη: 
1.Ο πληθωρισμός κινείται σε επίπεδο κατά 1% υψηλότερο του προβλεπόμενου.
2.Ο ρυθμός ανάπτυξης κατά 1% λιγότερο του προβλεπόμενου.
3.Και επίσης κατά 1% τα έσοδα έναντι του προβλεπόμενου.
Αυτό έχει δημιουργήσει έναν οικονομικό πανικό στην Κυβέρνηση και αυτό φαίνεται από τις πολιτικές της επιλογές. 
Έτσι λοιπόν στο άρθρο 8 είμαστε ριζικά αντίθετοι και με κανέναν τρόπο δεν θα μπούμε στη λογική να εξετάσουμε τους άλφα ή του βήτα όρους που μπορεί να οδεύσουν προς εκποίηση τις επιχειρήσεις. 
Για το Μαγκάνι Δράμας συμφωνούμε στο άρθρο 11 με τις προτεινόμενες ρυθμίσεις, όπως επίσης και στα άρθρα 12 και 13.
Στο άρθρο 14 για τα βυρσοδεψία συμφωνούμε με τα προτεινόμενα, αλλά θέλουμε να επισημάνουμε ότι το πρόβλημα των βυρσοδεψείων της Αττικής παραμένει άλυτο επί μια εικοσαετία. Υπάρχουν περίπου εννενήντα μονάδες στον Ελαιώνα και δεκαπέντε στον Ασπρόπυργο που δημιουργούν σοβαρότατα προβλήματα. Είναι γνωστό ότι αποτελούν προσωποπαγείς επιχειρήσεις μικρού αριθμού και η πολιτεία δεν μπόρεσε επί μια εικοσαετία να βρει μια βιώσιμη λύση. Κατά περίπτωση και κατά περιόδους προβάλλεται από την πλευρά του Υπουργείου το επιχείρημα ότι στις επιλογές μας δεν υπάρχει η συναίνεση της τοπικής κοινωνίας. 
Σε αυτό το επιχείρημα θέλουμε να αντιτάξουμε δυο πράγματα: 
Άλλοτε το Υπουργείο δείχνει μια ιδιαίτερη ευαισθησία για την κοινή γνώμη και άλλοτε την περιφρονεί βάναυσα, όπως έχει συμβεί στην περίπτωση του Θριάσιου Πεδίου και της Ελευσίνας, όπου η κοινή γνώμη και οι ομόφωνες αποφάσεις συμβουλίων και νομαρχιακών συμβουλίων περιφρονήθηκαν βάναυσα όταν πρόκειτο για επέκταση της "ΠΕΤΡΟΛΑ". Αλλού λαμβάνεται υπόψη. 
Θα πρέπει να αναρωτηθεί η πολιτική ηγεσία και του Υπουργείου Ανάπτυξης και του Υπουργείου Περιβάλλοντος Χωροταξίας και Δημοσίων Έργων γιατί όταν προτείνουν ένα πακέτο μέτρων για μετεγκατάσταση κάποιων ρυπαρών δραστηριοτήτων σε μια περιοχή και υπόσχονται τη λήψη μέτρων, δεν γίνονται πιστευτοί από την κοινή γνώμη; Γιατί υπάρχει αυτό το έλλειμμα εμπιστοσύνης έναντι των δεσμεύσεων της ελληνικής Κυβέρνησης σε ό,τι αφορά τουλάχιστον θέματα περιβάλλοντος και ποιότητας ζωής των κατοίκων; 
Σχετικά με το άρθρο 15 και τα κίνητρα για τον εκσυγχρονισμό της βιομηχανίας:
Κύριοι συνάδελφοι, υπάρχει ένα δαιδαλώδες νομοθέτημα δύσχρηστο από κάθε ενδιαφερόμενο. Οι περιπτώσεις και οι υποπεριπτώσεις το καθιστούν ένα αναποτελεσματικό εργαλείο. Δεν έχουμε αντίρρηση με τις επί μέρους ρυθμίσεις και τροποποιήσεις που προτείνονται. Όμως η μορφή αυτού του αναπτυξιακού εργαλείου θα πρέπει να αλλάξει. Είναι αδύνατον να αξιολογηθεί. Παρά ταύτα, έχουμε μερικά ερωτηματικά. Για παράδειγμα, γιατί σε μερικές κατηγορίες επενδύσεων εξαιρείται το κριτήριο του ανώτατου βαθμού ενίσχυσης για κάθε δημιουργούμενη θέση εργασίας; Υποτίθεται ότι αυτός ο αναπτυξιακός νόμος έθετε και προϋποθέσεις να δημιουργηθούν νέες θέσεις εργασίας ή αν θέλετε να επιβάλει νέες θέσεις εργασίας. Έτσι, εδώ βλέπουμε την έναρξη εξαιρέσεων απ' αυτήν τη δέσμευση. 
Θα έρθω στο άρθρο που αφορά τα "Ελληνικά Πετρέλαια", στο οποίο δηλώσαμε την πλήρη μας αντίθεση με τη μείωση του ποσοστού που κατέχει το ελληνικό δημόσιο. Μας ήταν αδύνατον να παρακολουθήσουμε τις γενικόλογες εκφράσεις του κυρίου Υπουργού, ότι αυτό επιβάλλεται στα πλαίσια ριζικών αλλαγών στην Ευρωπαϊκή Ένωση, ότι πνέει νέος άνεμος για τα πετρέλαια στην Ευρωπαϊκή Ένωση. Αυτό δεν αποτελεί τεκμηριωμένη και συγκεκριμένη επιχειρηματολογία. Είναι κάποιες ασαφείς και γενικόλογες εκφράσεις για να συγκαλύψουν τις επιλογές της Κυβέρνησης. 
Υπόσχεται η Κυβέρνηση ότι το μάνατζμεντ θα παραμείνει στο ελληνικό δημόσιο. Το 1998 με το ν.2593, το 100% που είχε το ελληνικό δημόσιο, μειώθηκε στο 75%. Δόθηκε η υπόσχεση ότι τα διυλιστήρια θα παραμείνουν στο ελληνικό δημόσιο, ότι το ελληνικό δημόσιο θα είναι ο κυρίαρχος. Το 1999 με το ν. 2798 το ποσοστό αυτό μειώθηκε στο 51% και το 2001 στο 35%. Κάθε φορά εδίδοντο οι ίδιες υποσχέσεις και προς τους εργαζόμενους και προς την ελληνική κοινωνία. Να μιλήσουμε για νομοθετήματα με απόσταση μια δεκαετία; Θα πούμε ότι δημιουργήθηκαν νέες οικονομικές συνθήκες. Αλλά εδώ έχουμε κάθε χρόνο σχεδόν μια διαφορετική κατάσταση. 
Τα "Ελληνικά Πετρέλαια" έχουν ξοδέψει πάνω από 500 δισεκατομμύρια από το 1984 για να εκσυγχρονιστούν. Παρά τα περιβαλλοντολογικά προβλήματα που δημιουργούν σήμερα με τη λειτουργία τους, αποτελούν το πλέον σύγχρονο διυλιστήριο. Οι δραστηριότητες των "ΕΛ.ΠΕ." και σε θέματα εμπορίας κινούνται και στο χώρο των Βαλκανίων και έχουν το σημαντικότατο θέμα της έρευνας πετρελαίων στη χώρα μας και διαχείρισης της υφαλοκρηπίδας. 
Η επιλογή αυτή της Κυβέρνησης μας βρίσκει ριζικά αντίθετους, είναι αντίθετη προς τα συμφέροντα της εθνικής οικονομίας και μάλιστα σε έναν κρίσιμο τομέα όπως είναι ο τομέας των καυσίμων, η κρισιμότητα του οποίου θα γίνει ακόμη μεγαλύτερη στα προσεχή χρόνια και ταυτόχρονα, εκτός από ένα εργαλείο ανάπτυξης που έπρεπε να είχε στα χέρια του το ελληνικό δημόσιο, θα χάσουμε και δυνατότητες άσκησης οικονομικής και εξωτερικής πολιτικής στον περιβάλλοντα χώρο της Ελλάδος. 
Κύριε Πρόεδρε, δεν έχω να κάνω καμία άλλη παρατήρηση. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για δεκαπέντε λεπτά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, σας ευχαριστώ πολύ. 
Στο δεύτερο μέρος του συζητούμενου νομοσχεδίου υπάρχει μια σειρά από κρίσιμες διατάξεις οι οποίες είναι απαραίτητο να ψηφιστούν, προκειμένου να διευκολύνουμε την πορεία απελευθέρωσης των αγορών, τη δυνατότητα ανάπτυξης επιχειρήσεων στον τουριστικό τομέα και σε άλλους τομείς με τις τροποποιήσεις του αναπτυξιακού νόμου, καθώς επίσης και μια κρίσιμη διάταξη για τα "Ελληνικά Πετρέλαια". 
Έχουμε καταφύγει στα θέματα της ΔΕΗ. 
Η ΔΕΗ, όπως γνωρίζετε, έχει μετατραπεί ήδη από 1ης Ιανουαρίου του 2001 σε ανώνυμη εταιρεία, έτσι ώστε να μπορεί να συμπεριφερθεί και αυτή, όπως γίνεται και σε άλλες ευρωπαϊκές χώρες, αλλά όπως θα γίνει και εδώ με την απελευθέρωση της αγοράς ηλεκτρικής ενέργειας, η οποία ισχύει στη χώρα μας εδώ και μερικούς μήνες. Είναι απαραίτητο λοιπόν να υπάρχει μια σειρά από διατάξεις οι οποίες, ενώ δεν θίγουν, αντίθετα κατοχυρώνουν τα συμφέροντα της επιχείρησης, της επιτρέπουν να κινηθεί με μεγαλύτερη ευελιξία στο νέο διαμορφούμενο περιβάλλον. 
Δεν θα σταθώ στις λεπτομέρειες των άρθρων, διότι αυτές αναπτύχθηκαν επαρκώς και από τον εισηγητή -θα έχουμε την ευκαιρία και αργότερα να τις συζητήσουμε- θα σταθώ σε ορισμένα θέματα τα οποία κέντρισαν το ενδιαφέρον και τις επιφυλάξεις ορισμένων ομιλητών προηγουμένως. 
Κατ' αρχήν η ΔΕΗ έχει ορισμένες πλέον δυνατότητες και ευελιξίες τις οποίες δεν είχε πριν. Μια απ' αυτές είναι να μπορεί να υποθηκεύει τα ακίνητά της, έτσι ώστε να μη χρειάζεται πάντα να παίρνει εγγύηση του ελληνικού δημοσίου για να συνάπτει δάνεια. Αυτό είναι μια ευελιξία την οποία έχει κάθε ανώνυμη εταιρεία. Και θα ήταν παράλογο αυτήν την ευελιξία να μην την έχει η ΔΕΗ, έτσι ώστε να μπορέσει να αξιοποιήσει καλύτερα τα περιουσιακά της στοιχεία, όταν αυτή κρίνει ότι είναι συμφέρον για το σκοπό και τα συμφέροντα της επιχείρησης. Δεν έχει όμως καμία σχέση αυτό το πράγμα με το φόβο ή τις επιφυλάξεις που εκφράστηκαν είτε στη Διαρκή Επιτροπή είτε σήμερα ότι θα μπορέσει αυτό να οδηγήσει σε εκποιήσεις κρίσιμων παραγωγικών στοιχείων τα οποία σχετίζονται με την παραγωγή, μεταφορά, διανομή ηλεκτρικής ενέργειας. 
Για το λόγο αυτόν άλλωστε υπάρχει η παράγραφος 7 του άρθρου 9, η οποία ρητά και κατηγορηματικά αποκλείει από οποιαδήποτε πιθανότητα την εκποίηση, την αναγκαστική εκτέλεση είτε λήψη ασφαλιστικών μέτρων κατά των παγίων στοιχείων του ενεργητικού της ΔΕΗ, που αφορούν έργα, υπηρεσίες κοινής ωφέλειας και συγκεκριμένα παραγωγή, μεταφορά, διανομή, προμήθεια ηλεκτρικής ενέργειας.
Κατά συνέπεια η ευελιξία την οποία δίνει το άρθρο 9 στα περιουσιακά στοιχεία της ΔΕΗ αφορά εκείνα τα περιουσιακά στοιχεία που δεν έχουν καμία σχέση με την παραγωγική λειτουργία της επιχείρησης ή τη λειτουργία διανομής της ηλεκτρικής ενέργειας. Διαφορετικά, αν δεν έχει αυτήν την ευελιξία η ΔΕΗ, θα είναι υποχρεωμένη να καταφεύγει ακόμη και στις πιο απλές περιπτώσεις στην παροχή εγγύησης του ελληνικού δημοσίου σε μια σειρά από θέματα, πράγμα το οποίο σε μια απελευθερωμένη αγορά ενέχει τον κίνδυνο να θεωρηθεί κρατική βοήθεια και να το ζητήσουν αυτό και οι άλλες επιχειρήσεις οι οποίες θα μπουν στην απελευθερωμένη αγορά, εκτός βέβαια από το ότι θα μπορέσει να προκαλέσει ενδεχομένως μία σειρά από θέματα και τριβές με την Ευρωπαϊκή Ένωση. Κατά συνέπεια η ρύθμιση αυτή είναι μία ρύθμιση ευελιξίας σε ό,τι αφορά συνήθη περιουσιακά στοιχεία, ακίνητα για παράδειγμα, τα οποία είναι μια ευκαιρία να καταγραφούν κιόλας και να αξιολογηθούν, χωρίς όμως να επηρεάζει κατ' ουδέν, με κανέναν τρόπο, την παραγωγική διάρθρωση των περιουσιακών στοιχείων της επιχείρησης. Νομίζω ότι είναι απόλυτα σαφής η παράγραφος 7.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Και να ξεπουληθούν τα ακίνητα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αναφέρθηκε πάλι και απορώ για άλλη μια φορά: Να επιτραπεί, λέει, στη ΔΕΗ να συμμετέχει στις ανανεώσιμες πηγές ενέργειας. Μα το διευκρίνισα αυτό χθες με απόλυτα κατηγορηματικό τρόπο, ότι από την 1η Ιανουαρίου 2001 αφ' ης στιγμής η ΔΕΗ έπαψε να είναι δημόσια υπηρεσία και μετετράπη σε ανώνυμη εταιρεία, έχει τα ίδια ακριβώς δικαιώματα και δυνατότητες να συμμετέχει σε επενδυτικά προγράμματα, όπως κάνουν και οι άλλες επιχειρήσεις και μάλιστα είναι ευπρόσδεκτη στα προγράμματα τα οποία έχει προκηρύξει το Γ΄ Κοινοτικό Πλαίσιο Στήριξης από το Υπουργείο Ανάπτυξης, προκειμένου να συμμετέχει και αυτή είτε απευθείας είτε μέσω της προς τούτο συσταθείσης θυγατρικής "ΔΕΗ Ανανεώσιμες Πηγές" στην κατασκευή, αν το κρίνει σκόπιμο, ανανεώσιμων πηγών ενέργειας. Τα διευκρινίζω αυτά διότι ακούω εδώ ελεγείες για τα συμφέροντα των συνταξιούχων, των εργαζομένων κλπ., ελεγείες οι οποίες βέβαια δεν έχουν καμία σχέση με τις πραγματικές προθέσεις της Νέας Δημοκρατίας. Διότι χθες οι εργαζόμενοι των ναυπηγείων λοιδορούντο από την Αξιωματική Αντιπολίτευση, η οποία δεν καταδέχθηκε να ψηφίσει ούτε τα μέτρα κοινωνικής στήριξης όσων επιλέξουν να φύγουν από το καθεστώς των συμβάσεων που έχουν με τα Ναυπηγεία Σκαραμαγκά. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πού το είδατε αυτό;
Κύριε Πρόεδρε, μου επιτρέπετε μία διακοπή, γιατί εδώ αποπροσανατολίζουμε τον ελληνικό λαό. Εδώ ήταν ο κύριος Υπουργός ή πουθενά αλλού; Μα, ψηφίσαμε προηγουμένως. 
ΠΡΟΕΔΡΕΥΩΝ (Κωνσταντίνος Γείτονας): Μην απευθύνεσθε στο Προεδρείο, εκτός εάν ζητάτε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τώρα ξαφνικά θυμηθήκαμε τους συνταξιούχους, θυμηθήκαμε τους εργαζόμενους, δώσαμε γραμμή στο σωματείο να βρίσκεται σε εγρήγορση και σε κινητοποίηση, για να προστατεύσει τα δικαιώματά του. Ποια δικαιώματά του; Τα δικαιώματα τα οποία ουδέποτε φρόντισε η Νέα Δημοκρατία να κατοχυρώσει, όπως η ίδια παραδέχθηκε σε μία προγενέστερη συζήτηση για το ασφαλιστικό της ΔΕΗ, ότι το σχήμα το οποίο είχε συλλάβει πριν από δεκαετίες η τότε Δεξιά για να λύσει το ασφαλιστικό πρόβλημα της ΔΕΗ παρουσίαζε τρομακτικά προβλήματα και δεν έπαιξε το ρόλο τον οποίον προορίζετο;
Και ήρθε η Κυβέρνηση του ΠΑΣΟΚ το 1999, το 2000 και με τις ρυθμίσεις που κάνουμε τώρα και συνέστησε επιτέλους έναν ασφαλιστικό φορέα της ΔΕΗ πλήρως κατοχυρωμένο όσον αφορά την οικονομική του ευεξία και τις δυνατότητες λύνοντας έτσι οριστικά, αμετάκλητα και αξιόπιστα το συνταξιοδοτικό και ασφαλιστικό πρόβλημα των εργαζομένων και των συνταξιούχων της ΔΕΗ; Αυτή η Κυβέρνηση δεν είναι που το έκανε, παρά τις δικές σας διαφωνίες, παρά τις δικές σας υπονομεύσεις, παρά τις δικές σας διαρκείς επιφυλάξεις και ερωτήσεις, προκειμένου να σπείρετε πανικό και ανησυχία στους εργαζόμενους; Πόσες ερωτήσεις και επερωτήσεις κάνατε, τη μια μετά την άλλη, ότι τάχα δεν πρόκειται να προικισθεί το ταμείο αυτό από τον κρατικό προϋπολογισμό; Δόθηκαν τα χρήματα, έχουν κατατεθεί τα χρήματα από το Υπουργείο Οικονομικών για την οικονομική ενίσχυση του ασφαλιστικού φορέα της ΔΕΗ και είναι απόλυτα διασφαλισμένη η οικονομική του αξιοπιστία. Να υποστηρίζετε λοιπόν τους εργαζόμενους, αλλά αυτό θα το κάνετε συνεχώς, όχι ευκαιριακά.
'Ερχομαι τώρα σε ορισμένα άλλα θέματα και θα έλεγα ότι θα πρέπει να έχετε κάπως περισσότερη ενημέρωση, προκειμένου να διατυπώνετε επιφυλάξεις. Εγώ έμεινα έκπληκτος ακούγοντας τις αντιρρήσεις σας ότι η ΔΕΗ θα έχει τη δυνατότητα, όπως έχουν και άλλες ανώνυμες εταιρείες που ακόμη βρίσκονται σε δημόσιο έλεγχο, ή είναι εντελώς σε δημόσιο έλεγχο, να προσλαμβάνουν σε ορισμένες θέσεις, σε ειδικότητες που δεν υπάρχουν μέσα στην επιχείρηση, σε σύγχρονες ειδικότητες, οι οποίες είναι απαραίτητες για τη λειτουργία της επιχείρησης, σε μία απελευθερωμένη αγορά και μάλιστα σε μια διεθνοποιημένη αγορά, ορισμένα στελέχη και από τον ιδιωτικό τομέα σε ένα ποσοστό όχι 2000 -απορώ πού το βρήκατε αυτό-...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εκεί θα το φθάσετε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης):... Στο 15% των διευθυντικών θέσεων. Τι το παράδοξο είναι αυτό το πράγμα; Εσείς νομίζετε ότι επειδή η ΔΕΗ έχει πτυχιούχους και μάλιστα πολύ καλούς, ότι αυτομάτως ένας πτυχιούχος του Πολυτεχνείου ή μιας άλλης σχολής μπορεί να πάει να μάθει και να κάνει και επικοινωνία, μπορεί να πάει να μάθει και να κάνει τα σύγχρονα χρηματοοικονομικά προϊόντα ή οτιδήποτε άλλο τόσο εύκολα; Η ΔΕΗ θα πρέπει να βρίσκεται πλέον σε μία διαρκή ετοιμότητα επιχειρηματικού χαρακτήρα, προκειμένου να αυξήσει την κερδοφορία της, προκειμένου να αυξήσει την ανταγωνιστικότητά της, να ικανοποιήσει περισσότερο τους καταναλωτές, να παίξει το ρόλο τον οποίο μπορεί να παίξει με σύγχρονες διεθνείς επενδύσεις και στο εξωτερικό και για όλα αυτά προετοιμάζεται. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πού είναι αυτά τα έμπειρα στελέχη έξω στην αγορά με αυτές τις δυνατότητες;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τις επόμενες ημέρες θα υπογράψει η ΔΕΗ με την ιταλική WING μία συμφωνία για παραγωγή τηλεπικοινωνιακών υπηρεσιών, μία συμφωνία η οποία θα οδηγήσει σε επενδύσεις της τάξεως των τριακοσίων δισεκατομμυρίων δραχμών στη χώρα μας, ξένες επενδύσεις.
ΝΙΚΟΛΑΟΣ ΤΣΙΑΡΤΣΙΩΝΗΣ: Μιλάτε για τις οργανικές της θέσεις...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν χρειάζεται για όλη αυτήν την εξωστρεφή νέα δραστηριότητα, νέα στελέχη; 'Η θα περιμένει να εκπαιδεύσει τα υφιστάμενα στελέχη σε άλλες ειδικότητες; Πρέπει να πω ότι η διάταξη αυτή δίνει μία μετρημένη ευελιξία στη διοίκηση της ΔΕΗ, έτσι ώστε να εξοπλίζεται με το κατάλληλο στελεχικό δυναμικό ...
ΠΡΟΕΔΡΕΥΩΝ (Κωνσταντίνος Γείτονας): Λελογισμένη ευελιξιά...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): ...και να μην υστερεί σε τίποτα από οποιαδήποτε άλλη επιχείρηση.
Το δεύτερο μέρος του συζητούμενου μέρους του νομοσχεδίου που περιλαμβάνει τον αναπτυξιακό νόμο, την ενίσχυση των τουριστικών επιχειρήσεων και κυρίως επίσης τη δυνατότητα μετεγκατάστασης των βυρσοδεψείων, νομίζω ότι είναι αυτονόητα θετικό και δεν θα το σχολιάσω περαιτέρω. Λύνει προβλήματα χρονίζοντα για πολύ μεγάλο χρονικό διάστημα. Εκεί που θα ήθελα, κύριε Πρόεδρε και κύριοι συνάδελφοι, να εστιάσω το υπόλοιπο της ομιλίας μου είναι το θέμα των ΕΛ.ΠΕ.. Ανέπτυξα τη Δευτέρα την ανάγκη να παρακολουθήσουμε, έστω και με τους δικούς μας όρους, μία πορεία αλλαγής της συμπεριφοράς και των επενδυτικών αναπτυξιακών προοπτικών που έχουν οι πετρελαϊκές εταιρίες στην Ευρωπαϊκή 'Ενωση, διατηρώντας όμως ταυτόχρονα το δημόσιο έλεγχο της επιχείρησης και γι' αυτό η Κυβέρνηση κρίνει σκόπιμο ότι πρέπει να μειωθεί το ποσοστό κάτω από το 51%, διατηρώντας φυσικά τουλάχιστον το 35%, έτσι ώστε να μπορεί να ασκεί το δημόσιο έλεγχο που κατά την άποψή μας επιβάλλεται. 
Η Νέα Δημοκρατία τη Δευτέρα είχε πει ότι θα μπορούσε να συμφωνήσει με τη διάταξη αυτή, αρκεί όμως να έφευγε και το μάνατζμεντ, να πήγαινε και αυτό στον ιδιώτη, στον στρατηγικό επενδυτή ή οπουδήποτε αλλού. Σήμερα είδαμε μία στροφή εκατόν ογδόντα μοιρών και ακούσαμε τον εισηγητή της Νέας Δημοκρατίας να υπεραμύνεται της διατήρησης της δημόσιας ιδιοκτησίας των ΕΛΠΕ άνω του 51%. Τι συνέβη μέσα σε είκοσι τέσσερις ώρες και αλλάξατε;
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πού το είδατε αυτό;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εσείς το είπατε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εγώ το είπα;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εσείς είπατε να διατηρηθούν τα ΕΛΠΕ στο δημόσιο, το είπατε προηγουμένως. Τι συνέβη σε σαράντα οκτώ ώρες και αλλάξατε πολιτική; Πείτε μας. Είσθε υπέρ του 35% ή του 51%;
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ο δημόσιος χαρακτήρας και το μάνατζμεντ με ιδιωτικοοικονομικά κριτήρια.
ΠΡΟΕΔΡΕΥΩΝ (Κωνσταντίνος Γείτονας): Κύριε Καραμπίνα, σας παρακαλώ! Μη διακόπτετε τον κύριο Υπουργό. Να ζητήσετε μετά το λόγο. Αν νομίζετε ότι διαστρέβλωσε τις απόψεις σας, υπάρχει ο Κανονισμός, που προβλέπει γι' αυτό.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πείτε το. Πάρτε μία θέση.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: ...(Δεν ακούστηκε)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Δεν μπορείτε να διακόπτετε. Θα ζητήσετε το λόγο στη συνέχεια με βάση τον Κανονισμό και θα σας τον δώσω.
Συνεχίστε, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πάρτε μία θέση, διαλέξτε. Σας είπα προηγουμένως τη Δευτέρα ότι το 51% είναι και θέση του Κ.Κ. Βιετνάμ την οποία βέβαια ούτε αυτή ενστερνίζονται τα κόμματα της Αριστεράς. Βλέπω σήμερα ότι και εσείς πήγατε σε αυτήν τη θέση. Πενήντα ένα τοις εκατό στο δημόσιο. Αυτή είναι η θέση σας; Τι μεσολάβησε και άλλαξε σε σαράντα οκτώ ώρες;
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Άμα πηγαίνετε τόσο δεξιά εσείς, πως αρχίζουν να πηγαίνουν αυτοί αριστερά; Φθάσαμε στο Βιετνάμ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εμείς θέλουμε να κάνουμε αυτή την αλλαγή, διατηρώντας τον δημόσιο έλεγχο των ΕΛ.ΠΕ. -το ξανατονίζω αυτό το πράγμα- επειδή πιστεύουμε ότι έχει μια πολύ ισχυρή αναπτυξιακή δυναμική. 
Παραπονέθηκε ο εισηγητής της Νέας Δημοκρατίας ότι δεν έχουμε ενημερώσει τη Βουλή για τα οικονομικά στοιχεία της επιχείρησης.
Μα κύριε εισηγητά η επιχείρηση είναι εισηγμένη στο χρηματιστήριο εδώ και αρκετά χρόνια και τα οικονομικά της στοιχεία βρίσκονται στη διάθεση του κάθε απλού επενδυτή, του κάθε μετόχου. Παρουσιάζονται τακτικότατα στις γενικές συνελεύσεις και στον Τύπο και μπορείτε να τα βρείτε εντός πέντε λεπτών από το "REUTERS" ή από οποιοδήποτε άλλο δίκτυο. Είναι προσιτά τοις πάσι . Πηγαίνετε βρείτε τα και εμείς φυσικά αν θέλετε να σας εφοδιάσουμε με κάθε οικονομικό στοιχείο, το οποίο φυσικά μπορείτε να απαιτήσετε, όπως μπορεί να το απαιτήσει και ο πιο απλός μικροεπενδυτής και μικρομέτοχος και ο κάθε πολίτης. Όλα είναι διαφανή και διαθέσιμα. Λέτε τώρα εδώ ότι δεν γνωρίζετε τα οικονομικά στοιχεία και δεν σας εφοδίασε η Κυβέρνηση; Πιστεύω ότι αυτό αποκαλύπτει μια πολύ μεγάλη έλλειψη πληροφόρησης για το τι πραγματικά είναι τα ΕΛ.ΠΕ., πόσο ανεπτυγμένα είναι όχι μόνο στην Ελλάδα αλλά και στο εξωτερικό και ακριβώς αυτή η ανάπτυξη, αυτή η θετική προοπτική, η δυναμική επιβάλλει κατά την άποψη της Κυβέρνησης και την ανάγκη πρόσκλησης περαιτέρω επενδυτικών κεφαλαίων, έτσι ώστε να έχουν τη δυνατότητα να αναπτυχθούν και άλλο στις νέες αγορές, ιδιαίτερα τις αγορές της Κεντρικής, της Ανατολικής και Νότιας Ευρώπης. 
Γι΄αυτό ακριβώς περιμένουμε με ενδιαφέρον την απάντηση στην πρόσκληση ενδιαφέροντος που κάνουμε, που θα γίνει την άλλη εβδομάδα. Επιμένουμε όμως -και εδώ διαφοροποιούμαστε από τις ομιλίες της Νέας Δημοκρατίας τη Δευτέρα, γιατί σήμερα άλλαξε εκατόν ογδόντα μοίρες η Νέα Δημοκρατία και θέλει 51% - ότι αυτή η νέα επενδυτική συμμετοχή θα μπορέσει να αποτελέσει έναν περαιτέρω μοχλό ανάπτυξης και ενδυνάμωσης της εταιρείας, όχι μόνο διασφαλίζοντας τις θέσεις και τις προοπτικές των εργαζομένων, αλλά προσφέροντάς τους μια προοπτική περαιτέρω αναβάθμισης και βελτίωσης. Γιατί, όπως τόνισα και χθες, για μας αυτή είναι η πεμπτουσία των αποκρατικοποιήσεων. Εμείς στις αποκρατικοποιήσεις δεν έχουμε ούτε έξι, ούτε δεκαέξι, ούτε είκοσι έξι κριτήρια. Ένα κριτήριο έχουμε εμείς: Το συμφέρον των εργαζομένων, των πολιτών και της κοινωνίας. Αυτό είναι το μόνο το οποίο φροντίζουμε να μεγιστοποιούμε σε όλη την πολιτική αποκρατικοποιήσεων την οποία κάνουμε και γι΄αυτό είναι άρρηκτα συνδεδεμένη με την αναπτυξιακή διαδικασία και γι΄αυτό έχει άμεσα θετικά αποτελέσματα και για τους εργαζόμενους και για το κοινωνικό σύνολο.
Πιστεύω, λοιπόν, ότι αυτή η πολιτική είναι μια πολιτική η οποία βρίσκεται σε συμφωνία με τις γενικότερες εξελίξεις στην Ευρωπαϊκή Ένωση. Είναι μια πολιτική η οποία αναγνωρίζει τις ιδιαιτερότητες της χώρας μας, όπου πράγματι ένας εθνικός πετρελαϊκός φορέας είναι απαραίτητος προκειμένου να αντιμετωπίσει με αποτελεσματικότητα μια σειρά από ιδιαιτερότητες που είτε σχετίζονται με τις συνθήκες που επικρατούν σε άλλες χώρες που γειτνιάζουν με τη δική μας, είτε από βορρά είτε από ανατολάς είτε σχετίζεται με την πολυπλοκότητα του νησιωτικού συμπλέγματος που έχουμε και που έχει μια διαρκή ανάγκη τροφοδοσίας και μια σειρά από άλλα χαρακτηριστικά. Γι΄αυτόν το λόγο έχουμε αυτήν τη διπλή πολιτική. Και θέλουμε να δώσουμε τη δυνατότητα συμμετοχής νέων επενδυτών στην επιχείρηση, αλλά ταυτόχρονα πρέπει να διατηρήσουμε και το δημόσιο έλεγχο με τον τρόπο με τον οποίο εμείς πιστεύουμε ότι γίνεται αποτελεσματικά, με το να επιλέγει το μάνατζμεντ το ελληνικό δημόσιο.
Πιστεύω ότι αυτή η πολιτική είναι μια ισορροπημένη πολιτική και θα βρει την υποστήριξη της κοινοβουλευτικής αντιπροσωπείας. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
(Στο σημείο αυτό ο Υπουργός Ανάπτυξης κ. Νικόλαος Χριστοδουλάκης καταθέτει για τα Πρακτικά την προαναφερθείσα τροποποίηση, η οποία έχει ως εξής :
"Άρθρο 8, παρ 4.
Η λέξη "προσδιορίζεται" γίνεται "καθορίζεται".")
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Κύριε Πρόεδρε, παρακαλώ, το λόγο για δυο λεπτά.
ΠΡΟΕΔΡΕΥΩΝ (Κωνσταντίνος Γείτονας): Δεν δικαιούσθε το λόγο, εκτός εάν θέτετε προσωπικό θέμα. Και να μου πείτε σε τι συνίσταται, διότι διαφορετικά, σύμφωνα με τον Κανονισμό, δεν δικαιούσθε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Για ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κατά παραχώρηση, εξηγείστε μου για ένα λεπτό περί τίνος πρόκειται.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Ο κύριος Υπουργός στην τοποθέτησή του διεστρέβλωσε τα όσα είπα σε θέματα μείζονος σημασίας. Και θα παρακαλούσα να διευκρινίσω, εν πάση περιπτώσει, τη θέση μας. 
ΠΡΟΕΔΡΕΥΩΝ (Κωνσταντίνος Γείτονας): Άρα λοιπόν δεν θέτετε προσωπικό θέμα, διευκρινήσεις θέλετε να κάνετε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Υφίσταται, διότι εγώ τα είπα. 
ΠΡΟΕΔΡΕΥΩΝ (Κωνσταντίνος Γείτονας): Δεν υφίσταται θέμα προσωπικό. Παρακολούθησα την ομιλία σας και δεν υφίσταται θέμα προσωπικό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Βεβαίως, διότι προσπαθεί να εκθέσει το πρόσωπό μου. 
ΠΡΟΕΔΡΕΥΩΝ (Κωνσταντίνος Γείτονας): Διευκρινίστε, λοιπόν, τη θέση σας, να τελειώνουμε σε ένα λεπτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Κύριε Πρόεδρε, κατ΄αρχήν πριν από δύο ώρες ψηφίσαμε και η Νέα Δημοκρατία ψήφισε τα μέτρα κοινωνικής προστασίας για τους εργαζόμενους στα Ναυπηγεία, για τη ΜΑΒΕ και για τα Μεταλλεία Έρχεται λοιπόν ο κύριος Υπουργός, γιατί εδώ κάνουμε πολιτική, κύριε Υπουργέ, και μας μέμφεστε ότι δεν ψήφισε η Νέα Δημοκρατία τα μέτρα. Πρώτον αυτό.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν σας έδωσα το λόγο για αγόρευση. Θα δευτερολογήσετε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Ωραία. Να πούμε για τα πετρέλαια.
ΠΡΟΕΔΡΕΥΩΝ (Κωνσταντίνος Γείτονας): Να αναφερθείτε στην συγκεκριμένη θέση για τα "ΕΛΠΕ" όπου είπατε ότι διαστρέβλωσε ο κύριος Υπουργός. Υπάρχουν τα Πρακτικά εδώ, αν χρειασθεί θα τα επικαλεσθώ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είστε υπέρ του 51% ή υπέρ του 35% ; 
ΠΡΟΕΔΡΕΥΩΝ (Κωνσταντίνος Γείτονας): Κύριε Χριστοδουλάκη, σας παρακαλώ, δεν έχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Δεν είναι το ποσοστό το θέμα μας. Εσείς στέκεστε εκεί. Εμείς λέμε διοίκηση, μάνατζμεντ με ιδιωτικοοικονομικά κριτήρια. Δεν είναι ζήτημα ποσοστού. Εμείς δεν βάζουμε προτεραιότητα το πόσο ποσοστό θα είχε ο δημόσιος τομέας. Μπορεί να έχει πλειοψηφία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Αρα συμφωνείτε με την Κυβέρνηση.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μπορεί να έχει πλειοψηφία και καταλαβαίνουμε ότι πρέπει να υπάρχει ένας δημόσιος έλεγχος σε μια τόσο νευραλγική επιχείρηση. 
ΠΡΟΕΔΡΕΥΩΝ (Κωνσταντίνος Γείτονας): Καλώς κύριε Καραμπίνα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : Εκείνο που μας νοιάζει είναι να μην ξαναδούμε διοίκηση που προτάσσει μικροπολιτικές και μικροκομματικές σκοπιμότητες, που κλείνει το γόνυ στις κομματικές επιταγές, από όπου και αν προέρχονται, από όποια κυβέρνηση είναι αυτήν τη στιγμή στην εξουσία, σε βάρος των πολιτικών της επιχείρησης...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ δεν έχετε άλλο το λόγο . 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ :... σε βάρος των αναπτυξιακών κριτηρίων, σε βάρος των επιχειρησιακών προγραμμάτων, σε βάρος ...
ΠΡΟΕΔΡΕΥΩΝ (Κωνσταντίνος Γείτονας): Κύριε Καραμπίνα, δεν έχετε άλλο το λόγο. Σας παρακαλώ! 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ :...σε βάρος τελικά των ίδιων των εργαζομένων ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφεται τίποτα από εδώ και πέρα στα Πρακτικά.
Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ : ...
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Σπηλιόπουλε, έχετε το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ : Κύριε Πρόεδρε θα ήθελα να κάνω κάποιες παρατηρήσεις στο άρθρο 13 και συγκεκριμένα για τις επενδύσεις στον τουριστικό τομέα.
Ο τουρισμός είναι ένας κρίσιμος τομέας για την εθνική μας οικονομία. Οι φυσικές ομορφιές της χώρας μας, οι εναλλαγές του τοπίου από το νησιώτικο έως το αλπικό, οι υπέροχες θάλασσες, οι αρχαιολογικοί χώροι, η ιστορία μας, η παράδοση, οι παραδοσιακοί οικισμοί είναι ένα πλέγμα πλεονεκτημάτων που συνιστούν την ανάπτυξη του ελληνικού τουρισμού. Δυστυχώς όμως οι επενδύσεις που έγιναν στον τουριστικό τομέα κατά το παρελθόν δεν ήταν πάντα οι καλύτερες, δεν ήταν αυτές που θα προσέλκυαν υψηλού επιπέδου τουρισμό. Σε συνδυασμό δε με την αυθαίρετη δόμηση υποβαθμίζουν συνεχώς τις τουριστικές μας υπηρεσίες. Η περίοδος όμως κατά την οποία είχαμε καραβάνια τουριστών φαίνεται ότι πέρασε στο παρελθόν.
Σε μια εποχή που υπάρχει έντονος ανταγωνισμός από άλλες χώρες και μάλιστα χώρες της περιοχής μας και οι οποίες έχουν την δυνατότητα να μειώνουν τις τιμές στον τουριστικό τομέα, η χώρα μας πρέπει να απαντήσει με την αναβάθμιση των τουριστικών υποδομών, την καλύτερη οργάνωση, τη διαφήμιση και την ανάδειξη των συγκριτικών πλεονεκτημάτων, κυρίως όμως με την προσπάθεια για την καλύτερη αξιοποίηση των ιστορικών και παραδοσιακών χώρων μας και την προστασία και την επαναφορά του φυσικού περιβάλλοντος, όσο αυτό είναι δυνατόν.
Η προσπάθεια αυτή ενισχύεται σαφώς μέσα από το νομοσχέδιο και το άρθρο 13 για τις τουριστικές επενδύσεις, θέλω όμως εδώ να τονίσω ότι η πολιτική που ξεκίνησε ο ΕΟΤ πριν από μερικά χρόνια, για την μετατροπή των παραδοσιακών και διατηρητέων κτιρίων σε ξενοδοχειακές μονάδες, δημιούργησαν πρωτότυπους ξενοδοχειακούς χώρους που αφ' ενός μεν συντηρούν και παραδίδουν στις επόμενες γενεές υπέροχα παραδοσιακά και διατηρητέα κτίρια σε ολόκληρη τη χώρα, αφ' ετέρου προσφέρουν ανώτερου επιπέδου τουριστικές υπηρεσίες και σημαντικά εισοδήματα στους ιδιοκτήτες των κτιρίων αυτών.
Τα κίνητρα που παρέχονται μέσα από τον αναπτυξιακό ν. 2601/98 και η ενίσχυσή τους μέσα από τις διατάξεις του νομοσχεδίου, νομίζω ότι είναι μια σωστή πολιτική που θα αποδώσει πολλά οφέλη και στην ιστορική κληρονομιά μας, αλλά κυρίως στον τουρισμό μας.
Θα ήθελα όμως να κάνω εδώ ακόμα μια παρατήρηση, κύριε Υπουργέ, την οποία έκανα και στην επιτροπή και έγινε αποδεκτή. Η χώρα μας είναι μια σεισμογενής χώρα. Πάρα πολλές περιοχές έχουν πληγεί από σεισμούς. Παραδοσιακά και διατηρητέα κτίρια έχουν πάθει πολλές ζημιές. Αυτά τα κτίρια συντηρούνται και επισκευάζονται βάση των αποφάσεων που κάθε φορά παίρνει η πολιτεία για την αποκατάσταση των ζημιών από τους σεισμούς. Αυτά τα κτίρια, βάσει του νόμου μέχρι σήμερα, δεν είχαν τη δυνατότητα να μετατραπούν σε ξενοδοχειακές επιχειρήσεις, γιατί υπήρχε μια ρητή δέσμευση, ότι επειδή είχαν πάρει ενίσχυση από άλλες πηγές δεν μπορούσαν να μπουν στον αναπτυξιακό νόμο. Με τη ρύθμιση την οποία κάνατε αποδεκτή μέσα από αυτό το νομοσχέδιο είναι δυνατόν πλέον και αυτά τα κτίρια να μπορούν να μετατραπούν σε ξενοδοχειακές επιχειρήσεις.
Θα ήθελα μόνο να διορθώσουμε μια πρόταση, για να είναι σαφής αυτή η παράγραφος.Μιλώ για το τέλος της παραγράφου 9 που αναφέρεται ότι : "Δανειοδότηση ή αρωγή που ελήφθη από το δημόσιο για την αποκατάσταση των ζημιών που υπέστησαν παραδοσιακά ή διατηρητέα κτίρια από σεισμό, δεν θεωρείται επιχορήγηση από άλλη πηγή". Έτσι γράφει το κείμενο.
Θα έλεγα να διορθωθεί ως εξής: "Δανειοδότηση και κρατική αρωγή που ελήφθη από το δημόσιο για την αποκατάσταση των ζημιών που υπέστη παραδοσιακό ή διατηρητέο κτίριο από το σεισμό δεν θεωρούνται επιχορηγήσεις από άλλη πηγή". Για να μην υπάρξουν παρερμηνείες κατά την εφαρμογή αυτής της διάταξης από τις αρμόδιες υπηρεσίες. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
ΑΝΑΣΤΑΣΗΣ ΛΙΑΣΚΟΣ: Κύριε Υπουργέ, θα ήθελα να πω κατ' αρχήν ότι στα άρθρα 12 και 13 που αφορούν τις τροποποιήσεις κάποιων διατάξεων για τον τουρισμό, ιδιαίτερα του ν.2601/98, δεν θα είχαμε κατ' αρχήν αντίρρηση να τις υιοθετήσουμε. Θα σας πω όμως το εξής. Τον τουρισμό θα πρέπει να σταματήσετε να τον αντιμετωπίζετε με αποσπασματικές τροπολογίες μέσα σε άλλα νομοσχέδια, όπως και πρόσφατα πριν από αυτό το νομοσχέδιο που κάνατε και θα πρέπει επιτέλους να εισαγάγετε στο Σώμα έναν ολοκληρωμένο οραματικό αναπτυξιακό νόμο που θα δώσει ώθηση στην τουριστική ανάπτυξη. Δεν είναι δυνατόν ό,τι θυμάται ο καθένας να το φέρνει ως τροπολογία μέσα σε άσχετα νομοσχέδια και αυτό να το θεωρούμε ολοκληρωμένη αναπτυξιακή τουριστική πολιτική. Αυτό πρέπει να σταματήσει, γιατί δεν είναι δυνατόν να πιστεύουμε ότι με αυτόν τον τρόπο αναπτύσσουμε τον τουρισμό.
Συγκεκριμένα θα ήθελα να πω ότι κατά τη συζήτηση στην επιτροπή κάποια στιγμή έτσι αποσπασματικά όπως τα φέρνετε είπα στον κύριο Υφυπουργό, παραδείγματος χάρη στην παράγραφο 4 του άρθρου 13 να μπει στις συμπληρωματικές εγκαταστάσεις "και ο ψυχαγωγικός και ο πολιτιστικός τουρισμός". Και μάλιστα του είπα να αυξηθούν και τα ποσοστά των επιδοτήσεων για τη Γ' και Δ' περιοχή από 20 σε 25 και από 30 σε 35. Μου είπε ο κύριος Υφυπουργός κάντε ένα πρόχειρο σημείωμα, καλά είναι αυτά που λέτε, φαίνεται του έπεσε κάπου το σημείωμα, δεν τα βλέπω εδώ μέσα σήμερα, αλλά και το σημείωμα αυτό να υιοθετείτο που εγώ μπορώ να πω ότι είχα την καλοπροαίρετη διάθεση αύριο στις νέες μορφές τουρισμού πάλι θα φέρουμε κάποιες τροπολογίες για να αναπτύξουμε άλλες ειδικές μορφές ή εναλλακτικές μορφές τουρισμού; Δεν πρέπει επιτέλους να γίνει ένας ολοκληρωμένος αναπτυξιακός νόμος ο οποίος θα έχει μία ευθεία σύνδεση με το παγκόσμιο τουριστικό γίγνεσθαι με αυτό που εν πάση περιπτώσει σας επισημαίνουν όλοι οι φορείς. Ο τουρισμός είναι το βαρύ πυροβολικό της οικονομίας. Σύμφωνα με την πρόσφατη μελέτη του παγκόσμιου οργανισμού τουρισμού, νεοεισερχόμενες χώρες δίνουν τα πάντα για να πάρουν ένα κομμάτι από την παγκόσμια τουριστική πίτα, με αποτέλεσμα, όπως λέει η μελέτη τη μείωση του ελληνικού τουριστικού μεριδίου στην παγκόσμια αγορά. 
Η Ευρώπη και η Ελλάδα γίνονται λιγότερο δημοφιλείς τουριστικοί προορισμοί και η πρόβλεψη των διεθνών αφίξεων μέχρι το 2020, όπως πολύ καλά θα γνωρίζετε από τη μελέτη είναι πτωτική. Διαφοροποιείται επιπρόσθετα το τουριστικό προϊόν σε άλλες μορφές τουρισμού, τουρισμός δράσης, αγροτικές διακοπές, τουρισμός υγείας κλπ. και τέλος από τη μελέτη συστήνεται εφόσον προκύπτει αβίαστα, συστήνεται στην ελληνική κυβέρνηση ότι επιβάλλεται η αλλαγή στρατηγικής στη χώρα μας προκειμένου να προσελκύσει το ενδιαφέρον των τουριστών και να αυξήσει τους ρυθμούς ανάπτυξης. Αντί, λοιπόν, εσείς να πάρετε μέτρα φέρνετε αποσπασματικές τροπολογίες σε άσχετα νομοσχέδια. Ο τουρισμός αντιμετωπίζεται πρόχειρα στο γόνατο, δεν υπάρχει κανένας σχεδιασμός, δεν γίνεται προς την κατεύθυνση της διεύρυνσης του τουριστικού προϊόντος, εναλλακτικές μορφές τουρισμού, ειδικές μορφές τουρισμού, διαλύσατε τον ΕΟΤ και στείλατε τις αρμοδιότητές του στο χάος, διότι έτσι είναι αυτήν τη στιγμή τα πράγματα. Ψάχνουν να βρουν τουριστικοί επιχειρηματίες τους φακέλους τους ανάμεσα στον ΕΟΤ και στις περιφέρειες. Η ΕΤΑ λειτουργεί ύποπτα και με πλήρη αδιαφάνεια σύμφωνα με δημοσιεύματα του Τύπου. Κανείς δεν ξέρε τι γίνεται εκεί πέρα. Ξεπουλάει χωρίς να δίνει λογαριασμό σε κανένα, εκδίδει προμέτοχα υποθηκεύοντας το μέλλον και βέβαια υπάρχει μία παντελής έλλειψη σχεδίου εκμετάλλευσης της διεξαγωγής των Ολυμπιακών Αγώνων και μία επιλογή στρατηγικής για να μεγιστοποιήσουμε τα ωφελήματα του ελληνικού τουρισμού.
Να σας πω εδώ ότι το 2004 είναι η μοναδική ευκαιρία της χώρας μας προκειμένου να εκτινάξουμε την πώληση του τουριστικού μας πακέτου για την επόμενη δεκαετία. Τι έχει γίνει, κύριε Υπουργέ, προς αυτήν την κατεύθυνση; Απολύτως τίποτα. Μέχρι σήμερα δεν υπάρχει τίποτα προς την κατεύθυνση της τουριστικής εκμετάλλευσης των Ολυμπιακών Αγώνων του 2004. Και μάλιστα η οργανωμένη προβολή που είναι το άλφα και το ωμέγα όταν άλλες χώρες η Ισπανία, η Αυστραλία, έφτιαξαν ειδικούς οργανισμούς, τους πριμοδότησαν, τους χρηματοδότησαν, προετοιμάστηκαν και βέβαια απολαμβάνουν τα οφέλη τα οποία εμείς αδυνατούμε να αντιληφθούμε. Οι ειδικοί λένε ότι η διαφήμιση που θα έχει η χώρα από τη διεξαγωγή των Ολυμπιακών Αγώνων δεν αντικαθίσταται με καμία τουριστική προβολή όσα χρήματα και να διαθέσετε, όσο πακτωλό χρημάτων και να δίναμε. Δεν πρέπει, λοιπόν, κάποια στιγμή επειδή ήδη βρισκόμαστε στο και πέντε, όχι παρά πέντε να σχεδιάσουμε ολοκληρωμένα έναν αναπτυξιακό νόμο, να δώσουμε τη δυνατότητα στους τουριστικούς φορείς που τους αποπέμψατε πρόσφατα και από ΔΣ του ΕΟΤ και εκείνοι να συμμετάσχουν, να υπάρξει δηλαδή μία σχέση καθολικής μορφής ανάπτυξης σε αυτήν τη χώρα, προκειμένου να μπορέσει αυτό το δυναμικό προϊόν της, αυτά τα συγκριτικά πλεονεκτήματα που έχει στον τουρισμό να τα εισπράξει; Δεν μπορώ να αντιληφθώ με τέτοιες ευκαιριακές τροπολογίες πως αυτό μπορούμε να το πετύχουμε. Και σας είπα από την αρχή να υιοθετήσουμε, αλλά από εκεί και πέρα είναι τρόπος αυτός ανάπτυξης του τουρισμού; Οι προχειρότητες και οι παλινωδίες χαρακτηρίζουν δυστυχώς την Κυβέρνησή σας σε ό,τι αφορά την ανάπτυξη του τουρισμού. Ενώ βρίσκεστε στην εξουσία περισσότερο από είκοσι χρόνια δείχνετε ότι δεν αντιλαμβάνεστε την ευθύνη σας να υποστηρίξετε αυτόν το δυναμικό κλάδο με τα συγκριτικά πλεονεκτήματα που παρουσιάζει όπως σας αναφέρθηκε και από συνάδελφο του κόμματός σας, τις φυσικές καλλονές, το ιδανικό κλίμα, το μνημειακό πλούτο, πράγματα που πρέπει να προβάλουμε και να τα κάνουμε συνθήματα προκειμένου να κερδίσουμε το τουριστικό μέλλον. 
Και επειδή μιλήσατε προηγουμένως για παλινωδίες στο συνάδελφο, σας το είπα και προχθές από αυτό το Βήμα ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Για στροφή εκατόν ογδόντα μοιρών μίλησα, δεν μίλησα για παλινωδίες.
ΑΝΑΣΤΑΣΗΣ ΛΙΑΣΚΟΣ: Θα σας πω το εξής: Εσείς είσαστε εκείνος που στην επιτροπή όταν συζητούσαμε για τα καζίνο που τα κάνατε κρατικές εταιρείες ΑΕ θυγατρικές της ΕΤΑ και σας είπα ότι είναι παγκόσμια πρωτοτυπία το κράτος να κάνει τον γκρουπιέρη, μου είπατε ότι η Νέα Δημοκρατία θέλει να τα ξεπουλήσει. Σήμερα, λοιπόν, που εσείς τα ιδιωτικοποιείτε, τι τα κάνετε; Τα ξεπουλάτε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν θυμάστε καλά.
ΑΝΑΣΤΑΣΗΣ ΛΙΑΣΚΟΣ: Εγώ θυμάμαι πολύ καλά. Εσείς να θυμάστε τι λέτε. Προχθές ψηφίσαμε την κρατικοποίηση ουσιαστικά τη δημιουργία κρατικών εταιρειών τα καζίνο και σήμερα έγιναν με το 2919 κρατικές ανώνυμες εταιρείες. Σήμερα, λοιπόν, τις ιδιωτικοποιείτε και βέβαια θα έλεγα ότι θα πρέπει τελικά εσείς να αποφασίσετε με τις διχαστικές σας αυτές αντιλήψεις αν για το Βιετνάμ που μιλάμε έχετε πραγματικά μία αντίληψη τελείως διαφορετική σήμερα και άλλη αύριο.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Αυτή είναι δυστυχώς η εικόνα που παρουσιάζεται εδώ, κύριε Υπουργέ. 'Αλλα δυστυχώς πιστεύατε, άλλα κάνατε την επόμενη μέρα και βέβαια ο σχεδιασμός σας είναι εντελώς ανεπαρκής και θα έλεγα πολλές φορές δεν έχει κανένα στοιχείο ανάπτυξης. Θεωρώ ότι ειδικά στον κλάδο του τουρισμού θα πρέπει επιτέλους να σοβαρευτούμε, θα πρέπει επιτέλους η χώρα να εκμεταλλευτεί τα συγκριτικά της πλεονεκτήματα να κατορθώσει με έναν ολοκληρωμένο αναπτυξιακό νόμο να δώσει την ισχυρή τουριστική παρουσία της γιατί σε λίγο θα μας περάσει και η Κροατία. 'Ηδη η γειτονική Τουρκία αυτήν τη στιγμή κατορθώνει να απορροφά ένα σημαντικό τμήμα που χάνεται από μας και βέβαια επιτέλους να ξεφύγουμε από το σκληρό ανταγωνισμό τρίτων χωρών που δίνουν τα πάντα προσελκύοντας υψηλής εισοδηματικής στάθμης τουρίστες.
'Όλα αυτά για να τα κάνετε πρέπει επιτέλους να σκύψετε σοβαρά πάνω στον τουρισμό. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ζήτησα το λόγο για να κάνω μια διευκρίνιση επειδή ανεφέρθη το θέμα του καζίνο με ένα τρόπο που δεν αντιστοιχεί στην πραγματικότητα. Και επειδή βρίσκεται σε εξέλιξη ο διεθνής διαγωνισμός, θα ήθελα να κάνω αυτήν τη διευκρίνιση. 
Πρέπει να γνωρίζετε, κύριε Βουλευτά της Νέας Δημοκρατίας, ότι όταν είναι κάτι νομικό πρόσωπο δημοσίου δικαίου ή δημόσια υπηρεσία, όπως ήταν τα καζίνο μέχρι πρόσφατα, δεν μπορεί να ιδιωτικοποιηθεί έτσι ως έχει. Πρέπει να πάρει μορφή μιας ανώνυμης εταιρείας, να αποκτήσει μετοχές και μετά να αποκρατικοποιηθεί. Και γι' αυτό το λόγο συνεστήθη πρώτη η εταιρεία Α.Ε. γι' αυτό ακριβώς το λόγο μετά οργανώθηκε ως ανώνυμη εταιρεία και τώρα βρίσκεται σε εξέλιξη διεθνής διαγωνισμός σχετικά με την ιδιωτικοποίησή του. Αυτό τουλάχιστον θα έπρεπε να το γνωρίζετε και να μη μιλάτε για κρατικοποιήσεις. 
Θα ήθελα επίσης να σας πω ότι εγώ δεν μίλησα για παλινωδίες απλώς, μίλησα για στροφή εκατόν ογδόντα μοιρών που έκανε σήμερα η Νέα Δημοκρατία. Επειδή τη Δευτέρα είχα ακούσει τους κ. Σαλαγκούδη και Μεϊμαράκη να λένε ότι πρέπει να αποκρατικοποιηθεί πλήρως το ΕΛΠΕ, να γίνει ιδιωτικό μάνατζμεντ και να πέσει κάτω από το 35% και σήμερα βλέπω να έρχεται η Νέα Δημοκρατία να υιοθετεί τη θέση του 51% και πάνω να έχει το δημόσιο. Αυτό είπα.
Επίσης με την ευκαιρία αυτή επιτρέψτε μου να πω κάτι το οποίο είχε ζητήσει χθες και ο κ. Παυλόπουλος και ο κ. Πιπεργιάς αλλά και άλλοι συνάδελφοι, σχετικά με το άρθρο 2 όπου έπρεπε να μπει η λέξη "και" και μια λέξη "μπορεί" να διαγραφεί. Απλώς το κατέθεσα έτσι προς ενημέρωση των συναδέλφων. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ήθελα να κάνω μόνο μια μικρή παρέμβαση, απλώς για να βάλω λίγο τα πράγματα στη θέση τους γιατί φαίνεται ότι ο εισηγήτής μας έχει παρανοηθεί και για να βοηθήσω τους επόμενους ομιλητές του ΠΑΣΟΚ γιατί φαντάζομαι ότι από την παρανόηση αυτή θα εκτραπούν όπως και ο κύριος Υπουργός.
Υπάρχει ένα δελτίο τύπου της Νέας Δημοκρατίας που εκδόθηκε χθες αμέσως μετά τη συνάντηση που είχαμε με τους εργαζόμενους στα ΕΛΠΕ. Και εκεί χαρακτηριστικά λέγεται ότι κατά τη διάρκεια της συζήτησης οι εκπρόσωποι των εργαζομένων στα ΕΛΠΕ ανέπτυξαν τις θέσεις τους για τη διαδικασία μετοχοποίησης της εταιρείας. Ο κ. Μεϊμαράκης επανέλαβε τις θέσεις του κόμματος όπως αυτές διατυπώθηκαν στη Βουλή, από τον αρμόδιο συντονιστή κ. Σαλαγκούδη και τον εισηγητή επί του νομοσχεδίου κ. Καραμπίνα. Συγκεκριμένα: Πρώτον, την ανάγκη να αποσυρθεί άμεσα η τροπολογία του Υπουργείου Αναπτυξης.
Δεύτερον, να προηγηθεί νομοθετική ρύθμιση για την υπαγωγή στο Υπουργείο Ανάπτυξης της διεύθυνσης Παραχωρήσεων περιοχών για έρευνα και εκμετάλλευση υδρογονανθράκων και τρίτον να κατατεθεί, κατόπιν αυτών και αφού γίνει ολοκληρωμένη επεξεργασία εκ νέου τροπολογία, η οποία να προβλέπει την ύπαρξη μάνατζμεντ που να λειτουργεί με ιδιωτικοοικονομικά κριτήρια. 
Αυτό είναι το δελτίο τύπου της Νέας Δημοκρατίας που εκφράζει ακριβως τις θέσεις της Νέας Δημοκρατίας και τις οποίες διαμόρφωσε εδώ ο υποφαινόμενος και ο εισηγητής, για να μην υπάρχει καμιά παρανόηση ενδεχομένως από κάποια φράση την οποία δεν είχα προσέξει να είπε ο εισηγητής. Ευχαριστώ.
Επιφυλάσσομαι να μελετήσω τα Πρακτικά όπου μίλησε ο Υπουργός όση ώρα έλειπα από την Αίθουσα και να απαντήσω σε εύθετο χρόνο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το ότι η Κυβέρνηση και ο παριστάμενος Υπουργός δεν γνωρίζουν τί σημαίνει αποκρατικοποίηση και ιδιωτικοποιηση αλλά ζουν υπό το καθεστώς τριτοκοσμικών αγκυλώσεων του παρελθόντος και νεοφιλελεύθερων ονειρώξεων της σήμερον, φαίνεται εκ του ότι αδυνατούν να καταλάβουν ή διαστρεβλώνουν συνειδητά πάγιες και σταθερές θέσεις της Νέας Δημοκρατίας.
Η Νέα Δημοκρατία υπήρξε σταθερή από την πρώτη μέρα. Άλλοι είναι εκείνοι που και στα θέματα της Ευρώπης και στα θέματα της οικονομίας άλλα έλεγαν και άλλα κάνουν. Στη μεν πρώτη περίπτωση αρχικά ήταν υπέρμαχοι του ΕΟΚ και ΝΑΤΟ το ίδιο συνδικάτο. Τώρα αφορούν την λεοντή της Ευρώπη. Στη δε δεύτερη είναι εκείνοι οι οποίοι έλεγαν ούτε μια μετοχή σε ιδιώτη. Και σήμερα είναι εκείνοι που ξεπουλούν τον εθνικό πλούτο. 
Αυτοί δεν μπορούν να καταλάβουν τι θα πει ιδιωτικοποίηση. Ούτε δικαιούνται να κάνουν κριτική σε κόμματα τα οποία έχουν πάγιες θέσεις. 
'Ερχομαι, λοιπόν, στην ουσία των όσων έχω να αναπτύξω στο πλαίσιο των υπόλοιπων άρθρων του υπό συζήτηση νομοσχεδίου. 
Η δική μου παρέμβαση αφορά δύο θέματα. Το θέμα της ΔΕΗ και το θέμα των Ελληνικών Πετρελαίων.
Στο θέμα της ΔΕΗ το ζήτημα που δημιουργείται είναι τεράστιο. Ιδίως σε ό,τι αφορά τον ασφαλιστικό τομέα της ΔΕΗ, αλλά και σε ό,τι αφορά το θέμα του προσωπικού. Και μιλώ για τα διευθυντικά στελέχη. Προσπάθησα να δώσω στον κύριο Υπουργό να καταλάβει κατ' ιδίαν ότι υπάρχει τεράστιο πρόβλημα με τον ασφαλιστικό φορέα. Και ότι υπάρχει ουσιαστική αναίρεση του περιεχομένου του άρθρου 34 του ν. 2773/99. Το ότι δεν το καταλαβαίνει είναι ακόμα χειρότερο. Γιατί σημαίνει ότι δεν γνωρίζει το νομοσχέδιο το οποίο ψήφισε. Είμαι υποχρεωμένος, λοιπόν, να του εξηγήσω πού έγκειται το πρόβλημα. 
Με το άρθρο 34 του ν. 2773/99 διαμορφώθηκε το καθεστώς του ασφαλιστικού φορέα και της περιουσίας του. Και καθορίστηκε ότι, ακριβώς για να λειτουργήσει ο ΟΑΠ ΔΕΗ, τα περιουσιακά στοιχεία του ασφαλιστικού φορέα είναι και περιουσιακά στοιχεία της ΔΕΗ. 'Άρα, κάθε ρύθμιση η οποία αφορά τα περιουσιακά στοιχεία της ΔΕΗ είναι ρύθμιση που επηρεάζει και τα περιουσιακά στοιχεία του ασφαλιστικού φορέα. Αν αυτά προστατεύονται, προστατεύεται και ο ασφαλιστικός φορέας. Αν δεν προστατεύονται, δεν προστατεύεται και ο ασφαλιστικός φορέας. 
Στο αρχικό νομοσχέδιο, όπως είχε κατατεθεί πριν έρθει στην Επιτροπη, υπήρχε διάταξη στο άρθρο 10 η οποία, ουσιαστικά, επέτρεπε ευθέως να φαλκιδεύονται τα δικαιώματα αυτά . Σε συνεννόηση ο κύριος Υπουργός με τη ΓΕΝΟΠ ΔΕΗ είπε ότι το αφαιρεί. Και ξαφνικά, ενώ είπε ότι αφαιρεί τη ρύθμιση εκείνη που προέβλεπε τη φαλκίδευση των περιουσιακών δικαιωμάτων της ΔΕΗ -άρα και του ασφαλιστικού φορέα- μπαίνει η παράγραφος 9 στο συγκεκριμένο νομοσχέδιο που συζητείται σήμερα. Η οποία λέει, ότι η ρύθμιση η οποία περιεχόταν στα άρθρα 3 του ν. 1468/50 και του μεταγενέστερου ν. 1672/51 καταργείται. 
Θα σας διαβάσω, λοιπόν, για να αντιληφθείτε τι συμβαίνει, τι έλεγε η ρύθμιση του 1950 και του 1951 (παράγραφος 4 του άρθρου 3). "Απαγορεύεται η δι' υποθήκην άλλης εμπραγμάτου ασφαλείας επιβάρυνσης των έργων και εγκαταστάσεων της Δημοσίας Επιχείρησης Ηλεκτρισμού". Όλων των έργων και όλων των εγκαταστάσεων.
Έρχεσθε και λέτε ότι αυτό φεύγει, πράγμα που σημαίνει ότι από αυτήν τη στιγμή είναι δυνατό να υπάρχει και υποθήκη και άλλη εμπράγματη ασφάλεια στα έργα και στις εγκαταστάσεις της ΔΕΗ. Στα περιουσιακά της στοιχεία δηλαδή. 
Άρα, και στα περιουσιακά στοιχεία, τα οποία αφορούν τον ασφαλιστικό φορέα. Δηλαδή επιτρέπετε με τη ρύθμιση του άρθρου 9, όπως έχει σήμερα, να επιβαρύνονται με υποθήκη και εμπράγματη ασφάλεια εγκαταστάσεις, οι οποίες αποτελούν περιουσιακό στοιχείο τεταγμένο στην εξυπηρέτηση του ασφαλιστικού φορέα της ΔΕΗ. Αυτό κάνετε. Και αν νομίζετε ότι ούτως ή άλλως δεν είναι έτσι, πείτε το ρητά. Πείτε σε αυτήν τη διάταξη του άρθρου 9 ρητά, και δεσμευθείτε εδώ ότι κανένα περιουσιακό στοιχείο, το οποίο αφορά τον ασφαλιστικό φορέα, δεν μπορεί να υποστεί την επιβάρυνση εμπράγματων δικαιωμάτων αυτού του είδους. Δηλαδή υποθήκη ή άλλο εμπράγματο δικαίωμα. Πέστε το ρητά στη διάταξη. Δηλαδή, όπως έχετε εδώ τη ρύθμιση αυτήν τη στιγμή στην παράγραφο 9 του άρθρου 9, που λέει ότι η διάταξη του άρθρου 3, παράγραφος 4 του ν.1468/50, όπως προστέθηκε με το άρθρο 3 του ν. 1672/50 -αλλά καταργείται- πείτε, επαναλαμβάνω ρητά, "εξαιρουμένων των εγγυήσεων που αφορούν...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι αυτονόητο.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι αυτονόητο καθόλου. Δεν γνωρίζετε νομικά και λέτε πράγματα, τα οποία δεν ισχύουν, κύριε Υπουργέ. Όλα αυτονόητα είναι για σας. Αυτονόητα ήταν αυτά για το άρθρο 2 και τα παίρνετε όλα πίσω. Μας ακούν και μας βλέπουν. Τα Πρακτικά είναι εδώ. Σας λέγω ότι δεν είναι καθόλου αυτονόητο. Φαλκιδεύετε τα περιουσιακά στοιχεία του ασφαλιστικού φορέα της ΔΕΗ, αναιρείτε εμμέσως -και αν δεν το έχετε καταλάβει είναι ακόμα χειρότερο- το άρθρο 34 του ν. 2773/99. Καταλάβετέ το. 
Σημείο δεύτερο, που αφορά τη ΔΕΗ. Είναι το ζήτημα για τα διευθυντικά στελέχη. Δεν έχει καμιά σημασία ότι μείωσε ο Υπουργός το ποσοστό από 20% σε 15%.
Κύριε Υπουργέ, κανείς δεν έχει εμπιστοσύνη στους κομματικούς καρεκλοκένταυρους που διοικούν τη ΔΕΗ. Βάζετε αυτούς χωρίς κριτήρια και με τον κομματισμό που φάνηκε στις τελευταίες προαγωγές -στις τελευταίες προαγωγές στη ΔΕΗ ο κομματισμός έφτασε στα ακραία του όρια και ζητάτε να σας δώσουμε...
ΔΗΜΗΤΡΙΟΣ ΠΙΠΕΡΓΙΑΣ: Όχι, κύριε Παυλόπουλε. Δεν έχετε ενημερωθεί.
ΠΡΟΚΟΠΗΣ ΠΑΥΛΟΠΟΥΛΟΣ: Σας παρακαλώ πάρα πολύ. Ο κομματισμός έφτασε στα όριά του. Μόνο η ιδιότητα του μέλους ή του φίλου του ΠΑΣΟΚ, ανεξάρτητα από οποιαδήποτε ικανότητα, αρκεί για να τρέξει αυτήν την τεράστια επιχείρηση;
Να σας εμπιστευτούμε πώς; Να εμπιστευτούμε σε σας δηλαδή το 15% των διευθυντικών στελεχών να το πάρετε απέξω, χωρίς κριτήρια με αυτήν τη διοίκηση που έχετε σήμερα. 'Όχι δα. Δεν φτάνει που ούτως ή άλλως έχετε καταλύσει κάθε έννοια ιεραρχίας στο εσωτερικό της ΔΕΗ, ζητάτε να σας δώσουμε το δικαίωμα να παίρνετε και απ΄ έξω. Δεν σας φτάνουν αυτοί που έχετε μέσα -φαίνεται ότι σας έχουν τελειώσει- θέλετε να παίρνετε και απ' έξω. Αυτή είναι η νοοτροπία σας. Ε, όχι. Σας το έχω πει. Τόσο στρεβλή είναι η νοοτροπία των ιδιωτικοποιήσεων και αποκρατικοποιήσεων που έχετε, που θέλετε να κάνετε ιδιωτικοποιήσει και αποκρατικοποιήσεις με κομματικούς καρεκλοκένταυρους. Ντύνετε τις επιχειρήσεις με το ένδυμα του ΝΠΙΔ, της ανώνυμης εταιρίας, και αφήνετε κομματικούς να διοικούν. Γι' αυτό είναι το κατάντημα εδώ που είναι. Γι' αυτό το λόγο, λοιπόν, καταψηφίζουμε τη σχετική διάταξη, λέγοντας ευθέως ότι έχετε καταντήσει τη ΔΕΗ, όπως και όλες τις δημόσιες επιχειρήσεις, αλλά ιδίως τη ΔΕΗ, φέουδο και άντρο κομματικού νεποτισμού. Δεν πρόκειται, σε καμιά περίπτωση, να σας επιτρέψουμε, με τη δική μας ψήφο τουλάχιστον, να κάνετε παραπάνω από αυτά που έχετε κάνει. Που ήδη είναι πολλά, με την αρνητική του όρου έννοια βεβαίως.
Και έρχομαι στο θέμα των ελληνικών πετρελαίων. Ούτε καταλάβατε ούτε πρόκειται να καταλάβετε τις θέσεις της Νέας Δημοκρατίας. Και θα σας πω γιατί. Δεν τις καταλάβατε, γιατί σε αυτήν την Αίθουσα τα ίδια λέγαμε, όταν σας λέγαμε τότε για την Ολυμπιακή Αεροπορία. Σας λέγαμε τότε ότι το μάνατζμεντ έχει τεράστια σημασία. Επιλέξτε τον μάνατζερ και ελέγξτε τον για το τι θα κάνει. Να δεσμευτεί σε ένα στρατηγικό σχέδιο και από εκεί και πέρα σας διαβεβαιώ ότι μπορεί να ελέγχεται ο μάνατζερ για το τι κάνει και τις δεσμεύσεις αναλαμβάνει. Δεν το κάνατε. Οδηγήσατε και οδηγείτε την Ολυμπιακή, στο ξεπούλημα. Τον εθνικό αερομεταφορέα τον ξεπουλάτε και χρηματοδοτήθηκε μάλιστα, το ξεπούλημα από πάνω. Αυτή είναι η νοοτροπία σας. Τα ίδια πάτε να κάνετε με τα Ελληνικά Πετρέλαια. Και με την ευκαιρία δεν ρίχνετε μια ματιά, κύριοι Υπουργοί, τι ρόλο έπαιξαν στην κρίση τραγωδία, στην κρίση σκάνδαλο του χρηματιστηρίου οι μετοχές των ελληνικών πετρελαίων; Αγνοείτε ότι μία από τις μετοχές που οδήγησε την κρίση εκεί που την οδήγησε, ήταν και τα Ελληνικά Πετρέλαια; Και τι ζητάτε τώρα; Να αυξηθεί απλώς η δυνατότητα διασποράς των μετοχών, να πάρετε ένα εισπρακτικό κομμάτι παραπάνω. Χρήματα ζητάτε να πάρετε. Δεν σας ενδιαφέρει το μέλλον. Το μέλλον μιας τεράστιας σημασίας επιχείρησης, που εξαρτάται από το πώς θα πορευτεί. Και αυτό μπορεί να το εγγυηθεί μόνον ένας στρατηγικός επενδυτής, ο οποίος δεσμεύεται, με βάση τα ωφελήματα που κι εκείνος θα έχει, αλλά με βάση και συμβατικούς όρους το πώς θα πάει την επιχείρηση. Αυτοί είναι οι στόχοι, αυτούς αναλαμβάνει, γι' αυτούς δίνει λογαριασμό. Αλλά πού καταλαβαίνετε εσείς από αυτά; Τα ίδια δεν κάνατε και με τον Σκαραμαγκά; Ζητήσατε από τους Βρετανούς λογαριασμό για το τι είδους επιδόσεις είχαν; 
Σας το είπα. Δεν γνωρίζετε από ιδιωτικοποιήσεις και αποκρατικοποιήσεις. Μπερδεύετε τους όρους ή τους διαστρεβλώνετε σκόπιμα. Σας το ξανατονίζουμε. Στο θέμα των Ελληνικών Πετρελαίων οδηγείτε και αυτόν το φορέα εκεί που οδηγήσατε και την Ολυμπιακή Αεροπορία, εκεί που οδηγείτε και τα Ναυπηγεία Σκαραμαγκά. Η ίδια λογική ακριβώς, γιατί δεν μπορείτε να καταλάβετε ότι οι ιδιωτικοποιήσεις δεν γίνονται με απλές εισπρακτικές μετοχοποιήσεις, στις οποίες όμως προΐστανται κομματικοί καρεκλοκένταυροι. Αυτή είναι η δική σας λογική. Μια λογική η οποία δείχνει ότι είσαστε δέσμιοι ενός τριτοκοσμικού παρελθόντος. 'Εχετε μπει σε μια εποχή που ξέρετε ότι δεν μπορείτε να μείνετε σε αυτά, αλλά από την άλλη πάτε σε μια εποχή, η οποία πραγματικά έχει ξεπεράσει κάθε όριο φιλελευθερισμού. Πάτε σ' έναν άναρχο νεοφιλελευθερισμό, ανάλογο εκείνου τον οποίο αυτήν τη στιγμή εφαρμόζουν χώρες του τέως υπαρκτού σοσιαλισμού, οι οποίες δεν έχουν ούτε δημοκρατικές δομές ούτε βεβαίως κανόνες λειτουργίας του οικονομικού τους συστήματος. Αυτή είναι η κατάσταση και απ' αυτήν δεν μπορείτε να ξεφύγετε. Και θα είσθε υπόλογοι, το ξανατονίζω, για όλες τις συνέπειες που συμβαίνουν στους τομείς των αποκρατικοποιήσεων και ιδιωτικοποιήσεων σήμερα, αλλά και πρόκειται να συμβούν στο άμεσο μέλλον. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χρυσανθακόπουλος έχει το λόγο. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αγαπητοί συνάδελφοι, όταν συζητούμε σε αυτήν την Αίθουσα, πρέπει να συζητούμε με ιστορική μνήμη και διαχρονική συνέπεια. Οφείλουμε να εκφράζουμε σαφείς πολιτικές θέσεις. Προτού μιλήσουμε πρέπει να έχουμε κοιτάξει τα Πρακτικά, τι είπαμε εμείς οι ίδιοι πριν από δυο χρόνια. Αυτό αφορά και την Κυβέρνηση και την Αντιπολίτευση.
Η μεν Κυβέρνηση επέμενε ότι για τα ελληνικά πετρέλαια δεν θα πρέπει να γίνει μετοχοποίηση, που να ξεπερνά το 25% και έπρεπε να μείνει σε κρατικό έλεγχο το υπόλοιπο 75%. Όμως πάνω σε αυτό το ζήτημα υπήρξε τότε μια πολεμική από την Αντιπολίτευση, που τότε συνεπής η Νέα Δημοκρατία στις νεοφιλελεύθερες απόψεις της μιλούσε για αποκρατικοποίηση των ελληνικών πετρελαίων σε ποσοστό κάτω του 50%. Εκλιπαρούσε τότε ο κ. Σαλαγκούδης τουλάχιστον το 49% να δοθεί στον ιδιωτικό τομέα. Και όλη η επιχειρηματολογία ήταν στημένη σε μια συνεπή ιδεολογική θέση της παράταξης αυτής.
Τώρα όμως που η Κυβέρνηση αξιολογεί ότι μέσω του χρηματιστηρίου προχωρά σε μια ιδιωτικοποίηση-μετοχοποίηση, έχουμε από την άλλη πλευρά μια εξέλιξη και έρχεται να μας κάνει μαθήματα γνήσιου καπιταλιστικού σκεπτικού ο κ. Παυλόπουλος, ο οποίος μιλάει για νεοφιλελεύθερες ονειρώξεις, όταν ο ίδιος υπεραμύνεται μιας μεγάλης αντίφασης. Από τη μια μεριά λέει δημόσιος έλεγχος με ιδιωτικοοικονομικά κριτήρια. Δηλαδή δημόσιος έλεγχος με ιδιώτη μάνατζερ. Εγώ δεν καταλαβαίνω ποια νομική υπόσταση μπορεί να πάρει αυτό.
Θα μας το εξηγήσετε πολλές φορές και θα πείτε ξανά οι ίδιοι ότι ούτε καταλαβαίνουμε ούτε θα καταλάβουμε τη θέση της Νέας Δημοκρατίας. Κανείς δεν μπορεί να την καταλάβει γιατί πραγματικά είσαστε σε σύγχυση. Αυτή είναι η αλήθεια. 
ΓΕΩΡΓΙΟΣ ΣΑΛΑΓΚΟΥΔΗΣ: Γι αυτό είστε Κυβέρνηση σε σύγχυση και δεν μπορείτε να καταλάβετε τίποτα. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Τώρα έχετε επενδύσει τον αντιπολιτευτικό σας λόγο με λαϊκίστικα στοιχεία, όχι λαϊκά. Γι αυτό αντιφάσκετε. Πείτε καθαρά τι σημαίνει δημόσιος έλεγχος, τι ποσοστό δηλαδή έχει το δημόσιο και πώς γίνεται δημόσιος έλεγχος χωρίς να παίρνει την ευθύνη ο εκάστοτε Υπουργός στη διαχείριση του φορέα, τον οποίον διαχειρίζεται.
Δημόσιος έλεγχος με εκχώρηση σε ιδιώτη. Δεν καταλαβαίνω τι σημαίνει αυτό. Και δεν θα το καταλάβει κανείς σ' αυτήν την Αίθουσα. Το καταλαβαίνει όμως ο ελληνικός λαός ότι φοράτε μανδύα. Δεν είναι απλώς σακάκι, πρόκειται περί λεοντής σ' αυτήν την περίπτωση. Προσπαθείτε να μεταμφιεστείτε. Και πράγματι οι προθέσεις σας είναι σαφείς. Δεν μπορείτε να μιλάτε εσείς για ξεπούλημα του εθνικού πλούτου σ' αυτήν την Αίθουσα όταν είσαστε υπέρ της επιλογής προεπιλεγμένου αγοραστή μιας επιχείρησης που έβγαινε στο προσκήνιο για να ιδιωτικοποιηθεί. Και μιλήσατε προηγούμενα ατεκμηρίωτα με βαριές εκφράσεις περί ύποπτης διαχείρισης και σπιλώνοντας τελικά τις εταιρείες, τις οποίες έχει αυτήν τη στιγμή ο τουριστικός κλάδος της χώρας μας. Για να προσέχουμε λιγάκι το πού το πάμε.
Λέει: "Σύμφωνα με δημοσιεύματα εφημερίδων". Ο Βουλευτής κήρυκας της δημόσιας κακοήθειας, της κακοπιστίας, της ψιθυρολογίας και των υποψιών. Γιατί δεν λέτε στα ίσα ότι υπάρχουν συγκεκριμένα συμφέροντα, τα οποία διεκδικούν το συγκεκριμένο αυτό κλάδο να τον βάλουν στο χέρι τους; Και αυτά τα συμφέροντα τα εκπροσωπείτε και κάνετε μέσω αυτών, για να δείξετε σε αυτούς ότι είσαστε σωστοί και συνεπείς στις σχέσεις σας, Αντιπολίτευση με τον αόριστο λόγο για να μην βρεθείτε και απέναντι στους εργαζόμενους ή στο κομμάτι εκείνο της κοινής γνώμης που θεωρεί ότι το κρατικό με την έννοια της απόλυτης εξουσίας του κράτους είναι και υγιές από μόνο του.
Πράγματι τα διοικητικά συμβούλια οποιουδήποτε φορέα διοριζόμενα από την Κυβέρνηση και τον αρμόδιο Υπουργό φέρουν τεράστια ευθύνη καθώς και ο Υπουργός ο ίδιος για την επιτυχία ή την αποτυχία τους. Γι αυτό και βεβαίως οι κριτικές για το πετυχημένο ή αποτυχημένο μάνατζμεντ είναι θεμιτές, είναι σεβαστές και πολλές φορές χρειάζεται και αυτοκριτική απ' αυτόν που έκανε την επιλογή. 
Αλλά εγώ θα πω μόνο το εξής: Όταν γίνονται επιλογές διοικητικών συμβουλίων, προέδρων, διευθυνόντων συμβούλων και περνούν στη Βουλή έχουμε πολλές φορές και το ομόφωνο, αλλά έχουμε και το άνευ αντιρρήσεως της παθητικής αποδοχής μιας πρότασης. Και σε καίρια τέτοια ζητήματα λειτουργεί η Βουλή σωστά και με διαφάνεια. 'Η αν θέλετε ακόμα, στον κοινοβουλευτικό έλεγχο οι ίδιοι μπορείτε να φέρετε στο προσκήνιο ζητήματα τα οποία απαιτούν και αλλαγή προσώπων και πιθανόν να γίνει και κάτι τέτοιο δεκτό. 
Πιστεύω ότι η Νέα Δημοκρατία παλινωδεί μεταξύ λαϊκής δεξιάς, νεοφιλελεύθερης δεξιάς και ακρονεοφιλελεύθερης λογικής του κ. Μάνου, ο οποίος απουσιάζει σήμερα, αλλά μοίρασε τις θέσεις του που σαφώς είναι εξτρεμιστικές μπροστά στις δικές σας απλές διατυπώσεις περί ιδιωτικοποίησης, αλλά είναι σαφείς. Ο κ. Μάνος λέει με σαφήνεια: "Είμαστε νεοφιλελεύθεροι, κύριοι. Δεν πιστεύουμε σε καμία παρεμβολή του δημοσίου". 
Ο δημόσιος έλεγχος με την έννοια της εποπτείας για την οποία μιλήσατε προηγουμένως και με τον ιδιώτη μάνατζερ είναι υποχρέωσή μας. Έτσι κι αλλιώς η πολιτεία ασκεί έλεγχο και στον ιδιωτικό τομέα σε ό,τι έχει να κάνει με την τήρηση κανόνων της αγοράς. Εκτός εάν οι φαντασιώσεις τις οποίες έχει ο κ. Παυλόπουλος και ο κ. Σαλαγκούδης, τους αναγκάζουν να συσκεφθούν αυτήν τη στιγμή εκτός Αιθούσης αποχωρούντες και οι δύο για να ξαναβγάλουν δελτίο τύπου. Γιατί φτάσανε σε αδιέξοδο και με δελτία τύπου περίτεχνης απόκρυψης της πραγματικής θέσης της παράταξης της Νέας Δημοκρατίας προσπαθούν να μπουν στο προσκήνιο. Δεν μπορείτε εδώ να λαϊκίζετε με τέτοιο τρόπο. Θα είστε σαφείς. 
ΘΕΟΔΩΡΟΣ ΣΚΡΕΚΑΣ: Για το νομοσχέδιο, κύριε συνάδελφε. Αφήστε τα αυτά.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Το νομοσχέδιο έχει το άρθρο 21 για τα Ελληνικά Πετρέλαια, όπου πολύ σωστά ο Υπουργός διέγραψε την παράγραφο που αφορούσε στην HELLENIC FINANCE 3 κι έχει να κάνει με ανταλλάξιμο ομολογιακό δάνειο αποσαφηνίζοντας πλήρως τι σημαίνει 35% στον έλεγχο του δημοσίου για να μην υπάρχει κανείς κίνδυνος ή υποψία μιας έμμεσης συναλλαγής.
Πράγματι ήταν ένα θέμα η αρχική διατύπωση και πολύ σωστά αφαιρέθηκε κατόπιν επισήμανσης συναδέλφων και καλής προαίρεσης του ίδιου του Υπουργού. Γιατί όταν νομοθετεί κανείς ανοικτά διορθώνει πολιτικές. Εσείς τώρα εδώ θέλατε να εκπροσωπήσετε ποιον; Ποιος είναι εκείνος ο ιδιώτης τον οποίον έχετε στο μυαλό σας ως ειδικό μάνατζερ που θα αναλάβει τα ελληνικά πετρέλαια; Γιατί δεν τον ονομάζετε εδώ πέρα σήμερα; Να πείτε: "Εμείς αυτόν προτείνουμε και όχι τη μετοχοποίηση που ο απλός πολίτης θα πάρει μερίδια μετοχών από τα ελληνικά πετρέλαια". 
Μιλήστε καθαρά. Εξάλλου είστε οι καθεαυτού εκπρόσωποι του μεγάλου κεφαλαίου. Ο Μάνος αποτελεί την κορωνίδα της πολιτικής σας. Δεν είναι απλά συνεργάτης. Επέβαλε και συνάδελφό μας Βουλευτή της Επικρατείας, είναι μέρισμα του μετοχοποιημένου πολυσυλλεκτικού κόμματος της Νέας Δημοκρατίας, χουντικών, βασιλικών, νεοφιλελεύθερων, ακροφιλελεύθερων, λαϊκών, δεξιών, ριζοσπαστικού φιλελευθερισμού, μη φιλελευθερισμού. Και τώρα θα έχουμε και παζάρι της ορθοδόξου ασπίδος εις κάλυψην και ευλογίαν των υπολοίπων. Όλα αυτά μαζί συναποτελούν έναν αχταρμά, ο οποίος δεν μπορεί να εκφράσει πολιτικό λόγο παρά μόνο ασαφείς δημαγωγικές αντιπαραθέσεις που έρχονται στο προσκήνιο. 
Και να ολοκληρώσω με ένα άλλο άρθρο του νομοσχεδίου, το άρθρο 13, στο οποίο ο τουρισμός ναι μεν μπαίνει στο προσκήνιο, αλλά μπαίνει στο προσκήνιο με σαφείς θέσεις τις οποίες αποδεχθήκαμε όλες οι πλευρές της Βουλής, όλες οι πτέρυγες, γιατί είναι σωστές διορθώσεις και βελτιώσεις του νόμου. Και περιμένουμε σαφώς το νέο αναπτυξιακό νόμο που θα κατατεθεί το φθινόπωρο για να δούμε ολικά τα θέματα της ανάπτυξης. 
Θα παρακαλούσα όμως από τώρα τον Υπουργό να δει με κατανόηση τις προτάσεις για τις ξενοδοχειακές μονάδες υψηλού επιπέδου αα' και αβ' σε σχέση με τους χώρους των οικοπέδων που θέλουν να χρησιμοποιήσουν ως γήπεδα γιατί υπάρχει κι ένα τουριστικό ρεύμα, το οποίο απαιτεί ιδιαίτερη προσοχή. Και θα παρακαλούσα εξελληνίζοντας μια σειρά από φράσεις να μην μιλάμε για τουρισμό, αλλά για περιήγηση. Ίσως κάποτε θα πρέπει οι ορολογίες στα κείμενά μας στη Βουλή να ξεκινούν με γνώμονα όχι ξενόφερτους νεολογισμούς, αλλά να χρησιμοποιούμε αυθεντικές ελληνικές διατυπώσεις και να μην πούμε ξανά τη λέξη "τουρισμός", αλλά "περιήγηση" με την ευρύτητα την οποία μπορεί να έχει αυτό.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριε Υπουργέ, εγώ θα είμαι πάρα πολύ σύντομος γιατί ενεγράφην να ομιλήσω για το άρθρο 21 μόνο που αφορούσε στη Hellenic Finance. Ήδη αυτό το αφαιρέσατε. 
Παρ' ότι με εντυπωσιάζει ότι μέσα σε λιγότερο από δύο χρόνια η Κυβέρνηση από το 25% ιδιωτικοποιεί το 65% της Δημόσιας Επιχείρησης Πετρελαίου, των Ελληνικών Πετρελαίων πλέον τώρα, σκέπτομαι ποια θα είναι η παρέμβαση την οποία θα μπορεί να κάνει το δημόσιο στην ενέργεια και ιδιαίτερα στα υγρά καύσιμα σε μια περίοδο κρίσεως όταν οι τρεις μεγάλοι εταίροι, οι οποίοι θα είναι στα καύσιμα, θα είναι ουσιαστικά και οι τρεις ιδιωτικές επιχειρήσεις.
Διατηρώντας το 35% και έχοντας το 65% στους ιδιώτες και το μάνατζμεντ καταλαβαίνετε ότι θα είναι πολύ δύσκολο να ελεγχθεί το θέμα της αγοράς υγρών καυσίμων, με την καλή έννοια του ελέγχου, δηλαδή του ανταγωνιστικού. 
Εν πάση περιπτώσει, εάν πιστεύετε ότι έτσι θα προαχθεί ο ανταγωνισμός δεν έχω αντίρρηση, αλλά εκείνο που θα ήθελα να επισημάνω ήταν αυτό το οποίο κάνατε, να αφαιρέσετε το θέμα της "HELLENIC FINANCE", γιατί τότε ουσιαστικά δεν θα έμενε το 35%, αλλά το 25% γιατί ήδη το 9,6% κατέχεται από την "HELLENIC FINANCE". Είναι δυνητικό, αλλά θα μπορούσε να συμβεί. Να μείνει λοιπόν, το 35% στο δημόσιο, έτσι ώστε να υπάρχει μια ισχυρή μειοψηφία, έστω και στην ιδιωτικοποιημένη πλέον εταιρία των "Ελληνικών Πετρελαίων".
Μπορώ να πω ότι μέχρι τώρα τα "Ελληνικά Πετρέλαια" είναι από τις επικερδέστερες επιχειρήσεις, είναι από τις αρτιότερα οργανωμένες επιχειρήσεις, απέδειξε εκεί ο δημόσιος τομέας, όταν πήραμε μια επιχείρηση από την "ΕSSO" τότε, που την εξαγόρασε το δημόσιο το 1984, ότι τα "Ελληνικά Πετρέλαια" μπόρεσαν να σταθούν, να πραγματοποιήσουν επενδύσεις εκσυγχρονισμού και των διυλιστηρίων, να μπουν στην εμπορία και να δραστηριοποιηθούν στην εμπορία κατά τρόπο ώστε να παίξουν ρόλο ανασχετικό στις αυξήσεις των τιμών. Κύριε Υπουργέ, αν θα δείτε, παντού όπου υπάρχει πρατήριο της ΕΚΟ και των ΕΛΔΕ οι τιμές είναι πιο συγκρατημένες στην περιοχή, εν αντιθέσει με περιοχές που δεν υπάρχουν. Μάλιστα, μετά το πάντρεμα της ΒΡ και της SHELL οι τιμές είναι εντυπωσιακά μεγάλες. Δηλαδή έχω παρατηρήσει από πρατήριο σε πρατήριο οι τιμές να διαφέρουν και σαράντα δραχμές το λίτρο και όχι στα νησιά, που εκεί το πράγμα παραγίνεται, αλλά επί των εθνικών οδών. 'Οπου δεν υπάρχει κοντά πρατήριο της ΕΚΟ ή των ΕΛΔΑ, οι τιμές των καυσίμων είναι αρκετά υψηλότερες. 
Πιστεύω ότι με τη μετοχοποίηση και τη διάθεση σε ιδιώτες μεγαλύτερου ποσοστού από το 51% θα λειτουργήσει προς την ίδια κατεύθυνση της συγκράτησης των τιμών και όχι το αντίστροφο, γιατί αν ήταν το αντίστροφο δεν θα ήταν προς το συμφέρον του ελληνικού λαού. Ουσιαστικά τα Ελληνικά Πετρέλαια παρουσίαζαν αύξηση κερδών, μέρισμα καλό έδιναν στους μέχρι τώρα μετόχους και από εκεί και πέρα διερωτώμαι γιατί σπεύδουμε να ιδιωτικοποιήσουμε αυτή την τόσο καλή επιχείρηση και δεν πάμε σε κάποιες άλλες επιχειρήσεις, οι οποίες δημιουργούν ελλείμματα στο δημόσιο. Αυτή ουσιαστικά μειώνει τα ελλείμματα του δημοσίου, λόγω κερδών που έχει. 
Εν πάση περιπτώσει, τουλάχιστον αφαιρέσατε αυτό το 10% της "HELLENIC FINANCE", ώστε να κρατήσει το 35% και να είναι μια ισχυρή μειοψηφία, που να μπορεί να προκαλέσει και μια γενική συνέλευση, χωρίς να χρειάζεται τη σύμπραξη κάποιων άλλων μικρομετόχων το ελληνικό δημόσιο.
Ελπίζω να μην πάμε στην πλήρη ιδιωτικοποίηση, γιατί τότε πιστεύω ότι η παρέμβαση δεν θα μπορεί να γίνει στα καύσιμα και οι τιμές θα εκτοξευθούν. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ'αρχήν, σε δύο θέματα που έθιξαν οι συνάδελφοι κ. Χρυσανθακόπουλος και κ. Γεωργακόπουλος σχετικά με την "HELLENIC FINANCE" θέλω να πω το εξής. Ούτως ή άλλως πιστεύω ότι ο φόβος που είχε εκφράσει και στην επιτροπή ο κ. Γεωργακόπουλος ήταν δυνητικός, διότι δεν είναι καθόλου βέβαιο ότι το ομολογιακό δάνειο θα μείνει μετά την παρέλευσή του, γιατί είναι δικαίωμα προαίρεσης. Πιστεύω όμως ότι με τη σημερινή τροποποίηση, η τροπολογία όντως κατοχυρώνει με ένα εντελώς αδιαμφισβήτητο τρόπο το 35% και κατά συνέπεια τη δυνατότητα άσκησης δημόσιου ελέγχου και μάνατζμεντ στα Ελληνικά Πετρέλαια, ακριβώς επειδή έχει στρατηγικές ιδιαιτερότητες, σε σύγκριση με τις άλλες χώρες της Ευρωπαϊκής Ένωσης, όπου εκεί, όπως εξήγησα, το δημόσιο έχει πλήρως αποσυρθεί σε όλες σχεδόν τις χώρες, πλην της Πορτογαλίας, που διατηρεί το 35%, πλην της Ιταλίας που διατηρεί το 30% και πλην της Αυστρίας που διατηρεί και αυτή το 35% σε μια πετρελαϊκή εταιρεία. Σε όλες τις άλλες χώρες τα ποσοστά είναι 0, ή 2% ή 3%.
Πιστεύω όμως ότι εμείς πρέπει να διατηρήσουμε με ένα ρητό και απολύτως ασφαλή τρόπο το 35% έτσι ώστε να ισχύει ο δημόσιος έλεγχος. Θέλω όμως εδώ να επαναλάβω προς το Τμήμα τη μεγάλη ανατροπή των αντιλήψεων της Νέας Δημοκρατίας που σημειώθηκε μέσα σε σαράντα οκτώ ώρες. Τη Δευτέρα η Νέα Δημοκρατία δια του εκπροσώπου της κ. Σαλαγκούδη, είπε χαρακτηριστικά τα εξής και διαβάζω τα Πρακτικά: "Δεν μας ενδιαφέρει το ποσοστό ας είναι και 35%, ας πέσει και χαμηλότερα, διότι δεν είναι στρατηγικός τομέας. Σήμερα δεν υπάρχουν στην οικονομία σε παγκόσμιο επίπεδο στρατηγικοί τομείς". Λέει στη συνέχεια "το θέμα του μάνατζμεντ...
ΓΕΩΡΓΙΟΣ ΣΑΛΑΓΚΟΥΔΗΣ: Μια φράση διαβάσατε. Είπα να ελέγχονται από το κράτος ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Λέει να γίνει ιδιωτικό μάνατζμεντ κλπ. 
ΠΡΟΚΟΠΗΣ ΠΑΥΛΟΠΟΥΛΟΣ: Διαβάστε το όλο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εις επίρρωση αυτών ο κ. Μεϊμαράκης αργότερα λέει -διαβάζω πάλι τα Πρακτικά- απευθυνόμενος πιθανώς σε μένα ή τους άλλους Βουλευτές του ΠΑΣΟΚ "εγώ σας λέω, λοιπόν, ότι αν δώσετε το μάνατζμεντ θα το ψηφίσω εγώ ο ίδιος". Έπειτα σε σαράντα οκτώ ώρες γίνεται μεγάλη μεταμόρφωση. Η Νέα Δημοκρατία υπέρ του κρατικού χαρακτήρα των ΕΛΠΕ, υπέρ του 51% στο δημόσιο, αρκεί βέβαια να έχει στρατηγικό επενδυτή. Σας είπε Βουλευτής του ΠΑΣΟΚ προηγουμένως πως θα έχει στρατηγικό επενδυτή; Ο στρατηγικός επενδυτής θέλει πάνω από 35% για να μπορέσει να το ασκήσει. Λύστε το σταυρόλεξο των θέσεων. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν ξέρετε τι θα πει στρατηγικός επενδυτής.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εμείς έχουμε μια πεντακάθαρη πρόταση η οποία λέει ότι εμείς θέλουμε να αναπτυχθεί περαιτέρω επενδυτικά η εταιρεία "ΕΛΠΕ", θέλουμε να προσεγγίσουμε επενδυτικά κεφάλαια, θέλουμε να εκχωρήσουμε ένα μεγαλύτερο μέρος του μετοχικού κεφαλαίου σε ιδιώτες αρκεί να διατηρήσουμε το δημόσιο έλεγχο. Φέρνουμε, λοιπόν, μια πεντακάθαρη πρόταση που λέει ότι το 35% στο δημόσιο για να ασκεί το δημόσιο έλεγχο. Εσείς τι θέλετε; Θέλετε το 51%; Θέλετε 0%; 
Θέλω επίσης να δώσω και μια απάντηση για να σταματήσει η ιστορία με τα ιδιωτικοοικονομικά κριτήρια. Η "ΕΛΠΕ" ακριβώς επειδή αποτελεί μια από τις πιο κερδοφόρες και επιτυχείς επιχειρηματικές δραστηριότητες στη χώρα μας, όντως λειτουργεί με κριτήρια ιδιωτικοοικονομικής αποτελεσματικότητας, πράγμα το οποίο δεν εξασφαλίζεται πάντα.
ΠΡΟΚΟΠΗΣ ΠΑΥΛΟΠΟΥΛΟΣ: Γι΄ αυτό έγιναν οι μετοχές φούσκες στο χρηματιστήριο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Λυπάμαι που αναφερθήκατε σε αυτό με τις ατυχείς φράσεις που χρησιμοποιήσατε διότι ξέρετε ότι έτσι υπονομεύετε την καλή πορεία της επιχείρησης. Δεν θα πρέπει να γίνονται σχολιασμοί τέτοιου είδους και λυπάμαι.
ΠΡΟΚΟΠΗΣ ΠΑΥΛΟΠΟΥΛΟΣ: Την πορεία της μετοχής την ξέρετε;
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, μη διακόπτετε. 
Κύριε Υπουργέ, αν θέλετε τελειώστε την παρέμβασή σας.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Διακόπτομαι συνέχεια, κύριε Πρόεδρε. Δώστε μου ένα λεπτό να τελειώσω. 
Η επιχείρηση όντως λειτουργεί με κριτήρια ιδιωτικοοικονομικής αποτελεσματικότητας, χωρίς όμως κατά την άποψή μας αυτό να αναιρεί το χαρακτήρα του δημοσίου ελέγχου που με τόση επιτυχία εφαρμόζεται και θα εξακολουθεί να εφαρμόζεται. Εσείς θα πρέπει να ξεκαθαρίσετε πως θέλετε να παραμείνει στο 67% που είναι σήμερα το δημόσιο και ταυτόχρονα να βάλει στρατηγικό επενδυτή. Μήπως άραγε, αναρωτιέμαι, θέλετε να επαναλάβετε το περίφημο πείραμα του ΟΤΕ όπου θέλατε το 1993 να βάλετε ιδιώτη στρατηγικό επενδυτή με ένα ευτελέστατο τίμημα και γι' αυτό σήμερα επαναλαμβάνετε και ξαναλέτε "στρατηγικό επενδυτή"; Δεν χρειάζεται το δημόσιο να δώσει μετοχές έτσι ώστε να πληρώσει ο στρατηγικός επενδυτής αλλά μπορεί να μπει και έτσι χωρίς να πάρει μετοχές, χωρίς να καταβάλει τίμημα; Αναρωτιέμαι, δεν θα ήθελα να το πιστέψω.
Ευχαριστώ πολύ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αυτές είναι παρεμβάσεις πέντε λεπτών που δεν υπολογίζεται ο χρόνος; Να το ξέρουμε για να κάνουμε και εμείς ως Κοινοβουλευτικοί Εκπρόσωποι τέτοιες παρεμβάσεις.
ΠΡΟΕΔΡΕΥΩΝ (Κωνσταντίνος Βρεττός): Από τον Κανονισμό επιτρέπεται στον Υπουργό όποτε θέλει να κάνει παρεμβάσεις. 
ΠΡΟΚΟΠΗΣ ΠΑΥΛΟΠΟΥΛΟΣ: Υπάρχει συγκεκριμένος χρόνος. 
ΠΡΟΕΔΡΕΥΩΝ (Κωνσταντίνος Βρεττός): Αντί για πέντε λεπτά του δίνουμε δυο λεπτά. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε ...
ΠΡΟΕΔΡΕΥΩΝ (Κωνσταντίνος Βρεττός): Θερμή παράκληση να μην κάνουμε παρεμβάσεις -αυτό απευθύνεται και προς τον κύριο Υπουργό- διότι έχουμε οκτώ συναδέλφους να μιλήσουν, έχουμε τρεις Κοινοβουλευτικούς Εκπροσώπους και καταλαβαίνετε ότι θα πάμε μετά τις τρεις η ώρα. Γι' αυτό το λόγο θέλουμε να παρακαλέσουμε από τη μεριά του Προεδρείου να είστε όσο μπορείτε πιο φειδωλοί και στις παρεμβάσεις, αλλά και στις ομιλίες.
Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, πράγματι και εμένα μου προκαλεί μεγάλη εντύπωση η οβιδιακή μεταμόρφωση της Νέας Δημοκρατίας από προχθές μέχρι σήμερα, όπως επίσης και οι ανακρίβειες που έχουν ειπωθεί σχετικά με το τι συμβαίνει σε μια άλλη μεγάλη Δημόσια Επιχείρηση Ηλεκτρισμού, τη Δ.Ε.Η.
Είπε ο κ. Παυλόπουλος ότι στις τελευταίες τοποθετήσεις διευθυντών είχαμε κομματικούς καρεκλοκένταυρους. Θα ήθελα να του πω ότι μάλλον δεν έχει σαφή εικόνα, εκτός αν θεωρεί ότι δικά του επώνυμα στελέχη, στελέχη της Νέας Δημοκρατίας, που ανέλαβαν θέσεις διευθυντών έχουν αλλάξει κόμμα, εκτός αν δεν γνωρίζει τα κομματικά του στελέχη. Νομίζω ότι πρέπει να εντρυφήσει στους καταλόγους των κομματικών του μελών, εκτός εάν διαπιστώνεται τέτοια μεγάλη φυλλορροή στις οργανώσεις της Νέας Δημοκρατίας, οπότε δεν πρέπει να είναι εν αναμονή Υπουργός και προπαντός ο κ. Καραμανλής εν αναμονή Πρωθυπουργός.
ΠΡΟΚΟΠΗΣ ΠΑΥΛΟΠΟΥΛΟΣ: Μάλλον, κύριε Πιπεργιά, είστε μακριά από το ΠΑΣΟΚ, πλέον.
ΔΗΜΗΤΡΙΟΣ ΠΙΠΕΡΓΙΑΣ: Κοιτάξτε και μέσα στο ΠΑΣΟΚ είμαι και ξέρω πολύ καλά και τις οργανώσεις του ΠΑΣΟΚ και τους ανθρώπους του ΠΑΣΟΚ.
ΠΡΟΚΟΠΗΣ ΠΑΥΛΟΠΟΥΛΟΣ: Το βλέπουμε.
ΔΗΜΗΤΡΙΟΣ ΠΙΠΕΡΓΙΑΣ: Αυτά πρέπει να είναι, νομίζω, σαφέστατα στο Σώμα για να μην δημιουργούνται πεπλανημένες εντυπώσεις.
Επί της ουσίας των άρθρων όμως, θα ήθελα να πω στον κύριο Υπουργό ότι μας πρότεινε μία τροποποίηση στο άρθρο 8 με τη διαγραφή λέξεων που δεν βγαίνει νόημα. Διαβάζω την παράγραφο 4 εδάφιο 2: "Οι επιλέγοντες πελάτες της προηγούμενης παραγράφου (περιπτώσεις α' και β΄) πρέπει να αντιπροσωπεύουν ποσοστό κατανάλωσης από την Ευρωπαϊκή Ένωση". Νομίζω ότι η λέξη "προσδιορίζεται" ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έχω μοιράσει διόρθωση που λέει "καθορίζεται".
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πού να σας προλάβουμε σε όσα κάνετε; 
ΔΗΜΗΤΡΙΟΣ ΠΙΠΕΡΓΙΑΣ: Εάν μοιράστηκε καινούρια διόρθωση, όπως αυτή καθορίζεται.
Ήθελα όμως εδώ να επισημάνω, κύριε Υπουργέ, ότι πιστεύω ότι τα ποσοστά που καθορίζονται από την Ευρωπαϊκή Ένωση είναι πραγματικά αρκετά υψηλά. Πιστεύω ότι όταν θα αναθεωρηθεί η Οδηγία, θα πάμε σε ακόμη μεγαλύτερα ποσοστά.
Εκείνο, όμως, που εκφράζω ως απορία, είναι, μέσα σε αυτά τα ποσοστά...
(Στο σημείο αυτό ο Υπουργός Ανάπτυξης κ. Νικόλαος Χριστοδουλάκης συνομιλεί με το Βουλευτή της Νέας Δημοκρατίας κ. Γεώργιο Σαλαγκούδη)
Να μου κρατηθεί ο χρόνος, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ναι, βεβαίως.
Κύριε Υπουργέ, σας παρακαλώ. 
ΔΗΜΗΤΡΙΟΣ ΠΙΠΕΡΓΙΑΣ: Τι να κάνουμε τώρα; Κουβεντιάζει ο Υπουργός με το σκιώδη και βρισκόμαστε όλοι εμείς υπό σκιά, κύριε Πρόεδρε, γιατί δεν ακουγόμαστε κιόλας.
ΠΡΟΕΔΡΕΥΩΝ (Κωνσταντίνος Βρεττός): Καλό αυτό!
ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, το είπα και στην ομιλία μου επί της αρχής, το ποσοστό του ανοίγματος της αγοράς είναι αρκετά μεγάλο. Ήθελα να ρωτήσω εάν μέσα στο ποσοστό συνυπολογίζει το Υπουργείο και τις άδειες από Ανανεώσιμες Πηγές Ενέργειας, γιατί εάν πράγματι συνυπολογίζεται αυτό το ποσοστό, τότε μπορεί να το προσεγγίσουμε. Πλην όμως, το ποσοστό αυτό και οι άδειες αυτές δεν δημιουργούν συνθήκες ανταγωνισμού, αφού έχουμε ουσιαστικά μονοπώλιο. Το ρεύμα όλο το αγοράζει το σύστημα και μάλιστα με εγγυημένες τιμές, πολύ υψηλότερες από το επίπεδο του κόστους παραγωγής.
Εδώ ακριβώς νομίζω ότι υπάρχει ζήτημα και με το κατά πόσον η Δ.Ε.Η. μπορεί να αναπτύξει εργοστάσια με ήπιες ανανεώσιμες μορφές ενέργειας, ιδιαίτερα με τα αιολικά, διότι στη Δ.Ε.Η. δίνεται ενιαία άδεια παραγωγής. Μέσα στο καλάθι δηλαδή της άδειας παραγωγής περιέχονται όλα της τα εργοστάσια και δημιουργείται μέσο κόστος παραγωγής. Άρα, μέσο κόστος παραγωγής και για τις λιγνιτικές και για τα αιολικά.
Κάτω απ' αυτό το καθεστώς λογικό είναι τη Δ.Ε.Η. να μην τη συμφέρει να έχει άδειες για αιολικά πάρκα, τη στιγμή που θα διαπραγματεύεται με το σύστημα την τιμή της κιλοβατώρας για δεκατέσσερις ή για δεκατρείς δραχμές, ενώ ο ιδιώτης παραγωγός θα έχει εγγυημένη τιμή με είκοσι μία δραχμές, είκοσι δύο δραχμές και στα νησιά πολύ υψηλότερες τιμές.
Απ' αυτήν την άποψη νομίζω ότι υπάρχει η ανάγκη να διευκρινισθεί ότι οι άδειες για τις Ανανεώσιμες Πηγές Ενέργειας, για τα εργοστάσια παραγωγής με Ανανεώσιμες Πηγές Ενέργειας στη Δ.Ε.Η., δεν εμπίπτουν στην ενιαία άδεια παραγωγής, για να υπάρχει η δυνατότητα και στη Δ.Ε.Η. να μπει με ίσους ανταγωνιστικούς όρους, διαφορετικά δεν τη συμφέρει. Λογικό, λοιπόν, είναι αυτό που υποστηρίζετε.
Όσον αφορά τώρα στο άρθρο 9, θα ήθελα να πω ότι περιέχεται στο εδάφιο 1 επαναφορά ενός άρθρου που μιλάει για την επιστροφή εκτάσεων ή την παραχώρησή τους στο δημόσιο αζημίως για τα υδροηλεκτρικά έργα.
Κύριε Υπουργέ, πάρα πολλές φορές σε υδροηλεκτρικά έργα η Δ.Ε.Η. προχωρά σε αναγκαστικές απαλλοτριώσεις και έχει πληρώσει τεράστια ποσά για να απαλλοτριώσει αυτές τις εκτάσεις. Τώρα, με αυτήν τη διάταξη ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Παραμένει η διάταξη. Είναι πολύ παλιά η διάταξη αυτή.
ΔΗΜΗΤΡΙΟΣ ΠΙΠΕΡΓΙΑΣ: Ναι, αλλά εφόσον η Δ.Ε.Η. έγινε ανώνυμη εταιρεία, είναι ευκαιρία, κύριε Υπουργέ, να συνεννοηθούμε. Δεν το λέω επικριτικά. Πολύ σωστά αφαιρείτε μέσα από αυτή τη διάταξη τις εκτάσεις που παίρνονται για ορυχεία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κάνετε ένα λάθος. Μου επιτρέπετε να σας το διευκρινίσω; Αυτό αλλάζει.
ΔΗΜΗΤΡΙΟΣ ΠΙΠΕΡΓΙΑΣ: Κατά την άποψή μου όμως, θα πρέπει να διαγραφεί και η συγκεκριμένη διάταξη που διατηρείται με αυτό το καθεστώς και μιλάει για τις εκτάσεις, για υδροηλεκτρικά έργα. Έκανε απαλλοτριώσεις η Δ.Ε.Η. και πήγε κάποιες εκτάσεις. Για τον άλφα ή βήτα λόγο, γιατί πήγε πίσω το πρόγραμμά της, δεν προχώρησε σε εγκατάσταση του έργου. Θα πρέπει να επιστρέψει αυτήν την έκταση αζημίως στο δημόσιο; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι ποτάμια αυτά. Τα ποτάμια ανήκουν στο κράτος.
ΔΗΜΗΤΡΙΟΣ ΠΙΠΕΡΓΙΑΣ: Παραποτάμιες εκτάσεις είναι που πρέπει να γίνουν λίμνες. Είναι χωράφια, κύριε Υπουργέ. Εγώ πιστεύω ότι από τη στιγμή που η Δ.Ε.Η. έγινε ανώνυμη εταιρεία και έχει προχωρήσει σε απαλλοτριώσεις, κτήματα που έχει αποκτήσεις με απαλλοτριώσεις να μην επιστρέφουν ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μα, είναι ποτάμιες εκτάσεις.
ΔΗΜΗΤΡΙΟΣ ΠΙΠΕΡΓΙΑΣ: Μα, σας λέω ότι έχει προχωρήσει σε απαλλοτριώσεις παραποτάμιων εκτάσεων.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Οι οποίες έγιναν ποτάμιες.
ΔΗΜΗΤΡΙΟΣ ΠΙΠΕΡΓΙΑΣ: Όχι, δεν έγιναν ποτάμιες. Για παράδειγμα, εγώ ξέρω μία πολύ καλή περίπτωση πάνω στη Λίμνη του Πλαστήρα. Έχει απαλλοτριώσει την έκταση και μέσα στη λίμνη είναι ένα πανέμορφο νησάκι τριακοσίων στρεμμάτων. Αυτό γιατί να περιέλθει στην κυριότητα του δημοσίου αζημίως; Γιατί να μην μπορεί η Δ.Ε.Η. να το παραχωρήσει για ενδεχόμενα τουριστική αξιοποίηση;
Σας λέω συγκεκριμένο παράδειγμα, κύριε Υπουργέ. Αυτό το συγκεκριμένο ακίνητο έχει απαλλοτριωθεί, έχει πληρώσει η Δ.Ε.Η. χρήματα γι' αυτό και αυτήν τη στιγμή είναι ανώνυμη εταιρεία.
Κατά συνέπεια, εγώ υποστηρίζω ότι θα πρέπει η διάταξη αυτή να αφαιρεθεί, εκτός εάν υπάρχει άλλη σκοπιμότητα, η οποία σχετίζεται με την κατασκευή και από ιδιώτες υδροηλεκτρικών εργοστασίων, ενδεχομένως πάνω σε θέσεις που έχει κατοχυρώσει και πολλές φορές έχει προχωρήσει και σε απαλλοτριώσεις η Δ.Ε.Η. Εάν δεν υπάρχει αυτή η σκοπιμότητα, τότε δεν υπάρχει λόγος να υπάρχει αυτή η διάταξη.
Θα έρθω στις θέσεις των διευθυντών.
Κύριε Υπουργέ, πιστεύω ότι σωστά προχωράτε σ' ένα δειλό άνοιγμα, εφόσον δεν υπάρχει προσωπικό από την επιχείρηση, προσλαμβάνοντας προσωπικό για την άσκηση διευθυντικών καθηκόντων, δηλαδή στελεχών, από τον ελεύθερο τομέα.
Πλην, όμως, κύριε Υπουργέ, εδώ θα πρέπει να προχωρήσει η Κυβέρνηση συνολικότερα σε μία ευρύτερη και μεγαλύτερη τομή. Ποιο είναι το μεγαλύτερο πρόβλημα των δημοσίων επιχειρήσεων; Κατά την αντίληψή μου, είναι η δημοσιοϋπαλληλία που διακρίνει τα διευθυντικά στελέχη σε πάρα πολλές περιπτώσεις. Εγώ λειτουργώντας ως συνδικαλιστής διαπίστωσα μεγάλη ατολμία στις πρωτοβουλίες που πρέπει να αναπτύσσουν τα στελέχη των δημοσίων επιχειρήσεων, που μάλιστα τώρα βρίσκονται κάτω από ανταγωνιστικό καθεστώς.
Η δημοσιοϋπαλληλική νοοτροπία υπάρχει κάτω από το καθεστώς της μονιμότητας η οποία υποκινεί με άλλα κριτήρια να καταλάβουν θέσεις. Κυνηγούν τα αξιώματα χωρίς να έχουν ικανότητες. Προσπαθούν να βρουν ημέτερους για να τους προωθήσουν σε διευθυντικές θέσεις. Κάποτε αυτό πρέπει να τελειώσει. Εάν θέλουμε να εξυγιανθεί η Δημόσια Διοίκηση και να λειτουργεί τολμηρά, θα πρέπει το κάθε στέλεχος που διεκδικεί διευθυντική θέση, να καταθέτει τη δημοσιοϋπαλληλία και να υπογράφει συγκεκριμένο συμβόλαιο με δεσμεύσεις είτε προέρχεται από την δημόσια υπηρεσία είτε από τον ιδιωτικό τομέα. Αν προχωρήσετε σε μία τέτοια ρύθμιση, δεν θα μπορεί κανένας να μιλά για κομματικούς καρεκλοκένταυρους, γιατί ο καθένας θα κρίνεται σύμφωνα με το συμβόλαιό του και ανάλογα με τα αποτελέσματα. 
Βέβαια πολλοί όπως ο κ. Παυλόπουλος δεν πιστεύουν σε αυτές τις θέσεις, γιατί ονειρεύονται ότι θα έρθουν κάποτε στην εξουσία σε αυτές τις θέσεις και θα εφορμήσουν στο δημόσιο για να καταλάβουν τις θέσεις των προηγούμενων καρεκλοκένταυρων.
ΠΡΟΚΟΠΗΣ ΠΑΥΛΟΠΟΥΛΟΣ: Δεν σας μοιάζουμε τόσο πολύ.
ΔΗΜΗΤΡΙΟΣ ΠΙΠΕΡΓΙΑΣ: Σας ζήσαμε, κύριε Παυλόπουλε, την περίοδο 1990-1993 και είδαμε πως συντελούνται οι σφαγές και η ανέλιξη των ημετέρων, κατά τον πιο τραγικό τρόπο. 
ΠΡΟΚΟΠΗΣ ΠΑΥΛΟΠΟΥΛΟΣ : Σας μάθαμε από το 1980 έως το 1990.
ΔΗΜΗΤΡΙΟΣ ΠΙΠΕΡΓΙΑΣ: Από το 1980 έως το 1990 μάθαμε και δεν επαναλμβάνουμε τα λάθη μας στη δεκαετία του 90.
ΠΡΟΚΟΠΗΣ ΠΑΥΛΟΠΟΥΛΟΣ: Σε ποιου τις πλάτες μάθατε;
ΔΗΜΗΤΡΙΟΣ ΠΙΠΕΡΓΙΑΣ: Και εσείς μάθατε κάποτε στις πλάτες του λαού.
Κύριε Υπουργέ, νομίζω ότι θα πρέπει να τολμήσετε μία ευρύτερη τομή στο δημόσιο τομέα και σε όλες τις επιχειρήσεις του δημόσιου τομέα. Διαφορετικά, η λογική της μονιμότητας θα οδηγεί στη λογική των κομματικών καρεκλοκένταυρων. 
Έρχομαι στην παράγραφο 9 του άρθρου 9. Νομίζω ότι εδώ θα πρέπει να είναι πιο σαφής η διατύπωση. Πολύ σωστά κάνατε στα προηγούμενα άρθρα και ιδιαίτερα στο άρθρο 2 και κάνατε ορισμένες διευκρινίσεις αυτονόητες, δηλαδή στην απάλειψη της λέξης "μπορεί" και στην πρόσθεση του συνδέσμου "και". Νομίζω ότι και εδώ μπορεί να υπάρξει μία αντίστοιχη διευκρίνιση, ώστε να μην υπάρχει η σπέκουλα ότι μπορεί να υποθηκευθούν παραγωγικές εγκαταστάσεις της ΔΕΗ και ότι έτσι πιθανόν να ευνοηθούν από παράλειψη κάποιοι ανταγωνιστές της.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μα, αφού υπάρχει η παράγραφος 7.
ΔΗΜΗΤΡΙΟΣ ΠΙΠΕΡΓΙΑΣ: Τέλος πολύ κουβέντα γίνεται για τα ΕΛΠΕ και για τη μορφή ιδιοκτησίας. Εκείνο που πρέπει να μας ενδιαφέρει περισσότερο είναι η αποδοτικότητα των επιχειρήσεων είτε είναι δημόσιες είτε ιδιωτικές και ποιος είναι ο ρόλος που επιτελούν. Ως προς τα άλλα συμφωνώ με αυτό που είπε ο συνάδελφος κ. Γεωργακόπουλος για το ρόλο που πρέπει να παίξουν τα Ελληνικά Πετρέλαια στην εμπορία των πετρελαιοειδών και στον έλεγχο της αγοράς.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, σας παρακαλώ να μην μακρηγορείτε. Βέβαια δεν το λέω ειδικά προς το συνάδελφο κ. Μαγκριώτη που θα μιλήσει τώρα.
Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Νομίζω ότι και χθες μίλησα υποδιπλάσιο χρόνο ως Βουλευτής και δεν έκανα καν χρήση των προνομίων του Κοινοβουλευτικού Εκπροσώπου απουσιάζοντος του κ. Σπυρόπουλου. Γι' αυτό η παρατήρησή σας, κύριε Πρόεδρε, θα έλεγα ότι είναι προειδοποιητική αλλά χωρίς αντίκρυσμα.
Πρώτον, θα ήθελα να συγχαρώ τον κ. Παυλόπουλο διότι χθες το βράδυ είπε ότι σήμερα θα δούμε ότι θα είναι όλοι εδώ. Πράγματι στο τέλος του καλοκαιριού πέτυχαν το θερινό τους στόχο. Να έχουν απαρτία σε μία ονομαστική ψηφοφορία. Είναι βέβαια σημαντικό να φθάσεις σε ένα στόχο, αλλά πιο σημαντικό είναι να τον διατηρήσεις. Γι' αυτό περιμένουμε ανάλογες επιδόσεις και στις επόμενες ονομαστικές ψηφοφορίες που θα ζητήσετε, διότι στόχος σας είναι η κωλυσιεργία στο νομοθετικό έργο. 
Ο κ. Παυλόπουλος προσπάθησε να βγάλει τη Νέα Δημοκρατία από τη δύσκολη θέση, είτε ομιλών ως Βουλευτής είτε ως Κοινοβουλευτικός Εκπρόσωπος, ενθυμούμενος το σύνθημα του 1974 "ΕΟΚ και ΝΑΤΟ το ίδιο συνδικάτο". Βεβαίως τώρα στο 2001 τι σχέση έχει αυτό με τις ιδιωτικοποιήσεις και με τις διαρθρωτικές αλλαγές, μόνον αυτός το γνωρίζει. Εγώ για την οικονομία της συζήτησης θα πω ότι εμείς πράγματι αλλάξαμε θέση απέναντι στο ΝΑΤΟ και στην ΕΟΚ μετά την παρέλευση είκοσι ετών, και αφού έχουν αλλάξει όλα τα δεδομένα στον πλανήτη, στην Ευρώπη και στο ρόλο του ΝΑΤΟ. Αλλάξαμε θέση υπηρετώντας τα εθνικά και λαϊκά συμφέροντα. Εσείς όμως χθες μετά τις κατηγορίες του Υπουργού ότι πάτε πολύ αργά προς το πεδίο της προσαρμογής, πρέπει να καβαλήσατε υπερηχητικό πύραυλο διότι μόνο δώδεκα ώρες έχουν περάσει από την χθεσινοβραδυνή ομιλία του κ. Καραμανλή που έλεγε ότι είμαστε κακέκτυπο αντίγραφο της πολιτικής και της φιλοσοφίας σας για τις ιδιωτικοποιήσεις. Εμείς λέμε, είπε, ότι το κράτος δεν μπορεί να είναι επιχειρηματίας. Γι' αυτό μέσα από τον οδηγό των έξι σημείων, λέμε ότι πρέπει να περάσουν όλες στον ιδιωτικό τομέα της οικονομίας. Αυτά είπε συνεπικουρούμενος από τον κ. Μεϊμαράκη και τον κ. Σαλαγκούδη που έλεγαν, ότι δεν τους ενδιαφέρουν τα ποσοστά και να τα δώσουμε όλα και να μην κρατήσουμε ούτε 1% στο δημόσιο τομέα. 
Ο κ. Σαλαγκούδης δε είναι πιστός στη νεοφιλελεύθερη αντίληψη και πρέπει να το ομολογήσω αυτό. Απλώς κάθε τόσο τον επαναφέρουν από το εσωτερικό της Νέας Δημοκρατίας. Θα περάσει δύσκολες ημέρες τώρα με τον τομέα ευθύνης που έχει αναλάβει. Εξέφρασε τις απόψεις του και στην αγόρευσή του. Συνέβη όμως αυτό που συμβαίνει πάντοτε με τη Νέα Δημοκρατία. 'Όταν μιλά προς το ακροατήριο των επιχειρηματιών, ομιλεί περί ιδιωτικοποιήσεων και λέει ότι η Κυβέρνηση δεν προχωρά και πως όταν προχωρά οι ιδιωτικοποιήσεις είναι μόνον εισπρακτικές. Όταν όμως ομιλεί προς το ακροατήριο των συνδικαλιστών, χρησιμοποιεί άλλη γλώσσα ή δαγκώνουν τη γλώσσα σας και σας επιβάλουν την δική τους. Μετά την χθεσινή σας συνάντηση με τους συνδικαλιστές των "Ελληνικών Πετρελαίων" εκδώσατε ανακοίνωση στην οποία λέτε, ότι κατόπιν αυτών και αφού γίνει ολοκληρωμένη επεξεργασία, πρέπει να υπάρξει τροπολογία που να προβλέπει την ύπαρξη του μάνατζμεντ που να λειτουργεί με ιδιωτικοοικονομικά κριτήρια.
Σας ερωτώ: Έχει καμία σχέση ο όρος ιδιωτικοοικονομικά κριτήρια με το νόημα και το περιεχόμενο του ιδιωτικού μάνατζμεντ; Διότι με ιδιωτικοοικονομικά κριτήρια μπορεί να λειτουργεί και μια εταιρεία του δημοσίου που οι μετοχές ανήκουν κατά 100% στο δημόσιο αλλά με ιδιωτικοοικονομικά κριτήρια μπορεί να λειτουργεί και μια ιδιωτική εταιρεία. Ειδικότερα σε μια απελευθερωμένη αγορά είτε η επιχείρηση είναι δημόσια είτε ιδιωτική, πρέπει να λειτουργεί με ιδιωτικοοικονομικά κριτήρια. Αυτά είναι απλά μαθήματα οικονομίας. Απλώς βγάλατε μια ανακοίνωση καθ' υπαγόρευση των συνδικαλιστών. Αυτή είναι η αξιοπιστία της Νέας Δημοκρατίας όσον αφορά τη φιλοσοφία της οικονομικής της πολιτικής για τις ιδιωτικοποιήσεις. Αυτή είναι η τακτική της διγλωσσίας και της πολυγλωσσίας. Να ικανοποιούμε όλα τα ακροατήρια, ανάλογα με αυτό που θέλουν να ακούσουν. 
Να πάτε, λοιπόν, αυτήν την ανακοίνωση στο Σύνδεσμο Βιομηχανιών Βορείου Ελλάδος που βγήκε τόσο ικανοποιημένος από τη συνάντηση με τον Αρχηγό σας ή να την πάτε στον ΣΕΒ που τόσο πολύ σας παίνεψε την τελευταία περίοδο και θα δούμε πώς θα σας απαντήσουν. Είμαι βέβαιος ότι θα πληροφορηθούν αυτήν την ανακοίνωση. 'Όλοι γνωρίζουν το αντιφατικό σας πρόσωπο και την αντιφατική σας πολιτική που την ακολουθείτε μετά την ήττα του 1996 υπό την ηγεσία του κ. Έβερτ και μετά υπό την ηγεσία του κ. Καραμανλή. Αυτή η πολιτική μόνο σε ήττες θα σας οδηγήσει διότι ο πολίτης είναι ενημερωμένος και θέλει καθαρή άποψη και γραμμή.
Το ΠΑΣΟΚ μετά το 1993 προσαρμοσμένο στα νέα δεδομένα με τον Ανδρέα Παπανδρέου στην αρχή και τον Κώστα Σημίτη στη συνέχεια οδήγησε την Ελλάδα στους ισχυρούς της Ευρώπης και στην ΟΝΕ. Στην τετραετία που διανύουμε με τους υψηλούς ρυθμούς ανάπτυξης θα παράγεται μεγάλο κοινωνικό πλεόνασμα το οποίο θα διανείμουμε με δίκαιο τρόπο στα ασθενέστερα στρώματα που σήκωσαν στις πλάτες τους την εξυγίανση και τη σταθεροποίηση της οικονομίας.
Το δικαιούνται, το πράττουν και θα το πράττουν τα επόμενα χρόνια. Να γιατί, λοιπόν, στο τέλος και αυτής της τετραετίας αυτή η καθαρή και αποφασιστική πολιτική της Κυβέρνησης του ΠΑΣΟΚ και του Κώστα Σημίτη θα έχει αποτελέσματα, να γιατί ο ελληνικός λαός θα επιλέξει και πάλι το ΠΑΣΟΚ και τον Κώστα Σημίτη για τη διακυβέρνησή του. 
Πάρτε επομένως απόφαση ότι κάποιους πρέπει να δυσαρεστήσετε, γιατί με την πολιτική που ακολουθείτε στο τέλος αποκαλύπτεστε και τους δυσαρεστείτε όλους και γι' αυτό ακριβώς δεν πρόκειται ποτέ να φτιάξετε εκλογική πλειοψηφία. Γιατί σήμερα το σύνολο των κοινωνικών στρωμάτων, πολύ περισσότερο ο κάθε πολίτης γνωρίζει και θέλει καθαρές και σαφείς πολιτικές. 
Τι λέμε, λοιπόν, εμείς; Τα "Ελληνικά Πετρέλαια" υπάρχουν λόγοι συγκεκριμένοι για τους οποίους πρέπει σε αυτήν τη συγκυρία μέχρι το όριο του 35% να έχουν αναφορά στο δημόσιο και στο κράτος. Αυτή, λοιπόν, είναι η επιλογή μας και με σαφήνεια τη διατυπώνουμε στη συζητούμενη τροπολογία. Με το 35% και με τη μεγάλη διασπορά που υπάρχει ήδη και θα συνεχιστεί με τη διάθεση των μετοχών στο χρηματιστήριο είτε με οποιοδήποτε άλλο τρόπο, να είστε βέβαιοι ότι θα έχει τον έλεγχο των στρατηγικών επιλογών, θα λειτουργούν τα ελληνικά πετρέλαια όπως και σήμερα λειτουργούν με ιδιωτικοοικονομικά κριτήρια και θα συνεχίσουν την αναπτυξιακή τους πορεία. Ήδη η κερδοφορία τους είναι σταθερή και βελτιούμενη, ήδη η επέκτασή τους στη Νοτιοανατολική Ευρώπη είναι σημαντική και καθοριστική για την οικονομική παρουσία της χώρας στην περιοχή αυτή, για τις οικονομικές συμμαχίες και συνεργασίες αλλά και για τη διπλωματική παρουσία της Ελλάδας στους κρίσιμους τομείς της ενέργειας και των καυσίμων.
Αυτή, λοιπόν, η κρυστάλλινη, η διαυγής πολιτική πρόταση είναι του ΠΑΣΟΚ. Η δική σας βρίθει από αντιφάσεις. Δεν μπορεί μέσα σε δώδεκα ώρες να καταλήξετε και να αποτυπώσετε μια καθαρή γραμμή. Όμως δεν είναι σημερινό φαινόμενο. Τα ίδια ακριβώς κάνατε και είπατε όταν συζητούσαμε την είσοδο στο χρηματιστήριο της Εταιρείας Ύδρευσης και Αποχέτευσης της Θεσσαλονίκης. Τα ίδια ακριβώς κάνετε και όταν συζητούμε το καθεστώς και την προοπτική της ΔΕΘ. Τα ίδια ακριβώς κάνατε όταν συζητούσαμε παλαιότερα για την προοπτική του ΟΤΕ. Τα ίδια κάνετε σε κάθε διαρθρωτική αλλαγή. Την καταψηφίζετε και αναπτύσσετε αντιφατικές αλλαγές ανάλογα με τα ακροατήρια στα οποία απευθύνεστε. 
Εγώ, λοιπόν, θα σας καλέσω για άλλη μια φορά και μπροστά στη ΔΕΘ όπου ο Αρχηγός σας φιλοδοξεί να παρουσιάσει το πρωθυπουργικό του προφίλ. Σας καλώ, λοιπόν, να διευκρινίσετε την πολιτική σας γύρω από τις διαρθρωτικές αλλαγές. Και τη δική σας αξιοπιστία θα τονώσετε αλλά πολύ περισσότερο θα βοηθήσετε από τη θεσμική σας θέση την οικονομική πορεία της χώρας. Το ΠΑΣΟΚ έκανε τις μεγάλες τομές, έχει τις μεγάλες επιτυχίες και είναι επιτυχίες του ελληνικού λαού. Θα συνεχίσει σε αυτό το δρόμο. Ελάτε να συγκριθούμε στο δρόμο της προόδου και της προοπτικής. Κι εκεί θα κερδίσει ο καλύτερος. Εμείς γνωρίζουμε ποιος είναι αυτός. Το ξέρει και ο ελληνικός λαός. 
Σας εύχομαι καλή πορεία. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, αντιλαμβάνομαι τις δυσκολίες στις οποίες έχει περιέλθει η κυβερνητική παράταξη. Επιστράτευσε και μερικούς Βουλευτές σήμερα, γιατί μέχρι τώρα ένα μονάχα είχε και αυτόν όχι για να υποστηρίξει τις θέσεις της Κυβέρνησης αλλά για να ψέξει ουσιαστικά τον Υπουργό και να κάνει παρατηρήσεις για διορθώσεις πάνω σε αυτό το νομοσχέδιο, που είναι συρραφή άσχετων διατάξεων, επιλήψιμων, ιδιοτελών, φωτογραφικών και φυσικά ζημιογόνων για το ελληνικό δημόσιο. Το τονίζουμε αυτό. Και αφού επί δύο ημέρες πραγματικά εδώ στη Βουλή κατεδείχθη και απεδείχθη από τη Νέα Δημοκρατία όλες αυτές οι διατάξεις έχουν όλα αυτά τα χαρακτηριστικά που προανέφερα, σήμερα επεστρατεύθησαν και δύο τρεις Βουλευτές, οι οποίοι ευρισκόμενοι στη χαρακτηριστική σοσιαλιστική σύγχυση , γιατί το ΠΑΣΟΚ αυτήν τη στιγμή είναι ένα κόμμα που βρίσκεται εν συγχύσει -αλλιώς ξεκίνησε, τριτοκοσμικό, μαρξιστικό, στη συνέχεια μετέπεσε σοσιαλιστικό, σοσιαλδημοκρατικό και σήμερα δεν ξέρει τι είναι- όπου το μισό και κάποιο κομμάτι λέει ότι είναι σοσιαλιστικό, λέει ότι η δεκαετία του ΄80 ήταν η ωραία δεκαετία των κοινωνικών παροχών που πήγε μπροστά η χώρα, το άλλο μισό λέει ότι η δεκαετία του ΄80 ήταν η χαμένη, η καταραμένη δεκαετία που οδήγησε τον τόπο στα δεινά που σήμερα προσπαθούμε να τα επουλώσουμε. Ένας από αυτούς τους εκσυγχρονιστές είναι και ο κύριος Υπουργός. Ανέγνωσα τα αποσπάσματα από τα βιβλία του και τις συγγραφές του, όταν όχι ως Υπουργός αλλά ως καθηγητής είχε το αίσθημα της ευθύνης για το τι πρέπει να διδάσκουμε στη νέα γενιά αν θέλουμε να πάμε τον τόπο μπροστά. Βρισκόμενοι τώρα σε απελπιστική κατάσταση προσπαθούν παίρνοντας μια φράση την οποία χρησιμοποιούν και επιστρατεύουν προσπαθώντας να αποκρύψουν κάτι. 'Οταν είπα ότι δεν υπάρχουν σήμερα στρατηγικοί τομείς στην οικονομία που είναι ανάγκη να τους ελέγχει το κράτος, αυτό το παραλείψατε κύριε Υπουργέ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είπατε ότι δεν υπάρχουν στρατηγικοί τομείς που πρέπει να τους ελέγχει το κράτος, προφανώς εννοώντας ότι ένας από αυτούς είναι και τα Ελληνικά Πετρέλαια. Και γι΄αυτό είπατε μετά ότι πρέπει να πέσει και άλλο το ποσοστό κάτω από το 35% και να έχει ιδιώτη στρατηγικό επενδυτή. Εγώ αυτό είπα ότι είπατε. Όντως αυτό είπατε. Απλώς σήμερα κάποιοι άλλοι ήρθαν και τα γύρισαν εκατόν ογδόντα μοίρες και λένε άλλα. Εγώ σας το λέω έτσι είναι όπως τα είπατε εσείς.
ΓΕΩΡΓΙΟΣ ΣΑΛΑΓΚΟΥΔΗΣ : Χαίρομαι που συμφωνείτε, κύριε Υπουργέ, χαίρομαι για τη διευκρίνιση. Πρέπει να σας πω , σταθερή και μόνιμη θέση της Νέας Δημοκρατίας την οποία γνωρίζει πολύ καλά ο ελληνικός λαός και όσοι αντιλαμβάνονται στοιχειώδη στοιχεία από φιλελεύθερες πολιτικές που λένε τουλάχιστο ότι θέλουν να εφαρμόσουν , είναι ότι το κράτος επιχειρηματίας είναι ένας αποτυχημένος, αναποτελεσματικός επιχειρηματίας. Η φιλελεύθερη και παγκόσμια σήμερα αντίληψη είναι ότι το κράτος πρέπει να συρρικνώσει στο ελάχιστο αν όχι να εξαφανίσει την άσκηση της όποιας επιχειρηματικής δραστηριότητας αν θέλει η Κυβέρνηση πραγματικά να προστατεύσει το δημόσιο συμφέρον, αν θέλει να προωθήσει την ανάπτυξη και αν θέλει πραγματικά να προσφέρει υπηρεσίες στον πολίτη. Με βάση αυτήν τη βασική αρχή από εκεί και πέρα ξεκινούν οι επιμέρους πράξεις της Νέας Δημοκρατίας.
Με την ανακοίνωσή μας εμείς με τους συνδικαλιστές δεν έχουμε κανένα λόγο και ξέρετε πολύ καλά ότι η επιρροή μας σε αυτούς τους συνδικαλιστικούς χώρους είναι ελάχιστη. Δεν είχαμε ανάγκη να χαϊδέψουμε συνδικαλιστές όταν είπαμε για την τροπολογία με μάνατζμεντ, με ιδιωτικοοικονομικά κριτήρια ακριβώς διότι μάνατζμεντ θέλουμε, δεν θέλουμε τον κ. Τζέλα που έχει πραγματικά προκαλέσει ζημιές στην εταιρεία. Ο κ. Χριστοδουλάκης θα ξέρει πολύ καλά ότι αυτήν τη στιγμή ούτε ανταγωνισμός λειτουργεί. Υπάρχει ολιγοπώλιο και στενές μικρές συμφωνίες και το καπέλο που βάζουν τα Ελληνικά Πετρέλαια, γιατί Γιάννης κερνάει Γιάννης πίνει, μετά από συμφωνία του ολιγοπωλίου και το καπέλο στην Ελλάδα είναι 7 με 8 δολάρια, για να μην πω πολλές φορές φτάνει και τα 12, περισσότερο από όλα τα άλλα καπέλα που έχουν τα διυλιστήρια της μεσογειακής Ευρωπαϊκής Ένωσης. 'Ετσι, λοιπόν, γίνονται τα κέρδη. Αλλά εάν λέμε και για την φούσκα του χρηματιστηρίου που ανέφερε ο κ. Παυλόπουλος είναι ακριβώς γιατί προσπαθούμε να προστατεύσουμε τους επενδυτές. Αρκετά έπαθαν από την πολιτική του ΠΑΣΟΚ.
Γιατί ακριβώς τέτοιες επιχειρήσεις λειτουργούν ουσιαστικά με παθητικό. Και θα σας πω ότι δεν είναι κουτοί οι επενδυτές που ξέρουν. Ορισμένοι μόνο μικροεπενδυτές παρασύρονται. Εδώ υπάρχουν οικονομικοί σύμβουλοι που προσέλαβαν τα ίδια τα "ΕΛ.ΠΕ." και είπαν ότι η επιχείρηση λειτουργεί αντιπαραγωγικά, ότι έχει περισσότερους εργαζόμενους απ' όσους πρέπει και πρότειναν μέτρα θεραπείας για να μπορέσει να λειτουργήσει παραγωγικά. Το κρατικό όμως και κομματικό μάνατζμεντ δεν μπορεί να προχωρήσει σε τέτοιες αποφάσεις για να κάνει την επιχείρηση να λειτουργήσει αποτελεσματικά.
Έτσι, μια και καλή για να τελειώνουμε, η θέση της Νέας Δημοκρατίας είναι ότι επιχειρηματική δραστηριότητα του κράτους δεν ασκείται. Και επομένως...
ΑΓΓΕΛΟΣ ΤΖΕΚΗΣ: Άρα ιδιωτικοποίηση.
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως. Ανέφερε και παραδείγματα ο ίδιος ο Υπουργός. Είπε: "ΒΡ", 0% δημόσιο. "SHELL", 0% δημόσιο. "TOTAL" Γαλλίας, 0% δημόσιο και ανέφερε και άλλες ακόμη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σε μετοχή 0%.
ΓΕΩΡΓΙΟΣ ΣΑΛΑΓΚΟΥΔΗΣ: Εμείς δεν μιλάμε για ποσοστό. Εμείς μιλάμε για ιδιωτικό μάνατζμεντ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πάλι άνοιξε τη συζήτηση για το ποσοστό.
ΓΕΩΡΓΙΟΣ ΣΑΛΑΓΚΟΥΔΗΣ: Δεν μας αφορά και δεν μας απασχολεί. Αυτό που θέτετε είναι άνευ σημασίας. Δεν μας απασχολεί ποσοστό συμμετοχής του δημοσίου, έστω και αν φτάσει στο 0%. Δεν μας απασχολεί αυτό. Εμάς το μόνο που μας απασχολεί είναι η συμπύκνωση της άσκησης της επιχειρηματικής δραστηριότητας του κράτους.
ΙΩΑΝΝΗΣ ΜΑΓΚΡΙΩΤΗΣ: Γιατί δεν το γράψατε αυτό;
ΓΕΩΡΓΙΟΣ ΣΑΛΑΓΚΟΥΔΗΣ: Το ίδιο είναι. Πάρτε τα Πρακτικά της Βουλής και δώστε τα στους συνδικαλιστές εσείς που θέλετε. Πάρτε τα Πρακτικά. Το είπαμε προηγουμένως. Τα είπε ο Πρόεδρός μας, τα είπε ο Κοινοβουλευτικός Εκπρόσωπος, τα λέμε όλοι. Δώστε τα Πρακτικά, λοιπόν, εκεί -δεν υπάρχει κανένα πρόβλημα- και σε όλο τον ελληνικό λαό. Όταν μιλάμε στο Κοινοβούλιο, δεν μιλάμε για εσάς και για εμάς, μιλάμε για ολόκληρο τον ελληνικό λαό. Μας ακούν όλοι οι Έλληνες. Δεν κρυβόμαστε επομένως.
Έχασα όμως πολύ χρόνο. Με αυτό το νομοσχέδιο σημαντικά θέματα που θα μπορούσαμε να βελτιώσουμε και προτάσεις που θα μπορούσαμε να κάνουμε δεν μπορούμε δυστυχώς να τις κάνουμε, γιατί κάθε ένα από αυτά τα άρθρα αποτελεί και χωριστό νομοσχέδιο.
Θα ήθελα όμως εδώ να κάνω και μία παρατήρηση. Είναι η τρίτη φορά που το λέμε και επιτέλους, αντιληφθείτε το, κύριε Υπουργέ, εσείς! Αυτήν τη στιγμή που πάτε να δώστε και μεγαλύτερο ποσοστό, εν πάση περιπτώσει εγώ πιστεύω ότι είναι επιλήψιμο. Μη νομίζετε ότι θα το αφήσουμε έτσι. Θα το καταγγείλουμε. Διότι πιστεύουμε ότι ήδη εσείς έχετε κάνει τη συμφωνία για το ποιος θα είναι ο εταιρικός σύμβουλος και πώς θα είναι. Απλώς δεν μας τη λέτε και την κρύβετε. Όταν θα την αποκαλύψετε, τότε θα την κρίνουμε ανάλογα. Δεν μπορείτε όμως αυτήν τη στιγμή να δώσετε δικαιώματα του δημοσίου.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν δίνουμε κανένα δικαίωμα, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Τα "ΕΛ.ΠΕ." έχουν ακόμη όλη τη Δ.Ε.Π.-Ε.Κ.Υ. που είχαν κάποτε. Σας το τονίσαμε, όταν έγινε Α.Ε. Σας το τονίσαμε, όταν φέρατε το πρώτο πακέτο μετοχών. Δεν μπορεί να διατηρεί το δικαίωμα να παραχωρεί εκτάσεις του ελληνικού δημοσίου, περιουσία της πατρίδας μας για έρευνα και εκμετάλλευση υδρογονανθράκων.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν παραχωρεί εκτάσεις. Δεν ισχύει αυτό.
ΓΕΩΡΓΙΟΣ ΣΑΛΑΓΚΟΥΔΗΣ: Μα αφού την έχει. Φέρτε νομοθετική ρύθμιση και βάλτε τη διεύθυνση στο Υπουργείο Ανάπτυξης. Αν μου επιτρέπει το χρόνο ο κύριος Πρόεδρος, παρακαλώ, κύριε Υπουργέ, να μου δώσετε εξηγήσεις αμέσως.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μπορώ να απαντήσω, κύριε Πρόεδρε;
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μπορείτε να σταματήσετε το χρόνο, για να μου δώσει κάποιες εξηγήσεις;
ΠΡΟΕΔΡΕΥΩΝ (Κωνσταντίνος Βρεττός): Καλώς.
Ορίστε, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πολύ ευχαρίστως, κύριε Σαλαγκούδη, να σας δώσω εξηγήσεις.
Το δικαίωμα αναζήτησης, έρευνας και εκμετάλλευσης υδρογονανθράκων ανήκει αποκλειστικά στο δημόσιο και είναι αναπαλλοτρίωτο δικαίωμα του ελληνικού δημοσίου. Τελεία και παύλα.
ΠΡΟΚΟΠΗΣ ΠΑΥΛΟΠΟΥΛΟΣ: Από πού προκύπτει;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Υπάρχει νόμος. Είναι ο ν. 2289/1995.
Δεύτερον, σύμφωνα με τον ίδιο νόμο το δημόσιο μπορεί να αναθέτει την άσκηση του δικαιώματος αυτού με απόφαση Υπουργικού Συμβουλίου.
ΠΡΟΚΟΠΗΣ ΠΑΥΛΟΠΟΥΛΟΣ: Από πού;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Άρα, το Υπουργικό Συμβούλιο είναι αυτό το οποίο μπορεί να αναθέτει την άσκηση και φυσικά μπορεί και να την ανακαλεί.
ΠΡΟΚΟΠΗΣ ΠΑΥΛΟΠΟΥΛΟΣ: Άρα;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν θέλω να υπάρχει η παραμικρή αμφιβολία, διότι δεν προκύπτει από καμία νομική διάταξη και πολύ περισσότερο δεν προκύπτει από καμία πολιτική και πρακτική, ότι μπορεί να παραχωρηθούν κοιτάσματα υδρογονανθράκων είτε τα δικαιώματα χρήσης αυτών σε ιδιώτες. Το δικαίωμα αυτό είναι αναντίρρητο και κατοχυρωμένο του ελληνικού δημοσίου και ασκείται με πράξεις του Υπουργικού Συμβουλίου και μόνο. Έτσι, για να μην υπάρχει η παραμικρή αμφισβήτηση περί του θέματος αυτού.
Επειδή τώρα πήρα το λόγο, θέλω να πω ότι εγώ καλωσορίζω αυτό που είπατε σήμερα -και σας τιμά και προσωπικά- διότι επαναφέρατε εκ νέου αυτά τα οποία είχατε πει τη Δευτέρα και αυτά τα οποία είπε ο Αρχηγός της Αξιωματικής Αντιπολίτευσης χθες: Ότι η Νέα Δημοκρατία βλέπει το ποσοστό του δημοσίου να πάει μέχρι 0%, βεβαίως και με στρατηγικό ιδιώτη επενδυτή.
Πρέπει όμως να ακούσουμε ξανά τον εισηγητή της Νέας Δημοκρατίας, ο οποίος μίλησε υπερασπιζόμενος το δημόσιο χαρακτήρα και τη δημόσια ιδιοκτησία των "ΕΛ.ΠΕ.", για να κατανοήσουμε και εμείς πού βρίσκεται η θέση της Νέας Δημοκρατίας.
Εγώ πιστεύω ότι η δική σας είναι η θέση της Νέας Δημοκρατίας, αλλά πρέπει να πειστείτε και εσωτερικώς.
Ευχαριστώ πολύ.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, θα μου δώσετε ένα λεπτό;
ΠΡΟΕΔΡΕΥΩΝ (Κωνσταντίνος Βρεττός): 'Οχι, κύριε συνάδελφε, διότι θα χάσουμε...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε συνάδελφε. Το λόγο έχει ο Κοινοβουλευτικός Εκπρόσωπος της Νέας Δημοκρατίας. Δεν απαντάτε στον κύριο Υπουργό τώρα. Συνεχίζει ο ομιλητής.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ο κύριος Υπουργός...
ΓΕΩΡΓΙΟΣ ΣΑΛΑΓΚΟΥΔΗΣ: Αν ο χρόνος είναι σταματημένος, επιτρέπεται να μιλήσει.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ να με διευκολύνετε. Συνεχίζει ο κ. Σαλαγκούδης.
Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Διαβεβαιώνω τον κ. Χριστοδουλάκη ότι, αν κάποια παράφραση έγινε -δεν ήμουν δυστυχώς παρών όταν μιλούσε ο Εισηγητής μας- στη ρύμη του λόγου του και είπε κάτι άλλο, προφανώς δεν εννοούσε αυτό και θα το αποκαταστήσει αμέσως μετά...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Το αποκατέστησα ήδη.
ΓΕΩΡΓΙΟΣ ΣΑΛΑΓΚΟΥΔΗΣ: Ήδη, λοιπόν, το αποκατέστησε και δεν ήταν εδώ ο κύριος Υπουργός.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εδώ ήταν, αλλά δεν θέλει να είναι εδώ.
ΓΕΩΡΓΙΟΣ ΣΑΛΑΓΚΟΥΔΗΣ: Εκείνο, λοιπόν, που θέλω να πω εγώ είναι ότι οι διευκρινίσεις του κυρίου Υπουργού δεν είναι ικανοποιητικές για δύο λόγους. Ο πρώτος είναι ότι η Δ.Ε.Π.-Ε.Κ.Υ., που στο σύνολό της είχε εκχωρημένο αυτό το δικαίωμα ήδη με την διαδικασία που ανέφερε ο κύριος Υπουργός, παρέμεινε ολόκληρη μέσα στα "ΕΛ.ΠΕ.", όταν αυτά έγιναν Α.Ε. Και τότε επιμέναμε να διαχωριστεί αυτή η διεύθυνση. Στη συνέχεια, όταν ήρθε το πρώτο πακέτο μετοχοποιήσεων, επιμέναμε και πάλι αυτή η διεύθυνση να υπαχθεί στο Υπουργείο Ανάπτυξης. Δεν μας άκουσε η Κυβέρνηση. Σήμερα υπάρχει αυτό ακόμη το σαθρό καθεστώς.
Ελέγξτε το, κύριε Υπουργέ, διότι αλλιώς αύριο οι οποιοιδήποτε ιδιώτες που θα κερδίσουν την πλειοψηφία, δεν θα σας αναγνωρίσουν να τους το πάρετε πίσω.
Υπάρχει όμως και ένα ακόμη γεγονός εδώ. Και λυπάμαι γιατί ο χρόνος κυλάει και έχω τόσα πολλά να πω για τη Δ.Ε.Η..
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ο Υπουργός Ανάπτυξης αποφασίζει γι' αυτό.
ΓΕΩΡΓΙΟΣ ΣΑΛΑΓΚΟΥΔΗΣ: Θα σας το πάρει τελικά. Υπάρχουν και κάποια άλλα πράγματα. Υπάρχουν παραχωρήσεις που έχουν γίνει κατ' ανάθεση στα "ΕΛ.ΠΕ.", ακριβώς επειδή -όπως είπαμε "Γιάννης πίνει, Γιάννης κερνάει"- έχει τη διεύθυνση. Έχουν παραχωρημένες περιοχές στα "ΕΛ.ΠΕ.". Αυτές οι περιοχές είναι περιουσία πλέον των "ΕΛ.ΠΕ." και συμμετέχουν σε όλην αυτή τη διαδικασία; Εφόσον ιδιωτικοποιείτε, αυτές οι περιοχές πρέπει να επανέλθουν στο κράτος και να προχωρήσουν, αν θέλουμε να τις παραχωρήσουμε είτε στα "ΕΛ.ΠΕ." είτε οπουδήποτε αλλού, με βάση τον ν. 2289 και την αντίστοιχη οδηγία της Ευρωπαϊκής Ένωσης, με διεθνή διαγωνισμό. Δεν μπορούν να παραχωρηθούν μαζί με τα υπόλοιπα των "ΕΛ.ΠΕ.". Γι' αυτό σας ζητάμε να αποσύρετε την τροπολογία, να το ρυθμίσετε νομοθετικά και να έρθετε με επόμενη νομοθετική ρύθμιση.
Θα ασχοληθώ όμως και λίγο με τη Δ.Ε.Η.. Βλέπω ότι δυστυχώς δεν έχω χρόνο. Έχω πολύ σημαντικές παρατηρήσεις να κάνω. Ευελπιστώ να έχω άλλη μία φορά τη δυνατότητα να μιλήσω.
Εκείνο που θέλω να πω, κύριε Υπουργέ, είναι ότι δεν καταλαβαίνω τι πραγματικά θέλετε να κάνετε με την ηλεκτρική ενέργεια στη χώρα μας. Στις 19.02.2001 έληξε η προθεσμία, την οποία εξαντλήσαμε ως το τέλος, αν και είχαμε τη δυνατότητα από το 1997 να επισπεύσουμε τις διαδικασίες. Χαίρομαι που μου είπατε τώρα ότι προσπαθείτε να επισπεύσετε τις διαδικασίες για το φυσικό αέριο πριν από το 2006. Επιτέλους, αυτή η Κυβέρνηση ας κάνει και κάτι έγκαιρα!
Ήρθε λοιπόν η 19η Φεβρουαρίου 2001, ανακοινώθηκε και διατυμπανίστηκε η απελευθέρωση της αγοράς ηλεκτρικής ενέργειας, πέρασαν τόσοι μήνες και ούτε ακόμη το θεσμικό πλαίσιο δεν έχει προετοιμαστεί. Ο κύριος Υπουργός το ξέρει. Το θεσμικό πλαίσιο δεν έχει ολοκληρωθεί.
Δόθηκαν μάλιστα και έξι άδειες για να κατασκευαστούν μονάδες. Καμία μονάδα δεν προχωράει, διότι ούτε ακόμη την τιμή του φυσικού αερίου δεν ξέρουν οι μονάδες. Δεν μπορεί επομένως να κάνει ούτε την τεχνικοοικονομική μελέτη καμία από τις επενδύσεις, για να εμφανιστεί ένας ιδιώτης παραγωγός τουλάχιστον μέχρι το κρίσιμο διάστημα του 2004, που θα έχουμε πρόβλημα ηλεκτρικής ενέργειας. 
Kρούουμε από τώρα τον κώδωνα του κινδύνου και βλέπουμε τις απεγνωσμένες ανακοινώσεις της ΔΕΗ που πάει να καλύψει όλες τις διασυνδέσεις με συμβόλαια που για πρώτη φορά στην ιστορία της κλείνει με τετραετή χρονικό προσδιορισμό, δηλαδή μέχρι το 2004. Αναζητεί να βρει ηλεκτρική ενέργεια, μόνο και μόνο για να έχουμε μέχρι τότε επάρκεια. Αλλά ακόμη, επειδή ακριβώς βλέπει ή θέλει το Υπουργείο -θα μας τα εξηγήσει ο κύριος Υπουργός- η ΔΕΗ να μη χάσει το μονοπώλιό της, επομένως να μην απελευθερωθεί η αγορά, πληροφορούμαστε τελευταία ότι προετοιμάζεται, αφού οι ιδιώτες παραγωγοί δεν είναι πρόθυμοι να κάνουν, η ΔΕΗ να κάνει δύο δεύτερες μονάδες, μια στο Λαύριο και μια στην Κομοτηνή, φυσικού αερίου. Αν κάτι τέτοιο συμβαίνει, τότε είναι γραμμή της Κυβέρνησης να μην απελευθερωθεί, με τεχνικό έτσι τρόπο, η αγορά ηλεκτρικής ενέργειας.
Νομίζω, κύριε Υπουργέ, ότι πρέπει να επισπεύσετε, όσο γίνεται, τις διαδικασίες. Επανδρώστε τη Ρ.Α.Ε με το αντίστοιχο προσωπικό, που έχει αναλάβει πάρα πολλές αρμοδιότητες, αλλά φροντίστε να κινήσει τις διαδικασίες κι επίσης, ο ΔΕΣΜΙΕ να ολοκληρώσει τους κώδικες. Σας έχω κάνει ερωτήσεις για το ποια πράγματα πρέπει ακόμη να φτιάξετε. Ρυθμίστε την τιμή του φυσικού αερίου, γιατί δεν μπορεί να λέει η ΡΑΕ ότι θα σας δώσει φυσικό αέριο με 50 δραχμές ενώ το δίνει στη ΔΕΗ με 65 δραχμές. Και επιπλέον υπάρχει η ρήτρα με τη ΔΕΗ από τη ΔΕΠΑ ότι είναι ο προνομιούχος πελάτης και επομένως κανένας πελάτης δεν θα παίρνει παρακάτω. Πώς θα προχωρήσουν οι άνθρωποι, όταν υπάρχει ένα τέτοιο ακόμη μη σταθερό καθεστώς; Δεν μπορεί να προχωρήσει κανένας επενδυτής. Εκείνο που πρέπει να κάνετε, είναι να φροντίσετε με πολύ γρηγορότερους ρυθμούς την εξυγίανση της ΔΕΗ. Το μόνο που σας απασχολεί στη διαδικασία για τη ΔΕΗ είναι πώς θα μπορέσετε να πωλήσετε προμέτοχα της ΔΕΗ. Δεν θα τα πωλήσετε, κύριε Υπουργέ, σας το λέω εγώ. Διότι ούτε προμέτοχα, αλλά ούτε και τη διαδικασία του άρθρου 10 θα μπορείτε να χρησιμοποιήσετε, έστω και αν τώρα τη νομοθετείτε. 
Αυτό που απαλείφετε ότι δεν μπορεί η ΔΕΗ, που υπήρχε στον παλιό νόμο τον ιδρυτικό της, να εκχωρεί ή να βάζει σαν υποθήκη περιουσιακά της στοιχεία, δεν θα μπορέσετε να το εκτελέσετε στην πράξη. Γιατί οι ασφαλισμένοι που θέλουν να προστατεύσουν τα συμφέροντά τους και το ταμείο τους, θεωρούν ότι όσο υπάρχει αυτή η δική σας νομοθετική ρύθμιση, οφείλει η ΔΕΗ σ' αυτούς 3,2 τρισεκατομμύρια για τις ασφαλιστικές τους υποχρεώσεις. Δεν θα μπορέσετε να προχωρήσετε ούτε στη μετοχοποίηση ούτε στα προμέτοχα που ονειρεύεστε ούτε φυσικά στη διευκόλυνση της δανειοδότησης περαιτέρω της ΔΕΗ. 
Εκείνο που επείγει αυτήν τη στιγμή, είναι να προσπαθήσετε με ένα πολύ καλύτερο μάνατζμεντ να κάνετε εξυγίανση της Δημόσιας Επιχείρησης Ηλεκτρισμού και να την προετοιμάσετε με γρήγορους ρυθμούς, για να ανταποκριθεί στην απελευθέρωση της αγοράς και στον έντονο ανταγωνισμό που θα εμφανιστεί μετά. Εσείς, δεν προχωράτε . Ούτε ακόμη το unbundling δεν έχετε κάνει. Αν δεν έχετε κάνει το unbundling, δεν μπορείτε από κει και πέρα να προχωρήσετε και στις υπόλοιπες διαδικασίες που απαιτούνται για τη ΔΕΗ. 
Θα ήθελα να κάνω μια παρατήρηση στην παράγραφο 1. Πώς είναι δυνατόν να κάνετε επίσπευση του διαγωνισμού, όταν παραβαίνετε ...
ΠΡΟΕΔΡΕΥΩΝ (Κωνσταντίνος Βρεττός): Κύριε Σαλαγκούδη, έχει περάσει ο χρόνος σας.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, όπως καταλαβαίνετε είναι το νομοσχέδιο τέτοιο, που ...
ΠΡΟΕΔΡΕΥΩΝ (Κωνσταντίνος Βρεττός): Είναι και οι συνάδελφοι που πρέπει να μιλήσουν.
ΓΕΩΡΓΙΟΣ ΣΑΛΑΓΚΟΥΔΗΣ: Θα έχω την ευκαιρία να μιλήσω άλλη μια φορά και θα πω τις παρατηρήσεις μου.
ΠΡΟΕΔΡΕΥΩΝ (Κωνσταντίνος Βρεττός): Να σας δώσω δύο λεπτά να τελειώνουμε;
ΓΕΩΡΓΙΟΣ ΣΑΛΑΓΚΟΥΔΗΣ: Καλύτερα, κύριε Πρόεδρε, να μιλήσω άλλη μια φορά.
Ευχαριστώ, κύριε Πρόεδρε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, θα ήθελα το λόγο....
ΠΡΟΕΔΡΕΥΩΝ (Κωνσταντίνος Βρεττός): Έχω το εξής πρόβλημα. Ο κ. Αγγελής, έχει μια σύσκεψη και με παρεκάλεσε να μιλήσει στη σειρά του χωρίς παρεμβολές.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, θα ήθελα το λόγο επί προσωπικού θέματος. 
ΠΡΟΕΔΡΕΥΩΝ (Κωνσταντίνος Βρεττός): Πείτε μας σε τι συνίσταται το προσωπικό σας θέμα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, αναφέρεται συνεχώς ο κύριος Υπουργός, για να δημιουργήσει κάποιες εντυπώσεις ή σύγχυση μεταξύ των θέσεων της Νέας Δημοκρατίας, σε μια φράση που πριν από μισή ώρα του διευκρίνισα τι εννοούσα περί "δημόσιου χαρακτήρα". Περί "δημοσίου" ήθελα να πω, πιάνει το "χαρακτήρα" και εκεί στηρίζεται ότι η Νέα Δημοκρατία, άλλαξε θέση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Άρα, το αποσύρετε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν έχω λόγους. Σας ανέλυσα περί τίνος πρόκειται. Νομίζω ότι έτσι θα πρέπει να κινείται η πολιτική, να δεχόμαστε εκείνο που διασαφηνίζεται. 
Ήμουν πολύ σαφής και σας το επαναλαμβάνω: μιλάμε για διοίκηση, μάνατζμεντ, θα λέγαμε, με ιδιωτικοοικονομικά κριτήρια. Σας λέμε ότι δεν είναι ζήτημα ποσοστού. Λέμε ότι εμείς στοχεύουμε να βρούμε εκείνους τους τρόπους με τους οποίους θα επιτευχθεί το υψηλότερο σημείο απόδοσης, προς όφελος των πολιτών, της εθνικής οικονομίας, των εργαζομένων, των προοπτικών ανάπτυξης της εταιρείας και δημιουργίας νέων θέσεων εργασίας. Δεν είναι θέμα ποσοστού. Και εν πάση περιπτώσει, εννοούμε -για να σας το δώσουμε καλά να το καταλάβετε- ότι αυτά θα επιτευχθούν μ' ένα μάνατζμεντ με αυτά τα κριτήρια και όχι με κομματικές διοικήσεις, οι οποίες μέχρι στιγμής μας έδειξαν ότι δεν μπορούν να οδηγήσουν τις επιχειρήσεις στην πρόοδο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, παρακαλώ το λόγο, για να λήξει αυτό το θέμα.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει προσωπικό θέμα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εγώ, αποδέχομαι όλες τις εξηγήσεις του κ. Καραμπίνα, είναι σαφέστατες και είναι προφανές ότι η θέση της Νέας Δημοκρατίας είναι -το ποσοστό του δημοσίου μέχρι 0% μπορεί να πάει- ιδιώτης στρατηγικός επενδυτής. Νομίζω ότι είναι απόλυτα σαφές.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Ευχαριστώ, κύριε Πρόεδρε.
Ακούστηκαν γενικολογίες, αφορισμοί. Είναι ένα φαινόμενο που συνηθίζεται σε επίπεδο Βουλής, αλλά δεν πρέπει να επαναλαμβάνεται, διότι επί της ουσίας στις γενικολογίες, στους αφορισμούς και στο δογματικό λόγο, κρύβονται οι μεγαλύτερες ενοχές. 
Είπε ο κύριος Υπουργός ότι τα στοιχεία είναι στη διάθεση του καθενός. Είναι η πιο απλή υπόθεση, ακόμα και στον πιο απλό πολίτη να προμηθευτεί τα στοιχεία. Από την εποχή του Ντοστογιέφσκι είναι γνωστό ότι η απλοποίηση των απλών, είναι η πιο δύσκολη διεργασία. Και σαφέστατα, κύριοι συνάδελφοι, όσα ειπώθηκαν, και όσα θα ειπωθούν περί αποκρατικοποιήσεων, για τα Ναυπηγεία ή οπουδήποτε αλλού, περισσότερο σύγχυση προκαλούν, παρά αναδεικνύουν την αλήθεια. Τι το απλούστερο να υπήρχαν στη διάθεση του καθενός το ενεργητικό, το παθητικό των εταιρειών που αποκρατικοποιούνται, τι το απλούστερο να υπήρχε με κυβερνητική πρωτοβουλία η ενημέρωση αυτή, ούτως ώστε να αναλαμβάνονται και οι ευθύνες απέναντι στον ελληνικό λαό;
Επειδή όμως δεν θέλω να πλατειάσω και επειδή ίσως παρεξηγηθούν αυτά που θέλω να πω, θα ήθελα να αναφερθώ στις προτεινόμενες ρυθμίσεις των άρθρων 13, 14, 15, 16 και στα επιπρόσθετα κίνητρα του ν. 2601/1998, που άμεση σχέση έχουν με τον τουρισμό, τον εκσυγχρονισμό της βιομηχανίας, τη μετεγκατάσταση των βυρσοδεψείων που είναι εγκατεστημένα στους Νομούς Αττικής, Θεσσαλονίκης και Χανίων, αλλά και στη ρύθμιση των θεμάτων εκμίσθωσης επενδύσεων που είχαν σχέση με τους επενδυτικούς νόμους 1262/82 και 1892/90. 
Δεν έχει τόση σημασία αν συμφωνούμε ή διαφωνούμε με τις προτεινόμενες ρυθμίσεις, που σε πολύ μεγάλο βαθμό είναι αναγκαίες. Διαφωνούμε όμως κάθετα με τη νοοτροπία, που έχει γίνει, θα έλεγα, επικίνδυνα βιωματική κατάσταση, να παρουσιάζεται ένα μωσαϊκό απόψεων που παίρνουν τη μορφή διατάξεων και να αναδεικνύεται η κυβερνητική σύγχυση, φαινόμενο, με το οποίο δεν έχει καμία σχέση η προοπτική και η ανάπτυξη του τόπου. Και επειδή ο πολιτικός λόγος δεν μπορεί να είναι αφοριστικός, αλλά ουσιώδης, θα περίμενε κανείς αντί να μιλάμε για συμπληρωματικές διατάξεις, να καταθέτουμε ολοκληρωμένες απόψεις και θέσεις.
Επί της ουσίας διαφαίνεται η ανάγκη για νέο αναπτυξιακό νόμο προσαρμοσμένο στα νέα δεδομένα και στις νέες προκλήσεις. Αυτό διαφαίνεται από την ανάγκη των συμπληρωματικών διατάξεων. Στον τουρισμό η προσθήκη νέων αθλητικών εγκαταστάσεων, κοινοχρήστων χώρων, πισινών, μπορεί να είναι ανάγκη. Σε καμία περίπτωση, όμως, δεν αποτελεί ολοκληρωμένο σχεδιασμό. 
Αναρωτηθήκατε πώς ενισχύεται η ανάπτυξη στην περιφέρεια, όταν τα κίνητρα της τελευταίας ζώνης της περιφέρειας, της τέταρτης ζώνης, διαφέρουν πολύ ελάχιστες ποσοστιαίες μονάδες από την αμέσως προηγούμενη; Αναρωτηθήκατε ποτέ ότι επί της ουσίας η πολιτεία δεν έχει αντικειμενικό τρόπο προσδιορισμού της πληρότητας των ξενοδοχείων; 
Οι διατάξεις για την ανάπτυξη του τουρισμού ουσιαστικά οφείλονται στο πρόγραμμα της ολυμπιακής φιλοξενίας. Γι' αυτό έχουμε και την απόφαση του Υπουργού για άρση του καθεστώτος κορεσμού στην Αττική σαφέστατα σαν ανάγκη κάλυψης των προβλημάτων που υπάρχουν για τους Ολυμπιακούς Αγώνες. Αναρωτηθήκατε ποτέ γιατί τα προγράμματα αγροτουρισμού καθυστερούν επί πολύ μεγάλο χρόνο; Τι γίνεται με τις εναλλακτικές μορφές τουρισμού, με την ανάπτυξη των ορεινών όγκων στο χειμερινό τουρισμό; 
Στο άρθρο 14 αναφέρεσθε στα κίνητρα για τις μετεγκαταστάσεις βυρσοδεψείων. Βέβαια με πληροφορήσατε, κύριε Υπουργέ, ότι λάβατε υπόψη σας την τροπολογία την οποία καταθέσαμε, ούτως ώστε τα προβλεπόμενα κίνητρα να επεκταθούν και σε άλλους νομούς της χώρας. Ήταν παράλογο να μην υπάρχει η Καστοριά, η δυτική Μακεδονία μέσα στο νόμο αυτό, όταν ξέρουμε πολύ καλά ότι είναι ευρωπαϊκό κέντρο επεξεργασίας δερμάτων και ίσως το μεγαλύτερο ευρωπαϊκό κέντρο. Βέβαια εκεί τίθεται και ένα άλλο θέμα. Τίθεται το θέμα των βιομηχανικών ζωνών, των βιομηχανικών περιοχών που δεν υπάρχουν στη χώρα. Κάτι πρέπει να γίνει και προς αυτήν την κατεύθυνση.
Αυτά είναι τα θέματα που πρέπει να απασχολήσουν την Κυβέρνηση, ούτως ώστε να υπάρχει ανάπτυξη. 
Τελειώνοντας, κύριε Πρόεδρε, στο άρθρο 16 υπό τον τίτλο "Εκμισθώσεις επενδύσεων του νόμου 1262 και 1892" σίγουρα αποτελούν αναγκαιότητα, αλλά σίγουρα προκύπτει και κάτι άλλο. Τι; Ότι είναι οι συγκεκριμένες επενδύσεις που επένδυσαν συγκεκριμένα άτομα και κάτω από κάποια συγκεκριμένα αδιέξοδα αναγκάζονταν να εκμισθώσουν τα ακίνητα. Και τα αδιέξοδα αυτά είναι οι λαθεμένες επιλογές πιθανόν, είναι το χρηματοοικονομικό κόστος, είναι τα πανωτόκια, είναι χίλια δυο που δημιούργησαν αδιέξοδα. Βέβαια συμφωνούμε με τη συγκεκριμένη νομοθετική ρύθμιση και με τον όρο βέβαια να συνεχίσουν το ίδιο αντικείμενο δραστηριότητας, αλλά επισημαίνουμε τα αδιέξοδα που δημιουργήθηκαν σε πάρα πολλές επενδύσεις. 
Επί της ουσίας, σε αυτό το νομοσχέδιο αναδεικνύεται το αδιέξοδο της Κυβέρνησης και η ιδεολογική σύγχυση. Δυστυχώς, η Κυβέρνηση δεν γνωρίζει κατά την άποψή μας τι είναι αποκρατικοποίηση, τι είναι ανάπτυξη και η συνεχής αναφορά στο κοινωνικό κράτος δεν υπάρχει. Αποτελεί το κύκνειο άσμα μίας πολιτικής που τόσο επικαλέσθηκε το σοσιαλισμό, αλλά τόση ανισότητα έσπειρε στον ελληνικό λαό.
Σε ό,τι έχει σχέση με την ιδεολογία, τις θέσεις των κομμάτων, αυτά είναι θέματα τα οποία καταγράφονται επίσημα στα συνέδρια των κομμάτων. Κάτι τέτοιο έχει καταγραφεί στη Νέα Δημοκρατία. Είναι ξεκάθαρη η ιδεολογία της και δεν επιτρέπουμε σε κανένα να μας ερμηνεύει. Αυτός ο οποίος θα μας ερμηνεύσει θα είναι ο ελληνικός λαός, ο οποίος είναι βέβαιο ότι θα εμπιστευθεί τις τύχες της χώρας πολύ σύντομα στη Νέα Δημοκρατία.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, κυρίες και κύριοι συνάδελφοι, θα αναφερθώ κυρίως στο άρθρο 9 και σε ό,τι αφορά τα ζητήματα που άπτονται της επιχείρησης της ΔΕΗ. 
Κύριε Υπουργέ, λέτε ότι πρέπει να αποδοθούν οι αγροτικές εκτάσεις, οι οποίες κάποια στιγμή απαλλοτριώθηκαν και πληρώθηκαν από τη ΔΕΗ χωρίς τίμημα στο δημόσιο. Λέτε ότι αυτές οι εκτάσεις έχουν εξαφανισθεί, διότι έχουν πλημμυρίσει από τα νερά. 
Σας διαφεύγει, κύριε Υπουργέ, ότι πέραν των εκτάσεων αυτών και της ζώνης όπου το υδάτινο στοιχείο φθάνει, υπάρχει και μία απαλλοτριωμένη ζώνη, η ζώνη ασφαλείας που εκτείνεται τουλάχιστον σε διακόσια μέτρα. Υπάρχουν ένα σωρό υποχωρήσεις σε πολλές περιπτώσεις, διότι τα νερά μειώνονται συνεχώς και έχουν δημιουργηθεί πραγματικά εκτάσεις, οι οποίες εδώ και χρόνια δεν κατακλύζονται από το υδάτινο στοιχείο και πλέον αποτελούν αντικείμενο εκμετάλλευσης των αγροτών, αυθαίρετο αντικείμενο εκμετάλλευσης των αγροτών και πολλές φορές μάλιστα πολύ προσοδοφόρο, γιατί βρίσκονται δίπλα από αυτό το υδάτινο στοιχείο.
Ε, λοιπόν, εμείς δεν καταλαβαίνουμε, δεν μπορέσαμε να καταλάβουμε γιατί εσείς θέλετε να τις αποδώσετε στο δημόσιο και δεν τις δίνετε στη ΔΕΗ, ούτως ώστε να έχει την ευχέρεια, να μπορεί να διαπραγματεύεται αυτές τις εκτάσεις και με τους ντόπιους, αλλά και με την απόδοση των εδαφών και εν όψει βεβαίως διαφόρων άλλων δραστηριοτήτων που θέλει να ανοίξει, όπως είναι τα ορυχεία σε διάφορα άλλα σημεία. Νομίζουμε ότι το οφείλουμε αυτό στη ΔΕΗ και νομίζω πως ό,τι ισχύει στα στερεά καύσιμα, θα πρέπει να ισχύει και στα θέματα των υδροηλεκτρικών σταθμών. 
Πάμε να δούμε λίγο τα θέματα του 15%, τις θέσεις των διευθυντών που θέλετε εσείς να πληρώσετε από την ελεύθερη αγορά εργασίας. Είναι μάλλον πολύ αδύναμη η επιχειρηματολογία που ανέπτυξε ο κύριος Υπουργός, καθόσον μας μίλησε για νέες αναγκαιότητες στις επιχειρήσεις, για νέους ρόλους, καθ' ην στιγμή αυτό που νομοθετεί, είναι πάγιες οργανικές θέσεις και μάλιστα θέσεις διευθυντών. Εγώ θα καταλάβαινα οποιαδήποτε επιχειρηματολογία μου μιλούσε και μου έλεγε ότι αυτό απευθύνεται σε κάποιους συμβούλους με ειδικές γνώσεις, τους οποίους χρειάζονται οι επιχειρήσεις -και βεβαίως χρειάζονται- αλλά όχι να μου μιλάτε για θέσεις διευθυντικές και μάλιστα οργανικές.
Είναι ωμή παρέμβαση στην ιεραρχία -αν θέλετε- και στη δημοσιοϋπαλληλική καριέρα των ανθρώπων αυτών, που έχουν επενδύσει τόσα χρόνια. Και είπαμε και στην πρωτολογία μας ότι αυτό το σώμα για το οποίο εσείς έχετε τους σκοπούς σας και σας το είπαν και οι προηγούμενοι ομιλητές, ότι πρόκειται να βάλετε κάποιους ανθρώπους που θέλετε να κατευθύνουν ορισμένα νήματα μέσα σε αυτήν την επιχείρηση, είναι κάτι που δεν γίνεται. Δεν πρόκειται να δέσει. 
Ο άλλος επένδυσε τριάντα χρόνια περιμένοντας να καταλάβει μία θέση. Αν δεν είναι άξιος, βεβαίως να κριθεί και να μείνει στην μπάντα. Αλλά βεβαίως δεν μπορεί σήμερα να παρεμβάλλεται ένα τέτοιο ξένο σώμα, το οποίο τελικώς με τριετείς συμβάσεις θα είναι και διερχόμενο και χωρίς κανένα συνειδητοποιημένο ρόλο στελέχους μόνιμου, αντίστοιχο και ανάλογο της ιστορικής διαδρομής και προσφοράς της ΔΕΗ. 
Δεν είστε ειλικρινείς, λοιπόν, και αν δεν θέλετε να το πείτε εσείς, σας το λέμε. Έχει όλη την ευχέρεια και ως ανώνυμη εταιρεία η ΔΕΗ να προσλάβει οποιοδήποτε σύμβουλο για οποιοδήποτε αντικείμενο νομίζει ότι της χρειάζεται.
Πάμε στο άλλο κεφάλαιο, που αφορά στην εκχώρηση, ενεχυρίαση και μεταβίβαση περιουσιακών στοιχείων της ΔΕΗ. Εδώ δεν θα επιχειρηματολογήσω περισσότερο. Ήδη σας έδωσε και ο κ. Παυλόπουλος, αλλά και ο κ. Σαλαγκούδης τη διάσταση που θα πάρει αυτή η ιστορία. 
Καταλαβαίνουμε απόλυτα ότι μία επιχείρηση στη σημερινή ανταγωνιστική περίοδο που διανύουμε, θα πρέπει να είναι πιο ευέλικτη και να μπορεί να υποθηκεύει προκειμένου να δανείζεται, προκειμένου να μετέχει σε κάποια επενδυτικά προγράμματα και τα περιουσιακά της στοιχεία. Απόλυτα θεμιτό.
Αλλά όταν αυτά τα περιουσιακά στοιχεία έχουν εμπλακεί με αυτόν τον τρόπο που έχουν εμπλακεί στον Οργανισμό Ασφάλισης Προσωπικού, καταλαβαίνουμε πολύ καλά ότι αυτό που θα συμβεί, είναι ένα και μοναδικό. Θα έχετε σωρεία δικαστικών εμπλοκών με τους ανθρώπους και τους συνταξιούχους, οι οποίοι κατέκτησαν αυτά που κατέκτησαν με πολύ κόπο και αγώνες και σήμερα βλέπουν με μία παραπομπή στην παράγραφο 9 του άρθρου 9 να καταργείται.
Πρέπει να ψαχτεί μια άλλη τακτοποίηση του θέματος. Μια πρόταση ήδη σας κάνει ο κ. Παυλόπουλος. Δεν μπορείτε να νομοθετείτε με αυτόν τον τρόπο. Θα βρεθούν μπροστά μας -και μάλιστα πολύ σύντομα- δικαστικές εμπλοκές οι οποίες θα ανακόψουν καθετί, κάθε προσπάθεια δανεισμού ή υπαγωγής σε κάποια προγράμματα στα οποία η ΔΕΗ θα ήθελε να θέσει εμπράγματα δικαιώματα ως υποθήκευση.
Και πάλι δεν είστε ειλικρινής, κύριε Υπουργέ, όταν υποστηρίζετε ότι εμείς σε ό,τι αφορά τα ΕΛΠΕ και το 35% δεν έχουμε ξεκάθαρη θέση. Η θέση μας είναι ξεκάθαρη και με όλες τις διευκρινίσεις που μεσολάβησαν και μέχρι προ ολίγου. Εκείνος που δεν είναι ειλικρινής για μια ακόμη φορά είστε εσείς, διότι λέτε ότι το 35% θα κρατήσει τον έλεγχο του δημοσίου. Δεν είναι έτσι. Ποιος μας λέει ότι αύριο κάποιο άλλο 35% με διάφορες συμμαχίες δεν σχηματίζεται; Βέβαια εσείς επιμελώς το αποκρύπτετε, διότι ως συνήθως πάλι επικοινωνιακά θέλετε να κάνετε μια θεσμική τακτοποίηση, πάλι προσπαθείτε με μια ενδιάμεση νομοθέτηση για να φθάσουμε τελικώς κάπου αλλού. Και θα φθάσει τελικώς κάπου αλλού. Διότι με το 35% και να λέτε στους εργαζόμενους σήμερα ότι κρατάμε στο δημόσιο το μάνατζμεντ, κάποια άλλη στιγμή οι νέες ισορροπίες που θα σχηματιστούν με τα υπόλοιπα μερίδια μοιραία θα το επιβάλλουν. Αλλά τι κάνετε; Θέλετε να κάνετε αυτήν την προσωρινή προσέγγιση για να διασκεδάσετε και τις εντυπώσεις των εργαζομένων, διότι καλώς ή κακώς η πλειοψηφία των εργαζομένων έχει αυτήν την άποψη, ότι με το να κρατηθεί το μάνατζμεντ στο δημόσιο τομέα εξασφαλίζονται και οι δικές τους εργασιακές θέσεις. Σας την είπε και ο κ. Παυλόπουλος την ιστορία, την έχουμε δει. Δεν σιγουρεύετε έτσι τις θέσεις εργασίας διότι τα ΕΛΠΕ θα βγουν και σε καινούριο ανταγωνισμό και πράγματι αυτό το μαναντζάρισμα που έχει κομματικές παρεμβολές δεν μπορεί να τα καθιστά και να τα κρατά σε ανταγωνιστική ετοιμότητα, όπως αυτή που θα μπορούσε να αναπτύξει ένα μάνατζμεντ με άλλα κριτήρια, ένα μάνατζμεντ ιδιωτικοοικονομικών κριτηρίων.
Και βέβαια είδαμε και την προσπάθειά σας, διότι εσείς έχετε και κάποια σύγχυση. Όταν λέτε στρατηγικό επενδυτή τι εννοείτε; Στρατηγικό επενδυτή μας λέγατε και όταν οι Βρετανοί μπήκαν στην Ολυμπιακή. Αν ο στρατηγικός επενδυτής δεν έχει βάλει βαθιά το χέρι στην τσέπη του, δεν πονάει την επιχείρηση, θα συμβούν αυτά που συνέβησαν -και τραγικά συνέβησαν- με την Ολυμπιακή. Λέμε λοιπόν: "καθαρές λύσεις". Και οι καθαρές λύσεις δεν είναι τίποτε άλλο από τις θέσεις της Νέας Δημοκρατίας, όπως αυτές εκφράστηκαν, για να μην τις επαναλαμβάνω. 
Σε ό,τι αφορά τη δική μας στάση, του υπερπροστατευτισμού που κατηγορηθήκαμε από τον Υπουργό ότι εμείς ξεσηκώνουμε τους συνδικαλιστές και τους εργαζόμενους, κάνετε λάθος. Εμείς βλέπουμε πολύ μακρύτερα διότι τα έχουμε βιώσει και τα βλέπουμε μπροστά μας. Με αυτούς τους τρόπους δεν πρόκειται να πάει μακριά καμία επιχείρηση και χωρίς το μάνατζμεντ να περάσει σε στιβαρά χέρια η εξασφάλιση των εργαζομένων είναι έωλη και επισφαλής. 
Βεβαίως αυτήν τη συμπεριφορά της ηγεσίας του Υπουργείου την είδαμε. Προσπαθούμε να περάσουμε κάποια πράγματα, επικοινωνιακά να είμαστε με όλους εντάξει, διότι δεν το σηκώνει πλέον, διότι πλέον υφιστάμεθα και την ομηρία κάποιων ανθρώπων οι οποίοι βρίσκονται στην ηγεσία του συνδικαλιστικού κινήματος και μας υπαγορεύουν εν όψει Συνεδρίου και κάποιες θέσεις. Και δεν μπορούμε να έχουμε ξεκάθαρες θέσεις, δεν μπορείτε δηλαδή να έχετε ξεκάθαρες θέσεις και γι' αυτό πάτε στις ενδιάμεσες. Αλλά μ' αυτήν την ενδιαμεσότητα και τη διαμεσολάβηση συνεχώς είκοσι χρόνια τώρα η χώρα πάει πίσω. 
Μια άλλη ρύθμιση που σας είπαμε κάποια στιγμή να τη δείτε για τα ΜΑΒΕ δυστυχώς φραστικά μας είπατε ότι είστε θετικοί αλλά τελικώς δεν την τακτοποιήσατε. Λέτε τώρα ότι θα την ξαναφέρετε σε μια επόμενη φάση. Είναι γνωστό, κάθε φορά αυτό συνεχίζεται. Εμείς, κύριε Πρόεδρε, έχουμε ξεκάθαρες θέσεις και δεν διστάζουμε να τις πούμε ενώπιον και των εργαζόμενων και του ελληνικού λαού και αυτό το πληρώσαμε και το πληρώσαμε πολύ ακριβά διότι θέλαμε να διατηρήσουμε αυτήν την καθαρότητα, όπως θα τη διατηρήσουμε και στην πορεία που μας έρχεται.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
Θέλω να εκφράσω τη λύπη μου προς τον Υπουργό αλλά και προς τους συναδέλφους της Πλειοψηφίας που τη σημερινή συνεδρίαση ουσιαστικά τη χρησιμοποίησαν, επικεντρώνοντας την προσοχή και το ενδιαφέρον τους σε μια φραστική θέση η οποία διατυπώθηκε από τον εισηγητή μας και την οποία κατά το δοκούν ερμήνευσαν ότι είναι θέση της Νέας Δημοκρατίας. Θέλω, λοιπόν, να πω στον κύριο Υπουργό αλλά και στους Βουλευτές του ΠΑΣΟΚ ότι η πολιτική μας, η πολιτική της Νέας Δημοκρατίας, διαχρονικά είναι αυτή που εφαρμόζεται από όλες τις ελεύθερες χώρες του κόσμου και είναι η πολιτική αυτή που σήμερα με μεγάλη καθυστέρηση έρχεται η Κυβέρνηση να υιοθετήσει και προσπαθεί να εφαρμόσει στον τόπο αντιγράφοντας το πρόγραμμά μας, αντιγράφοντάς το όμως λανθασμένα και ευρισκόμενη σε ιδεολογική σύγχυση, μια ιδεολογική σύγχυση η οποία οδηγεί στην κατάσταση που έχει έρθει ο τόπος.
Πήρε το λόγο ο κύριος Υπουργός για να ερμηνεύσει τα άρθρα τα οποία σήμερα συζητούμε. Αντί γι' αυτό επικέντρωσε όλη του την επιχειρηματολογία για το ποια είναι η θέση της Νέας Δημοκρατίας για τα Ελληνικά Πετρέλαια, για τη ΔΕΗ, για το νομοσχέδιο. Και θέλω, κύριε Πρόεδρε, απευθυνόμενος προς τον κύριο Υπουργό να τον ρωτήσω: Για ποιο νομοσχέδιο μιλάμε; Ένα νομοσχέδιο που ουσιαστικά είναι ένα συνονθύλευμα τροπολογιών που προσπάθησαν να το κάνουν νομοσχέδιο και το οποίο χθες ο κύριος Υπουργός ουσιαστικά το ανέτρεψε με δισέλιδες διορθώσεις, τροποποιήσεις και συμπληρώσεις, πράγμα που δείχνει αυτό που ισχυριζόμαστε διαχρονικά, ότι τα νομοσχέδια που φέρνει η Κυβέρνηση δεν είναι σωστά επεξεργασμένα, είναι στο γόνατο φτιαγμένα δημιουργούν και αγκυλώσεις και προβλήματα και που στη διαδρομή του χρόνου έρχεται με άρθρα, με τροπολογίες να τα διορθώσει.
Και έρχομαι στην ουσία του θέματος με την οποία σήμερα θα έπρεπε τελικά να ασχοληθούμε και να ασχοληθούν και οι Βουλευτές του κυβερνώντος κόμματος αντί να στρέφονται προς τη Νέα Δημοκρατία. Γιατί εδώ σήμερα δεν συζητάμε για την πολιτική της Νέας Δημοκρατίας, συζητάμε για το νομοσχέδιο, ένα νομοσχέδιο που πολύ λίγοι εκ των συναδέλφων του ΠΑΣΟΚ το άγγιξαν και ήταν κριτικοί προς την Κυβέρνηση με προτάσεις για συμπλήρωση και για διόρθωση. Και επιβεβαιώνεται για μια ακόμη φορά ότι αυτά που συζητάμε εδώ σήμερα, αύριο είναι βέβαιο ότι θα υποχρεωθεί η Κυβέρνηση σε κάποια άλλα νομοσχέδια με τροπολογίες να τα διορθώσει.
Έρχομαι στο θέμα της ΔΕΗ, το οποίο εξαντλητικά ο συνάδελφος κ. Τσιαρτσιώνης το προσέγγισε και το ανέπτυξε. Δείχνει την άγνοια και την αδυναμία να καταλάβουν οι κυβερνώντες σήμερα το πώς λειτουργούν οι επιχειρήσεις και ακόμα να μπορέσουν να ξεχωρίσουν το ρόλο της λειτουργίας μιας δημόσιας επιχείρησης από μία ιδιωτική. Σκέπτεται η Κυβέρνηση μέσα από αυτό το άρθρο να δώσει τη δυνατότητα πρόσληψης διευθυντών για να καλύψει συγκεκριμένες θέσεις στο χώρο της ΔΕΗ.
Καθιερώνει ένα νέο καθεστώς το οποίο θα δημιουργήσει προβλήματα στη λειτουργία και στη συνεργασία της ιεραρχίας η οποία έχει διαμορφωθεί και διαμορφώνεται κάθε φορά μέσα από την προϋπηρεσία, μέσα από την προσπάθεια που κάνει κάθε στέλεχος όταν μπαίνει μέσα σε ένα επαγγελματικό χώρο. Ουσιαστικά αυτοί οι άνθρωποι θα είναι απομονωμένοι από τον υπόλοιπο κορμό της επιχείρησης. Και εγώ θα βάλω και μια άλλη διάσταση η οποία δεν αναφέρεται εδώ. Με ποιο ασφαλιστικό καθεστώς θα ενταχθούν αυτοί οι άνθρωποι στο προσωπικό της ΔΕΗ. Απάντηση δεν φαίνεται να υπάρχει σ' αυτό το άρθρο και περιμένω την απάντηση από τον κύριο Υπουργό. 
Έρχομαι στο άρθρο 13 που αναφέρεται σε τροποποίηση και συμπλήρωση διατάξεων του νόμου 2601/98. Το άρθρο αυτό επιβεβαιώνει τους ισχυρισμούς μας ότι κάθε νομοσχέδιο που έρχεται είτε έχει το χαρακτήρα αναπτυξιακού νόμου ή ότι άλλο, τελικά το μόνο που δεν κάνει να υποστηρίζει και να ισχυροποιεί και να θωρακίζει αυτό που επιχειρεί. Ο 2601 τροποποιείται γιατί διαπιστώθηκε η αδυναμία εφαρμογής του. Και βέβαια έτσι όπως έρχεται είναι βέβαιο ότι μετά από λίγο καιρό ξανά πάλι θα έρθουμε να τον διορθώσουμε και ήδη ετοιμάζει από ό,τι γνωρίζω σχέδιο νόμου αναπτυξιακό η Κυβέρνηση, που είμαι βέβαιος ότι θα συμπεριλάβει πολλά στοιχεία που αναφέρονται στο άρθρο αυτό για να τα διορθώσει και θα διαπιστώσει ότι ό,τι κάνει το κάνει πρόχειρα και δεν μπορεί να σταθεί όταν έρχεται η ώρα της εφαρμογής του. 
Θα έρθω στο άρθρο που αναφέρεται στα θέματα της ΔΕΗ, γιατί είναι άρθρα τα οποία θα έπρεπε κανονικά να αποτελέσουν ξεχωριστά νομοσχέδια, να επεξεργαστούν μέσα από στοιχεία τα οποία τελικά θα συγκεντρωθούν και μέσα από διάλογο που θα έπρεπε να αναπτυχθεί πράγματα τα οποία δεν έχουν γίνει. Και εδώ βλέπουμε καθολική τη διαμαρτυρία των ανθρώπων που βρίσκονται στο χώρο της ΔΕΗ γι' αυτό που επιχειρεί σήμερα η Κυβέρνηση να κάνει. 
Ο τουρισμός είναι η μεγαλύτερη βιομηχανία, κύριε Πρόεδρε, που διαθέτει η χώρα μας και δεν μπορεί να αντιμετωπίζεται μ' αυτήν την προχειρότητα, μ' αυτήν την επιπολαιότητα γιατί τελικά αποτελεί εγκληματική πράξη για την οικονομία μας, για τους πολίτες αυτής της χώρας, αλλά και για τις στρατιές των ανέργων.
Ο κύριος Υπουργός κλείνοντας την παρέμβασή του ισχυρίστηκε ότι η πολιτική του ΠΑΣΟΚ είναι μια πολιτική η οποία είναι ουσιαστικά για το συμφέρον των εργαζομένων και του κοινωνικού συνόλου. Για να το δούμε όμως λίγο πιο προσεκτικά. Είναι έτσι; Γιατί αν είναι έτσι τότε γιατί τόσοι άνεργοι στην Ελλάδα, γιατί τόση φτώχια και όσοι σήμερα εργάζονται είναι υπό καθεστώς ομηρίας και τρομοκρατίας. Άνθρωποι οι οποίοι έχει φθάσει έτσι η κατάσταση που αγωνιούν μη χάσουν τη δουλειά τους γιατί αν χάσουν τη δουλειά τους δεν έχουν ελπίδα να ξαναβρούν δεύτερη δουλειά. Και αυτό η Κυβέρνηση το χαρακτηρίζει ως ενδιαφέρον για το συμφέρον τους. Ένα συμφέρον που έχει δημιουργήσει αυτήν την κατάσταση, αυτήν την εικόνα την οποία μόνο η Κυβέρνηση δεν μπορεί να αντιληφθεί και δεν μπορεί να την αντιληφθεί γιατί κινείται στο χώρο της φαντασίας και στο χώρο της θεωρίας.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα. ANNΑ ΜΠΕΝΑΚΗ-ΨΑΡΟΥΔΑ) 
Η πραγματικότητα σήμερα είναι σκληρή. Όλοι σήμερα αγωνιούν και για τα οικονομικά τους και για τη φτώχια τους και κυρίως για την ανεργία των παιδιών. Αλλά και για το χρέος που έχει χρεωθεί ο καθένας μέσα από μια αλόγιστη, ανεύθυνη, σπάταλη και εγκληματική πολιτική που διαχρονικά εφαρμόζεται και πιστά υπηρετείται από το κυβερνών κόμμα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κυρία Πρόεδρε. 
Χθες ο εισηγητής μας για το θέμα του Σκαραμαγκά είχε χαρακτηρίσει την όλη υπόθεση, δηλαδή, το ξεπούλημα ως ένα κοινωνικό και οικονομικό έγκλημα. Σήμερα βέβαια για την πλήρη ιδιωτικοποίηση και θα αναλύσω γιατί, των Ελληνικών Πετρελαίων Α.Ε. πρέπει να δώσουμε και το χαρακτήρα ενός πολιτικού εγκλήματος. Είναι βαριές οι ευθύνες της Κυβέρνησης για το ξεπούλημα μιας στρατηγικής επιχείρησης όπως θεωρείται η συγκεκριμένη εταιρεία και που παίζει αν θέλετε έναν εθνικό ρόλο όσον αφορά το ζήτημα του πετρελαίου στη χώρα μας. Και βέβαια ένα πολιτικό έγκλημα πρέπει να χαρακτηριστεί από τις ενέργειες της Κυβέρνησης. Γιατί αναφέρθηκε σ' αυτήν την Αίθουσα ότι πρέπει να πάρουμε υπόψη τα νέα δεδομένα και εμείς λέμε ναι να παρθούν. Γιατί η χώρα είναι σε μια πολύ ευαίσθητη περιοχή, γνωρίζουμε όλοι τι συμβαίνει στα Βαλκάνια, γνωρίζουμε όλοι τι συμβαίνει στη Μέση Ανατολή, στο Αιγαίο, άρα θα έπρεπε να θωρακίσει οικονομικά και εθνικά τη χώρα η Κυβέρνηση. Αντί αυτού προχωρεί στην πλήρη ιδιωτικοποίηση των Ελληνικών Πετρελαίων Α.Ε. Είναι μια σταθερή πολιτική που ακολουθεί η Κυβέρνηση; Όχι. Είναι όμως σταθερή στην τακτική την οποία εφαρμόζει σε όλες τις δημόσιες επιχειρήσεις. 
Έτσι, λοιπόν, στην πρόσφατη περιοδεία που κάναμε στα Ελληνικά Πετρέλαια και ιδίως στις μονάδες της Θεσσαλονίκης, εκεί πραγματικά μας κατήγγειλαν οι εργαζόμενοι ότι τους έχει εξαπατήσει η σημερινή Κυβέρνηση. Τους έχει εξαπατήσει γιατί το 1998 όταν τότε τέθηκε το ζήτημα της παραχώρησης του 35% συμφώνησαν και οι εργαζόμενοι με τη διαβεβαίωση και του κυρίου Πρωθυπουργού του σημερινού αλλά και της Κυβέρνησης συνολικά ότι δεν πρόκειται να δοθεί μια μετοχή παραπάνω. Το ίδιο ακριβώς είπαν στελέχη του ΠΑΣΟΚ στην περιοδεία που κάνανε προεκλογικά τον Απρίλη του 2000 ότι δεν πρόκειται και μην ανησυχείτε δεν θα δοθεί ούτε μια μετοχή πάνω από το 35%. Και βέβαια αμέσως μετά από λίγους μήνες άρχισε ο εμπαιγμός, άρχισε αυτό που λέμε η κοροϊδία και εξαπάτηση όχι μόνο των εργαζομένων αλλά της κοινής γνώμης της χώρας μας. Έτσι, λοιπόν, έχουμε και ανακοινώσεις που έχει δώσει το Υπουργείο Ανάπτυξης σε ορισμένα σημαντικά ερωτήματα που μπαίνουν από τους εργαζόμενους. Και λέει εδώ με την παραπέρα αποκρατικοποίηση των ΕΛΠΕ χάνουν το δημόσιο χαρακτήρα τους; Όχι βέβαια το ελληνικό δημόσιο διατηρεί τουλάχιστον το 35% και θα καθορίζει το μάνατζμεντ της επιχείρησης. Και εμείς ρωτάμε απλούστατα με την απλή λογική ενός μέσου Έλληνα γιατί εκεί πρέπει να απευθύνεται η Κυβέρνηση, από εκείνους τους οποίους απαίτησε και την ψήφο και την πήρε με έναν τρόπο κοροϊδίας. Είναι δυνατόν να κρατήσετε το 35% και αυτοί που θα έρθουν να δώσουν τα λεφτά τους και να αφήσουν στην ελληνική Κυβέρνηση το μάνατζμεντ; Είναι σαν αυτό που είπε η Νέα Δημοκρατία, ότι θα έχουμε το δημόσιο έλεγχο και το μάνατζμεντ να το δώσουμε στους ιδιώτες. Τι αλλάζει, δηλαδή, η δικιά σας τοποθέτηση στη συγκεκριμένη περίπτωση. Γράφτηκε στον τύπο ότι ενδιαφέρεται και ο Λάτσης με ξένους ομίλους, ότι ενδιαφέρεται ο όμιλος Βαρδινογιάννη με το ΑΡΑΜΚΟ αλλά και ξένοι όμιλοι για το πακέτο των ελληνικών πετρελαίων. Και στην προκειμένη περίπτωση είναι στρατηγικής σημασίας αυτή η επιχείρηση για τα συμφέροντα του κεφαλαίου ντόπιου και ξένου στην ευρύτερη περιοχή. Και δεν είναι μόνο τα Βαλκάνια και Μέση Ανατολή είναι και προς την Κασπία θάλασσα.
Γνωρίζουμε όλοι πώς σχεδιάζουν, κι εδώ ακριβώς είναι το πολιτικό έγκλημα με τη συμμετοχή της Ελληνικής Κυβέρνησης σε αυτά τα σχέδια. Αυτή, λοιπόν, η ιδιωτικοποίηση είναι ουσιαστικά το ξεπούλημα. Κι εδώ ακριβώς παίξατε ένα παιχνίδι με τη μετοχή των Ελληνικών Πετρελαίων μέσα στο χρηματιστήριο. Πόσο ήταν η τιμή τότε και πόσο είναι αυτή την ώρα, τώρα που θα δώσετε παραπάνω από το 51%. Θα φτάσετε δηλαδή μέχρι το 75% να δώσετε μέσω του χρηματιστηρίου. Αναλογιστείτε, λοιπόν, τις ευθύνες και σ' αυτόν τον τομέα.
Θα ήθελα τώρα να πω και το εξής. Είπατε χθες, με μια έπαρση μάλιστα, ότι είχατε τη συναίνεση των εργαζομένων στα Ναυπηγεία Σκαραμαγκά. Ανέλυσε πολύ καλά ο εισηγητής και ο Κοινοβουλευτικός Εκπρόσωπος του Κ.Κ.Ε. ποια συναίνεση είχατε. Στην προκειμένη περίπτωση όμως των Ελληνικών Πετρελαίων Α.Ε. δεν έχετε τη συναίνεση των εργαζομένων και δεν έχετε και τη συναίνεση της κοινής γνώμης, που την έχετε εξαπατήσει και προεκλογικά. Πουθενά δεν είναι μέσα στο πρόγραμμά σας η ιδιωτικοποίηση της συγκεκριμένης εταιρίας. Απεναντίας, η διαβεβαίωση ήταν ο αυξημένος δημόσιος έλεγχος. 
Έτσι, λοιπόν, σε πρόσφατο δημοψήφισμα που έκαναν οι εργαζόμενοι, που θα καταθέσω και στα Πρακτικά, λένε το εξής: 90% είναι αντίθετοι στο ξεπούλημα. Και μάλιστα αυτήν την ώρα είναι κάτω στο πεζοδρόμιο, έχουν κλείσει τα Ελληνικά Πετρέλαια, με ό,τι αυτό σημαίνει για την πορεία της εταιρίας. 
Επίσης, οι εργαζόμενοι μέσα από τα σωματεία τους σας είχαν στείλει επανειλημμένα υπομνήματα, που σας έθεταν το ερώτημα και το ζήτημα ότι η ιδιωτικοποίηση δεν θα φέρει την ανάπτυξη. Απεναντίας, μπορούσε πολύ καλά η ανάπτυξη να μπει μέσα από μια διαφορετική πολιτική. Είναι βέβαια ζήτημα και κεντρικής εξουσίας και πολιτικής κατεύθυνσης. Θα καταθέσω δε για τα Πρακτικά και τα υπομνήματα των εργαζομένων, για να δείτε τις ανησυχίες τους ότι θα χάσουν και τις θέσεις εργασίας. Ήδη στα συγκροτήματα της Θεσσαλονίκης έχουν σταματήσει οι παραγωγικοί τομείς, όπως τα χημικά κλπ., που εδώ αναφέρονται αναλυτικά και τα καταθέτω με τη σημείωση των εργαζομένων ότι εξυπηρετούνται και συμφέροντα γνωστών εταιριών. Εμείς επαναφέρουμε το θέμα αυτό εδώ και επαναλαμβάνω ότι θα καταθέσουμε και τα υπομνήματα. Έτσι αποδεικνύεται ότι δεν είχατε τη συναίνεση των εργαζομένων. Απεναντίας είχατε τη σύμφωνη γνώμη του Συνδέσμου Ελλήνων Βιομηχάνων, που σας έλεγε προχωρήστε στις αποκρατικοποιήσεις-ιδιωτικοποιήσεις. 
Σε αυτό δε το θέμα θα πρέπει και η Νέα Δημοκρατία να ξεκαθαρίσει τη θέση της. Βέβαια την ξεκαθάρισε ο Κοινοβουλευτικός της Εκπρόσωπος και με τη δευτερολογία του ο εισηγητής της, ότι δηλαδή δεν τους ενδιαφέρει το ποσοστό. Ηθικός αυτουργός σε αυτό το πολιτικό έγκλημα είναι και η Νέα Δημοκρατία, η οποία δεν κάνει τίποτε άλλο όλο αυτό το χρονικό διάστημα, να σας πιέζει ότι θα πρέπει να προχωρήσετε με πιο γρήγορο και αποφασιστικό βήμα στο ξεπούλημα όλων των δημοσίων επιχειρήσεων, δημόσιες επιχειρήσεις που παράγουν ένα σημαντικό πλούτο, όπως η συγκεκριμένη εταιρία. Αν αναπτύχθηκε αυτή η εταιρία οφείλεται και στους εργαζόμενους, αλλά πολύ περισσότερο στο υστέρημα του ελληνικού λαού και δεν έχετε το δικαίωμα να την ξεπουλήσετε σε όποια τυχόν ιδιωτικά συμφέροντα, ντόπια ή ξένα.
Έτσι, λοιπόν, πιστεύουμε ότι η Νέα Δημοκρατία και το ΠΑΣΟΚ παίζουν ένα θέατρο παραλόγου μέσα σε αυτήν την Αίθουσα. Αν όμως υπήρχε κάλυψη όχι τηλεοπτική, αλλά μόνο ραδιοφωνική, κάλλιστα θα μπορούσε να πει κανείς ότι στη θέση του κ. Χριστοδουλάκη είναι ο Κοινοβουλευτικός Εκπρόσωπος της Νέας Δημοκρατίας και στη θέση του κ. Καραμπίνα ήταν σήμερα ο Κοινοβουλευτικός Εκπρόσωπος του ΠΑΣΟΚ.
Βέβαια κατηγόρησαν από το ΠΑΣΟΚ τη Νέα Δημοκρατία ως νεοφιλελεύθερη συντηρητική πολιτική -άλλωστε έτσι είναι και δεν το κρύβει ότι νεοφιλελεύθερη είναι η πολιτική της- αλλά δεν μας είπαν αν θεωρούν ότι η συγκεκριμένη πολιτική για το συγκεκριμένο ζήτημα θεωρείται ότι είναι σοσιαλιστική. Επιτέλους, δεν υπάρχει εδώ μέση λύση. Ή θα λες τα πράγματα με το όνομά τους ή δεν μπορείς πλέον να δημαγωγείς, διότι το δημαγωγώ διακρίνει κάτι στο τέλος. Το προσωπείο πέφτει και φαίνεται γυμνός ο βασιλιάς, που είναι μια τραγωδία. Αλλά σε αυτήν την τραγωδία, που η Κυβέρνηση θέλει να καλύψει, δεν πρέπει να οδηγήσετε τα συμφέροντα του ελληνικού λαού. Είναι γεγονός ότι όσο και αν θέλετε να πείτε ότι διαφέρετε από την πολιτική της Νέας Δημοκρατίας, το μόνο που κατορθώνετε είναι να πείσετε τον ελληνικό λαό ότι είσθε οι δύο όψεις του ίδιου νομίσματος.
Κύριε Υπουργέ, σας διακρίνει μια ειλικρίνεια και είπατε χθες ότι θα προχωρήσετε στην πλήρη ιδιωτικοποίηση όλων των επιχειρήσεων. Άλλωστε αυτό λέει και ο σημερινός Πρωθυπουργός. Επομένως δεν χρειάζεται συνέδριο, για να αλλάξετε πολιτική. Αυτοί που λένε από τα πρωτοκλασάτα στελέχη σας ότι θέλουν αλλαγή πολιτικής, είναι αυτοί που έχουν βάλει την υπογραφή τους στη συγκεκριμένη νεοφιλελεύθερη συντηρητική πολιτική και έχουν τις ίδιες ευθύνες.
Εμείς επαναλαμβάνουμε ότι αυτές οι επιχειρήσεις μπορούν να παίξουν ένα σημαντικό ρόλο, αλλά σε μια τελείως διαφορετική ανάπτυξη. Και αν επικαλεσθήκατε σήμερα ατυχέστατα το Βιετνάμ, δεν πρέπει να συγκρίνετε ανόμοια πράγματα. Πιστεύουμε ότι ο ελληνικός λαός έχει βγάλει τα συμπεράσματά του και πιστεύουμε ότι θα του δοθεί η ευκαιρία όχι μόνο μετά από δυο χρόνια να έρθει να ψηφίσει, αλλά και σύντομα θα τον δείτε να αναπτύσσει τους αγώνες του, γιατί κάτι τέτοιοι αγώνες είναι που σας κάνουν να παίρνετε πίσω τα νομοθετήματα, όπως η κοινωνική ασφάλιση.
(Στο σημείο αυτό ο Βουλευτής κ. Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Φαίνεται ότι κάνει την προσπάθεια ο συνάδελφος του Κ.Κ.Ε. να συμβάλει στον προσυνεδριακό διάλογο, που έχει ξεκινήσει το ΠΑΣΟΚ.
Πάντως, κύριε συνάδελφε, πρέπει να ξέρουμε ότι προέχει το ευρύτερο δημόσιο και κοινωνικό συμφέρον. Και νομίζω ότι υπό το πρίσμα αυτό πρέπει όλοι εδώ στη Βουλή να κρίνουμε τις εξελίξεις, οι οποίες επέρχονται μέσα από τις διαρθρωτικές αλλαγές, πολύ περισσότερο όταν δεν αληθεύει η λογική που θέλετε να περιγράψετε περί ξεπουλήματος, και μάλιστα όταν αναφέρεσθε σ΄ εκείνες τις επιχειρήσεις, στις οποίες έχει αναλυθεί πώς τελικά το μάνατζμεντ κρατιέται υπό την ευθύνη της ελληνικής πολιτείας. Όταν πράγματι το 35% και με τα ποσοστά που βρίσκονται στη διασπορά διαμορφώνεται εκείνο το ποσοστό που διασφαλίζει το μάνατζμεντ κάτω από τον έλεγχο της ελληνικής πολιτείας, νομίζω ότι δεν θα πρέπει με τόση ευκολία να μιλάτε για το ξεπούλημα, όπως το περιγράψατε προηγουμένως.
Κύριε Υπουργέ, πέρα από αυτήν τη γενική τοποθέτηση που έκανα, θα ήθελα να σταθώ ειδικότερα στο άρθρο 13, από το σύνολο των άρθρων που συζητούμε σε αυτήν την ενότητα. Υπάρχει το άρθρο 13, με το οποίο γίνεται τροποποίηση και συμπλήρωση των διατάξεων του ν. 2601/98 για τις τουριστικές επενδύσεις. Βέβαια γνωρίζω τις προθέσεις του Υπουργείου Εθνικής Οικονομίας. Πρόκειται να φέρει ένα νέο αναπτυξιακό νόμο, στον οποίο βεβαίως συνολικά να κοιταχθεί το ζήτημα που έχει να κάνει με την απόδοση των ιδιωτικών επενδύσεων και τη συμβολή τους στην ανάπτυξη. Και εκεί μπορούμε να κάνουμε ευρύτερες εκτιμήσεις και τοποθετήσεις και προτάσεις με τα στοιχεία που υπάρχουν από την εφαρμογή του ν.2601 και από την εμπειρία που έχουμε αποκομίσει, τι πρέπει να θεσμοθετήσουμε τώρα στο ξεκίνημα του 21ου αιώνα ως θεσμικό πλαίσιο αναπτυξιακό για τη χώρα μας, που αναφέρεται στον ιδιωτικό και κοινωνικό τομέα.
Όμως, κύριε Υπουργέ, θα ήθελα μια και παίρνετε την πρωτοβουλία και βάζετε κάποιες ειδικές ρυθμίσεις που αφορούν αποκλειστικά και μόνο τις τουριστικές επενδύσεις, να σταθώ σε ένα ζήτημα που πολλές φορές έχει ευαισθητοποιήσει τη Βουλή.
Είμαι σε θέση να γνωρίζω, συζητώντας με Βουλευτές όλων των πτερύγων, ότι βρίσκει τη σύμφωνη γνώμη η πρόταση που θα σας υποβάλω -έχω καταθέσει και μια σχετική διάταξη- όλων των πτερύγων της Βουλής, επειδή γνωρίζετε πολύ καλά ότι το μέγα θέμα που ονομάζεται δημογραφικό έχει την αιχμή του δόρατος στις περιοχές που έχουν κάπως αποψιλωθεί πληθυσμιακά.
Και ειδικότερα σε ό,τι αφορά τα μικρά νησιά πολλές φορές έχει νομοθετήσει η Βουλή με τη σύμφωνη γνώμη όλων των πτερύγων, εκείνων δηλαδή που έχουν κάτω από τρεις χιλιάδες κατοίκους. Στις σχετικές διατάξεις βάλαμε τρεις χιλιάδες εκατό κατοίκους.
Όμως, πρέπει να γίνει κατανοητό ότι σε τέτοιους μικρούς τόπους, είτε είναι ο Άγιος Ευστράτιος είτε είναι τα Ψαρά είτε είναι το Αγαθονήσι, είτε είναι το Καστελόριζο είτε είναι η Γαύδος είτε οποιαδήποτε άλλα μικρά νησιά, για να συγκρατηθεί, αγαπητοί συνάδελφοι, εκεί ο πληθυσμός, να αντιμετωπιστεί, δηλαδή, το δημογραφικό ζήτημα που είναι υψίστης εθνικής σημασίας, χρειάζεται να δημιουργούνται θέσεις εργασίας για τους νέους. Αν δεν κρατήσουμε νέους θα υπάρξει πληθυσμιακή αποψίλωση. Οι γέροντες δεν μπορούν να πάνε τον πληθυσμό πολύ μακριά. Γι' αυτό πιστεύουμε ότι ειδικά γι' αυτά τα νησιά -χωρίς σοβαρή μάλιστα δημοσιονομική επίπτωση, γιατί η κλίμακα των επενδυτικών πρωτοβουλιών σ' αυτά τα νησιά γνωρίζετε ότι είναι πάρα πολύ μικρή και πρέπει να είναι ήπιας μορφής οι επενδύσεις που γίνονται εκεί με πολύ μικρές μονάδες- η πολιτεία πρέπει να δει αυτό το ζήτημα με την ευαισθησία την οποία έδειξε και άλλες φορές και με την ευαισθησία που υπαγορεύει πλέον το άρθρο 101 του Συντάγματος, όπως αναθεωρήθηκε πρόσφατα, όπου καλεί τους Υπουργούς της Κυβέρνησης να βλέπουν τις ιδιαιτερότητες που υπάρχουν στο μικρόκοσμο το νησιωτικό της χώρας μας και να λαμβάνουν ειδικά μέτρα. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
Η διάταξη αυτή που προτείνω να είναι ως εδάφιο της παραγράφου 9 του άρθρου 13, είναι η υπ' αριθμ. 625/39. Τι λέμε κοντολογής, κύριε Υπουργέ. Λέμε να έχει τη δυνατότητα η μικρής κλίμακας επένδυση που δημιουργεί έστω και τις λίγες θέσεις απασχόλησης, να ενταχθεί με χαμηλότερο κατώφλι απ' αυτό που προβλέπει ο νόμος 2601 στον αναπτυξιακό νόμο. Λέει ο 2601 ότι το κατώφλι είναι εκατόν πενήντα τουλάχιστον εκατομμύρια δραχμές. Με τη διάταξη αυτή προτείνουμε να μειωθεί το κατώφλι. Έχουμε τη γνώση του χώρου. Και επενδύσεις των πενήντα, των εξήντα και εκατό εκατομμυρίων δραχμών, ενώ παίζουν σημαντικό ρόλο για να συγκρατήσουν οικογένειες σ' αυτά τα νησιά δεν είναι δυνατό να μην τις δέχεται η πολιτεία να τις εντάξει στη λογική του αναπτυξιακού νόμου. Δεν μιλάμε για την Κρήτη ή άλλα μεγάλα νησιά. Μιλάμε γι' αυτά που έχουν πληθυσμό κάτω από τρεις χιλιάδες εκατό κατοίκους.
Αυτήν την πρόταση, κύριε Υπουργέ -πιστεύω ότι αν ερωτηθούν όλες οι πτέρυγες της Βουλής θα συμφωνήσουν- σας καλώ να την κάνετε δεκτή. Και αν χρειαστεί να ενισχύσω την επιχειρηματολογία μου επικαλούμενος άλλα στοιχεία και άλλα επιχειρήματα, θα το κάνω αφού έχω πρώτα την απάντησή σας. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υπουργός Ανάπτυξης, κ. Χριστοδουλάκης.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, θέλω να διευκρινίσω ορισμένα θέματα. Κατ' αρχήν να ξεκινήσω απ' αυτό που είπε ο κ. Σφυρίου. Κύριε Σφυρίου, αυτά τα έχουμε καταγράψει, αλλά χρειάζεται να γίνει μια συνεννόηση με το Υπουργείο Εθνικής Οικονομίας και πιστεύω ότι θα είμαστε σε θέση να απαντήσουμε ...
ΚΟΣΜΑΣ ΣΦΥΡΙΟΥ: Μόνο για τις τουριστικές, κύριε Υπουργέ. Αυτό δηλαδή που λέτε εδώ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε συνάδελφε, επειδή είναι θέματα αναπτυξιακού νόμου, γνωρίζετε ότι αυτά είναι από κοινού θέματα αρμοδιότητος ΥΠΕΘΟ και Υπουργείου Ανάπτυξης. Κατά συνέπεια τα κρατήσαμε και θα επανέλθουμε σ' αυτά. 
Αναφέρθηκαν πάλι χωρίς κανένα λόγο νομίζω τα θέματα της υποθήκης των περιουσιακών στοιχείων της ΔΕΗ. Εδώ, λοιπόν, θέλω να επαναλάβω ορισμένες διευκρινίσεις προς πάσα κατεύθυνση. 
Κατ' αρχήν η παράγραφος 7 του συζητούμενου άρθρου 9, ρητώς και κατηγορηματικώς αφήνει απ' έξω οποιαδήποτε δυνατότητα υποθήκευσης για όλα τα περιουσιακά στοιχεία τα οποία σχετίζονται με παραγωγή, διανομή ενέργειας ή οποιαδήποτε άλλη παραγωγική και επιχειρηματική λειτουργία. Το μόνο που κάνει η παράγραφος 9 την οποία συζητάμε είναι ότι δίνει δυνατότητα στη ΔΕΗ να χρησιμοποιήσει, αν το κρίνει σκόπιμο, ορισμένα ακίνητα τα οποία δεν έχουν καμία σύνδεση με παραγωγικές και επιχειρηματικές δραστηριότητες όπως είναι διάφορα ακίνητα, κληροδοτήματα και μια σειρά από άλλα ακίνητα, μια ευελιξία η οποία είναι αυτονόητη, όπως έχουν και άλλες ανώνυμες εταιρείες. Είναι προφανές ότι δεν υφίσταται ο παραμικρός κίνδυνος να μειωθεί ή να διακινδυνεύσει η περιουσία και τα δικαιώματα τα οποία έχουν οι ασφαλισμένοι, διότι με τη σύσταση του Οργανισμού Ασφάλισης του Προσωπικού, οι ασφάλειες των εργαζομένων και των συνταξιούχων είναι απόλυτα κατοχυρωμένες με νόμο και με βάση τις συμμετοχές τις οποίες έχουν στα περιουσιακά στοιχεία, αλλά και με βάση την παρέμβαση και την ενίσχυση από τον κρατικό προϋπολογισμό των διαφορών που τυχόν προκύπτουν στη λειτουργία του οργανισμού. Κατά συνέπεια δεν υπάρχει το παραμικρό ζήτημα αμφισβήτησης των στοιχείων του ενεργητικού τα οποία έχουν ως απαιτήσεις ενσωματωμένες στην περιουσία της ΔΕΗ οι εργαζόμενοι και οι συνταξιούχοι.
Δεύτερον, για άλλη μια φορά ο ομιλητής της Νέας Δημοκρατίας αναφέρθηκε στην ανάγκη συμπλήρωσης του θεσμικού πλαισίου για την απελευθέρωση της αγοράς της ηλεκτρικής ενέργειας. Πρέπει να γνωρίζετε, αγαπητέ συνάδελφε, ότι το θεσμικό πλαίσιο έχει σχεδόν ολοκληρωθεί, έχει γίνει μια πάρα πολύ μεγάλη επεξεργασία τους τελευταίους μήνες -μπορώ να το καταθέσω αυτό να το δείτε- με γύρω στις είκοσι κανονιστικές πράξεις, διατάγματα, υπουργικές αποφάσεις, κατευθύνσεις κλπ. Και κατά συνέπεια δεν υπάρχει κανένα θεσμικό εμπόδιο για την είσοδο ιδιωτικών επιχειρήσεων στον τομέα της ηλεκτροπαραγωγής. 
Αναφέρατε επίσης για πολλοστή φορά το θέμα της τιμολόγησης του φυσικού αερίου. Γνωρίζετε ότι ήδη υπάρχει απόφαση και με εισήγηση της Ρυθμιστικής Αρχής Ενέργειας αλλά και με δική μου απόφαση για το ποιοι θα είναι οι κανόνες τιμολόγησης του φυσικού αερίου και μέσα στο Σεπτέμβριο αναμένεται και η ανακοίνωση των αριθμητικών τιμών του φυσικού αερίου.
Για το θέμα των υδρογονανθράκων σας λέω και πάλι ότι αυτό είναι το αποκλειστικό δικαίωμα της Κυβέρνησης και του Υπουργού Ανάπτυξης. Και κατά συνέπεια δεν υπάρχει απολύτως κανείς λόγος ανησυχίας ότι αυτό μπορεί να εκχωρηθεί σε οποιαδήποτε άλλη ιδιωτική εκμετάλλευση. 
Έρχομαι στο κυρίως θέμα των ΕΛΠΕ. Η πρόταση την οποία καταθέτει η Κυβέρνηση λαμβάνει υπόψη της δύο δεδομένα: τις ευρωπαϊκές εξελίξεις, όπου βλέπουμε εκεί πετρελαϊκές εταιρείες να μην έχουν πλέον καμιά απολύτως συμμετοχή του δημοσίου, εκτός από Πορτογαλία, Ιταλία και Αυστρία, που έχουν μεταξύ 30% και 35%, ακριβώς για να μπορέσουν να αναπτυχθούν πολύ περισσότερο, αλλά λαμβάνει όμως και τις στρατηγικές ιδιαιτερότητες της χώρας. Γι' αυτό η Κυβέρνηση επιμένει ότι θα πρέπει, ναι μεν να αποκρατικοποιηθεί περαιτέρω, αλλά να διατηρήσει το δημόσιο τουλάχιστον το 35% τον δημόσιο έλεγχο και το μάνταζμεντ. Και φυσικά αντιπαρατίθεται αυτή η πρόταση στη θέση της Νέας Δημοκρατίας που θέλει μέχρι 0% συμμετοχή του δημοσίου και ιδιώτη στρατηγικό επενδυτή όπως αντιπαρατίθεται επίσης και στις άκρως συντηρητικές απόψεις να διατηρηθεί και μάλιστα να αυξηθεί το κρατικό ποσοστό στα ΕΛΠΕ, που διετύπωσαν το Κομμουνιστικό Κόμμα Ελλάδας και ο Συνασπισμός. Μα, σας λέγω ότι σήμερα το ελληνικό δημόσιο έχει επισσωρεύσει τη μετοχική συμμετοχή. Είναι πάνω από το 68%.Ακόμα και η Τουρκία έχει χαμηλότερο απ' αυτό το ποσοστό.
ΑΝΤΩΝΗΣ ΣΚΥΛΛΑΚΟΣ: Γιατί; Είναι κακό αυτό;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πρέπει να παρακολουθήσουμε τις δυνατότητες ανάπτυξης έτσι όπως εκδηλώνονται και στην Ευρωπαϊκή Ένωση και στη χώρα μας. 
Και γι' αυτό ακριβώς χαράζουμε αυτήν τη μέση τομή, αυτή τη μέση λύση, η οποία ανταποκρίνεται και στις αναπτυξιακές ανάγκες της επιχείρησης, αλλά ανταποκρίνεται και στην απαίτηση και στην ανάγκη να διατηρηθεί ο δημόσιος έλεγχος και μία ισχυρή κρατική επιρροή στις στρατηγικές αποφάσεις της επιχείρησης ακριβώς λόγω του ιδιαίτερου χαρακτήρα που έχει μία μεγάλη αναπτυσσόμενη ραγδαία πετρελαϊκή επιχείρηση στη χώρα μας.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριε Κωνσταντίνου, έχετε το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, δεν θα πάρω χρόνο δευτερολογώντας. Λυπάμαι μόνο που τελειώνοντας αυτό το νομοσχέδιο διαπιστώνω μία παλινωδία θέσεων της Νέας Δημοκρατίας που κατέληξε στο να αφήσει εκτεθειμένο τον κ. Μεϊμαράκη, ο οποίος χθες ήρθε εδώ να μας κάνει διάφορα μαθήματα από το Βήμα της Βουλής. Σήμερα όμως μετά τη διαφοροποίηση των θέσεών του, δεν τόλμησε να εμφανισθεί και να πάρει το λόγο.
Δεν προσέθεσε, λοιπόν, τίποτε καινούριο η Νέα Δημοκρατία στη δευτερολογία. Δεν νομίζω ότι υπάρχει κάτι που πρέπει να απαντηθεί. Ήδη οι συνάδελφοι και η Κυβέρνηση τα έχουν πλήρως διευκρινίσει. Θα περιμένω μόνο μήπως υπάρξει κάποια τοποθέτηση. Κύριε Υπουργέ, απευθύνομαι σε σας προσωπικά. Το φράγμα του Τεμένους αφορά σε τρεις νομούς -στους νομούς Δράμας, Καβάλας και Ξάνθης- το οποίο δεν πρέπει να θεωρήσετε ότι είναι τόσο μικρής σημασίας και να αποφεύγετε να τοποθετηθείτε στην Αίθουσα. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καραμπίνα, έχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, θα ήθελα την ανοχή σας γιατί θα πρέπει να αναφερθώ και σε δύο τροπολογίες. Η μία είναι ενδιαφέροντος της Πανελλήνιας Ομοσπονδίας Ξενοδόχων, αλλά το κείμενό της δίνει και τη διάσταση των προβλημάτων που αντιμετωπίσαμε εμείς οι εισηγητές και όλοι όσοι λεπτομερώς ασχοληθήκαμε με το συγκεκριμένο νομοσχέδιο, την πρακτική την οποία καταγγείλαμε, τις δυσκολίες που αντιμετωπίσαμε. 
Και λέω το εξής: Στην υποπερίπτωση 2 της περίπτωσης δ' της παραγράφου 3 του άρθρου 3 του ν. 2601/1998 και μετά τη φράση "η πραγματοποίηση επενδύσεων θερμοκηπίων" προστίθεται η φράση "ανέγερση νέων ξενοδοχειακών μονάδων αα' και αβ' τάξης". Είναι μία τροπολογία που κατετέθη από τους συναδέλφους μου Βουλευτές. Αυτό γιατί αντιλαμβάνεστε πόσο έπρεπε να ψάξουμε μέσα στις υποπεριπτώσεις και για να δείτε, κύριε Υπουργέ, ότι σας καταγγείλαμε δικαίως διότι δεν είναι τρόπος νομοθεσίας αυτός. Και δεν τιμά πιστεύω τη Βουλή αυτή η νέα μέθοδος, αυτές οι πρακτικές, να νομοθετούμε δηλαδή κατ' αυτόν τον τρόπο.
Μία άλλη τροπολογία που θα ήθελα να λάβετε σοβαρά υπόψη είναι στην παράγραφο 1 του άρθρου 13 του εν λόγω νομοσχεδίου να προστεθούν τα παρακάτω δύο εδάφια. Στην παράγραφο 3 του άρθρου 2 του ν. 2601/1998 προστίθενται τα εξής: "Σε επενδύσεις του μεταποιητικού τομέα που πραγματοποιούνται σε νησιωτικές περιοχές παρέχονται εναλλακτικά όλα τα είδη ενισχύσεων του ν. 2601/1998 αφότου αυτός ίσχυσε". Στην παράγραφο 3 του άρθρου 5 του ν. 2601/1998 προστίθενται τα εξής: "Στις επενδύσεις όλων των τομέων που πραγματοποιούνται σε νησιά με πληθυσμό μικρότερο των τριών χιλιάδων εκατό κατοίκων παρέχεται 10% επιπλέον ποσοστό επιχορήγησης και επιδότησης επιτοκίου". Είμαι σύμφωνος και με τον κ. Σφυρίου που έθεσε το ίδιο θέμα.
Κύριε συνάδελφε του Κομμουνιστικού Κόμματος, κύριε Τζέκη, θέσατε ένα θέμα, ότι έχουμε μπλέξει με το ΠΑΣΟΚ σε σχέση με τις ιδιωτικοποιήσεις. Εγώ θα σας πω ότι το ΠΑΣΟΚ έχει μπλεχτεί -εμείς είμαστε πολύ καθαροί στη θέση μας- και κάνει ιδιωτικοποιήσεις με φιλελεύθερο περιεχόμενο και σοσιαλιστικό μανδύα.
ΑΓΓΕΛΟΣ ΤΖΕΚΗΣ: Το είπαμε αυτό. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θα σας το κάνω πιο αναλυτικό.
Οι διαρθρωτικές αλλαγές που γίνονται από την Κυβέρνηση, κυρίες και κύριοι συνάδελφοι, κατά τη δική μας άποψη δεν γίνονται για να υπηρετήσουν την ανάπτυξη, την απασχόληση και το κοινωνικό σύνολο, αλλά σε άλλες περιπτώσεις για να εξυπηρετήσουν συμφέροντα, όπως επί του προκειμένου η περίπτωση των Ναυπηγείων Σκαραμαγκά και σε άλλες περιπτώσεις όπως η μετοχοποίηση των πετρελαίων, για να εξυπηρετήσετε το κομματικό συμφέρον, διοικήσεις κομματικών και οι οποίοι φυσικά θα είναι ευάλωτοι στις όποιες πιέσεις του κόμματός σας για τις ρουσφετολογικές προσλήψεις, οι οποίες φυσικά και σας εξυπηρετούν τα δέοντα. Είναι μία πάγια γνωστή τακτική που έχετε ακολουθήσει μέχρι σήμερα με τα γνωστά όμως αποτελέσματα: κλείσιμο επιχειρήσεων, βούλιαγμα της Ολυμπιακής, ξεπούλημα των Ναυπηγείων Σκαραμαγκά. 
Κυρίες και κύριοι συνάδελφοι, στις νέες συνθήκες -ας μην ξεγελιόμαστε- στο διεθνές περιβάλλον αυτές οι επιχειρήσεις που διέπονται από αυτές τις αντιλήψεις κι έχουν αυτά τα χαρακτηριστικά γνωρίσματα, δηλαδή οι επιχειρήσεις που έχουν τον εναγκαλισμό του κράτους ή τον απόλυτο έλεγχο του κράτους, που απέδειξαν στη διαδρομή τους ότι είχαν αρνητικά αποτελέσματα λόγω της γραφειοκρατίας, της αναποτελεσματικότητας, του ρουσφετιού που υπηρετούσαν, του κομματισμού, των ανίκανων διοικήσεών τους, σήμερα στις νέες συνθήκες όπως αυτές έχουν διαμορφωθεί, της ελευθερίας της αγοράς, του ανταγωνισμού, δεν μπορούν να αντέξουν. 
Γι' αυτό για να προχωρήσουν οι διαρθρωτικές αλλαγές χρησιμοποιήστε τουλάχιστον original θέσεις, αντιγράψτε σωστά, κύριε Υπουργέ, τις θέσεις της Νέας Δημοκρατίας ούτως ώστε να έχουμε τα καλύτερα δυνατά αποτελέσματα προς όφελος του τόπου και του λαού. Για να προχωρήσετε, λοιπόν, στην ανάπτυξη κάντε πράξη αυτά που η Νέα Δημοκρατία κατά κόρον εδώ και όλοι οι συνάδελφοι σας γνωρίσαμε, πώς επιτυγχάνεται, πώς είναι επιτυχής μία ιδιωτικοποίηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριε Πρόεδρε, θα παρακαλέσω επειδή συζητάμε καμιά εικοσαριά άρθρα συνολικά δεν θα μου φτάσουν τρία λεπτά με τίποτε. Σας παρακαλώ πολύ.
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε ...
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πάγκαλε, ευτυχώς δεν καθορίζετε εσείς τη διαδικασία. Και δεν γνωρίζετε ότι ο χρόνος που μου αναλογεί είναι πολύ περισσότερος.
ΘΕΟΔΩΡΟΣ ΠΑΓΚΑΛΟΣ: Δεν είστε Πρόεδρος της Βουλής. Στον Πρόεδρο να απευθύνεστε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ο χρόνος που μου αναλογεί καθορίζεται από τον Κανονισμό και όχι από τον κ. Πάγκαλο ούτε από τις ανάγκες των συναδέλφων του ΠΑΣΟΚ να καθίσουν μέσα στην Αίθουσα όποτε τους βολεύει. 
ΘΕΟΔΩΡΟΣ ΠΑΓΚΑΛΟΣ: Μας κάνει παρατηρήσεις ο κ. Παυλόπουλος; Βάλτε τον στη θέση του, κύριε Πρόεδρε. 
ΠΡΟΚΟΠΗΣ ΠΑΥΛΟΠΟΥΛΟΣ: Να μη γίνεται ο κ. Πάγκαλος κήνσορας του χρόνου που μου αναλογεί. Εσείς, κύριε Πρόεδρε, μπορείτε. Όχι οι συνάδελφοι του ΠΑΣΟΚ.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Παυλόπουλε. 
ΠΡΟΚΟΠΗΣ ΠΑΥΛΟΠΟΥΛΟΣ: Πρώτα από όλα, κύριε Πρόεδρε, η κατάσταση ...
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. Δεν είναι σωστό και δεν είναι λογικό αυτό. 
Ορίστε, κύριε Παυλόπουλε, συνεχίστε.
ΠΡΟΚΟΠΗΣ ΠΑΥΛΟΠΟΥΛΟΣ: Τα εσωκομματικά του ΠΑΣΟΚ έξω απ' αυτήν την Αίθουσα, όχι εδώ. Και δεύτερον να μάθουν να σέβονται. 
ΠΡΟΕΔΡΕΥΩΝ (Παναγιώτης Σγουρίδης): Τι νόημα έχουν τώρα τα εσωκομματικά; 
ΠΡΟΚΟΠΗΣ ΠΑΥΛΟΠΟΥΛΟΣ: Με διακόπτουν, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Οι διακοπές έχουν να κάνουν με τον κοινοβουλευτικό ρόλο του καθένα μας. Δεν έχουν να κάνουν με το θέμα των εσωκομματικών μας.
Σας ξαναβάζω, λοιπόν, το χρόνο από την αρχή, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πολύ, κύριε Πρόεδρε. Όσες φορές διακόπτομαι πάντως, ο χρόνος θα μετράει από την αρχή.
Λέω, λοιπόν, ότι είναι εντυπωσιακό ότι το νομοσχέδιο αυτό συζητείται αυτήν τη στιγμή μεταξύ Βουλευτών της Αντιπολίτευσης και εκπροσώπων της Κυβέρνησης...
(Θόρυβος στην Αίθουσα).
Κύριε Πρόεδρε, σας είπα και πάλι πως όποτε πείσετε τον κ. Πάγκαλο ότι εδώ δεν είναι κομματική σύναξη του ΠΑΣΟΚ αλλά Κοινοβούλιο, θα πάμε καλά. Διαφορετικά δεν συνεχίζω. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία από τις διακοπές που γίνονται. 
(Θόρυβος στην Αίθουσα)
Παρακαλώ συνεχίστε, κύριε Παυλόπουλε. Μην επιδεινώνετε το πρόβλημα υγείας το οποίο έχετε.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ που έχετε την ευαισθησία να μου το λέτε, κύριε Πρόεδρε. Παρακαλώ να έχω το χρόνο μου.
ΠΡΟΕΔΡΕΥΩΝ (Παναγιώτης Σγουρίδης): Θα έχετε το χρόνο σας, κύριε Παυλόπουλε. 
Κύριοι συνάδελφοι, σεβαστείτε και εσείς το πρόβλημα του κ. Παυλόπουλου. 
ΠΡΟΚΟΠΗΣ ΠΑΥΛΟΠΟΥΛΟΣ: Παρακαλώ να μη με διακόπτουν και να κάνουν ησυχία. 
ΠΡΟΕΔΡΕΥΩΝ (Παναγιώτης Σγουρίδης): Εσείς είσαστε έμπειρος κοινοβουλευτικός και δεν έχετε ανάγκη από διακοπές. Έχετε τόσον καιρό στο Κοινοβούλιο και έχετε αντιμετωπίσει άπειρες καταστάσεις.
ΠΡΟΚΟΠΗΣ ΠΑΥΛΟΠΟΥΛΟΣ: Λέω ότι το νομοσχέδιο αυτό συζητείται μεταξύ των Βουλευτών της Αντιπολίτευσης και εκπροσώπων της Κυβέρνησης. Από την πλευρά των Βουλευτών της κυβερνητικής πλειοψηφίας ουσιαστικά δεν υπήρξε καμία στήριξη. Είναι εδώ οι Βουλευτές της Πλειοψηφίας κάθε φορά που χρειάζεται να ανταποκριθούν στην ονομαστική ψηφοφορία που γίνεται. Αυτό αποδεικνύει ποια είναι ακριβώς η στήριξη του νομοσχεδίου από την πλευρά της κυβερνητικής πλειοψηφίας.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σε τόσους και τόσους Βουλευτές που έχουν μιλήσει εδώ δεν είναι προσβολή αυτό; 
ΠΡΟΚΟΠΗΣ ΠΑΥΛΟΠΟΥΛΟΣ: Λέω, λοιπόν, ότι υπάρχουν στο σημείο αυτό, στις διατάξεις των άρθρων που συζητάμε, δύο διαφορετικές ενότητες. Η μία αφορά τα ζητήματα της ΔΕΗ. Από την πλευρά του κυρίου Υπουργού, οι διευκρινίσεις που δόθηκαν είναι το λιγότερο ανεπαρκείς. Εξήγησα -και το λέω για πολλοστή φορά- στο άρθρο 9 παρέχεται η δυνατότητα, μετά την κατάργηση των δύο βασικών νομοθετημάτων τα οποία αφορούν την περιουσία της ΔΕΗ, να επιβαρυνθούν όλα τα περιουσιακά στοιχεία της ΔΕΗ είτε με υποθήκη είτε με άλλο εμπράγματο δικαίωμα. Αυτό σημαίνει ότι καταλαμβάνονται, μοιραία, και περιουσιακά στοιχεία τα οποία αποτελούν περιουσιακό απόθεμα του ασφαλιστικού φορέα της ΔΕΗ.
Με τον τρόπο αυτό το άρθρο 34 του ν. 2773/79 φαλκιδεύεται. Είπε ο κύριος Υπουργός ότι "προς Θεού δεν τίθεται θέμα". Του λέμε πολύ απλά γιατί δεν τροποποιεί τη διάταξη αυτή και να βάλει ότι η κατάργηση των διατάξεων των νόμων του ΄50 και του '51 δεν καταλαμβάνει, σε καμιά περίπτωση, περιουσιακά στοιχεία με βάση τα οποία στηρίζεται το κεφάλαιο του ασφαλιστικού φορέα ΟΑΠ-ΔΕΗ. Δεν το κάνει. 
Επομένως καταγγέλλουμε ευθέως ότι το άρθρο 9, ως έχει, αποτελεί κερκόπορτα και καυδιανό δίκρανο, από το οποίο περνάει η δυνατότητα πλήρους απαξίωσης της συμφωνίας που έχει καταστεί αντικείμενο νομοθετικής ρύθμισης με το άρθρο 34 του ν. 2773/79. 
Δεύτερον όταν είναι κάτι νόμος του κράτους, κύριε Υπουργέ, πρέπει να ξέρετε πάρα πολύ καλά, ότι εμείς μάθαμε να το σεβόμαστε. Εσείς φαίνεται ότι δεν σέβεστε ούτε αυτά που ψηφίζετε. Από κει και κάτω, σε ό,τι αφορά το ζήτημα το οποίο σχετίζεται με τα Ελληνικά Πετρέλαια, ξανατονίζουμε, ότι το θέμα είναι πώς θα πορευθεί στο μέλλον αυτή η επιχείρηση. Διότι το παρελθόν της είναι αμαρτωλό. Υπήρξε αιχμή του δόρατος της κρίσης του χρηματιστηρίου. Έπαιξε σημαντικότατο ρόλο η μετοχή των Ελληνικών Πετρελαίων σ' αυτήν την τραγωδία του χρηματιστηρίου και το ξέρουμε όλοι. Αυτή η κατάσταση δεν μπορεί να διατηρηθεί και δεν μπορεί να μετράει η Κυβέρνηση τα κέρδη σε καμία περίπτωση με κριτήριο του τι απέδωσαν οι μετοχές "φούσκες".
Εμείς, ως Νέα Δημοκρατία, λέμε ότι σημασία έχει να υπάρξει μέλλον, στρατηγικός επενδυτής και δέσμευση του στρατηγικού επενδυτή για τις αποδώσεις της επιχείρησης. Αυτό δεν έγινε ούτε με τα ναυπηγεία, όπου ποτέ δεν ζητήθηκε λογαριασμός από τους Βρετανούς, ούτε με την Ολυμπιακή Αεροπορία, όπου ποτέ δεν ζητήθηκε λογαριασμός από την SPEEDWIN. Έτσι πάει να το κάνει η Κυβέρνηση και αυτό. Απλή μετοχοποίηση για να εισπράξει χρήματα από το χρηματιστήριο. Και, πολύ περισσότερο, να διοικήσει την επιχείρηση με κομματικούς καρεκλοκένταυρους. Αυτό δεν είναι ιδιωτικοποίηση. Γι' αυτό καταψηφίζουμε τις σχετικές διατάξεις και θεωρούμε ότι αυτές αντιπροσωπεύουν την τριτοκοσμική αντίληψη περί ιδιωτικοποιήσεων και αποκρατικοποιήσεων που διακρίνουν την τακτική της Κυβέρνησης.
Ευχαριστώ πολύ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, φαίνεται ότι ο κ. Παυλόπουλος προσθέτει τον αριθμό των ομιλιών των ίδιων ομιλητών και γι' αυτό έβγαλε αυτήν τη διαφορά υπέρ της Νέας Δημοκρατίας. 
ΠΡΟΕΔΡΟΣ (Απόστολος Κακλαμάνης): Μου επιτρέπετε κάτι;
ΙΩΑΝΝΗΣ ΜΑΓΚΡΙΩΤΗΣ: Βεβαίως, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Τελευταία στις συνεδριάσεις μας γίνεται συχνά προσωπική αναφορά στο τι είπε ο καθένας. Σύμφωνα με τον Κανονισμό οι τοποθετήσεις μας είναι επί του συζητουμένου θέματος. Πολλές φορές είμαστε υποχρεωμένοι να κάνουμε μία αναφορά για κάτι συγκεκριμένα που είπε κάποιος, αλλά αυτό που τείνει να συνεχισθεί εγώ θεωρώ ότι υποβαθμίζει τη συζήτησή μας. Εδώ δεν είναι τέσσερα ή πέντε πρόσωπα μόνο που μπορούν να ανταλλάσσουν διαξιφισμούς και αναφορές στα ονόματά τους κλπ. Αυτό ισχύει για όλους μας. 
ΙΩΑΝΝΗΣ ΜΑΓΚΡΙΩΤΗΣ: Δέχομαι την παράκλησή σας.
ΠΡΟΕΔΡΟΣ (Απόστολος Κακλαμάνης): Μπορείτε να λέτε, όπως έλεγαν οι παλαιότεροι, όπως είπε συνάδελφος εκ της Μείζονος Αντιπολιτεύσεως ή όπως είπε ο συνάδελφος εξ Αρκαδίας...
ΙΩΑΝΝΗΣ ΜΑΓΚΡΙΩΤΗΣ: Θα πάμε πολύ παλιά, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ας πάμε πολύ παλιά, γιατί τα πολύ νεοτερικά κάπου ευτελίζονται. Αυτό δεν αφορά εσάς. Μιλάω γενικότερα για την τάση που έχουμε. 
ΙΩΑΝΝΗΣ ΜΑΓΚΡΙΩΤΗΣ: Λέω, λοιπόν, ότι από την πτέρυγα της Νέας Δημοκρατίας...
ΠΡΟΕΔΡΟΣ (Απόστολος Κακλαμάνης): Έτσι μπράβο, "από την πτέρυγα της Νέας Δημοκρατίας". 
ΙΩΑΝΝΗΣ ΜΑΓΚΡΙΩΤΗΣ: Εκτοξεύθηκε η γνωστή κατηγορία ότι οι Βουλευτές του ΠΑΣΟΚ δεν υπερασπίστηκαν το συζητούμενο νομοσχέδιο. Έχω μπροστά μου τον κατάλογο των ομιλητών στη συζητούμενη ενότητα στην οποία αναφέρθηκα. Οι εγγεγραμμένοι είναι έντεκα, ένας εκ των Βουλευτών της Νέας Δημοκρατίας δεν προσήλθε για την αγόρευσή του, ένας είναι αγορητής του Κ.Κ.Ε. και οι άλλοι ομιλητές είναι μοιρασμένοι εξίσου μεταξύ Νέας Δημοκρατίας και ΠΑΣΟΚ. Πέντε, λοιπόν, από τη Νέα Δημοκρατία και πέντε από το ΠΑΣΟΚ μίλησαν στο συζητούμενο νομοσχέδιο. Βεβαίως υπήρξαν πρωτολογίες και δευτερολογίες πέραν του εισηγητού και των Κοινοβουλευτικών Εκπροσώπων των κομμάτων. 
ΠΡΟΕΔΡΟΣ (Απόστολος Κακλαμάνης): Επί του θέματος της ενότητας των άρθρων έχετε να πείτε κάτι;
ΙΩΑΝΝΗΣ ΜΑΓΚΡΙΩΤΗΣ: Βεβαίως. 
ΠΡΟΕΔΡΟΣ (Απόστολος Κακλαμάνης): Παρακαλώ.
ΙΩΑΝΝΗΣ ΜΑΓΚΡΙΩΤΗΣ: Θέλω να πω ότι το να επικαλούμαστε συνεχώς το θέμα αυτό, καταντά φάρσα. 
Το δεύτερο που θέλω να θίξω είναι ότι τόσο ο Κοινοβουλευτικός Εκπρόσωπος της Νέας Δημοκρατίας όσο και ο άλλος αγορητής της Νέας Δημοκρατίας έκαναν δύο πολύ αιχμηρές καταγγελίες για τη μετοχή των Ελληνικών Πετρελαίων, αυτής της δημόσιας επιχείρησης. Θεωρώ ότι είναι μείζον πολιτικό θέμα. Ο εις εξ αυτών την χαρακτήρισε ως μετοχή "φούσκα" και το τονίζουμε αυτό, λέγοντας ότι πρέπει να προστατεύσουμε το ελληνικό επενδυτικό κοινό από τη μετοχή των Ελληνικών Πετρελαίων και πριν λίγο ο έτερος των συναδέλφων της Νέας Δημοκρατίας είπε ότι υπήρξε η αιχμή του δόρατος του μεγάλου φιάσκου και της κρίσης του χρηματιστηρίου η μετοχή των Ελληνικών Πετρελαίων. Αυτήν την τιμή λοιπόν, περιποιούν στις δημόσιες επιχειρήσεις για τις οποίες κόπτονται ότι υπερασπίζονται όπως και το δημόσιο συμφέρον.
Τουλάχιστον για τα Πρακτικά της Βουλής αλλά και για την ουσία του θέματος θα καλέσω τους συναδέλφους της Νέας Δημοκρατίας να ανακαλέσουν αυτές τις εκφράσεις τους αλλιώς είναι ευθεία αντιπαρέμβαση στη λειτουργία του χρηματιστηρίου. Αυτή είναι η στάση και ο ρόλος της Αξιωματικής Αντιπολίτευσης. 
ΠΡΟΕΔΡΟΣ (Απόστολος Κακλαμάνης): Κύριε Σαλαγκούδη, παρακαλώ να μιλήσετε και να κλείσουμε, αν θέλετε κλείνοντας και αυτά που ανοίγει τώρα ο κ. Μαγκριώτης. Όταν εγώ σας λέω να ερχόμαστε στο θέμα, διαμαρτύρεσθε. Όλα αυτά είναι εκτός θέματος κατά τη γνώμη μου. 
Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πράγματι η πρόθεσή μας είναι πάντοτε να κάνουμε έναν εποικοδομητικό διάλογο. Δυστυχώς προς αυτήν τη κατεύθυνση δεν μας βοηθάει η Κυβέρνηση και γι' αυτό απευθυνόμαστε στο Προεδρείο για να προστατεύσετε το κύρος του Κοινοβουλίου, διότι αυτά τα νομοσχέδια τα οποία καταγγέλλουμε ότι δεν μπορεί να έρχονται σαν συρραφές άσχετων διατάξεων μεταξύ τους, δεν είναι εύκολο να τα συζητήσουμε. 
Χτες μιλώντας την τελευταία φορά για το άρθρο 2, είπα ότι είχα έντεκα σελίδες παρατηρήσεις και προτάσεις για το πώς θα μπορούσε να προχωρήσει πολύ καλύτερα όλη αυτή η προσπάθεια για την αύξηση της ενέργειας στο ενεργειακό μας ισοζύγιο από τις ανανεώσιμες πηγές ενέργειας.
Δεν μου δόθηκε η ευκαιρία να τις πω πουθενά, κύριε Πρόεδρε.
Έρχομαι τώρα στο νομοσχέδιο αυτό. Προτίθεμαι να κάνω παρατηρήσεις για τη ΔΕΗ. Δεν νομίζω ότι θα μου φτάσει ο χρόνος, γιατί όλα τα άλλα θέματα που ετέθησαν, "έφαγαν" το χρόνο και αναγκάζομαι τώρα και με τις νέες προσθήκες από την πλευρά της Συμπολίτευσης να απαντήσω και σε αυτές.
Να πούμε ότι την πρώτη ημέρα μίλησαν είκοσι Βουλευτές της Νέας Δημοκρατίας και εις μόνο από τους Βουλευτές της Συμπολίτευσης, ο οποίος δεν υπερασπίστηκε το νομοσχέδιο. Δεν μιλάω για τον εισηγητή, αλλά για έναν ακόμη Βουλευτή, ο οποίος έκανε κριτική στο νομοσχέδιο. Η κριτική μας ήταν περίπου συμπλέουσα με την κριτική της Αξιωματικής Αντιπολίτευσης. 
Την επόμενη ημέρα επαναλήφθηκε η ίδια πρακτική και μόνο σήμερα, ίσως επειδή τις δύο πρώτες ημέρες είδαν ότι είχε πρόβλημα πλέον η Κυβέρνηση και το κόμμα, επιστρατεύθηκαν και τρεις, τέσσερις -δεν μπόρεσαν να βρεθούν περισσότεροι- Βουλευτές, οι οποίοι μίλησαν.
Ο κύριος Υπουργός είπε προηγουμένως ότι είναι σχεδόν έτοιμο το θεσμικό πλαίσιο για την απελευθέρωση της αγοράς.
Κύριε Υπουργέ, δεν το λέω για εσάς, διότι είναι γεγονός ότι εσείς κάνετε σημαντική δουλειά, αρκετή, θα έλεγα, δουλειά, εγώ που ξέρω να εκτιμώ, γιατί ασχολούμαι με το ζήτημα. 
Όμως, κύριε Υπουργέ, έχετε συνολικά την ευθύνη της Κυβέρνησης. Το 1997 εφαρμόστηκε η απελευθέρωση της αγοράς στην Ευρωπαϊκή Ένωση και αμέσως ξεκίνησαν οι περισσότερες χώρες, με δύο χρόνια παράταση για κάποιες άλλες χώρες οι οποίες προχώρησαν επίσης στην απελευθέρωση από την αγορά και σε εμάς δόθηκε τετραετής παράταση. Στα τέσσερα χρόνια δεν κάνατε τίποτα. Και ήρθατε μόνο στο τέλος του 1999 να φέρετε το ν. 2773/99 στον οποίο αναγκαστήκατε και κάνατε μέχρι τώρα πολλαπλές -δεν μπορώ να τις αριθμήσω- τροποποιήσεις. Και τώρα πάλι τροποποίηση του νόμου αυτού που φέρατε στο τέλος του 1999.
Σας είπα ότι δεν έχετε ετοιμάσει το θεσμικό πλαίσιο. Πήγατε να μου πείτε ότι το ετοιμάσατε, δείχνοντας τον ογκώδη φάκελο, αλλά επειδή ίσως ξέρετε ότι ξέρω, είπατε "Σχεδόν έτοιμος". Μα, είναι δυνατόν. Απελευθερώθηκε επίσημα, έχουμε απελευθερωμένη αγορά ηλεκτρικής ενέργειας, αλλά πέρασαν επτά μήνες από την ημερομηνία που είμαστε υποχρεωμένοι για την απελευθέρωση, 19.2.2001 και λέμε μετά από επτά μήνες ότι είναι σχεδόν έτοιμο το θεσμικό πλαίσιο.
Μας είπατε τώρα ότι στις 15 Σεπτεμβρίου θα έχουμε και τις προδιαγραφές για την τιμή του φυσικού αερίου, που είναι απαραίτητη προϋπόθεση για να γίνει η στοιχειώδης τεχνοοικονομική μελέτη και να προχωρήσουν αυτοί που δώσατε τις άδειες.
Έτσι είναι, δυστυχώς, κύριε Υπουργέ, και αν θα ρωτήσετε αυτούς τους έξι που πήραν τις άδειες, κανένας δεν έχει προχωρήσει σε καμία ενέργεια, διότι δεν είναι έτοιμο ούτε το θεσμικό πλαίσιο και προπάντων δεν είναι έτοιμη η τιμή την οποία λέτε ότι θα καθορίσετε στις 15 Σεπτεμβρίου. Αυτό όσον αφορά στην απελευθέρωση.
Από εκεί και πέρα κάνετε και άλλα πράγματα, διότι ξέρετε ότι δεν θα γίνουν μεν τα ιδιωτικά εργοστάσια για να παράγουν ηλεκτρική ενέργεια, αλλά υπάρχει η δυνατότητα μετά τη διασύνδεση με την Ιταλία να υπάρχουν εισαγωγές.
Τι κάνει, λοιπόν, η ΔΕΗ για να διατηρήσει το μονοπώλιο; Για πρώτη φορά από τότε που ιδρύθηκε, κάνει διαγωνισμό τετραετούς διάρκειας για να καλύψει το εύρος των διασυνδέσεων, δηλαδή όσες ηλεκτρικές ενέργειες μπορούμε να εισάγουμε να μη βρεθεί ιδιώτης να εισάγει που θα έχει και σε μια ευρωπαϊκή χώρα εργοστάσιο όπως απαιτεί ο ν. 2973 και η οδηγία της Ευρωπαϊκής Ένωσης, αλλά να έχει μόνο η ΔΕΗ αυτήν τη δυνατότητα, να διατηρήσουμε δηλαδή το μονοπώλιο. 
Από την άλλη μεριά κρούει τον κώδωνα του κινδύνου η ΔΕΗ ότι το 2004 δεν θα έχουμε επάρκεια ηλεκτρικού ρεύματος και με τις χώρες αυτές από τις οποίες εισάγουμε ηλεκτρικό ρεύμα, που είναι οι βόρειες χώρες, είναι με αστάθεια οι συμφωνίες που ενδεχόμενα μπορούμε να κάνουμε.
Επομένως, εάν κοιτάξουμε μακροπρόθεσμα, για το 2004 κινδυνεύουμε να πάθουμε ό,τι πάθαμε το καλοκαίρι με τα νησιά μας που έμοιαζαν να είναι χριστουγεννιάτικο δένδρο με το συνεχές αναβόσβημα. 
Εδώ, επειδή υπάρχει αυτή η δυνατότητα με τα νησιά έρχομαι τώρα να κάνω την παρατήρηση στην παράγραφο 1 του άρθρου 8, του πρώτου άρθρου, κύριε Πρόεδρε, της ενότητας που θέλω να σχολιάσω. Θα σχολιάσω μόνο την παράγραφο 1, γιατί τελειώνει ο χρόνος και δεν θα μπορέσω τίποτε άλλο να σχολιάσω.
ΠΡΟΕΔΡΟΣ (Απόστολος Κακλαμάνης): Πέντε λεπτά προφανώς λέγατε κάποια πράγματα, που έχουν ενδιαφέρον. Μη μας λέτε τώρα ότι μιλάτε μόνο για την παράγραφο 1.
ΓΕΩΡΓΙΟΣ ΣΑΛΑΓΚΟΥΔΗΣ : Όχι, τώρα θα μιλήσω για την παράγραφο 1 του άρθρου 8, την παρατήρηση την οποία έχω να κάνω.
Η προτεινόμενη, λοιπόν, στο τέλος της παραγράφου 2γ΄ του άρθρου 11 του ν. 2773/99, τροποποίηση, δηλαδή, πάλι του νόμου, διά της οποίας συντέμνεται η εξάμηνη προθεσμία δημοσίευσης της πρόσκλησης σε διαγωνισμό για νέες εγκαταστάσεις παραγωγής στα μη διασυνδεδεμένα νησιά, είναι προσπάθεια αιφνιδιασμού και υφαρπαγής των επιλογών που θα γίνουν τελικά, δεδομένου ότι κάποιοι δεν θα έχουν πολύ νωρίτερα την πληροφόρηση και δεν θα προλάβουν ενδεχομένως να συμμετέχουν και κάποιοι τους οποίους θα έχουν πληροφορήσει κάποιοι άλλοι θα το ξέρουν και θα συμμετέχουν.
Δεν μπορεί όμως να παραβιάζουμε την κοινοτική οδηγία, η οποία απαιτεί εξάμηνη προθεσμία. Εξάμηνη τουλάχιστον προθεσμία, λέει επίσημη εφημερίδα των ευρωπαϊκών κοινοτήτων. "Τουλάχιστον έξι μήνες πριν από την ημερομηνία λήξης της προθεσμίας για την υποβολή προσφορών" και όπως προβλέπει και ο ν.2773/99. Επομένως, δεν πρέπει να γίνει δεκτή αυτή η προσθήκη. Εδώ είναι επιλήψιμη αυτή η προσθήκη.
Παράγραφοι 2 και 3: Οι πόροι της διαχείρισης του συστήματος και συναλλαγών ηλεκτρικής ενέργειας πρέπει να δημοσιεύονται στην Εφημερίδα της Κυβερνήσεως για να έχουν ισχύ νόμου. Επομένως, οι ρυθμίσεις αυτές μπορούν να γίνουν δεκτές υπό την προϋπόθεση οι αποφάσεις του ΔΕΣΜΙΕ και της Ρυθμιστικής Αρχής Ενέργειας θα μπορούν να δημοσιεύονται στην Εφημερίδα της Κυβερνήσεως. Αυτό δεν το αναφέρετε. 
Κακώς απαλείψατε τη λέξη "τουλάχιστον" από την παράγραφο 4, γιατί ήταν απαραίτητο να την έχετε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΟΣ (Απόστολος Κακλαμάνης): Τελειώνετε, σας παρακαλώ. 
ΓΕΩΡΓΙΟΣ ΣΑΛΑΓΚΟΥΔΗΣ : Ακόμα, δεν μπορεί να χορηγηθεί ενιαία άδεια παραγωγής, αφού οι μονάδες παραγωγής στο διασυνδεδεμένο σύστημα και οι μονάδες στα μη διασυνδεδεμένα νησιά διέπονται από διαφορετικό καθεστώς και συνεπώς έχουν διαφορετικές υποχρεώσεις. Κακώς φέρνετε την ενιαία άδεια.
Επίσης, γιατί να κάνετε τη διαφοροποίηση των εκτάσεων των υδροηλεκτρικών έργων, αφού για τις εκτάσεις αυτές, όπως και για τις εκτάσεις των ορυχείων, η ΔΕΗ έχει καταβάλει τίμημα κατά τη διάρκεια των απαλλοτριώσεών της. Μήπως πρόκειται οι εκτάσεις αυτές να παραχωρηθούν στη συνέχεια σε ιδιώτες για να χτίσουν εκεί υδροηλεκτρικά έργα; Θα πρέπει να καθορισθεί τίμημα και για τη ΔΕΗ γι' αυτά.
Για το άρθρο 10, τώρα, πέρα από την ένσταση όπου είπατε ότι είναι διασφαλισμένο το ασφαλιστικό ταμείο των υπαλλήλων της ΔΕΗ
Δεν είναι διασφαλισμένο, κύριε Υπουργέ. Σας το έχουμε πει επανειλημμένα και δεν το δέχεσθε, γιατί αυτό που αποδέχεσθε ως οφειλόμενο από τη ΔΕΗ στους ασφαλισμένους, που ήταν με ασφάλιση στον εργοδότη τη μοναδική στη χώρα μας, δηλαδή τα 3,2 τρισεκατομμύρια δεν το έχετε διασφαλίσει στους ασφαλισμένους, οι οποίοι είναι μετέωροι, διότι ο νόμος που λέει ότι θα βάζει κάτι το κράτος για να καλύπτει, δεν τους καλύπτει. Θα τους κάλυπτε, εάν υπήρχε η εγγύηση να το περνούσατε στο δημόσιο χρέος αφού το δέχεσθε ως χρέος του δημοσίου...
ΠΡΟΕΔΡΟΣ (Απόστολος Κακλαμάνης): Τελειώσατε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ : Να τελειώσω τη φράση μου.
Εάν, λοιπόν, το περνούσατε στο δημόσιο χρέος και αν αντίστοιχα προικοδοτούσατε το ασφαλιστικό ταμείο με αντίστοιχα ομόλογα, ισόποσα με αυτά που έχετε παραδεχτεί σαν χρέος, τότε θα ήταν οι ασφαλισμένοι σίγουροι, αλλιώς θα προσφεύγουν κάθε φορά με ασφαλιστικά μέτρα για κάθε προσπάθειά σας μετοχοποίησης ή έκδοσης προμετόχων.
ΠΡΟΕΔΡΟΣ (Απόστολος Κακλαμάνης): Θα πάρει το λόγο για ένα λεπτό ο κ. Σκρέκας και θα κλείσει ο κύριος Υπουργός με ένα-δυο λεπτά, εκτός εάν θέλετε να προχωρήσουμε και στις τροπολογίες. 
ΙΩΑΝΝΗΣ ΜΑΓΚΡΙΩΤΗΣ : Να προχωρήσουμε, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Σκρέκα.
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
Θα τηρήσω βέβαια την παρατήρηση την οποία εσείς προηγουμένως κάνατε σε συνάδελφο, δηλαδή ότι εδώ μέσα εκείνο το οποίο πρέπει να κάνουμε είναι να αναφερόμαστε στα νομοσχέδια και όχι τα λεγόμενα του ενός συναδέλφου να ερμηνεύονται από τον άλλο.
Πράγματι η σημερινή συζήτηση μόνο για το νομοσχέδιο δεν έγινε. Έγινε για τις θέσεις της Νέας Δημοκρατίας, για τις θέσεις του ΠΑΣΟΚ. Ένα, όμως, νομοσχέδιο το οποίο έχει πολλά στοιχεία προχειρότητας και δυσκολίες εφαρμογής δεν έτυχε αναλόγου προσοχής. Επιτρέψτε μου εδώ να κάνω μία αναφορά στο μακαρίτη τον Κουτσόγιωργα που έλεγε ότι στο σπίτι του κρεμασμένου δεν μιλάνε για σχοινί. Έλεγε ότι δεν δικαιούσθε διά να ομιλείτε. Το λέω αυτό, διότι ο κ. Μαγκριώτης μίλησε για το χρηματιστήριο λέγοντας ότι το χρηματιστήριο βλάπτεται από τις επισημάνσεις...
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε συνάδελφε, μιλήστε για το νομοσχέδιο. Θα ζητά μετά το λόγο επί προσωπικού ο κ. Μαγκριώτης. 
ΘΕΟΔΩΡΟΣ ΣΚΡΕΚΑΣ: Έχει σχέση, με το νομοσχέδιο, κύριε Πρόεδρε. Βέβαια έρχεται πρόταση νόμου για το χρηματιστήριο και εκεί θα συζητήσουμε αναλυτικά αυτά τα θέματα. Πάντως ο κ. Μαγκριώτης πρέπει να καταλάβει ότι το έγκλημα που διεπράχθη στο ελληνικό χρηματιστήριο δεν μπορεί να το χρεώσει σε κανένα. Το χρεώνεται καθ' ολοκληρίαν η Κυβέρνηση και το πλήρωσε ο ελληνικός λαός.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν σκοπεύω να μιλήσω, κύριε Πρόεδρε, αλλά επειδή ανεφέρθη ο κ. Σαλαγκούδης και είπε ότι με την προτεινόμενη διάταξη παραβιάζεται η κοινοτική νομοθεσία θέλω να σας διαβεβαιώσω ότι δεν είναι έτσι, διότι η ίδια η κοινοτική οδηγία 9692 λέει ρητώς στην παράγραφο 3 του αντίστοιχου άρθρου ότι τα κράτη-μέλη μπορούν να αποφασίσουν να μην εφαρμόζουν τις διατάξεις διαφόρων άρθρων που αφορούν προθεσμίες στο μέτρο που η εφαρμογή τους θα παρεμπόδιζε από νομική ή πραγματική άποψη την εκπλήρωση υποχρεώσεων που επιβάλλονται στις επιχειρήσεις ηλεκτρισμού προς το κοινό συμφέρον. Επειδή υπάρχει γενικό και κοινωνικό συμφέρον, όπως είναι για παράδειγμα η άμεση τροφοδοσία των μικρών νησιών, γι' αυτό ο νόμος που προτείνεται τώρα λέει ότι μπορούν να συντέμνονται οι προθεσμίες, έτσι ώστε αυτά τα έργα να επιταχύνονται. Αυτό είναι απολύτως σύμφωνο με το περιεχόμενο της κοινοτικής οδηγίας. 
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί της ενότητος των άρθρων 8 έως 22. 
Εισερχόμεθα στην ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 10, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 10 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 11, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 11 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 12, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 14, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 14 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 15, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 17, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 18, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 18 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 19, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 19 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 20, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 20 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 22, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22 έγινε δεκτό ως έχει, κατά πλειοψηφία.
Το ακροτελεύτιο άρθρο θα ψηφιστεί αύριο μετά τη συζήτηση και ψήφιση των τροπολογιών.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 15.26', λύεται η συνεδρίαση για αύριο ημέρα Πέμπτη 23 Αυγούστου 2001 και ώρα 10.30' π.μ., με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
.
 
 



