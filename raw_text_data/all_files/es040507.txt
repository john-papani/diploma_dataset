      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΣΤ΄
      Παρασκευή 7 Μαΐου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το Σχολείο Δεύτερης Ευκαιρίας Μυτιλήνης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Ανακοίνωση του δελτίου επικαίρων ερωτήσεων Δευτέρας 10 Μαΐου 2004, σελ.
      2. Συζήτηση επικαίρων ερωτήσεων:
      α) Προς τον Υπουργό Υγείας και Κοινωνικής Αλληλεγγύης, σχετικά με την ενεργοποίηση του θεσμού των «επικουρικών νοσηλευτών», για την κάλυψη των επειγουσών αναγκών του υγειονομικού μας συστήματος κλπ., σελ.
      β) Προς την Υπουργό Εθνικής Παιδείας και Θρησκευμάτων σχετικά με τη βαθμολόγηση των εξεταζομένων από το Διαπανεπιστημιακό Κέντρο Αναγνώρισης Τίτλων Σπουδών Αλλοδαπής (ΔΙΚΑΤΣΑ) για την ισοτιμία των πτυχίων των Ιατρικών Σχολών των πανεπιστημίων εξωτερικού, σελ.
      γ) Προς τον Υπουργό Εμπορικής Ναυτιλίας, σχετικά με την ικανοποίηση αιτημάτων των ναυτεργατών κλπ., σελ.
      δ) Προς τον Υπουργό Αιγαίου και Νησιωτικής Πολιτικής, σχετικά με το εύρος των αρμοδιοτήτων του Υπουργού σε όλες τις νησιωτικές περιοχές, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Σχεδίου Νόμου
      Οι Υπουργοί Δημόσιας Τάξης, Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις», σελ.
      ΟΜΙΛΗΤΕΣ
      Α. ΕΠΙ ΤΩΝ ΕΠΙΚΑΙΡΩΝ ΕΡΩΤΗΣΕΩΝ:
      ΚΑΚΛΑΜΑΝΗΣ Ν., σελ.
      ΚΕΦΑΛΟΓΙΑΝΝΗΣ Ε., σελ.
      ΚΟΥΒΕΛΗΣ Φ. σελ.
      ΠΑΝΤΕΛΑΚΗ Ε. σελ.
      ΠΑΥΛΙΔΗΣ Α., σελ.
      ΣΚΟΥΛΑΚΗΣ Ε., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΑΛΙΑΔΟΥΡΟΣ Σ. σελ.
     
     ΠΡΑΚΤΙΚΑ  ΒΟΥΛΗΣ
     ΙΑ’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α’
     ΣΥΝΕΔΡΙΑΣΗ  ΙΣΤ’
     Παρασκευή 7 Μαΐου 2004
     Αθήνα, σήμερα στις 7 Μαΐου 2004, ημέρα Παρασκευή και ώρα 10.39’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     	ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
     	Παρακαλείται η κυρία Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τη Γραμματέα της Βουλής κ. Ελπίδα Παντελάκη, Βουλευτή Α’ Πειραιώς, τα ακόλουθα:
     ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Σχολικών  Τροχονόμων ζητεί τη λήψη μέτρων για τη στήριξη και εξέλιξη του θεσμού του σχολικού τροχονόμου.
     2) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Συμβασιούχων Διοικητικών Υπαλλήλων Πανεπιστημίου Ιωαννίνων ζητεί την άμεση μονιμοποίηση των μελών του.
     3) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η κυρία Ιωάννα Σφήκα – Καρβελά ζητεί τη χρηματοδότηση της παρουσίασης στη Μυτιλήνη, από την ορχήστρα της Οδησσού, του έργου της Οριέττας της Λέσβου.
     4) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμος Πολιχνίτου Λέσβου ζητεί την αναβάθμιση του αστυνομικού σταθμού Πολιχνίτου σε αστυνομικό τμήμα.
     5) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Σύλλογος Συμβασιούχων Πανεπιστημίου Αιγαίου ζητεί την άμεση μετατροπή των συμβάσεων των μελών του σε αορίστου χρόνου.
     6) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Σοφία Σιναϊδου, κάτοικος Θεσσαλονίκης, ζητεί την ικανοποίηση συνταξιοδοτικού της αιτήματος από το ΙΚΑ.
     7) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι κύριοι Ευθύμιος Καλιαμπάκας, Μαρία Καππή και Δήμητρα Μπακαβέλου ζητούν την ολοκλήρωση προκήρυξης θέσεων εργασίας στη Γενική Γραμματεία Δημοσίων Έργων.
     8) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Χρήστος Γιαννιός, θεολόγος, ζητεί το διορισμό του στη δημόσια εκπαίδευση.
     9) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Αλιευτικός – Αγροτικός Συνεταιρισμός Γρι-Γρι Σαλαμίνας «Ο ΑΓΙΟΣ ΑΝΔΡΕΑΣ» υποβάλλει προτάσεις του για την τουριστική ανάπτυξη του νησιού.
     10) Ο Γ’ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Αλιευτικός – Αγροτικός Συνεταιρισμός Γρι-Γρι Σαλαμίνας «Ο ΑΓΙΟΣ ΑΝΔΡΕΑΣ» προτείνει να εγκατασταθούν Υπηρεσίες του Δημόσιου Τομέα σε κτίρια της περιοχής ΜΕΤΙΩΝΑ Πειραιά.
     11) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία οι Σύλλογοι Γονέων 1ου και 2ου Γυμνασίου Σάμου ζητούν τη χρηματοδότηση των επισκευών του σχολικού συγκροτήματος.
     12) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το «ΜΑΥΡΟΓΕΝΕΙΟ» ΤΕΕ Σάμου ζητεί τη χρηματοδότηση των λειτουργικών δαπανών του.
     13) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Βαθέος Σάμου ζητεί την επαναλειτουργία του αστυνομικού τμήματος της περιοχής του.
     14) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Μελισσοκομικός Συνεταιρισμός Σάμου ζητεί να συμπεριληφθούν και άλλα επιδοτούμενα είδη για τους μελισσοκόμους.
     15) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Μελισσοκομικός Συνεταιρισμός Ικαρίας «Ο ΙΚΑΡΟΣ» ζητεί να του καταβάλλεται η επιδότηση που δικαιούται σε μετρητά χρήματα και όχι σε είδη.
     16) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί τη λήψη μέτρων για τη συνέχιση της λειτουργίας της εταιρείας ΙΧΘΥΚΑ Α.Ε.
     17) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Δήμος Αλυγίας Αιτωλ/νίας ζητεί την προμήθεια μεταφορικού μέσου για τις ανάγκες λειτουργίας του προγράμματος «Βοήθεια στο Σπίτι».
     18) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Εκκλησιαστική Επιτροπή του Ιερού Ναού Αγίας Παρασκευής και το Τοπικό Συμβούλιο Παλαιοσελλίου Κόνιτσας ζητούν τη διάσωση από την κατάρρευση του Ιερού Ναού της Αγίας Παρασκευής Παλαιοσελλίου Κόνιτσας.
     19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Ανατολικού Ζαγορίου ζητεί οικονομική ενίσχυση για την αποκατάσταση ζημιών στο επαρχιακό και δημοτικό οδικό δίκτυο.
     20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Ιδιοκτητών ΤΑΞΙ Αγίου Νικολάου ζητεί την ανάκληση της άδειας κυκλοφορίας του τουριστικού τραίνου στο Δήμο Αγίου Νικολάου.
     21) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Ωραιοκάστρου Θεσσαλονίκης διαμαρτύρεται για την εγκατάσταση σταθμού εποπτείας εφοδιασμένου με σύστημα κεραιών λήψης, στη θέση «Ψηλή Κορυφή», που βρίσκεται στα όρια των Δήμων Ωραιοκάστρου, Καλλιθέας και Μυγδονίας.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Τετάρτη 12 Μαΐου 2004 και ώρα 18.30 θα διεξαχθεί προ ημερησίας διατάξεως συζήτηση με πρωτοβουλία της Κυβέρνησης σε επίπεδο Αρχηγών κομμάτων με θέμα: «Η κατάσταση της οικονομίας και οι πολιτικές της Κυβέρνησης για την οικονομία και την ανάπτυξη.» Το πρωί της Τετάρτης 12 Μαΐου 2004, βέβαια, θα πραγματοποιηθεί κανονικά η νομοθετική εργασία. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε ομόφωνα. 
      Κύριοι συνάδελφοι, έχω επίσης την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 10 Μαΐου 2004.
Α. ΕΠΙΚΑΙΡΕΣ  ΕΡΩΤΗΣΕΙΣ  Πρώτου Κύκλου (Άρθρο 130 παράγραφος 4 του Κανονισμού της Βουλής)
1.- Η με αριθμό 74/3-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων βαμβακοπαραγωγών της Θράκης κλπ.
2.- Η με αριθμό 85/4-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με την εφαρμογή της υπουργικής απόφασης για τη βάση επιτυχίας στις εξετάσεις αναγνώρισης πτυχίων από πανεπιστήμια του εξωτερικού για τους εξετασθέντες πτυχιούχους οδοντιατρικής και ιατρικής με το σύστημα πολλαπλής επιλογής. 
3.- Η με αριθμό 83/4-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Επικρατείας, σχετικώς με την πρόσληψη υπαλλήλων στην Ελληνική Ραδιοφωνία Τηλεόραση (ΕΡΤ).
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 69/3-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Υγείας και Κοινωνικής Αλληλεγγύης, σχετικώς με τη λήψη μέτρων αντιμετώπισης κρουσμάτων φυματίωσης σε μαθητές του Δημοτικού Σχολείου Κηρίνθου του Δήμου Κηρέως του Νομού Ευβοίας. 
      2.- Η με αριθμό 86/4-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Τουρισμού, Εμπορικής Ναυτιλίας, σχετικώς με τις προθέσεις της Κυβέρνησης για ακύρωση της σύμβασης παραχώρησης της Μαρίνας Ζέας σε ιδιώτες κλπ.
      3.- Η με αριθμό 82/4-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικώς με την καταστροφή του υδροβιότοπου της Αγίας Τριάδας (Βουρκάρι) Μεγάρων από την επέκταση του ελικοδρομίου κλπ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 79/4-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικώς με την ενεργοποίηση του θεσμού των «επικουρικών νοσηλευτών», για την κάλυψη των επειγουσών αναγκών του υγειονομικού μας συστήματος κλπ. 
      Η επίκαιρη ερώτηση του κυρίου συναδέλφου έχει ως εξής:
      «Κύριε Υπουργέ, τα προβλήματα του υγειονομικού μας συστήματος που οφείλονται στις μεγάλες ελλείψεις σε νοσηλευτικό, παραϊατρικό και άλλο μη ιατρικό προσωπικό, μεγεθύνονται τους καλοκαιρινούς μήνες στα νησιά, στις ορεινές και γενικότερα στις τουριστικές περιοχές της χώρας, λόγω της μεγάλης συσσώρευσης σε αυτές ντόπιων και ξένων τουριστών. Το Υπουργείο Υγείας για την αντιμετώπιση αυτών των αναγκών και για να ξεπεράσει τις μεγάλες καθυστερήσεις των προσλήψεων λόγω ΑΣΕΠ (Ανωτάτου Συμβουλίου Επιλογής Προσωπικού), εκτός από την αναπλήρωση των αδειούχων μητέρων με οκτάμηνες συμβάσεις (ν. 3204/2003) που ισχύει για όλη την Ελλάδα, νομοθέτησε την ανά διετία διενέργεια διαγωνισμού μέσω των ΠΕΣΥΠ (Περιφερειακών Εθνικών Συστημάτων Υγείας Πρόνοιας), για πρόσληψη «επικουρικών» νοσηλευτών και άλλου προσωπικού με δωδεκάμηνες συμβάσεις για τις ως άνω περιοχές. (άρθρο 23 του ν. 3172/2003).
      Επειδή, κύριε Υπουργέ, οι ελλείψεις πανελλαδικά είναι τεράστιες, αλλά σε αυτές τις περιοχές είναι πιεστικές και επικίνδυνες, επειδή υπάρχουν κρίσιμες υπηρεσίες και άκρως απαραίτητες μονάδες κλειστές που μπορούν να λειτουργήσουν με ελάχιστο προσωπικό, επειδή κατά πληροφορίες μου οι διαδικασίες και των δύο (2) προαναφερθέντων νόμων είναι παγωμένες, ενώ η τουριστική περίοδος άρχισε ήδη, 
      Ερωτάσθε: 
      1. Προτίθεσθε να παρέμβετε για άμεση ενεργοποίηση από τα ΠΕΣΥΠ των παραπάνω διατάξεων, επεκτείνοντας το θεσμό των «επικουρικών νοσηλευτών» για κάλυψη επειγουσών αναγκών, όπως εκείνες των Ολυμπιακών Αγώνων;
      2. Προτίθεσθε για το τρέχον έτος να προκηρύξετε θέσεις μόνιμου- μη ιατρικού προσωπικού, όπως είχατε προεκλογικά δεσμευτεί – και πόσες;»
      Ο Υπουργός Υγείας και Κοινωνικής Αλληλεγγύης έχει το λόγο για τρία λεπτά. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, θέλω να ευχαριστήσω τον κ. Σκουλάκη για την ερώτηση, γιατί έτσι δίνεται η ευκαιρία και να ενημερωθεί η Βουλή για το πού βρίσκεται η ιστορία του προσωπικού υγείας γενικότερα, αλλά και να απαντήσω στα συγκεκριμένα ερωτήματά του. 
     Υποθέτω, κύριε Σκουλάκη, ότι γνωρίζετε ότι το 2003 οι θέσεις μονίμου προσωπικού διαφόρων κλάδων και ειδικοτήτων, οι οποίες προκηρύχθηκαν, ήταν χίλιες τριακόσιες. Υπήρξαν επίσης εννιακόσιες εβδομήντα δύο θέσεις ιδιωτικού δικαίου, συμβάσεις δηλαδή, και πέντε χιλιάδες θέσεις προσωπικού, των λεγομένων δεκαοκταμηνιτών, μέσω του ΟΑΕΔ.
     Αυτά ήταν για το 2003. Για το 2004, εγώ βρήκα προκηρυγμένες χίλιες εξακόσιες είκοσι οκτώ θέσεις μόνιμου νοσηλευτικού προσωπικού και σε εκκρεμότητα…   
     ΕΜΜΑΝΟΥΗΛ ΣΚΟΥΛΑΚΗΣ: Έχετε πάρει έγκριση για αυτές; 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι. 
     … και σε εκκρεμότητα χίλιες τριακόσιες είκοσι δύο θέσεις προσωπικού διαφόρων κλάδων και ειδικοτήτων. Αυτές οι δεύτερες, με παρέμβασή μου στο ΑΣΕΠ, βγήκαν από τη σειρά και εντός της ερχόμενης εβδομάδας θα έρθουν για την τελική έγκριση από το Υπουργείο προκειμένου να επιταχυνθεί η διαδικασία τους. Γιατί γνωρίζετε -αυτό που γνωρίζουμε όλοι μέσα σε αυτή την Αίθουσα- ότι αν θα πηγαίναμε με την κανονική διαδικασία, θα προσλαμβάνονταν τουλάχιστον –αν όχι το 2005- στο τέλος του 2004. Ελπίζω ότι θα πετύχουμε μια συντόμευση της πρόσληψής τους κατά τρεις περίπου μήνες. 
      ΕΜΜΑΝΟΥΗΛ ΣΚΟΥΛΑΚΗΣ: Πριν από τις ενστάσεις;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό θα σας το πω στη δευτερολογία μου.
     Για το 2004 εμείς ζητήσαμε εννιακόσιες ογδόντα θέσεις με συμβάσεις, οι οποίες ενεκρίθησαν από το Γενικό Λογιστήριο. Εδώ ανοίγω μια παρένθεση για να σας πω ως παράδειγμα κάτι για το Νοσοκομείο της Ρόδου, για το οποίο μιλήσαμε κατ’ ιδίαν. Ενώ ήξεραν οι διοικητές των νοσοκομείων ότι 30 Απριλίου λήγουν οι συμβάσεις, ενημέρωσαν το Υπουργείο, τουλάχιστον υπό την ηγεσία μου, δέκα μέρες πριν. Παρά ταύτα, επιταχύναμε όσο μπορέσαμε και ενεκρίθησαν αυτές οι εννιακόσιες ογδόντα θέσεις. 
      Ταυτόχρονα, έχω ζητήσει μόνιμο προσωπικό, άλλες οκτώ χιλιάδες θέσεις. Την απάντηση την αναμένω μάλλον τη Δευτέρα. Γνωρίζω ότι δεν θα πάρω οκτώ χιλιάδες, αλλά κατ’ εντολήν του Πρωθυπουργού ο χώρος της υγείας έχει προτεραιότητα και πιστεύω ότι θα πάρω ένα σημαντικότατο ποσοστό από αυτές τις οκτώ χιλιάδες θέσεις.
      Σε ό,τι αφορά τώρα το θεσμό των επίκουρων, είτε γιατρών είτε νοσηλευτών, για τους μεν γιατρούς θέλω να σας ενημερώσω ότι υπηρετούν με το θεσμό του επίκουρου τριακόσιοι είκοσι. Τον τελευταίο μήνα είναι πενήντα πέντε, οι περισσότεροι στο ΕΚΑΒ, και εννέα που προσελήφθησαν για μικρά νησάκια, όπως η Νίσυρος, που δεν είχε – και το θυμάμαι γιατί υπέγραψα προχθές. 
      Για το θεσμό των επίκουρων νοσηλευτών έχετε δίκιο. Ενεργοποιήθηκε ο νόμος του Δεκεμβρίου. Για τυπικούς, όπως μου είπαν οι υπηρεσίες, λόγους το ΑΣΕΠ γύρισε πίσω την αρχική προκήρυξη. Δεν βρήκα σήμερα τον πρόεδρο του ΑΣΕΠ, για να σας πω πού βρίσκεται η επαναφορά της. Ελπίζω ότι αν υπάρχει πρόβλημα, θα το ξεπεράσουμε. Πάντως, συμφωνώ απόλυτα μαζί σας ότι είναι ένας θεσμός που σωστά ενεργοποιούμενος και χρησιμοποιούμενος, τουλάχιστον άμεσα και επείγοντα, όπως αυτά που περιγράφετε στην επίκαιρη ερώτησή σας –και όχι μόνο- περιστατικά, μπορούν να επιλυθούν, κερδίζοντας έτσι το χρόνο της παράλληλης προκήρυξης μόνιμου προσωπικού.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Σκουλάκης για δύο λεπτά.
      ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ, κύριε Πρόεδρε.
     Σίγουρα πρέπει να πω ότι με την απάντησή του ο Υπουργός απέδειξε ότι έσκυψε πάνω στο πρόβλημα, ότι το έψαξε. Χαίρομαι που συμφωνεί για την αναγκαιότητα αυτού του θεσμού, παρά το ότι τα αποτελέσματά του δεν τα είδαμε ακόμα, διότι ακόμα δεν εφαρμόσθηκε. Νομίζω, κύριε Υπουργέ, ότι δεν έχετε παρά να στείλετε ένα μήνυμα στους υπό παραίτηση ΠΕΣΥάρχες, ώστε να βρουν έναν τρόπο να κάνουν την προκήρυξη.
      Πρέπει να πούμε όμως κάτι: με τις δηλώσεις σας αποδιοργανώθηκε πλήρως το σύστημα. Όταν ανακοινώνετε ότι καταργείτε τους ΠΕΣΥάρχες, όταν ανακοινώνετε ότι αλλάζετε τρόπο διοίκησης των νοσοκομείων, από εκείνη την ώρα αποδιοργανώνεται πλήρως το σύστημα. Στην προσπάθειά μου να βρω τι φταίει και δεν προχώρησε αυτή η προκήρυξη, τι ανακάλυψα; Ότι κάποιοι ΠΕΣΥάρχες δεν το έβαλαν κάτω και έχουν προχωρήσει την προκήρυξη και μένει ο πίνακας να σταλεί στο ΑΣΕΠ. Κάποιοι άλλοι περιμένουν από εσάς την εντολή να κάνουν την προκήρυξη. 
      Δώστε, λοιπόν, ανεξάρτητα από το τι σκοπό έχετε να κάνετε με τους ΠΕΣΥάρχες και τους διοικητές, δώστε σήμερα, πραγματικά σήμερα, εάν μπορείτε, μια εντολή στα ΠΕΣΥΠ να προχωρήσουν άμεσα τη διαδικασία. Μέσα σε δυο μήνες μπορούν να προσληφθούν και νοσηλευτικό και άλλο προσωπικό, ακόμη και οδηγοί ασθενοφόρων, κύριε Υπουργέ. Να μην έχουμε εκείνα τα περιστατικά, τα οποία σίγουρα θα στεναχωρούν και εσάς, να υπάρχει δηλαδή ασθενοφόρο και να μην υπάρχει οδηγός. Να ανοίξει το νεογνολογικό των Χανίων. Δεν έθεσα βέβαια την επίκαιρη ερώτηση γι’ αυτό το πράγμα. Να επεκταθεί η εντατική μονάδα της Ρόδου, στην οποία αναφερθήκατε. Έχει δύο κρεβάτια, ενώ με το θεσμό των επικουρικών άμεσα μπορείτε να πάρετε πέντε-δέκα νοσηλεύτριες και τα δύο κρεβάτια να γίνουν τέσσερα και να μη μετακινούνται ασθενείς με το ΕΚΑΒ και να έχουμε τα γνωστά προβλήματα στο Αιγαίο όλο αυτό το διάστημα μέχρι το Νοέμβρη.
      Χαίρομαι που συμφωνείτε με το θεσμό, θα το παρακολουθήσουμε και εμείς. Εάν κρίνετε σκόπιμο ότι μέσα από αυτή τη διαδικασία μπορείτε να εξυπηρετηθείτε και για τους Ολυμπιακούς Αγώνες, εμείς ευχαρίστως να βοηθήσουμε να ψηφισθεί επέκταση αυτής της διάταξης κατ’ εξαίρεση και για τους Ολυμπιακούς Αγώνες, για να σας λύσει τα χέρια.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, για δύο λεπτά.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε συνάδελφε, εγώ δεν πρόκειται ποτέ να ωραιοποιήσω την κατάσταση, αυτό θέλω να το ξέρετε. Ό,τι όμως δεν επιλύθηκε επί είκοσι χρόνια, μην περιμένετε να επιλυθεί σε είκοσι ημέρες.
  Αναφέρομαι, παραδείγματος χάρη, στους οδηγούς ασθενοφόρων σε μικρά νησάκια. 
      Δεύτερον, από κανέναν ΠΕΣΥάρχη εγώ δεν ζήτησα παραίτηση.
      ΕΜΜΑΝΟΥΗΛ ΣΚΟΥΛΑΚΗΣ: Αφού καταργείτε τα ΠΕΣΥΠ είναι σαν να τους λέτε: «δεν σας θέλουμε».
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τρίτον, η προκήρυξη –το γνωρίζετε καλά, αλλά σας διέφυγε- δεν χρειάζεται να γίνεται από τον ΠΕΣΥάρχη, αλλά από τα Δ.Σ. των ΠΕΣΥΠ, τα οποία λειτουργούν, κύριε συνάδελφε. Απλά, είναι θέμα αν ο ΠΕΣΥάρχης ή ο αναπληρωτής ΠΕΣΥάρχης, όπως παραδείγματος χάρη η αναπληρωτής ΠΕΣΥάρχης του Γ’ ΠΕΣΥ, κ. Δέδε λειτουργεί το ΠΕΣΥΠ της μαζί με το διοικητικό συμβούλιο. Είναι άλλοι λόγοι, αλλά εγώ τώρα δεν θέλω να χαλάσω το κλίμα. Δεν εννοώ μ’ εσάς, αλλά είναι άλλοι λόγοι μερικών ΠΕΣΥαρχών οι οποίοι βγήκαν και έκαναν και δηλώσεις σε εφημερίδες πριν καν με συναντήσουν. Είναι άλλη ιστορία αυτή. 
     Το τελευταίο που έχω να σας πω -γιατί δεν πρόλαβα προηγουμένως- και να ενημερώσω και τη Βουλή είναι ότι ενεκρίθησαν τα 60 εκατομμύρια ευρώ που ζήτησα για να συνεχιστούν τα έργα στα ολυμπιακά νοσοκομεία. Ενημερώθηκα χθες από τον αρμόδιο Υφυπουργό ότι υπεγράφησαν, άρα η χρηματοδότηση για τα ολυμπιακά νοσοκομεία θα συνεχιστεί απρόσκοπτα, για να τελειώσουν εγκαίρως. Δεύτερον, έχω να σας πω ότι είναι σε καλό σημείο –μπορεί να κοπούν κάποια χρήματα, αλλά τα πολλά θα εγκριθούν- η έκτακτη επιχορήγηση για τις εφημερίες των γιατρών και υπερωρίες του προσωπικού. Γνωρίζετε πού υπάρχει εκεί το λάθος -θέλω να πω «λάθος», για να μην πω τίποτε άλλο-… 
      ΕΜΜΑΝΟΥΗΛ ΣΚΟΥΛΑΚΗΣ: Λάθος! Πιστεύετε ότι δεν πρόκειται για λάθος;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): …ότι δηλαδή υπολογίστηκαν επί του περσινού μισθολογίου και όχι επί του φετινού ηυξημένου μισθολογίου και τώρα πρέπει εμείς να κάνουμε έκτακτη επιχορήγηση.
      Και το τρίτο που έχω να σας πω είναι ότι υπολογίζω ότι από τις οκτώ χιλιάδες εκατόν είκοσι μία μόνιμες θέσεις, γιατί οι εννιακόσιοι ογδόντα είναι, όπως σας είπα, με σύμβαση οι οποίες ενεκρίθησαν, τουλάχιστον το 60% με 70% θα εγκριθούν και έτσι στις αρχές του 2005 –γιατί μην περιμένουμε ότι αυτοί θα προσληφθούν το 2004, είναι όλες μέσω ΑΣΕΠ- θα έχουμε άλλες πέντε χιλιάδες με έξι χιλιάδες θέσεις, κατά κύριο λόγο νοσηλευτικού και παραϊατρικού προσωπικού. Οι θέσεις των γιατρών είναι λίγες. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατ’ εξαίρεση να τους πάρετε, κύριε Υπουργέ. Είναι μεγάλη ανάγκη.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σ’ αυτό, ναι.  Μακάρι να συνεννοηθούμε…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η δεύτερη με αριθμό 87/4-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Πολιτισμού, σχετικώς με την υλοποίηση του ν. 732/77 για τη δημιουργία ενιαίου πάρκου υψηλού πρασίνου στον χώρο των στρατοπέδων στο Γουδί κλπ., διαγράφεται λόγω κωλύματος του  ερωτωμένου Υπουργού.
     Τρίτη είναι η με αριθμό 80/4-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς την Υπουργό Εθνικής Παιδείας και Θρησκευμάτων, σχετικώς με τη βαθμολόγηση των εξεταζομένων από το Διαπανεπιστημιακό Κέντρο Αναγνώρισης Τίτλων Σπουδών Αλλοδαπής (ΔΙΚΑΤΣΑ) για την ισοτιμία των πτυχίων των Ιατρικών Σχολών των πανεπιστημίων εξωτερικού, κλπ. 
      Η επίκαιρη ερώτηση του κυρίου συναδέλφου ως εξής:
      «Οι εξετασθέντες των πανεπιστημίων Ιατρικής εξωτερικού από το ΔΙΚΑΤΣΑ στις εξετάσεις που διενεργήθηκαν στις 22 και 23 Ιανουαρίου 2003 διαμαρτύρονται γιατί οι αρμόδιοι κατά την έκδοση των αποτελεσμάτων δεν έλαβαν υπόψη τις διατάξεις του άρθρου 7 της υπουργικής απόφασης Φ.6/18467/Β3/8.4.2003, σύμφωνα με την οποία επιτυχόντες θεωρούνται όσοι από τους εξεταζόμενους λάβουν βαθμό τουλάχιστον «5» με άριστα το «10». 
      Κάποιοι υποψήφιοι στις προαναφερόμενες εξετάσεις με το σύστημα βαθμολόγησης των πολλαπλών επιλογών παρά το γεγονός ότι είχαν λάβει ποσοστό επιτυχίας από 50% έως 62,5% δηλαδή από «5» έως «6,25», δεν θεωρήθηκαν επιτυχόντες.
      Ο τρόπος βαθμολόγησης που έγινε με την υπ΄ αριθμ. 462/10-10-03 απόφαση του διοικητικού συμβουλίου του ΔΙΚΑΤΣΑ είχε ως αναγκαία προϋπόθεση την τροποποίηση της ισχύουσας υπουργικής απόφασης (Φ/18467/Β3/8.4.2003), που ποτέ δεν έγινε.
      Έτσι ο νέος τρόπος βαθμολόγησης έγινε κατά παράβαση της ισχύουσας νομοθεσίας και της σχετικής υπουργικής απόφασης.
      Ερωτάται η κυρία Υπουργός:
      Σε ποιες ενέργειες προτίθεται να προβεί, ώστε να αποκατασταθούν οι εξετασθέντες που συγκέντρωσαν τη βαθμολογία, σύμφωνα με την προαναφερόμενη και ισχύουσα υπουργική απόφαση και ενώ είναι επιτυχόντες (εφόσον συγκέντρωσαν βαθμολογία από «5» έως «6,25»), το ΔΙΚΑΤΣΑ τους κρίνει ως αποτυχόντες και αρνείται την έκδοση συμπληρωματικού καταλόγου επιτυχόντων;»
      Κύριε Υφυπουργέ, έχετε το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Το Διοικητικό Συμβούλιο του ΔΙΚΑΤΣΑ πέρυσι, μετά την αποτυχία του προηγούμενου τρόπου εξέτασης στο μάθημα της ιατρικής, αποφάσισε να αλλάξει τον τρόπο εξέτασης, προκειμένου να διασφαλίσει το αδιάβλητο των εξετάσεων. 
     Για το σκοπό αυτό σε κοινές συνεδρίες του Διοικητικού Συμβουλίου του ΔΙΚΑΤΣΑ με εκπροσώπους των Ιατρικών Σχολών αποφασίστηκε η αλλαγή του τρόπου και η εισαγωγή των ερωτήσεων με πολλαπλές απαντήσεις, αφού είχαν συνεκτιμηθεί και τα διεθνή δεδομένα, η δυνατότητα τυχαίας επιλογής στις ερωτήσεις, η εφαρμοζόμενη πρακτική σε ανάλογες Ιατρικές Σχολές του εξωτερικού και της χώρας. Λαμβάνοντας υπόψη τα παραπάνω, το ΔΙΚΑΤΣΑ κατέληξε στη λύση της αφαίρεσης του ποσοστού τυχαίας επιλογής από τις απαντήσεις των εξεταζομένων και γι’ αυτό η βάση πήγε στο 60% ή 62,5%. 
     Δυστυχώς όμως αυτές οι τροποποιήσεις και οι αλλαγές, δεν είχαν από την τότε ηγεσία του Υπουργείου Παιδείας την απαραίτητη νομική κάλυψη. Δεν είχε εκδοθεί η υπουργική απόφαση που χρειαζόταν, ούτως ώστε να υπάρχει η νομική βάση. 
      Όμως, το Διοικητικό Συμβούλιο του ΔΙΚΑΤΣΑ έκρινε ότι η διαδικασία των πολλαπλών επιλογών διασφαλίζει το αδιάβλητο των εξετάσεων και επί της ουσίας ευρίσκεται σε συμφωνία με το πνεύμα του νόμου. Θα πρέπει να πω ότι το Διοικητικό Συμβούλιο δεσμεύεται από τις υπάρχουσες αποφάσεις των κοινών συνεδριάσεων με τους συμμετέχοντες καθηγητές και εκπροσώπους των Ιατρικών Σχολών και δεν μπορεί να προβεί μόνο του σε επαναπροσδιορισμό της βάσης και έκδοσης συμπληρωματικής λίστας των επιτυχόντων.
      Η νέα ηγεσία του Υπουργείου εν όψει των εξετάσεων που θα έχουμε τώρα το Μάιο προχώρησε έγκαιρα στην έκδοση Υπουργικής Απόφασης, η οποία ρυθμίζει αναλυτικά και με σαφήνεια τον τρόπο διεξαγωγής αυτών των εξετάσεων. Η βάση θα είναι στο 50%, αυξάνεται ο χρόνος της εξέτασης, λαμβάνεται πλήρης μέριμνα για το αδιάβλητο των εξετάσεων.
      Θα πρέπει να τονίσω ότι σύμφωνα με τις ισχύουσες διατάξεις το ΔΙΚΑΤΣΑ είναι νομικό πρόσωπο δημοσίου δικαίου και τελεί υπό την εποπτεία του Υπουργού Εθνικής Παιδείας και Θρησκευμάτων. Από καμία όμως διάταξη της κείμενης νομοθεσίας δεν καθορίζεται με ποιον τρόπο και σε ποιες αρμοδιότητες του ΔΙΚΑΤΣΑ ασκείται η εποπτεία του Υπουργού Εθνικής Παιδείας και Θρησκευμάτων. 
      Αυτό έχει ως συνέπεια, σύμφωνα με την πάγια νομολογία των δικαστηρίων μας αλλά και με τη θεωρία, να μην ιδρύεται σχέση διοικητικής εποπτείας ούτε αρμοδιότητα του Υπουργού για την έκδοση, εκείνων των πράξεων με τις οποίες ασκούνται συγκεκριμένες επεμβάσεις στις ουσιαστικού περιεχομένου αρμοδιότητές του, όπως είναι η διενέργεια εξετάσεων ή η έκδοση πίνακα επιτυχόντων ή συμπληρωματικού πίνακα επιτυχόντων.
      Παρά ταύτα, θα πρέπει να σας πω, κύριε συνάδελφε, ότι το Υπουργείο δεν παραμένει απαθές. Αναζητεί νόμιμους τρόπους και λύσεις για την αποκατάσταση της νομιμότητας. Μετά τις επικείμενες εξετάσεις και την αναμενόμενη έκδοση αποφάσεων στο Συμβούλιο της Επικρατείας που έχουν καταφύγει οι ενδιαφερόμενοι θα ενεργήσει τα δέοντα, ούτως ώστε να συμμορφωθεί το ΔΙΚΑΤΣΑ προς το περιεχόμενο αυτών των αποφάσεων και στην εφαρμογή των κανόνων των αρχών της χρηστής διοίκησης.
     ΠΡΟΕΔΡΕΥΩΝ (Ιωάννης Τραγάκης): Κύριε Κουβέλη, έχετε το λόγο για δύο λεπτά.
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
     Κύριε Υφυπουργέ, η ομολογία σας είναι σημαντική ότι θέλετε να παρέμβετε για την αποκατάσταση της νομιμότητας. Το ΔΙΚΑΤΣΑ παρενόμησε. Το ΔΙΚΑΤΣΑ παραβίασε την υπουργική απόφαση και την κείμενη νομοθεσία, με αποτέλεσμα αυτοί που πήραν μέρος στις εξετάσεις του έτους 2003 και εξασφάλισαν βαθμολογία από «5» έως «6,25» (με άριστα το «10») να μη θεωρούνται -κατά παράβαση του νόμου- επιτυχόντες και να είναι αποτυχόντες. 
     Τα όσα είπατε για τη σχέση του Υπουργείου Παιδείας με το ΔΙΚΑΤΣΑ βεβαίως έχουν μια βασιμότητα στην τυπολογική έννοια του νόμου, όμως η ασκούμενη εκ μέρους σας εποπτεία δεν μπορεί να σας αφήνει αδιάφορους για μια παρανομία που έκανε το ΔΙΚΑΤΣΑ. Το ΔΙΚΑΤΣΑ δεν είναι υπεράνω νόμων. Το ΔΙΚΑΤΣΑ δεν νομοθετεί. Το ΔΙΚΑΤΣΑ έχει υποχρέωση να εφαρμόσει τη νομοθεσία. 
     Όταν έρχεται ο Συνήγορος του Πολίτη –τι άλλο θέλετε, ανεξάρτητη διοικητική αρχή, περιωπής μάλιστα με εξουσία από το Σύνταγμα- και σας λέει ότι παρανόμησε το ΔΙΚΑΤΣΑ, τι περιμένετε, κύριε Υφυπουργέ, και δεν προχωράτε σε μια νομοθετική ρύθμιση άμεσα, έτσι ώστε να θεωρήσετε τους φερομένους ως αποτυχόντες -με την αυθαίρετη απόφαση του ΔΙΚΑΤΣΑ- ως επιτυχόντες;
      Υπάρχει ένας κόσμος ο οποίος αισθάνεται, αν μη τι άλλο, ανασφάλεια δικαίου. Δεν είμαστε μία χώρα που δεν έχει νόμους. Είμαστε μία χώρα που έχει νόμους και έχετε υποχρέωση να επιβάλετε την εφαρμογή των νόμων και στο ΔΙΚΑΤΣΑ. 
      Είναι ντροπή, αν θέλετε. Πρόκειται για νέους ανθρώπους, για νέες γυναίκες και για νέους άνδρες, οι οποίοι όταν διαπιστώνουν να ομολογείται η παρανομία –να ομολογείται από την Κυβέρνηση, από το Συνήγορο του Πολίτη- και δεν υπάρχει καμία περαιτέρω ενέργεια, βεβαίως αυτό είναι, αν θέλετε, προσβολή της προσωπικότητας αυτών των νέων ανθρώπων. 
      Εγώ, κύριε Υπουργέ, σας καλώ να προχωρήσετε σε νομοθετική ρύθμιση. Βεβαίως ξέρω ότι στις 28 του μηνός έχει το ΔΙΚΑΤΣΑ εξετάσεις. Αν δεν προλάβετε μέχρι τότε, αμέσως μετά να προχωρήσετε σε μία νομοθετική ρύθμιση για να αποκαταστήσετε, όπως κι εσείς είπατε, την προσβεβλημένη νομιμότητα με την απαράδεκτη απόφαση του ΔΙΚΑΤΣΑ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δύο λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όπως είπα και πριν, το Υπουργείο Παιδείας δεν έχει τη δυνατότητα να εκδώσει συμπληρωματικό πίνακα επιτυχίας. Ήδη αυτό το λίγο διάστημα που είμαστε στο Υπουργείο Παιδείας λάβαμε όλα τα μέτρα, ώστε οι εξετάσεις που είναι μπροστά μας να διεξαχθούν κατά απολύτως νόμιμο και αδιάβλητο τρόπο, πράγμα το οποίο όφειλε να είχε πράξει και η προηγούμενη κυβέρνηση.
     Παρά ταύτα αναζητούμε λύσεις για το πρόβλημα, το οποίο έχει ανακύψει και οι λύσεις αυτές θα πρέπει να είναι απολύτως νόμιμες. Θα τις δούμε με ησυχία και με ηρεμία αμέσως μετά τις εξετάσεις, προκειμένου να δούμε το όλο πλαίσιο λειτουργίας του ΔΙΚΑΤΣΑ πώς μπορεί να αναμορφωθεί και βεβαίως θα δούμε και αυτό το θέμα που έχει ανακύψει. Αμέσως μετά τις εξετάσεις θα δούμε συνολικά το πρόβλημα αυτό. 
      ΜΙΧΑΗΛ ΠΑΝΤΟΥΛΑΣ: Σε όλες τις σχολές και όχι μόνο στην Αθήνα και τη Θεσσαλονίκη …
      ΚΩΝΣΤΑΝΤΙΝΟΣ ΓΕΙΤΟΝΑΣ: Και η αρνητική βαθμολογία, κύριε Υπουργέ;
      ΠΡΟΕΔΡΕΥΩΝ (Ιωάννης Τραγάκης): Νομίζω ότι απήντησε ο κύριος Υπουργός.
      ΚΩΝΣΤΑΝΤΙΝΟΣ ΓΕΙΤΟΝΑΣ: Άρα, θα πάνε πάλι στο «6,25» γιατί βάζουν αρνητική βαθμολογία. Το λέω για να σας διευκολύνω.
      ΠΡΟΕΔΡΕΥΩΝ (Ιωάννης Τραγάκης): Έχει τελειώσει την απάντησή του ο κύριος Υπουργός και νομίζω ότι ήταν σαφής, όσο σαφής ήταν. 
     Οι Υπουργοί Δημόσιας Τάξης, Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου:«Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις».
      Παραπέμπεται στην αρμόδια Διαρκή Επιτροπή.
      Εισερχόμαστε στις επίκαιρες ερωτήσεις δευτέρου κύκλου.
      Συμφωνεί το Σώμα να προηγηθεί η δεύτερη επίκαιρη ερώτηση δευτέρου κύκλου;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Θα συζητηθεί, λοιπόν, η δεύτερη επίκαιρη ερώτηση, με αριθμό 88/4.5.2004 της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικώς με την ικανοποίηση αιτημάτων των ναυτεργατών κλπ.
     Η επίκαιρη ερώτηση της κυρίας συναδέλφου έχει ως εξής:
      «Εκρηκτικές διαστάσεις έχει πάρει η ανεργία των ναυτεργατών, αποτέλεσμα της μέχρι σήμερα αντεργατικής πολιτικής των εκάστοτε κυβερνήσεων και της Ευρωπαϊκής Ένωσης, που πλήττει καίρια δικαιώματα των ναυτεργατών και τους οδηγεί στην ανεργία, εκτινάσσοντας από την άλλη στα ύψη τα κέρδη των εφοπλιστών. 
      Ενδεικτικό του προβλήματος είναι ότι την αλματώδη αύξηση της ανεργίας στους ναυτεργάτες επιβεβαιώνουν ακόμα και αυτά τα αναξιόπιστα στοιχεία του ΓΕΝΕ (Γραφείο Ευρέσεως Ναυτικής Εργασίας) σύμφωνα με τα οποία οι εγγεγραμμένοι άνεργοι το Μάρτη του 2004 ήταν δύο χιλιάδες οκτακόσιοι πενήντα εννέα, όταν τον περσινό αντίστοιχο μήνα ήταν δύο χιλιάδες ογδόντα τρεις. Η πραγματική ανεργία είναι μεγαλύτερη και προσεγγίζει το 20%.
      Οι ναυτεργάτες είναι αποφασισμένοι να υπερασπιστούν το δικαίωμα της δουλειάς και απαιτούν τη λήψη μέτρων, ουσιαστική προστασία και απορρόφηση όλων των ανέργων.
      Εφαρμογή του π.δ. 177/74 και αύξηση των οργανικών συνθέσεων, σύμφωνα με τις πραγματικές ανάγκες των πλοίων. 
      Αναδιοργάνωση του ΓΕΝΕ και κατά σειρά προτεραιότητας ναυτολόγηση των ναυτεργατών. 
      Αύξηση του επιδόματος ανεργίας στο 80% και ιατροφαρμακευτική κάλυψη για όλους τους ανέργους. Ο χρόνος ανεργίας να προσμετράται ως συντάξιμος χρόνος.
      Ερωτάται ο κύριος Υπουργός: εάν η Κυβέρνηση θα πάρει συγκεκριμένα μέτρα και ποια για την ικανοποίηση των δίκαιων αιτημάτων των ναυτεργατών.»
      Ο Υπουργός Εμπορικής Ναυτιλίας έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, όταν η ελληνικότητα των πλοίων ξεπερνά τα τρεις χιλιάδες πλοία και στην ελληνική σημαία είναι περισσότερα από εννιακόσια πενήντα, όταν οι παραγγελίες κατασκευής νέων πλοίων διεθνώς ξεπερνούν τα 25 δισεκατομμύρια δολάρια –περίπου 10 τρισεκατομμύρια δραχμές- και αποτελούν το 27% των νέων παραγγελιών, στόχος της Κυβέρνησης είναι να μην υπάρχει ούτε ένας άνεργος ναυτικός, να μην υπάρχει ούτε ένας άνεργος στη ναυπηγοεπισκευαστική ζώνη. Αυτός είναι ο στόχος της Κυβέρνησής μας.
      Το Γραφείο Ευρέσεως Ναυτικής Εργασίας γνωρίζετε ότι είναι νομικό πρόσωπο δημοσίου δικαίου και ιδρύθηκε σύμφωνα με τη Διεθνή Σύμβαση 9 του 1920. Η χώρα μας κύρωσε αυτή τη Διεθνή Σύμβαση το 1929. Αυτοί που εκπροσωπούνται στο ΓΕΝΕ, δηλαδή στο Γραφείο Ευρέσεως Ναυτικής Εργασίας, είναι δύο εκπρόσωποι της ναυτεργασίας, δύο εκπρόσωποι της εργοδοσίας και προεδρεύει εκπρόσωπος του Λιμενικού Σώματος.
      Είναι ακριβή τα στοιχεία που παρουσίασε η κυρία συνάδελφος όσον αφορά στην ανεργία. Θα καταθέσω και εγώ στη Βουλή έναν πίνακα με στοιχεία από το Γραφείο Ευρέσεως Ναυτικής Εργασίας.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αν δει κανείς τα συγκριτικά στοιχεία του περυσινού Μαρτίου με το φετινό Μάρτιο θα δει ότι υπάρχει μία αύξηση. Όμως μπορώ να σας διαβεβαιώσω ότι τώρα τον Απρίλιο –και λόγω της δραστηριότητας των πλοίων εν όψει της θερινής περιόδου- έχει αρχίσει να μειώνεται η ανεργία. Ήδη τριακόσιοι άνεργοι, από τους δύο χιλιάδες οκτακόσιους που έχουν καταγραφεί στο Γραφείο Ευρέσεως Ναυτικής Εργασίας, έχουν βρει εργασία.
      Το Υπουργείο Εμπορικής Ναυτιλίας θέλει να κάνει πλήρη καταγραφή της ανεργίας. Γι’ αυτόν το λόγο, από τις 8 Απριλίου 2004 έχει στείλει έγγραφο σε όλες τις ναυτεργατικές οργανώσεις από τις οποίες ζητά να συστήσουν στα μέλη τους να εγγραφούν στους καταλόγους του Γραφείου Ευρέσεως Ναυτικής Εργασίας, γιατί έχοντας την πλήρη καταγραφή μπορεί και το Υπουργείο να ασκήσει την πολιτική του. Όπως σας είπα, αυτή η πολιτική είναι να μην υπάρχει κανένας άνεργος, ούτε καν ανεργία τριβής.
      Πιστεύω, λοιπόν, ότι θα βοηθήσει και το συνδικαλιστικό κίνημα να προχωρήσουμε προς αυτήν την κατεύθυνση. Με τρεις χιλιάδες ελληνόκτητα πλοία, με σφύζουσα την ελληνική ναυτιλία, με κάθε ναυτικό που θα βρει δουλειά σε ελληνικό ή ελληνικών συμφερόντων πλοίο, έτσι θα λύσουμε το πρόβλημα της ανεργίας. Προς αυτήν την κατεύθυνση κινούμαστε. Είμαστε σε συνεργασία με τα ναυτεργατικά σωματεία και την πλοιοκτησία και πιστεύω ότι σύντομα θα έχουμε θετικά αποτελέσματα.
      ΠΡΟΕΔΡΕΥΩΝ (Ιωάννης Τραγάκης): Η κ. Παντελάκη έχει το λόγο για δύο λεπτά.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Κύριε Υπουργέ, στο ερώτημά μου δεν έθεσα ζήτημα –ούτε καν το βάζω ως θέμα προς συζήτηση- ότι θα μπορούσε η σημερινή Κυβέρνηση να λύσει το πρόβλημα της ανεργίας των ναυτεργατών αλλά και συνολικότερα. Όμως αφού το θέσατε αυτό το θέμα, ας πω και εγώ μία κουβέντα επ’ αυτού. 
     Το ζήτημα, λοιπόν, της ανεργίας δεν μπορεί να το λύσει η Κυβέρνηση γιατί δεν θέλει. Δεν φτάνουν οι προθέσεις γιατί είναι η πολιτική αυτή που γεννά και αναπαράγει την ανεργία.
     Όσον αφορά στη ναυπηγοεπισκευαστική ζώνη, οι πολιτικές που ακολουθήθηκαν μέχρι τώρα είναι να επιδοτείται η ναυπηγοεπισκευαστική ζώνη για να κλείσει. Είναι γνωστή η πολιτική στον τομέα των ναυπηγείων στη χώρα μας. Ας μην το συζητάμε αυτό. Βέβαια το θέμα είναι να βγάλουν συμπεράσματα οι εργαζόμενοι απ’ αυτήν την πολιτική, να ανατραπεί αυτή η πολιτική και μία άλλη εξουσία να δώσει λύση στα προβλήματα του λαού συνολικότερα.
     Επί του θέματος όμως, αυτό που ερωτώ έχει να κάνει με την εφαρμογή του νόμου. Ρωτάμε δηλαδή κάτι πολύ απλό και αυτονόητο τον Υπουργό, ποιες είναι δηλαδή οι συγκεκριμένες ενέργειες δύο μήνες μετά ώστε να εφαρμοστεί ο νόμος. Αυτά είναι απλά πράγματα. Τι σημαίνει εφαρμογή του νόμου;  Έχει να κάνει με την αύξηση των οργανικών θέσεων, με τη διατήρηση αυτών των οργανικών θέσεων και με τον έλεγχο. Εμένα με ενδιαφέρει να ακούσω –έστω στη δευτερολογία σας- ποιες είναι αυτές οι ενέργειες οι οποίες υπάρχουν και λένε ότι στα τάδε πλοία έχουμε αντιμετωπίσει το πρόβλημα.
     Για το Γραφείο Ευρέσεως Ναυτικής Εργασίας για παράδειγμα ποια είναι εκείνα τα μέτρα που συζητούμε ώστε να υπάρξει η ελάχιστη υποχρεωτική συνεχιζόμενη απασχόληση και να εφαρμοστεί ο νόμος για τον έλεγχο όσον αφορά τα σημειώματα των μη προσφερομένων;
     Μάλιστα, αφού μιλάμε για ανεργία, να κουβεντιάσουμε επίσης για το ζήτημα των ασυρματιστών που έχουν πεταχτεί από την ακτοπλοΐα. Τι μέτρα και τι ενέργειες θα κάνει η Κυβέρνηση; Τι έχει γίνει αυτούς τους δύο μήνες;
      Όσον αφορά βεβαίως την εικόνα -δεν απολογείται η Κυβέρνηση σ’ αυτό- που υπάρχει αυτή τη στιγμή στους ναυτεργάτες είναι ότι από το 1988 μέχρι σήμερα, η ελληνόκτητος ναυτιλία έχει αποκτήσει χίλια νέα πλοία, συγχρόνως όμως σε αυτό το συγκεκριμένο διάστημα έχουν χαθεί είκοσι χιλιάδες θέσεις εργασίας.
      Άρα είναι φανερό, τα προηγούμενα χρόνια, με την πολιτική που ασκείται από την Ευρωπαϊκή Ένωση και τη συμφωνία της Κυβέρνησης, αλλά και της Νέας Δημοκρατίας που ήταν αντιπολίτευση, ποιος έχασε και ποιος κέρδισε. Έχαναν πάντα οι ναυτεργάτες και κέρδιζαν πάντα οι εφοπλιστές. Βεβαίως είχαμε τότε και κάποια άλλα γεγονότα. Όταν έβγαιναν να διεκδικήσουν τα δικαιώματά τους οι ναυτεργάτες, έστελνε η Κυβέρνηση τα ΜΑΤ και τους άνοιγε τα κεφάλια.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτό που ζητούμε από τη σημερινή Κυβέρνηση και από τον Υπουργό Εμπορικής Ναυτιλίας είναι να μας πει, ποια συγκεκριμένα μέτρα παίρνει σ’ αυτήν τη φάση για το ζήτημα της εφαρμογής του νόμου.
      Όσο για το τρίτο ζήτημα -και εδώ τελειώνω και ευχαριστώ για την ανοχή σας- που αφορά το αν υπάρχει ευαισθησία για τους ανέργους που υποφέρουν και δεν έχουν σήμερα να ζήσουν, γιατί δεν παίρνετε θέση σχετικά με αυτό που ζητούν, δηλαδή αύξηση του επιδόματος στο 80%, ιατροφαρμακευτική κάλυψη κλπ.; Είναι συγκεκριμένα ζητήματα. Πείτε έστω ότι δεν μπορείτε. Αλλά πάρτε θέση. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ήταν χειμαρρώδης η κ. Παντελάκη.
      Κύριε Υπουργέ, έχετε το λόγο για δύο λεπτά.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα συνεννοηθούμε με την κυρία συνάδελφο. Δεν υπάρχει αμφιβολία.
     	Θα συμφωνήσω μαζί σας ότι η εμπορική ναυτιλία, πέρα από το ότι είναι εθνική υπόθεση, δεν μπορεί να έχει διάρκεια στο μέλλον, αν δεν στηριχθεί και στο ανθρώπινο δυναμικό. Αυτό είναι βασική πολιτική του Υπουργείου Εμπορικής Ναυτιλίας, αλλά δεν είναι αντικείμενο της ερώτησης να σας πω τι θα κάνουμε στα θέματα της εκπαίδευσης.
     Θα σας πω επίσης ότι εφαρμογή του νόμου θα υπάρξει. Ήδη επισκέφθηκα το ΓΕΝΕ, μετά από συνάντηση που είχα με τα ναυτεργατικά σωματεία και έδωσα αυστηρές εντολές στο Προεδρείο τους να έχουν στη διάθεση των οργανώσεων όλα τα στοιχεία, χωρίς καμία εξαίρεση.
     Δεν θα συμφωνήσω όμως μαζί σας -όχι μόνο γιατί το απαγορεύει η διεθνής σύμβαση της Διεθνούς Οργάνωσης Εργασίας, όπου ο μεν ναυτικός έχει δικαίωμα να επιλέγει το πλοίο στο οποίο θα βρει εργασία, ο δε πλοιοκτήτης ή ο πλοίαρχος έχει το δικαίωμα να επιλέγει το πλήρωμά του- με την άποψη η οποία λέει να γίνεται πρόσληψη κατά σειρά προτεραιότητας ναυτολόγησης ναυτεργατών. Αυτό δεν το λέει η διεθνής σύμβαση και δεν το λέει και η λογική.
     Τι έχουμε κάνει εμείς; Πρώτον, όλες οι προσφορές εργασίας, αλλά και η ζήτηση εργασίας θα αναρτηθούν σε ιστοσελίδα του internet. Η Κυβέρνηση από την πρώτη ημέρα έχει δείξει την ευαισθησία της. Γνωρίζετε πολύ καλά ότι δώσαμε το επίδομα των 500 ευρώ στους ταλαιπωρημένους εργαζόμενους της ναυπηγοεπισκευαστικής ζώνης.
     Όσον αφορά τους ασυρματιστές, για τους οποίους με ρωτήσετε, γνωρίζετε ότι είναι ένα θέμα που η προηγούμενη κυβέρνηση έπρεπε να το λύσει εδώ και δέκα περίπου χρόνια. Υπάρχουν σήμερα πενήντα επτά άνθρωποι, οι οποίοι δεν έχουν εκπαιδευθεί να αλλάξουν ειδικότητα σε μια ενασχόληση στη θάλασσα, η οποία έχει καταργηθεί διεθνώς. Το Υπουργείο Εμπορικής Ναυτιλίας θα πάρει όλες εκείνες τις πρωτοβουλίες, σε συνεργασία και με το Υπουργείο Εργασίας, για να δούμε πώς θα λύσουμε και αυτό το θέμα αυτών των ανθρώπων που ηθικά έχουν δίκιο, αλλά η πολιτεία υστέρησε να επιλύσει αυτό το πρόβλημα, το οποίο αντιμετωπίζουν εδώ και πολλά χρόνια. 
     Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κύριε Υπουργέ.
  Έχω την τιμή να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 Χρόνια από την Ένωση με την Ελλάδα», είκοσι εννέα μαθητές και ένας συνοδός καθηγητής από το Σχολείο Δεύτερης Ευκαιρίας Μυτιλήνης.
    Τους καλωσορίζουμε στο Κοινοβούλιο.
    (Χειροκροτήματα από όλες τις πτέρυγες της Βουλής)
    Τώρα θα προχωρήσουμε στον «καραβοτσακισμένο» Υπουργό Αιγαίου.
    Κύριε Υπουργέ, όπως βλέπετε από τα θεωρεία σας παρακολουθούν τα παιδιά της Μυτιλήνης.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πέρα από αυτό και ως πρώην Υπουργός Εμπορικής Ναυτιλίας εποπτεύει και το Υπουργείο Εμπορικής Ναυτιλίας.
    ΠΡΟΕΔΡΕΥΩΝ (Ιωάννης Τραγάκης): Βέβαια. 
    Ακολουθεί η πρώτη με αριθμό 84/4.5.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Αιγαίου και Νησιωτικής Πολιτικής, σχετικώς με το εύρος των αρμοδιοτήτων του Υπουργού σε όλες τις νησιωτικές περιοχές κλπ.
	Ειδικότερα η επίκαιρη ερώτηση της κυρίας συναδέλφου έχει ως εξής:
	«Κύριε Υπουργέ, σύμφωνα με την ερμηνευτική δήλωση του άρθρου 101 του Συντάγματος, κάθε νόμος ή κανονιστική διάταξη της διοίκησης, θα πρέπει να λαμβάνει υπόψη τις ιδιαιτερότητες των νησιωτικών περιοχών και να μεριμνά σε ξεχωριστά άρθρα γι’ αυτές.
	Επειδή στο Υπουργείο, του οποίου πολιτικός προϊστάμενος είστε, η Κυβέρνηση της Νέας Δημοκρατίας έδωσε τον τίτλο «Υπουργείο Αιγαίου και Νησιωτικής Πολιτικής»
      Επειδή το Υπουργείο καλύπτει διοικητικά με τις αρμοδιότητές του τα νησιά των πέντε νομών των Περιφερειών Βορείου και Νοτίου Αιγαίου της χώρας, η νησιωτική πολιτική όμως αφορά και στα υπόλοιπα νησιά της χώρας.
      Επειδή χρέος της πολιτείας με βάση το άρθρο 101 του Συντάγματος αλλά και της Ευρωπαϊκής Ένωσης, σύμφωνα με το άρθρο 158 της Συνθήκης του Άμστερνταμ που αναφέρεται στις μειονεκτικές και νησιωτικές περιοχές συμπεριλαμβανομένων των αγροτικών περιοχών, είναι να λαμβάνει:
      1. Αν οι αρμοδιότητες του Υπουργείου που προΐσταται πολιτικά επεκτείνονται σ’ όλες τις νησιωτικές περιοχές (π.χ. Κρήτη, Ιόνια Νησιά κλπ.).
      2. Ποιο είναι το αναπτυξιακό μοντέλο δράσης το οποίο προεκλογικά ανακοίνωσε η Κυβέρνηση για τις νησιωτικές περιοχές της χώρας και ποιο το χρονοδιάγραμμα υλοποίησης των δράσεων;».
      Θα απαντήσει ο Υπουργός Αιγαίου και Νησιωτικής Πολιτικής.
      Ορίστε, κύριε Υπουργέ, έχετε το λόγο για τρία λεπτά. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, κατ’ αρχάς συγχωρείστε μου την καθυστέρηση, η οποία οφείλεται στο γεγονός ότι στην Κάρπαθο εξεδηλώθη φωτιά χθες με τις καταστροφικές συνέπειες που έχουν οι πυρκαγιές. Έτσι αναγκάστηκα να ασχοληθώ ιδιαιτέρως ως καθ’ ύλην αρμόδιος και ως Δωδεκανήσιος Βουλευτής. Οφείλω δε να ευχαριστήσω και να συγχαρώ το Πυροσβεστικό Σώμα για την άμεση επέμβασή του. Επικεφαλής της επιχειρήσεως ήταν ο υποστράτηγος Κόης, ο Υπαρχηγός του Πυροσβεστικού Σώματος, ενώ η σύμπραξη των τμημάτων του Στρατού και της Αεροπορίας, καθώς και της Αστυνομίας ήταν εξαιρετική. Προπάντων όμως αξίζει να σημειωθεί η προσφορά των εθελοντών της τοπικής κοινωνίας. Αυτό είναι ένα στοιχείο το οποίο εντάσσεται στη γενικότερη αντιμετώπιση αυτών των φαινομένων μέσα στο πλαίσιο της νησιωτικής πολιτικής.
     ΠΡΟΕΔΡΕΥΩΝ (Ιωάννης Τραγάκης): Πήγε καλά, κύριε Υπουργέ;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευτυχώς πήγε πολύ καλά. 
     Επίσης, με την ευκαιρία θα ήθελα να καλωσορίσω τα παιδιά από τη Μυτιλήνη, καθώς και τους εκπαιδευτικούς που τα συνοδεύουν. Είναι μια λαμπρή ευκαιρία και να παρακολουθήσουν Βουλή, η οποία φθάνει κατευθείαν στα σχολεία και στα σπίτια της νησιωτικής περιοχής. 
     Κυρία συνάδελφε, σας ευχαριστώ γιατί πήρατε την πρωτοβουλία να θέσετε ένα θέμα που έχει σχέση με το Αιγαίο. Μάλιστα είσθε Βουλευτής εκ Κρήτης, η οποία είναι εκτός της νομοθετημένης ζώνης ευθύνης του Υπουργείου, το οποίο περιλαμβάνει τους Νομούς Λέσβου, Χίου, Σάμου Κυκλάδων, Δωδεκανήσων. Αυτό όμως δεν σημαίνει πως ό,τι σχεδιαστεί γι’ αυτούς τους πέντε νομούς, δεν μπορεί να εφαρμοσθεί και στις άλλες νησιωτικές περιοχές της Ελλάδος.
     Γι’ αυτόν το λόγο η Κυβέρνηση, με απόφαση του Πρωθυπουργού του κ. Κώστα Καραμανλή, προσέθεσε πλάι στην εξαιρετική έκφραση «Υπουργείο Αιγαίο» και τη νέα έκφραση «Νησιωτικής Πολιτικής». Τι σημαίνει αυτό; Ότι εφεξής το Υπουργείο θα αλλάξει ελαφρώς ρότα, θα ασχοληθεί με όσες αρμοδιότητες είχε, αλλά θα παρέμβει θεσμοθετημένα πλέον στην αναπτυξιακή διαδικασία της νησιωτικής Ελλάδος. Πολύ συνοπτικά σας λέγω ότι υπάρχει και νομοθετημένο όργανο προς τούτο. Από χρόνια έχουμε συμβάλει και εμείς εδώ στο Κοινοβούλιο, σαν παλαιοί Βουλευτές, να γίνει διάταξη νόμου η σύσταση του Ειδικού Συντονιστικού Συμβουλίου Αιγαίου, το οποίο κατ’ αρχάς έχει υπό την εποπτεία του τις δύο Περιφέρειες, Βόρειο και Νότιο Αιγαίο. Αυτό δίνει τη δυνατότητα στον Υπουργό να παρακολουθεί να παρεμβαίνει και να συμβάλει στη διαμόρφωση αποφάσεων για τη ζωή των νησιωτών.
     Κυρία συνάδελφε, στόχος μας είναι αφ’ ενός η βελτίωση των συνθηκών ζωής όσων παραμένουν ακόμα στα νησιά μας και αφ’ ετέρου η επίλυση χρονιζόντων προβλημάτων. Σε αυτό το τελευταίο θα επιμείνω. Έχουμε χρονίζοντα προβλήματα, τα οποία οδήγησαν στο να ψηφίσει το Κοινοβούλιο κατ’ απόλυτον και μοναδική ομοφωνία και σύμπτωση απόψεων το άρθρο 101, το οποίο μνημονεύεται και το οποίο θα μπορούσε να αποτελέσει και οδηγό για την Ευρωπαϊκή Ένωση, η οποία περιορίστηκε στο Άμστερνταμ, στο άρθρο 158 και στη δήλωση 30 ανενεργώς μέχρι στιγμής. 
     Κυρία συνάδελφε, πρέπει σας πω ότι έχουμε μία ευκαιρία τώρα εν τη εξελίξει των εργασιών της Διακυβερνητικής στα πλαίσια της συζητήσεως για τη συνθήκη που αναφέρεται στο μέλλον της Ευρώπης, στο λεγόμενο Ευρωσύνταγμα, να κάνουμε μια ακόμα προσπάθεια, ώστε η νησιωτικότητα να αναγνωριστεί από την Ευρωπαϊκή Ένωση μέσα σε αυτόν τον θεωρούμενο ως καταστατικό χάρτη της Ευρωπαϊκής Ένωσης και να επιτρέψει τόσο οι κρατικές όσο και οι κοινοτικές ενισχύσεις να συμβάλουν στην επίλυση των χρονιζόντων προβλημάτων μας.
      Αυτή με λίγα λόγια είναι η γενική πολιτική που έχουμε σχεδιάσει. Προαναγγέλθηκε, όπως είπατε προεκλογικά και μάλιστα, κυρία συνάδελφε, στην Κρήτη- προσυνέδριο Νέας Δημοκρατίας στην Κρήτη, Ηράκλειο- και έτυχε αποδοχής από όλο το Κοινοβούλιο καθόσον αφορά στους στόχους. Και είναι κάτι, κύριε Πρόεδρε, που πρέπει να πω για μία ακόμη φορά. Οσάκις ήταν θέματα Αιγαίου εδώ, σχεδόν όλοι συμφωνήσαμε ότι πρέπει να αντιμετωπιστούν θετικά.
      Πιστεύω δε βάσιμα ότι αυτό το θετικό πνεύμα θα επικρατήσει και κατά τη διάρκεια των εργασιών της νέας Βουλής και ευχαριστώ, διότι η συνάδελφος εκ Κρήτης, η κ. Σχοιναράκη, μου δίδει την ευκαιρία να περιγράψω πολύ συνοπτικά τα της πολιτικής που θα ακολουθήσει το Υπουργείο, του οποίου έχω την τιμή να προΐσταμαι.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
      Η κ. Σχοιναράκη έχει το λόγο για δύο λεπτά.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, νομίζω ότι αν ξαναδιαβάσετε και ο ίδιος την απάντηση που δώσατε στην ερώτησή μου, θα δείτε ότι κάθε άλλο παρά απαντάτε στα δύο ερωτήματα που έθεσα. Βεβαίως απαντάτε στο κομμάτι που έχει να κάνει με το γεγονός ότι είναι εκτός της νομοθετημένης ζώνης ευθύνης του Υπουργείου η Κρήτη και τα Ιόνια Νησιά. Αυτό το γνωρίζουμε πάρα πολύ καλά, το έβαλα και εγώ στην επερώτησή μου. Μάλιστα προσπαθήσατε –χαλαρά βέβαια, όπως είναι και η λειτουργία μέχρι τώρα της Κυβέρνησης- να χρησιμοποιήσετε, όπως συνηθίζετε, τη μέθοδο «κυβερνάν διά του αντιπολιτεύεσθαι», ξεχνώντας ότι σε ό,τι αφορά μέτρα για τις νησιωτικές περιοχές, η κυβέρνηση του ΠΑΣΟΚ, η προηγούμενη κυβέρνηση, ήταν εκείνη που προώθησε κατ’ αρχάς τη συνταγματική αναθεώρηση και μέσα πέρασε τη ρύθμιση για τις νησιωτικές περιοχές.
      Το ΠΑΣΟΚ, από τον Ανδρέα Παπανδρέου στη Σύνοδο Κορυφής της Ρόδου την οποία θα ζήσατε, αφού και από την περιοχή της Ρόδου και Βουλευτής είστε εκεί, πέτυχε ιδιαίτερη μεταχείριση για τις νησιωτικές περιοχές, εξαιτίας ακριβώς της ιδιομορφίας τους. Βεβαίως εμπεριέχεται, όπως αναφέρομαι και στην ερώτηση και στη Συνθήκη του Άμστερνταμ και μάλιστα πολλά ειδικά μέτρα για τα νησιά έχουν ληφθεί την προηγούμενη περίοδο διακυβέρνησης της χώρας από το ΠΑΣΟΚ. Θα ήταν δε καλό να συγκεντρωθούν όλα αυτά, κύριε Υπουργέ, για να τα γνωρίζει και η κοινωνία, αλλά και η Βουλή. Εμένα τουλάχιστον θα με διευκολύνατε, αν μου τα καταθέτατε. Όμως δεν μου ξεκαθαρίσατε ποιο είναι ακριβώς το αναπτυξιακό μοντέλο της Κυβέρνησης σε σχέση με τη νησιωτική πολιτική για το επόμενο διάστημα και αφήνεστε μόνο στο φραστικό πυροτέχνημα της ονομασίας «Υπουργείου Αιγαίου και Νησιωτικής Πολιτικής», χωρίς περιεχόμενο. Θα μεταβιβαστούν αρμοδιότητες άλλων Υπουργείων στο Υπουργείο Αιγαίου, προκειμένου να διαπερνά όλες τις δράσεις των άλλων Υπουργείων η μέριμνα, λόγω της νησιωτικής ιδιομορφίας, αφού πραγματικά επηρεάζουν την αναπτυξιακή πορεία των νησιών όλες οι άλλες πολιτικές; Εδώ νομίζω ότι πρέπει να ξεκαθαριστεί. Τι γίνεται με τις άλλες νησιωτικές περιοχές, Κρήτη και Ιόνια Νησιά, αφού, τονίζω ξανά, ότι το Υπουργείο Αιγαίου, όπως το είπατε και εσείς και το δεχθήκατε, στην περιφέρειά του έχει μόνο τα νησιά του Αιγαίου.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία συνάδελφε, η αναφορά στο παρελθόν είναι χρήσιμη. Θα την αποφύγω πάντως εγώ. Δεν θα κάνω αντιπολίτευση στη σημερινή Αντιπολίτευση. Όσα είχαμε να πούμε τα λέγαμε ενόσω καθήμεθα εμείς εκεί όπου είναι τα έδρανα που κάθεστε σήμερα εσείς. Αναφορά τέλος.
      Το Υπουργείο λειτουργεί εντός των πλαισίων του νόμου που ψηφίσθηκε επί ημερών ΠΑΣΟΚ 1985. Όσα σήμερα αναφέρετε είναι προϊόν εκείνης της περιόδου. Καθόσον αφορά στη λοιπή νησιωτική Ελλάδα, το μοντέλο αναπτύξεως του οποιουδήποτε νησιού, είναι αυτονόητο -εφόσον είναι επιτυχές- ότι μπορεί ανετότερα να μεταφερθεί σε οποιοδήποτε άλλο νησί της ελληνικής επικράτειας.
      Πάμε τώρα στο περιεχόμενο της νησιωτικής πολιτικής. Την έχω παρουσιάσει από του Βήματος εκείνου, κατά τη συζήτηση επί των Προγραμματικών Δηλώσεων της Κυβέρνησης. Την παρουσίασα και κατά την παραλαβή του Υπουργείου στη Μυτιλήνη από τον προκάτοχό μου κ. Σηφουνάκη, ενώ ήταν η τελετή παραδόσεως και παραλαβής.
      Επαναλαμβάνω παραμέτρους, όμως, για να διαλύσω τις απορίες σας. Η νησιωτική πολιτική αναφέρεται στην επίλυση προβλημάτων της Δημόσιας Διοίκησης. Απαράδεκτο το σύστημα το σημερινό. Δεν μπορεί η Δημόσια Διοίκηση στα νησιά να είναι παρόμοια με αυτήν της ηπειρωτικής Ελλάδας.
      Δεύτερον, θαλάσσιες μεταφορές. Ο αποχωρήσας Υπουργός Εμπορικής Ναυτιλίας ψιθυριστά κάτι ανακοίνωσε. Τη στενή συνεργασία μεταξύ των δύο Υπουργείων.
     Θα λύσουμε το ακτοπλοϊκό γόνιμων και αγόνων γραμμών. Η προηγούμενη κυβέρνηση κήρυξε τα 2/3 του Αιγαίου περιοχή άγονων γραμμών. Απαράδεκτο. 
     Τρίτον, σύστημα παροχής υπηρεσιών υγείας. Δεν ενθουσιάζει κανέναν το σημερινό σύστημα. Οι αερομεταφορές είναι καθημερινή υπόθεση, παρά την ύπαρξη νοσοκομειακών μονάδων σε σημαντικά νησιά μας. Ο τρόπος λειτουργίας τους επιβάλλει ή υποχρεώνει τους γιατρούς να γίνονται τροχονόμοι. Στέλνει τον καθένα ασθενή στην  Αθήνα.
     Τέταρτον, σύστημα παροχής υπηρεσιών εκπαιδεύσεως και να το ακούνε οι εκπαιδευτικοί και οι μαθητές που παρακολουθούν τη συζήτηση. Η πρόσβαση στις πηγές της γνώσης για τα νησιωτόπουλα δεν είναι ίδιες με αυτές που έχουν τα παιδιά των ηπειρωτικών περιοχών. Αυτή είναι η φύση της περιοχής μας. Θα τους δώσουμε λοιπόν τις δυνατότητες, τεχνικές προπάντων, για την πρόσβαση στη γνώση. Θα δώσουμε στους εκπαιδευτικούς μας τη δυνατότητα να παραμένουν ευχαριστημένοι στα μικρά μας νησιά και όχι με το «αρίβα» στο νησί να μη βλέπουν την ώρα να φύγουν.
     Ενέργεια, κυρία συνάδελφε. Το Αιγαίο κινδυνεύει να βυθιστεί στο σκότος. Λέσβος, ένα εργοστάσιο της ΔΕΗ περιφέρεται επί χρόνια.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πολιτικές δεν έχουμε, κύριε Υπουργέ.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πολιτική είναι αυτό που περιγράφω. 
     Από το 1998 η ΔΕΗ έχει να κάνει επένδυση στα νησιά μας. 
     Κάτι τελευταίο επί του παρόντος, για σας, ειδικός αναπτυξιακός νόμος για τα νησιά, πάντοτε στο πλαίσιο των δυνατοτήτων που μας παραχωρεί η Ευρωπαϊκή Ένωση. Η όποια αναπτυξιακή προσπάθεια όταν έχει μορφή γενικότητας αποτυγχάνει. Άλλες οι συνθήκες στις ηπειρωτικές περιοχές της χώρας μας και άλλες αυτές που ισχύουν στο Αιγαίο.
     Πολύ συνοπτικά περιέγραψα τις παραμέτρους τις οποίες θα δείτε να υλοποιούνται από την παρούσα Κυβέρνηση γρήγορα και αποτελεσματικά και παρακαλώ θερμά να μας δώσετε εσείς οι νησιώτες λίγο χρόνο. Δεν ζητούμε πολύ. Δεν θα κάνουμε μακρύ ταξίδι στο Αιγαίο. Σύντομο θα είναι το ταξίδι μέχρι να φθάσουμε σε καλό λιμάνι.
     Διαβιβάστε στους Κρήτες, παρά το ότι δεν υπάγονται στη ζώνη ευθύνης του Υπουργείου, ό,τι έχει θετικό, θα μεταφερθεί και σε εκείνους.
     ΠΡΟΕΔΡΕΥΩΝ (Ιωάννης Τραγάκης):  Η τρίτη, με αριθμό 81/4.5.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις εμπλοκές και τις καθυστερήσεις στις αναθέσεις των έργων κλπ., διαγράφεται λόγω κωλύματος του Υπουργού. 
     Κύριοι συνάδελφοι, έχουν διανεμηθεί τα Πρακτικά της Παρασκευής 23 Απριλίου 2004 και της Τρίτης 27 Απριλίου 2004 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Παρασκευής 23 Απριλίου 2004 και της Τρίτης 27 Απριλίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδριάση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.33΄ λύεται η συνεδρίαση για τη Δευτέρα 10 Μαΐου 2004 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 1/1/2.4.04 επίκαιρης ερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Πολιτισμού, σχετικώς με την κατασκευή του νέου Μουσείου της Ακρόπολης, σύμφωνα με την ημερήσια διάταξη που έχει διανεμηθεί..

      Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 7-5-04                   ΣΕΛ          

