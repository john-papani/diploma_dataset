ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΞΣΤ΄

Παρασκευή 30 Ιουνίου 2006 
 

ΘΕΜΑΤΑ

Α).ΕΙΔΙΚΑ ΘΕΜΑΤΑ
.
1.Επικύρωση Πρακτικών, σελ.
2.Άδεια απουσίας των Βουλευτών κ.κ. Ν. Χριστοδουλάκη, Κ. Μητσοτάκη, Μ. Παπαιωάννου, Ν. Γεωργιάδη και Α. Περλεπέ Σηφουνάκη.σελ.

Β)ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών. σελ.
3.Ανακοίνωση του δελτίου επικαίρων ερωτήσεων της Τρίτης 4 Ιουλίου  2006.σελ.
4.Συζήτηση επικαίρων ερωτήσεων:
α)Προς τον Πρωθυπουργό, σχετικά με τις αμοιβές της διοίκησης του ΟΠΑΠ κ.λπ.σελ.
β)Προς τον Υπουργό Οικονομίας και Οικονομικών σχετικά με τη λήψη μέτρων ενίσχυσης των ξενοδοχειακών επιχειρήσεων κ.λπ.σελ.
γ)Προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του απαραίτητου προσωπικού για την στελέχωση του Κέντρου Βρεφών <<ΜΗΤΕΡΑ>> κ.λπ.σελ.
δ)Προς τον Υπουργό Δημόσιας Τάξης, σχετικά με τη σύλληψη και προσαγωγή σε δίκη αυτών που δημιουργούν επεισόδια σε δημόσιες εκδηλώσεις διαμαρτυρίας κ.λπ.σελ.
ε)Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την διασφάλιση των συνθηκών εργασίας στο ΧΥΤΑ Άνω Λιοσίων κ.λπ.σελ.
στ)Προς τον Υπουργό Απασχόλησης και Κοινωνικής Προστασίας, σχετικά με το ύψος των αυξήσεων στις χαμηλές συντάξεις κ.λπ.σελ.
5.Συζήτηση Επερώτησης Βουλευτών του ΠΑΣΟΚ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με θέματα που αφορούν το Ανώτατο Συμβούλιο Επιλογής Προσωπικού (ΑΣΕΠ) κ.λπ.σελ.

ΟΜΙΛΗΤΕΣ
Α)Επί των επικαίρων ερωτήσεων:
ΓΙΑΚΟΥΜΑΤΟΣ Γ. σελ.
ΚΑΚΛΑΜΑΝΗΣ Α. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΕΒΕΝΤΗΣ Α. σελ.
ΛΙΝΤΖΕΡΗΣ Δ. σελ.
ΜΠΑΝΤΟΥΒΑΣ Κ. σελ.
ΜΠΕΖΑΣ Α. σελ.
ΝΑΚΟΣ Α. σελ.
ΝΙΚΟΛΑΙΔΟΥ Β. σελ.
ΟΡΦΑΝΟΣ Γ. σελ.
ΠΟΛΥΔΩΡΑΣ Β. σελ.
ΣΚΥΛΛΑΚΟΣ Α. σελ.
.
Β)Επί της Επερώτησης:
ΒΕΝΙΖΕΛΟΣ Ε. σελ.
ΒΛΑΤΗΣ Ι. σελ.
ΕΞΑΡΧΟΣ Β. σελ.
ΖΩΗΣ Χ. σελ.
ΠΑΥΛΟΠΟΥΛΟΣ  Π. σελ.
ΡΟΒΛΙΑΣ Κ. σελ.
ΣΑΛΑΓΙΑΝΝΗΣ Ν. σελ.
ΤΣΙΟΚΑΣ Θ. σελ.


      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΞΣΤ΄
      Παρασκευή 30 Ιουνίου 2006
      Αθήνα, σήμερα στις 30 Ιουνίου 2006, ημέρα Παρασκευή και ώρα 10.58΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Βλατή, Βουλευτή Κοζάνης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Λασιθιώτικη Ανώνυμη Ναυτιλιακή Εταιρεία ζητεί την έγκριση δρομολογίου για το πλοίο «ΒΙΤΣΕΝΤΖΟΣ ΚΟΡΝΑΡΟΣ».
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Μήλου ζητεί την ακτοπλοϊκή σύνδεση της Κιμώλου με τον Πειραιά και με τα νησιά των Κυκλάδων.
      3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμαρχος Ερμούπολης ζητεί να παραμείνει στην Ερμούπολη Σύρου η Α΄ Υγειονομική Περιφέρεια Νοτίου Αιγαίου.
      4) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Συνδικάτο Οικοδόμων Παραρτήματος Μενιδίου, το Σωματείο Συνταξιούχων Ι.Κ.Α. και η Επιτροπή Νέων Οικοδόμων Μενιδίου ζητούν την ικανοποίηση ασφαλιστικών και συνταξιοδοτικών αιτημάτων των μελών τους.
      5) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών, το Σωματείο Εργατοϋπαλλήλων και Υπαλλήλων της Αθηναϊκής Ζυθοποιίας Α.Ε. Θεσσαλονίκης, το Συνδικάτο Πωλητών – Οδηγών και Βοηθών Εμφιαλωμένων Ποτών ΒΕ, το Σωματείο Εργατοϋπαλλήλων ΚΟΚΑ-ΚΟΛΑ 3Ε Θεσσαλονίκης, το Σωματείο της ΠΕΠΣΙ-ΚΟΛΑ Θεσσαλονίκης «Η ΕΝΩΣΗ», το Σωματείο Εργατοϋπαλλήλων Εταιρείας Τσάνταλη, η Ένωση Εργατοϋπαλλήλων Εμφιαλωμένων Ποτών ΒΕ, το Σωματείο Εργατοϋπαλλήλων Επιχ. Μαλαματίνα, το Ενωτικό Σωματείο Προσωπικού ΚΟΚΑ-ΚΟΛΑ 3Ε Αθήνας, το Σωματείο Εργαζομένων ΚΑΝ ΝΤΡΙΝΚΣ ΕΛΛΑΣ ΑΕ «Ο ΑΣΤΕΡΑΣ» Βόλου, το Σωματείο των Εργαζομένων στην ΚΟΚΑ-ΚΟΛΑ 3Ε Πάτρας και το Σωματείο Εργατοϋπαλλήλων Προσωπικού ΚΟΚΑ-ΚΟΛΑ 3Ε Ρόδου διαμαρτύρονται για τις συνεχιζόμενες δικαστικές διώξεις των συνδικαλιστών του κλάδου των εμφιαλωμένων ποτών.
      6) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Ένωση Ναρκαλιευτών ζητεί την καταβολή στα μέλη του επιδόματος επικινδυνότητας.
      7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Ομοσπονδία Συλλόγων Υπαλλήλων Νομαρχιακών Αυτοδιοικήσεων ζητεί να μην τροποποιηθεί το ωράριο εργασίας των εργαζομένων στις Δημόσιες Υπηρεσίες, Ν.Π.Δ.Δ. και Ο.Τ.Α..
      8) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο κ. Ε. Μπαγάνης, κάτοικος Μονάχου, διαμαρτύρεται για την ιδιωτική εκμετάλλευση Ολυμπιακών εγκαταστάσεων στην παραλία Τζιτζιφιών Καλλιθέας.
      9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία η Πανελλήνια Αγωνιστική Συνδικαλιστική Κίνηση Σωφρονιστικών Υπαλλήλων Κλειστής Φυλακής Νέας Αλικαρνασσού Ηρακλείου διαμαρτύρεται για ενέργειες της διοίκησης των φυλακών Νέας Αλικαρνασσού στο Ηράκλειο Κρήτης.
      10) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία το Δημοτικό Συμβούλιο Αγίου Δημητρίου Αττικής ζητεί την ενημέρωση του κοινού για τους κινδύνους από την ακτινοβολία της κινητής τηλεφωνίας και τον έλεγχο της προσφοράς κινητών τηλεφώνων.
      11) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Σύλλογος Προστασίας Περιβάλλοντος Χαλκίδας ζητεί να εφαρμοσθεί η υποχρεωτική σήμανση και ιχνηλασιμότητα των μεταλλαγμένων προϊόντων σε όλη την Εύβοια.
      12) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο κ. Γούλας Παναγιώτης, κτηνίατρος, ζητεί την ικανοποίηση αιτήματός του από το Τ.Σ.Α.Υ..
      13) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας, το οποίο αναφέρεται στις κατασκευαστικές ατέλειες του νέου κτηρίου του Κέντρου Προστασίας Ατόμων με Αναπηρία «Ο ΑΡΙΣΤΕΑΣ» της Γιάννουλης Λάρισας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11242/30-5-06 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 12694/19-6-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Φ. Κουβέλης, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Η Γενική Γραμματεία Βιομηχανίας εντοπίζοντας από πολύ νωρίς και αναγνωρίζοντας το πρόβλημα διαχείρισης αποβλήτων, σχεδίασε και υλοποιεί τη Δράση 2.9.4 του Ε.Π. «Ανταγωνιστικότητα» του Γ΄ ΚΠΣ «Ενίσχυση της Δημιουργίας / Επέκτασης Μονάδων για τη Διαχείριση ή / και Αξιοποίηση Αποβλήτων». Αναλυτικά στοιχεία για τη συγκεκριμένη δράση μπορούν να εντοπισθούν στην ιστοσελίδα της Γενικής Γραμματείας Βιομηχανίας www.ggb.gr. Στόχος της Δράσης 2.9.4 είναι η τόνωση της επιχειρηματικότητας στον τομέα της διαχείρισης ή/και αξιοποίησης αποβλήτων, η αντιμετώπιση οξυμένων περιβαλλοντικών προβλημάτων σε τοπικό επίπεδο και η κάλυψη των αναγκών της χώρας σε εγκαταστάσεις διαχείρισης βιομηχανικών και άλλων αποβλήτων.
      Στους δύο Κύκλους της συγκεκριμένης Δράσης έχουν ενταχθεί περίπου 82 επιχειρήσεις για επενδυτικά έργα συνολικού προϋπολογισμού 114 εκ. ευρώ. Ειδικότερα, στο πρόγραμμα έχουν ενταχθεί 4 επιχειρήσεις με επενδυτικά προγράμματα για την αξιοποίηση γεωργικών παραπροϊόντων, συνολικού προϋπολογισμού 3 εκ. ευρώ, καθώς και 1 μονάδα για την παραγωγή Βιοντίζελ προϋπολογισμού 3 εκ. ευρώ. Τα παραπάνω επενδυτικά έργα βρίσκονται σε πλήρη εξέλιξη και αναμένεται να ολοκληρωθούν εντός της επόμενης διετίας.
      Για τα λοιπά θέματα, αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΑΝΑΣΤ. ΝΕΡΑΤΖΗΣ»
      2. Στην με αριθμό 11144/26-5-06 ερώτηση του Βουλευτή  κ. Νικολάου Σαλαγιάννη δόθηκε με το υπ’ αριθμ. Δ11/Φ40/οικ.12918/259/19-6-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της σχετικής ερώτησης που κατέθεσε ο Βουλευτής κ. Ν. Σαλαγιάννης σας πληροφορούμε ότι τα θιγόμενα σε αυτή θέματα δεν εμπίπτουν πλέον στις αρμοδιότητες του Υπουργείου Ανάπτυξης.
      Επιπρόσθετα, σας πληροφορούμε ότι μετά την ισχύ του Ν. 3199/03 (ΦΕΚ 280/A/9-12-03) οι αρμοδιότητες που αφορούν την προστασία και διαχείριση των υδατικών πόρων έχουν μεταφερθεί στο Υ.ΠΕ.ΧΩ.Δ.Ε., το οποίο είναι και συναποδέκτης της ερώτησης.
      Ο Υφυπουργός
      ΑΝΑΣΤ. ΝΕΡΑΤΖΗΣ»
      3. Στην με αριθμό 11049/24-5-06 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. Φ.900α/5100/8615/16-06-06 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 11049/24-5-2006 ερώτησης, που κατέθεσε ο Βουλευτής κ. Γιάννης Δραγασάκης, σχετικά με τη συμμετοχή της Ελλάδας στο Ευρωπαϊκό Πρόγραμμα Αμυντικών Ερευνών, σας γνωρίζουμε ότι η Χώρα μας συμμετέχει, μέσω του ΥΠΕΘΑ, με εκπρόσωπό της στο Ευρωπαϊκό Συμβούλιο σε θέματα Έρευνας και Ασφαλείας. Τα αποτελέσματα των εργασιών του Συμβουλίου αυτού θα ανακοινωθούν το 2007, εκτιμάται δε ότι θα προταθεί η υλοποίηση προγράμματος με τίτλο Ευρωπαϊκό Πρόγραμμα Αμυντικών Ερευνών (ESRP), το οποίο θα αφορά στην ασφάλεια εγκαταστάσεων και οργανισμών κοινής ωφελείας, συνολικού κόστους 1 δις ΕΥΡΩ, για όλα τα κράτη μέλη, με έναρξη το 2007 και ανανεούμενο ανά πενταετία.
      Σε κάθε περίπτωση, η όλη διαδικασία των εργασιών του προγράμματος ευρίσκεται σε εξέλιξη, εξετάζονται δε όλα τα στοιχεία και οι παράμετροι που προκύπτουν.
      Στην παρούσα φάση, η Χώρα μας παρακολουθεί τις εξελίξεις των εργασιών και θα αποφασίσει για την αποδοχή και υλοποίηση των υπόψη μελετών το 2007.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      4. Στην με αριθμό 10977/22-5-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Φ900α/5092/8605/16-6-06 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 10977/22-5-2006 ερώτησης, που κατέθεσε ο Βουλευτής κ. Στέλιος Ματζαπετάκης, σχετικά με την προμήθεια δεκαοκτώ (18) Ολλανδικών Πυροβόλων ΡΖΗ 2000, σας γνωρίζουμε ότι τα δημοσιευθέντα σε ημερήσια εφημερίδα είναι αβάσιμα, ανακριβή, δεν εδράζονται σε πραγματικά στοιχεία και ως εκ τούτου δεν σχολιάζονται από το ΥΠΕΘΑ.
      Τέλος, σας γνωρίζουμε ότι οι διαδικασίες του Νόμου 3433/2005 εφαρμόζονται απαρέγκλιτα και σε κάθε περίπτωση.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      5. Στην με αριθμό 11213/30-5-06 ερώτηση του Βουλευτή  κ. ΄Αγγελου Μανωλάκη δόθηκε με το υπ’ αριθμ. 7017/4/6200/22-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι, το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών προς όλους, ημεδαπούς και αλλοδαπούς και της πιστής εκτέλεσης των καθηκόντων τους, όπως άλλωστε προβλέπεται και από την ισχύουσα νομοθεσία. Για το λόγο δε αυτόν έχουν δοθεί στο προσωπικό συγκεκριμένες εντολές και οδηγίες, ενώ παράλληλα εξαντλείται η αυστηρότητά μας σε όσους γίνονται επιλήσμονες των υποχρεώσεών τους αυτών.
      Στο πλαίσιο αυτό, κάθε καταγγελία ή πληροφορία, για ανάρμοστη συμπεριφορά αστυνομικού κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας και γενικά για ενέργεια ή παράλειψη των αστυνομικών αντίθετη με το Σύνταγμα, τους ισχύοντες νόμους και κανονισμούς και την ηθική τάξη, εξετάζεται σε βάθος με ιδιαίτερη προσοχή και σχολαστικότητα και εφόσον διαπιστωθεί παράβαση αυτών εφαρμόζεται με αυστηρότητα η κείμενη νομοθεσία. Η ευαισθησία μας αυτή για την πάταξη κάθε πράξης ή παράλειψης που δεν συμβιβάζεται με το λειτούργημα του αστυνομικού έχει επανειλημμένα δηλωθεί και έμπρακτα αποδειχθεί.
      Επίσης επανειλημμένα έχουμε τονίσει, κατά τρόπο σαφή και κατηγορηματικό, ότι δεν πρόκειται σε καμία περίπτωση να ανεχθούμε τη δημιουργία και ανάπτυξη κλίματος ρατσισμού και ξενοφοβίας στη χώρα μας, καθώς και εκδηλώσεις ακραίων μορφών, απρεπούς συμπεριφοράς ή ρατσιστικών φαινομένων.
      Σε ό,τι αφορά το αναφερόμενο στην ερώτηση περιστατικό, το οποίο έλαβε χώρα τις βραδινές ώρες της 19-5-2006 στην περιοχή του Κόκκινου Μύλου Αχαρνών, σας ενημερώνουμε ότι σχετική καταγγελία για ρατσιστική συμπεριφορά σε βάρος οποιουδήποτε ατόμου δεν περιήλθε στην αρμόδια Υπηρεσία μας. Πάντως, για την πλήρη διερεύνηση της υπόθεσης αυτής από πειθαρχικής πλευράς, από την Υπηρεσία διετάχθη η διενέργεια προκαταρκτικής έρευνας, η οποία βρίσκεται σε εξέλιξη. Σε περίπτωση δε που διαπιστωθούν ευθύνες σε βάρος οποιουδήποτε αστυνομικού θα ληφθούν τα προβλεπόμενα, από τις ισχύουσες διατάξεις, μέτρα.
      Ο Υπουργός
      ΒΥΡΩΝ ΠΟΛΥΔΩΡΑΣ»
      6. Στην με αριθμό 8969/21-03-06 ερώτηση τoυ Boυλευτή κ. Γιάννη Κουτσούκου δόθηκε με το υπ’ αριθμ. 1265/17-05-06  έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 8969/2006 ερώτηση, που κατατέθηκε στη Βουλή από το Βουλευτή κ. Γ. Κουτσούκο, σχετικά με το Προγράμματα Κοινωνικής Μέριμνας, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Κατά την Αναθεώρηση των Επιχειρησιακών Προγραμμάτων, για τα Προγράμματα των Κοινωνικών Δομών και Μονάδων στα πλαίσια του Γ’ ΚΠΣ (στα οποία περιλαμβάνονται και τα Προγράμματα «Βοήθεια στο Σπίτι» και «Μονάδες Κοινωνικής Μέριμνας») -τόσο των Περιφερειακών Επιχειρησιακών Προγραμμάτων όσο και του Επιχειρησιακού Προγράμματος «Απασχόληση και Επαγγελματική Κατάρτιση»- εγκρίθηκε η παράταση της συγχρηματοδότησής τους μέχρι την 30-06-2007. Η εξέλιξηαυτή ήταν αποτέλεσμα σχετικής διαπραγμάτευσης της Γενικής Γραμματείας Διαχείρισης Κοινοτικών και Άλλων Πόρων του Υπουργείου Απασχόλησης και Κοινωνικής Προστασίας με τις αρμόδιες Υπηρεσίες της Ευρωπαϊκής Ένωσης (Ε.Ε.).
      Σήμερα, είμαστε σε θέση να σας πληροφορήσουμε ότι οι αρμόδιες Υπηρεσίες του Υπουργείου Απασχόλησης και Κοινωνικής Προστασίας έχουν προβεί στις απαραίτητες ενέργειες προσαρμογής του θεσμικού πλαισίου, που αφορούν στην τροποποίηση των σχετικών Κοινών Υπουργικών Αποφάσεων (ΚΥΑ), οι οποίες έχουν ήδη προωθηθεί για υπογραφή από τα συναρμόδια Υπουργεία. Έτσι, σύντομα θα είναι δυνατή η εκκίνηση των διαδικασιών εκταμίευσης των επιπλέον πόρων από τις αρμόδιες Διαχειριστικές Αρχές προς τους φορείς υλοποίησης των προγραμμάτων.
      Στις τροποποιήσεις των εν λόγω ΚΥΑ, έχει προβλεφθεί η επιλεξιμότητα των δαπανών που πραγματοποιούν οι φορείς υλοποίησης στο διάστημα που μεσολαβεί έως την ολοκλήρωση των διαδικασιών συνέχισης της συγχρηματοδότησης, έτσι ώστε να καλυφθούν οι όποιες δαπάνες πραγματοποιούνται.
      Σημειώνουμε ότι, η σχετική καθυστέρηση που σημειώθηκε στην εκπόνηση των τροποποιημένων ΚΥΑ και την προώθηση τους για υπογραφή, οφείλεται στο ότι έως πρόσφατα εκκρεμούσαν ορισμένες διευκρινίσεις από την πλευρά της Ε.Ε., σχετικά με το πλαίσιο της συνέχισης της χρηματοδότησης, οι οποίες όμως αφορούσαν ρυθμίσεις που έπρεπε να συμπεριληφθούν στις εν λόγω Αποφάσεις.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      7. Στην με αριθμό 10309/03-05-06 ερώτηση του Βουλευτή κ. Αποστόλου-Αθανασίου Τσοχατζόπουλου δόθηκε με το υπ’ αριθμ. Β13-251/17-05-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Απόστολος-Αθανάσιος Τσοχατζόπουλος με θέμα «Καθυστερήσεις του προγράμματος κρατικών προμηθειών», σας γνωστοποιούμε τα ακόλουθα:
      Είναι γνωστό σε όλους μας, ότι το υπάρχον σύστημα κρατικών προμηθειών εκθέτει την Ελλάδα, ολόκληρο το πολιτικό σύστημα της χώρας. Δεν συνάδει με μια χώρα που συμμετέχει στην ευρωζώνη, με μια χώρα που θέλει και φιλοδοξεί να διαδραματίσει πρωταγωνιστικό ρόλο στην ευρύτερη περιοχή της Νοτιανατολικής Ευρώπης, με μια χώρα που σέβεται τους πολίτες και τις επιχειρήσεις.
      Για δεκαετίες ολόκληρες ανεχόμαστε ένα σύστημα κρατικών προμηθειών, το οποίο διέπεται από ένα περίπλοκο νομικό καθεστώς, με πλήθος διατάξεων που δίνουν τη διακριτική ευχέρεια σε δημόσιους λειτουργούς και πολιτικές ηγεσίες να ευνοούν και να αδικούν. Το αποτέλεσμα είναι, ότι η διαδικασία διεξαγωγής των διαγωνισμών του Δημοσίου είναι χρονοβόρα, υψηλού κόστους, τόσο για το δημόσιο, όσο και για τον ιδιωτικό τομέα και αδιαφανής. Σε πολλές περιπτώσεις οι διαγωνισμοί κατακυρώνονται 3 ή 4 χρόνια μετά την προκήρυξη τους, λόγω προσφυγών είτε διοικητικών. είτε δικαστικών, με αποτέλεσμα πολλοί δημόσιοι φορείς και οργανισμοί να μη μπορούν να βελτιώσουν τις υπηρεσίες τους προς τους πολίτες. Η γραφειοκρατική διαδικασία των διαγωνισμών προμηθειών του δημοσίου αποτρέπει νέους προμηθευτές από τη συμμετοχή, άρα περιορίζει τον ανταγωνισμό και τελικά ανεβάζει τις τιμές στις οποίες το Δημόσιο αγοράζει.
      Αυτές τις αδυναμίες του συστήματος βάλαμε από την πρώτη μέρα ανάληψης των καθηκόντων στόχο να αντιμετωπίσουμε. με ένα ολοκληρωμένο σχέδιο παρεμβάσεων. Με τη βοήθεια άξιων κρατικών λειτουργών και τεχνοκρατών από την αγορά και την πανεπιστημιακή κοινότητα. Μετά την ολοκλήρωση της δημόσιας διαβούλευσης:
      1. Τα σχέδια προεδρικών διαταγμάτων για την ενσωμάτωση των οδηγιών 2004/17/ΕΚ και 2004/18/ΕΚ βρίσκονται για επεξεργασία στο Συμβούλιο της Επικρατείας. Επιπλέον έχουν εκδοθεί σχετικές εγκύκλιοι από τα τρία συναρμόδια Υπουργεία Οικονομίας και Οικονομικών (Α.Π. 14873/395/4-4-06), Περιβάλλοντος Χωροταξίας και Δημοσίων Έργων (Α.Π. Δ17γ/09/9/ΦΝ 417/18-1-06) και Ανάπτυξης (Α.Π. Π1/1105/2-3-06) με τις οποίες δίνονται πληροφορίες και γενικές οδηγίες για τις άμεσα εφαρμοζόμενες διατάξεις των ως άνω οδηγιών.
      2. Παράλληλα βρίσκεται σε τελική, μετά τη διαβούλευση, φάση επεξεργασίας και σχέδιο προεδρικού διατάγματος, με το οποίο τροποποιείται το Π.Δ. 394/96 προκειμένου ο ισχύον Κανονισμός Προμηθειών αφενός να εναρμονισθεί με τα νέα κοινοτικά δεδομένα και αφετέρου να τεθούν ρυθμίσεις που θα επιφέρουν σύντμηση των χρονικών ορίων υλοποίησης των διαγωνισμών, ακόμη μεγαλύτερη διαφάνεια και ευρύτητα συμμετοχής των ενδιαφερομένων οικονομικών μονάδων και γενικότερα περαιτέρω βελτίωση και εκσυγχρονισμό των διαδικασιών διενέργειας των δημοσίων συμβάσεων. Με τις αλλαγές που προωθούνται απλουστεύονται οι διαδικασίες, αίρονται ορισμένες εννοιολογικές και άλλες ασάφειες του εν ισχύ ΠΔ και περιορίζονται οι «διακριτικές ευχέρειες» των φορέων του Δημοσίου, τόσο στη σύνταξη των όρων των διακηρύξεων, όσο και στην αξιολόγηση των προσφορών
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      8. Στην με αριθμό 9684/07-04-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1229/17-05-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 9684/2006 ερώτηση, που κατατέθηκε στη Βουλή από το Βουλευτή κ. Γ. Παπαγεωργίου, σχετικά με την πληρωμή δανείων αποπεράτωσης μέσω Ο.Ε.Κ., σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Ο Οργανισμός Εργατικής Κατοικίας (ΟΕΚ) από τις 30-12-96 έως τις 2-3-2006 χορηγούσε δάνεια αποπεράτωσης, επέκτασης και επισκευής προς τους δικαιούχους του μέσω της Εθνικής Τράπεζας της Ελλάδας Α.Ε. (Ε.Τ.Ε. Α.Ε.) (Σύμβαση με απευθείας ανάθεση λόγω μονοπωλίου πανελλαδικού δικτύου) από δικά του κεφάλαια. Η διαδικασία αυτή διεκόπη, διότι ήταν αντίθετη με την οδηγία 92/50 της Ευρωπαϊκής Ένωσης (Ε.Ε.), η οποία προβλέπει διενέργεια ανοιχτού Διαγωνισμού.
      Ο ΟΕΚ προκειμένου να αντιμετωπίσει άμεσα το πρόβλημα που δημιουργήθηκε, αποφάσισε στις 9-03-06 την χορήγηση μικροδανείων (επισκευή - αποπεράτωση) μέσω των υπηρεσιών του.
      Επειδή το πρόγραμμα προκάλεσε μεγάλο ενδιαφέρον στους δικαιούχους του και προκειμένου   αυτοί  να εξυπηρετηθούν καλύτερα,  η  Διοίκηση  του  ΟΕΚ  στην αριθμ. 18/9-05-06 (θέμα 1ο) συνεδρίασή του, απεφάσισε τη διενέργεια διαγωνισμού για την ανάδειξη πιστωτικού Ιδρύματος, όπως προβλέπει η ως άνω Οδηγία, το οποίο θα αναλάβει τη διεκπεραίωση του συγκεκριμένου προγράμματος, σύμφωνα με τους όρους και τις προϋποθέσεις που θα τεθούν από τον ΟΕΚ, αφενός εάν αυτό κριθεί συμφέρον και αφετέρου εάν μέχρι την ολοκλήρωση των παραπάνω διαδικασιών συνεχιστούν οι δυσλειτουργίες στην εξυπηρέτηση των δικαιούχων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 11408/2.6.06 ερώτηση του Βουλευτή κ. Ορέστη Κολοζώφ δόθηκε με το υπ’ αριθμ. Φ900α/5110/8628/26.6.06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11408/2-6-2006 ερώτησης, που κατέθεσαν οι Βουλευτές κ. κ. Ορέστης Κολοζώφ και Λιάνα Κανέλλη, σχετικά με την απεμπλοκή της Ελλάδος από την ειρηνευτική δύναμη στο Αφγανιστάν, σας γνωρίζουμε ότι εμπίπτει στις αποφάσεις των θεσμικών οργάνων της Κυβέρνησης, η οποία λαμβάνει, κατά περίπτωση, τις συμφερότερες για τη Χώρα μας αποφάσεις.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      10. Στην με αριθμό 11534/7.6.06 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. ΤΚΕ/Φ2/14710/28.6.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 11534/7-6-06, που κατέθεσε στη Βουλή η Βουλευτής κ. Χρυσή Αράπογλου, σχετικά με την «μεγάλη καθυστέρηση (13 μηνών) εφαρμογής των διατάξεων του Π.Δ. 164, για τη μετατροπή των συμβάσεων εργαζομένων στο Κ.Θ.Β.Ε. σε συμβάσεις αορίστου χρόνου», σας γνωρίζουμε ότι:
      Όπως είναι γνωστό, το ΑΣΕΠ έχει την αρμοδιότητα του ελέγχου όλων των αποφάσεων των διοικητικών και υπηρεσιακών συμβουλίων, αναφορικά με το θέμα και επειδή το ΑΣΕΠ λειτουργεί ως συνταγματικά κατοχυρωμένη ανεξάρτητη αρχή, σύμφωνα με τις διατάξεις του Συντάγματος και του Ν.3051/2002(ΦΕΚ 22Α Α'), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή σε άλλες διοικητικές αρχές, παρά μόνο σε κοινοβουλευτικό έλεγχο, σύμφωνα με τον Κανονισμό της Βουλής, διαβιβάσαμε την εν λόγω Ερώτηση στο ΑΣΕΠ και σας αποστέλλουμε συνημμένα το με αριθμ. πρωτ. 24342/19-6-2006 έγγραφό του.
      Για τα υπόλοιπα θέματα αρμόδιο να απαντήσει είναι τα συνερωτώμενο Υπουργείο Πολιτισμού.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      11. Στην με αριθμό 11480/6.6.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 1410/79/ΑΣ/1540/26.6.06 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της υπ' αριθμ. 11480/6.006.2006 ερώτησης του Βουλευτού κ. Γιάννη Δραγασάκη, σας γνωρίζουμε τα εξής:
      Στο πλαίσιο των προγραμμάτων καταπολέμησης παράνομης διακίνησης προσώπων που χρηματοδοτούνται από την ΥΔΑΣ, χρηματοδοτήθηκε για το έτος 2004 το πρόγραμμα της ΜΚΟ «Αλληλεγγύη» (ΑΝΑΠ 08-2004) με τίτλο: «Σεβασμό στη Γυναίκα ΙΙΙ», με στόχο τη δημιουργία ξενώνα στην περιοχή της Κυψέλης (ΣΤΟΡΓΗ) και τη φιλoξενία αλλοδαπών θυμάτων παράνομης διακίνησης προσώπων. Το ποσό με το οποίο χρηματοδοτήθηκε η εν λόγω ΜΚΟ για το συγκεκριμένο πρόγραμμα ανέρχεται στο ύψοs του 1.000.000 ευρώ.
      Η χρηματοδότηση από την Υπηρεσία Διεθνούς Αναπτυξιακής Συνεργασίας του ΥΠΕΞ αναπτυξιακών προγραμμάτων μη κυβερνητικών οργανώσεων διέπεται από συγκεκριμένες διαδικασίες και ειδικότερα από τα όσα προβλέπονται στον Ν. 2731/1999 περί αναπτυξιακής και ανθρωπιστικής συνεργασίας, καθώς και στο Π.Δ. 224/2000 περί οργάνωσης και λειτουργίας της ΥΔΑΣ, όπου και γίνεται αναλυτική πρόβλεψη των προϋποθέσεων χρηματοδότησης προγραμμάτων ΜΚΟ από την ΥΔΑΣ.
      Στο τελευταίο δε ρητά oρίζεται ότι το ποσοστό συγχρηματοδότησηs αναπτυξιακών προγραμμάτων ανέρχεται σε ποσοστό τουλάχιστον 50%, ενώ μπορεί να φθάσει, κατ' ανώτατο ποσοστό, μέχρι και στο 75% του συνολικού κόστους. Η ΜΚΟ χρηματοδοτεί το υπόλοιπο του συνολικού κόστους του προγράμματος, μέχρι του ποσοστού 100%, σε  ή σε χρήμα, με ελάχιστη συμμετοχή 15%, εφόσον το υπόλοιπο συγχρηματoδοτείται από άλλη πηγή.
      Επιπλέον, σε ό,τι αφορά στη διαφοροποίηση των ποσοστών χρηματοδότησης των διαφόρων αναπτυξιακών και άλλων προγραμμάτων, η Υπηρεσία λαμβάνει τη σχετική απόφαση αφού λάβει υπόψη τη διαχειριστική ικανότητα του αναδόχου, την πρότερη εμπειρία του στην εκτέλεση αναπτυξιακών προγραμμάτων, την ύπαρξη αξιόπιστoυ εταίρου, τη συμβατότητα με τoυς στόχους της εθνικής αναπτυξιακής πολιτικής, καθώς και τη συμβολή του στις προσπάθειες καταπολέμησης προβλημάτων και φαινομένων που αποτελούν στόχους της αναπτυξιακής μας πολιτικής.
      Περαιτέρω, τα προγράμματα καταπολέμησης παράνομης διακίνησης έχουν και ανθρωπιστική διάσταση, τα δε ανθρωπιστικά προγράμματα σύμφωνα με τον Π.Δ. 224/2000 δεν έχουν περιορισμό όσον αφορά στη γεωγραφική περιοχή υλοποίησήs τουs. Επιπλέον, οι αποδέκτες της Βοήθειας- θύματα «trafficking» προέρχονται κατά μέγα ποσοστό από χώρες προτεραιότητας της αναπτυξιακής πολιτικής και αφορούν σε δράσεις προτεραιότητας της ελληνικής εξωτερικής πολιτικής, μία από τις οποίες είναι και οι δράσεις στον τομέα της καταπολέμησης της παράνομης διακίνησης προσώπων.
      Αναφορικά με τον ξενώνα των Γιατρών του Κόσμου «Καλυψώ» στον οποίο αναφέρεται ο κ. Βουλευτής, επισημαίνω ότι η εν λόγω ΜΚΟ, ενημέρωσε ήδη από το Σεπτέμβριο του 2005, με επιστολή της προς την ΥΔΑΣ, ότι το πρόγραμμα υλοποιήθηκε σε γενικές γραμμές ικανοποιητικά και ότι οι Βασικοί του στόχοι επετεύχθησαν, γνωστοποιώντας ταυτόχρονα την απόφαση του Διοικητικού Συμβουλίου της περί παύσης της λειτουργίας του ξενώνα λόγω τροποποίησης του προγράμματος.
      Τέλος σημειώνεται ότι το συνολικό ύφοs του προϋπολογισμού του ξενώνα «Στοργή» ανέρχεται στο ποσό των 1.340.000 ευρώ από τα οποία το 1.000.000 είναι η εγκεκριμένη συμμετοχή της ΥΔΑΣ. Εκκρεμεί η καταβολή της κατάθεσης της τρίτης δόσης, ύψους 200.000 ευρώ, υπό την προϋπόθεση ελέγχου και έγκρισης του οικονομικού απολογισμού και της τελικής έκθεσης από τις αρμόδιες διευθύνσεις, Βάσει των κανόνων του Δημοσίου Λογιστικού και των σχετικών εγκυκλίων της Υπηρεσίας Διεθνούς Αναπτυξιακή Συνεργασίας αναφορικά με τον ορθό τρόπο οικονομικής απόδοσης.
      Ο Υφυπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βλατή. 
      Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τρίτης 4 Ιουλίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 864/29-6-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με τη στελέχωση του Κέντρου Βρεφών «ΜΗΤΕΡΑ» κ.λπ..
      2. Η με αριθμό 861/29-6-2006 επίκαιρη ερώτηση της Βουλευτού του Κομμουνιστικού Κόμματος Ελλάδας  κ. Βέρας Νικολαΐδου προς τον  Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση της έκτασης των Λιπασμάτων Δραπετσώνας κ.λπ..
      3. Η με αριθμό 862/29-6-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Παιδείας και Θρησκευμάτων, σχετικά με το βαθμολογικό όριο για εισαγωγή στα Α.Ε.Ι. και Τ.Ε.Ι. κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 860/29-6-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Χωρέμη προς τους Υπουργούς  Αγροτικής Ανάπτυξης και Τροφίμων και Ανάπτυξης, σχετικά με τη λήψη μέτρων προστασίας των παραγωγών εμπορίας της νωπής σουλτανίνας κ.λπ..
      2. Η με αριθμό 863/29-6-2006 επίκαιρη ερώτηση του Βουλευτή του  Συνασπισμού Ριζοσπαστικής Αριστεράς κ. Φωτίου Κουβέλη  προς τον Υπουργό Ανάπτυξης, σχετικά με τη λήψη μέτρων για την αποτροπή του κινδύνου διακοπής του ηλεκτρικού ρεύματος κατά τη θερινή περίοδο κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι,
      εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 842/27-6-2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης των ξενοδοχειακών επιχειρήσεων κ.λπ..
      Το περιεχόμενο της επίκαιρης ερώτησης του κ. Μπαντουβά έχει ως εξής:
      «Το τουριστικό προϊόν της Ελλάδος είναι γηρασμένο και προσφέρεται πανάκριβα. Τα ελληνικά ξενοδοχεία επιβαρύνονται με 9% Φ.Π.Α. για τη διανυκτέρευση με ημιδιατροφή, ενώ για τα «έξτρα» εντός του ξενοδοχείου (ποτά) το Φ.Π.Α. είναι 19%, το υψηλότερο στην Ευρωζώνη αλλά και στην ευρύτερη περιοχή της Ανατολικής Μεσογείου. Επιπλέον, το κόστος του προσωπικού ανέρχεται κατά μέσο όρο στο 36% του τζίρου μιας ξενοδοχειακής επιχείρησης. Και,  βέβαια, υπάρχει και το δήθεν «ανταποδοτικό» τέλος παρεπιδημούντων υπέρ των Ο.Τ.Α. ύψους 2% επί του τζίρου των επισιτιστικών τμημάτων των επιχειρήσεων.
      Επειδή όλα τα ανωτέρω συνεπάγονται υψηλό λειτουργικό κόστος των ξενοδοχειακών επιχειρήσεων, που επιβαρύνει τόσο τους επιχειρηματίες όσο και τους πελάτες στους οποίους το κόστος μετακυλίεται:
      Ερωτάσθε, κύριε Υπουργέ:
      1. Εάν προτίθεσθε να μειώσετε τον Φ.Π.Α. που επιβαρύνει τις ξενοδοχειακές επιχειρήσεις κατά τρεις, τουλάχιστον, ποσοστιαίες μονάδες, ώστε να βρεθούμε στον ευρωπαϊκό μέσο όρο.
      2. Τι μέτρα προτίθεστε να λάβετε, ώστε το τέλος παρεπιδημούντων να είναι όντως ανταποδοτικό από μέρους των Ο.Τ.Α. (καθαριότητα δρόμων, φωτισμός κ.λπ.) και:
      3. Εάν προτίθεσθε να επιδοτήσετε το κόστος εργασίας, επιδοτώντας τις ξενοδοχειακές επιχειρήσεις στην αρχή και το τέλος της σεζόν, δηλαδή Απρίλιο – Μάιο και Οκτώβριο – Νοέμβριο». 
      Στην επίκαιρη ερώτηση του κ. Μπαντουβά θα απαντήσει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Κύριε συνάδελφε, ο τουρισμός είναι άμεσα συνυφασμένος με την οικονομία μας. Αποτελεί, ως γνωστόν, μια από τις κύριες πηγές του εθνικού μας πλούτου. Η Κυβέρνηση καταβάλλει ιδιαίτερες προσπάθειες για την ενίσχυση του τουρισμού και, όπως και εσείς ο ίδιος λέτε στην ερώτησή σας, χάρη στις προσπάθειες αυτές, και μέσα από τις δράσεις που έχει αναπτύξει το τελευταίο διάστημα το Υπουργείο Τουριστικής Ανάπτυξης, έχει αυξηθεί την τελευταία διετία ο αριθμός των αφίξεων ξένων τουριστών στη χώρα μας και, επομένως, έχουν αυξηθεί τα έσοδα από τον τουρισμό. 
      Με την ερώτησή σας θέτετε τρία διαφορετικά θέματα: 
      Το πρώτο είναι το τέλος παρεπιδημούντων. Το τέλος διαμονής παρεπιδημούντων είναι έσοδο των Ο.Τ.Α. και, κατά συνέπεια, ανήκει στην αρμοδιότητα του Υπουργείου Εσωτερικών Δημόσιας Διοίκησης και Αποκέντρωσης. 
      Όμως, θα ήθελα να επισημάνω ότι παρά την ονομασία του ως τέλους, σύμφωνα με την πάγια νομολογία του Συμβουλίου της Επικρατείας, αυτό το τέλος παρεπιδημούντων αποτελεί έμμεσο δημοτικό ή κοινοτικό φόρο, αφού καταβάλλεται στον Ο.Τ.Α., χωρίς να υπάρχει εκ μέρους του Ο.Τ.Α. η υποχρέωση ειδικής αντιπαροχής, δηλαδή ανταπόδοσης αυτού του τέλους στους φορολογουμένους. 
      Τα έσοδα που προκύπτουν από την επιβολή του τέλους μπορούν να χρησιμοποιηθούν, σύμφωνα με τη νομοθεσία και την πάγια νομολογία –επαναλαμβάνω- του Συμβουλίου της Επικρατείας για οποιαδήποτε νόμιμη δαπάνη από πλευράς του Ο.Τ.Α.. Αρχικά, όταν αυτό το τέλος θεσμοθετήθηκε το 1958, ανερχόταν στο 5%. Στη συνέχεια, το 1992 ορίστηκε για όλες τις περιπτώσεις στο 3%. Από 1-1-1993 είναι 2% και έχει παραμείνει αμετάβλητο έως σήμερα. 
      Επίσης, θα πρέπει να σημειώσουμε ότι για πολλούς δήμους και κοινότητες της χώρας, ιδιαίτερα σε τουριστικές περιοχές και στα νησιά, αυτό το τέλος παρεπιδημούντων αποτελεί σημαντική πηγή εσόδων. 
      Το δεύτερο θέμα που θίγεται είναι η επιδότηση του κόστους εργασίας των ξενοδοχειακών επιχειρήσεων. Πρέπει να επισημάνω ότι οι ρυθμίσεις για την επιδότηση του κόστους εργασίας δεν είναι σύννομες με το Κοινοτικό Δίκαιο περί κρατικών ενισχύσεων. Υπάρχουν, κύριε συνάδελφε, ισχυρές δεσμεύσεις από την κοινοτική νομοθεσία σε σχέση μ’ αυτό το ζήτημα.
      Κατά συνέπεια η έκδοση σχετικών αποφάσεων για επιδότηση κόστους εργασίας θα πρέπει να γίνει κάτω από τις αυστηρές προϋποθέσεις του κοινοτικού δικαίου και μόνο σε ιδιαίτερες περιοχές που χρήζουν άμεσης υποστήριξης. 
      Μία τέτοια περίπτωση περιοχής που χρήζει άμεσης υποστήριξης είναι η περιοχή της ανατολικής Μακεδονίας και Θράκης. Οι ξενοδοχειακές επιχειρήσεις, που είναι εγκατεστημένες εκεί, επιδοτούνται ήδη σε ποσοστό 12% επί του συνολικού κόστους μισθοδοσίας του προσωπικού τους ενώ με βάση υπουργική απόφαση του 2001, για τις ξενοδοχειακές επιχειρήσεις της Θράκης προβλέπεται επιδότηση σε ποσοστό 20% του κόστους μισθοδοσίας κάθε εξειδικευμένου στελέχους. Επαναλαμβάνω ότι τέτοιου είδους ρυθμίσεις, λόγω των δεσμεύσεων που έχουμε από την κοινοτική νομοθεσία, δεν μπορούν να εφαρμοστούν εύκολα σε άλλες περιοχές. 
      Εκείνο που θέλω να υπενθυμίσω είναι ότι σε κάθε περίπτωση σε όλη τη χώρα οι επιχειρήσεις του ξενοδοχειακού κλάδου επωφελούνται και από το θεσμό του κοινωνικού τουρισμού, ο οποίος είναι ιδιαίτερα σημαντικός σε περιόδους χαμηλής ζήτησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό, κύριε Πρόεδρε, να αναφερθώ και στο τρίτο ζήτημα, που αφορά το φόρο προστιθέμενης αξίας, που είναι θέμα άμεσης αρμοδιότητάς μου. 
      Τα θέματα του Φ.Π.Α. καθορίζονται στη χώρα μας από τις διατάξεις του Κώδικα Φ.Π.Α.. Είναι ο γνωστός ν. 2859/2000, ο οποίος ενσωματώνει την 6η κοινοτική οδηγία.  Ανάμεσα, λοιπόν, στις υπηρεσίες που στην Ελλάδα υπάγονται σε μειωμένο συντελεστή Φ.Π.Α., περιλαμβάνεται και η διαμονή σε ξενοδοχεία και σε παρόμοιους χώρους. Κατά συνέπεια, όπως λέτε και στην ερώτησή σας, ήδη η χώρα μας εφαρμόζει μειωμένο συντελεστή Φ.Π.Α. 9% σε ξενοδοχειακές επιχειρήσεις, αξιοποιώντας τη δυνατότητα για εφαρμογή  μειωμένου συντελεστή που παρέχει αυτή η 6η οδηγία και δεν μπορούμε να πάμε πιο κάτω από το μειωμένο συντελεστή που έχουμε θεσμοθετήσει ως χώρα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Υπουργέ.
      Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θα παρακαλέσω και εγώ λίγο την ανοχή σας, γιατί είναι ένα μεγάλο θέμα το οποίο πρέπει να το αναπτύξω. 
      Κύριε Υπουργέ, πιστέψτε με ότι κάθε άλλο παρά είναι στις προθέσεις μου να προσπαθήσω με παρεμβάσεις, όπως τη σημερινή, να στερήσω την πατρίδα μας από έσοδα, ζητώντας εκπτώσεις στο Φ.Π.Α., άλλες φορολογικές απαλλαγές κ.λπ. 
      Είναι όμως ξεκάθαρο ότι η βιομηχανία στη χώρα μας είναι σχεδόν ανύπαρκτη σήμερα. Βαριά βιομηχανία -και το αποδεχόμαστε όλοι, ιδιώτες και κράτος- είναι ο τουρισμός, είναι η προοπτική της Ελλάδος, είναι η βαριά βιομηχανία πάνω στην οποία στηρίζεται η ελληνική οικονομία αλλά και οι μελλοντικές προοπτικές και προσδοκίες μας. Το κράτος ποτέ δεν έκανε έναν απολογισμό τι δίνει στη βιομηχανία και τι παίρνει πίσω. 
      Δεν θα αναφερθώ βέβαια στα θαλασσοδάνεια, στα δεκάδες εργοστάσια ανά την επικράτεια που οι δήθεν βιομήχανοι έχουν πάρει τις επιδοτήσεις και αυτά στέκουν ακόμα γιαπιά και σαπίζουν τα σίδερα μέσα στο μπετόν. 
      Στον τουρισμό, κύριε Υπουργέ, στη βαριά μας βιομηχανία, οι παροχές είναι ανύπαρκτες και αυτό είναι ξεκάθαρο. Τουναντίον, έχουν πέσει οι πάντες πάνω του και ζητούν να τον κατασπαράξουν, να κατασπαράξουν τις σάρκες τους (Φ.Π.Α., φόρος παρεπιδημούντων, ενοικίαση της παραλίας μπροστά από το ξενοδοχείο, φόρος στο εστιατόριο, φόρος στο μπαρ). 
      Το δε κόστος προσωπικού είναι υπέρογκο σε σχέση με τις ανταγωνίστριές μας χώρες και αναρωτιέμαι, κύριε Υπουργέ: πότε επιτέλους η τουριστική επιχείρηση θα μπορεί να σταθεί στα πόδια της;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πότε θα σταματήσουν οι ξενοδόχοι να παίρνουν δάνεια για να αντεπεξέλθουν στις υποχρεώσεις τους; 
      Όσο για το φόρο παρεπιδημούντων 2% που είπατε, σαν ανταποδοτικό  ξέρω ότι είναι αυτό το τέλος, κύριε Υπουργέ. Θα ήθελα να σας παρακαλέσω να ενημερωθείτε. Έχουμε υπέροχα ξενοδοχεία τεσσάρων, πέντε αστέρων και όταν βγει ο τουρίστας και κάνει μια βόλτα γύρω από το ξενοδοχείο, νομίζει ότι είναι σε κρανίου τόπου, στο Αφγανιστάν, σε τριτοκοσμική χώρα. Δεν μπορεί να εισπράττει ο δήμος και να μην έχει ηλεκτροφωτισμένο δρόμο να περπατήσει ο τουρίστας και να κρατάει ένα φακό για να τον βλέπουν τα αυτοκίνητα να μην τον σκοτώσουν. Δεν μπορεί τα θερμοκήπια γύρω από το ξενοδοχείο …
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, σας παρακαλώ…
      ΠΡΟΕΔΡΕΥΩΝ (Σωτήρης Χατζηγάκης): Μιλάτε ήδη τρία λεπτά. Ολοκληρώστε τη σκέψη σας.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν μπορεί, κύριε Υπουργέ, να κάνει μία βόλτα γύρω από το ξενοδοχείο ο τουρίστας και να βλέπει όλα αυτά τα θερμοκήπια, να κρέμονται τα πλαστικά, αυτόν το βιασμό του περιβάλλοντος κ.λπ..
      Να εισπράττει ο δήμος, αλλά να ανταποδίδει και κάτι και στο μάζεμα των σκουπιδιών και στον καθαρισμό της παραλίας που εισπράττει υπέρογκα ποσά ενοικίασης από το ξενοδοχείο κ.λπ.. 
      Εν συνεχεία, κύριε Υπουργέ, πρέπει να σας πω ότι το κόστος του προσωπικού είναι τεράστιο στην Ελλάδα, είναι 36% σε μας, 7% στην Αίγυπτο, 12% στην Τουρκία. Με όλους αυτούς τους φόρους είναι δυνατόν να «βγει» ο ξενοδόχος; 
      Μη βαυκαλιζόμαστε, κύριε Υπουργέ, όντως την τελευταία πενταετία ο τουρισμός είχε πάρει την κάτω βόλτα. Πράγματι, με αυτές τις προσπάθειες της Κυβέρνησής μας, αλλά και από άλλους αστάθμητους παράγοντες τα δύο τελευταία χρόνια, που είναι οι βομβιστικές ενέργειες στην Τουρκία και στην Αίγυπτο, που είναι η γρίπη των πτηνών στην Τουρκία, ανέβασαν λίγο τις αφίξεις στο 4%.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπαντουβά. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ο κερδισμένος όμως είναι η Ισπανία, όχι η Ελλάδα, κύριε Υπουργέ. Μην καθόμαστε στις δάφνες μας, γιατί μπορεί να ξαναπάρει και πάλι την κάτω βόλτα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπαντουβά. Ήσασταν πολύ σαφής. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Θέλω λοιπόν, κύριε Υπουργέ, να παρακαλέσω να βοηθήσουμε όλοι μαζί τον τουρισμό να ξαναβρεί την παλιά του αίγλη. Να τον βοηθήσουμε, κύριε Υπουργέ, γιατί σας λέω ότι θα ξυπνήσουμε ένα πρωί και όλοι θα είμαστε γεμάτοι απογοήτευση. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. Έχετε το λόγο .
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, για το τέλος των  παρεπιδημούντων και την επιδότηση του κόστους εργασίας αναφέρθηκα στην πρωτολογία μου. Δεν νομίζω ότι έχω κάτι άλλο να προσθέσω. Θα ήθελα να εξηγήσω περισσότερο το θέμα του Φ.Π.Α., γιατί εδώ υπάρχει ένα ειδικό καθεστώς το οποίο πρέπει να έχουμε υπ' όψιν μας. 
      Σύμφωνα λοιπόν, με τον Κώδικα Φ.Π.Α. ο συντελεστής Φ.Π.Α. είναι 19% και κατ’ εξαίρεση, για ορισμένες μόνο υπηρεσίες και αγαθά, υπάρχει ο μειωμένος συντελεστής που είναι 9%. Ειδικότερα στο παράρτημα ΙΙΙ του Κώδικα Φ.Π.Α. περιλαμβάνονται όλα αυτά τα αγαθά και οι υπηρεσίες που για τη χώρα μας υπάγονται σε καθεστώς μειωμένου συντελεστή, με βάση πάντα και τις διατάξεις της 6ης κοινοτικής οδηγίας. 
      Όπως είπα και πριν, η χώρα μας έχει κάνει χρήση της δυνατότητας μειωμένου συντελεστή στις ξενοδοχειακές υπηρεσίες, όπως και σε άλλες κατηγορίες βέβαια αγαθών και υπηρεσιών. Εδώ πρέπει να επισημάνω ότι σε άλλες χώρες, που έχουμε ξενοδοχειακές υπηρεσίες, οι οποίες υπάγονται σε χαμηλότερο συντελεστή από το 9%...
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ισπανία, Πορτογαλία. 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): είναι ακριβώς γιατί αυτές οι χώρες έχουν επιλέξει χαμηλότερο μειωμένο συντελεστή Φ.Π.Α., όπως αντίστοιχα μπορεί να έχουν επιλέξει χαμηλότερο ή μεγαλύτερο τον κανονικό συντελεστή Φ.Π.Α..
      Σύμφωνα πάντα με την 6η οδηγία, ο κανονικός συντελεστής Φ.Π.Α. δεν μπορεί να είναι χαμηλότερος από 15% και ο μειωμένος συντελεστής δεν μπορεί να είναι χαμηλότερος από 5%. Σε κάθε περίπτωση η χώρα μας είναι στον ευρωπαϊκό μέσο όρο. Στη γειτονική Ιταλία, για παράδειγμα, ο χαμηλός συντελεστής Φ.Π.Α. είναι 10%, στην Αυστρία -που είναι και αυτή τουριστική χώρα- ο χαμηλός συντελεστής Φ.Π.Α. είναι 10%. Στην Ιρλανδία ο χαμηλός συντελεστής Φ.Π.Α. είναι 13,5%.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν είναι ανταγωνίστριες…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Προκειμένου να μειωθεί ο συντελεστής Φ.Π.Α. στις ξενοδοχειακές επιχειρήσεις, θα πρέπει να μειωθεί ο χαμηλός συντελεστής Φ.Π.Α. ευρύτερα, όχι μόνο για τις ξενοδοχειακές επιχειρήσεις, αλλά για όλες τις υπόλοιπες κατηγορίες αγαθών και υπηρεσιών που ανήκουν στο παράρτημα ΙΙΙ του Κώδικα Φ.Π.Α.. 
      Κάτι τέτοιο προφανώς δεν μπορεί να γίνει, διότι αυτό θα έχει σοβαρές επιπτώσεις στο σύστημα διαχείρισης του Φ.Π.Α. και επιπλέον δεν το επιτρέπουν οι δημοσιονομικές συνθήκες της χώρας, διότι αντιλαμβάνεστε τι ανατροπή θα φέρει αυτό αν μειώσουμε ακόμη περισσότερο το χαμηλό συντελεστή Φ.Π.Α. σε όλες τις κατηγορίες υπηρεσιών και αγαθών, όπου έχουμε ήδη σήμερα συντελεστή Φ.Π.Α. 9%.
      Κλείνοντας, εκείνο που θέλω να επισημάνω είναι ότι για μας η ενίσχυση του τουρισμού αποτελεί σημαντική προτεραιότητα και αποδεικνύεται αυτό μεταξύ των άλλων και από το νέο αναπτυξιακό-επενδυτικό νόμο, ο οποίος παρέχει ισχυρά κίνητρα για  την ίδρυση, την επέκταση και τον εκσυγχρονισμό των ξενοδοχειακών μας μονάδων, προκειμένου να αναβαθμιστεί η ποιότητα του τουρισμού που προσφέρει η χώρα μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, εισερχόμαστε στη δεύτερη με αριθμό 838/49/22-6-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Λιντζέρη προς τον Πρωθυπουργό, σχετικά με τις αμοιβές της Διοίκησης του Ο.Π.Α.Π. κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με απόφαση της γενικής συνέλευσης της «Ο.Π.Α.Π. Α.Ε.» στις 31-5-2006 εγκρίθηκε η εισήγηση του Δ.Σ. σχετικά με τις μηνιαίες αποζημιώσεις του προέδρου, του διευθύνοντος συμβούλου και των μελών του Δ.Σ. καθώς και τα πριμ παραγωγικότητας του προηγούμενου έτους. 
      Συγκεκριμένα η μηνιαία αποζημίωση για το δεύτερο εξάμηνο του 2006 θα ανέρχεται για το διευθύνοντα σύμβουλο σε 15.000 ευρώ και για τον πρόεδρο σε 12.000 ευρώ. Ακόμα και στους πιο πάνω θα καταβληθεί πριμ παραγωγικότητας για το 2005 ύψους 50.000 ευρώ στον καθένα. Σημειωτέον οι πιο πάνω έχουν ήδη εισπράξει το πριμ που δίδεται στους υπαλλήλους του Ο.Π.Α.Π. και που ανέρχεται στο ύψος των 55.000 ευρώ για τον πρόεδρο και 45.000 ευρώ για τον διευθύνοντα σύμβουλο. 
      Οι εν λόγω κύριοι φρόντισαν και για περαιτέρω αύξηση στο μέλλον, αφού το πριμ παραγωγικότητας για το 2006 προσαυξάνεται κατά 50% έως 100% ανάλογα με τα κέρδη της εταιρείας, κάτι που είναι βέβαιο αφού προβλέπεται αύξηση του στοιχηματισμού λόγω Eurovision και αγώνων Παγκοσμίου Κυπέλλου Ποδοσφαίρου. 
      Σημειωτέον, πριν από τις εκλογές του 2004 η αμοιβή του προέδρου του Δ.Σ. ο οποίος ασκούσε παράλληλα και καθήκοντα διευθύνοντος συμβούλου ήταν 9.000 ευρώ, ενώ μετά τις εκλογές του 2004 όταν διορίσατε την παρούσα διοίκηση, η αμοιβή του προέδρου ήταν 3.500 ευρώ, του δε διευθύνοντος συμβούλου 9.000 ευρώ. Το τελευταίο χρόνο της διακυβέρνησής σας ο μισθός του προέδρου αυξήθηκε κατά 300%, του διευθύνοντος συμβούλου κατά 67%.
      Τέλος, το ύψος της μηνιαίας αμοιβής των μελών του Δ.Σ. (μηνιαία αποζημίωση, συμμετοχή σε επιτροπές, κ.λπ.) ανέρχεται κατά μέσο όρο σε 7.000 ευρώ, ενώ τα αντίστοιχα ποσά για τα έτη πριν από το 2004 ήταν κατά μέσο όρο 1.500 ευρώ μηνιαίως για κάθε σύμβουλο.
      Κύριε Πρωθυπουργέ, 
      Σας είναι γνωστά: το ύψος του μισθού του Προέδρου του Αρείου Πάγου, η μηνιαία βουλευτική αποζημίωση, η αύξηση που προβλέψατε στα πλαίσια της εισοδηματικής σας πολιτικής την ίδια χρονική περίοδο. Επίσης γνωρίζετε το μισθό των αεροπόρων που συμμετέχουν στις καθημερινές αναχαιτίσεις στο Αιγαίο. 
      Για όλα αυτά ερωτάστε:
      1. Τι μέτρα θα λάβετε για τη διοίκηση του Ο.Π.Α.Π. που με προκλητικό τρόπο σπαταλά δημόσιο χρήμα δίνοντας «μπαξίσια» στον εαυτό της;
      2. Συνάδουν όλα αυτά με την επανίδρυση του κράτους που ευαγγελίζεστε και τη σεμνότητα και ταπεινότητα που οφείλουν να έχουν οι δημόσιοι λειτουργοί;»
      Στην επίκαιρη ερώτηση του κ. Λιντζέρη θα απαντήσει ο Υφυπουργός Πολιτισμού κ. Γεώργιος Ορφανός.
      Κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι συνάδελφοι, η «Ο.Π.Α.Π. Α.Ε.» λειτουργεί σύμφωνα με τις διατάξεις του κεφαλαίου Β΄ του ν. 3429/2005. Δεν υπάγεται στην έννοια του ευρύτερου δημόσιου τομέα. Είναι ανώνυμη εταιρεία, οι μετοχές της οποίας διαπραγματεύονται μέσω του Χρηματιστηρίου Αθηνών και η πλειοψηφία του μετοχικού κεφαλαίου της, το 66%, και των μετοχών ανήκουν σε ιδιώτες επενδυτές και ξένους θεσμικούς επενδυτές. 
      Για την «Ο.Π.Α.Π. Α.Ε.» εφαρμόζονται οι διατάξεις του ν. 2190/1920 «Περί ανωνύμων εταιρειών» και του ν. 3016/2002 για την εταιρική διακυβέρνηση. Συνεπώς, σύμφωνα με τους παραπάνω νόμους, αρμόδια για να αποφασίζει για τις αμοιβές του προέδρου, του διευθύνοντος συμβούλου, του διοικητικού συμβουλίου της εταιρείας είναι η γενική συνέλευση των μετόχων της εταιρείας.
      Με βάση τα στοιχεία της χρήσης του 2005, όπου η εικόνα η οποία εμφανίζεται είναι ένα σύνολο εσόδων από τα παιχνίδια 3.617.870.146 ευρώ, τα κέρδη προ φόρων είναι 674.769.195 ευρώ. Δόθηκε φόρος εισοδήματος στην πολιτεία 229.577.408 ευρώ και υπήρξαν καθαρά κέρδη 443.721.022 ευρώ. Συνολικό μέρισμα για το 2005: 452.980.000 και το μέρισμα του ελληνικού δημοσίου: 155.703.401 ευρώ.
      Η εικόνα, λοιπόν, την οποία εμείς διαπιστώνουμε σήμερα και διαπίστωσαν και οι μέτοχοι στην τελευταία γενική συνέλευση είναι εξαιρετική. Αποδεικνύει ότι γίνεται πολύ καλή δουλειά, φέρνει κέρδη και ως εκ τούτου η γενική συνέλευση, με ποσοστό πλειοψηφίας 99,95%, έχει εγκρίνει τις αμοιβές για την έβδομη εταιρική χρήση, η οποία είναι σε εξέλιξη από την 1/1/2006. Και βέβαια είναι προφανές ότι την απόφαση για τις αμοιβές ενέκρινε και το σύνολο των ιδιωτών επενδυτών και των ξένων θεσμικών επενδυτών που νόμιμα παρίσταντο στην τακτική γενική συνέλευση των μετόχων. 
      Είναι αυτονόητο επίσης ότι τα χρήματα τα οποία εισπράττει ο πρόεδρος της εταιρείας είναι τα ίδια χρήματα τα οποία εισέπραττε από το ξεκίνημα, 14/5/2004 που ανέλαβε τη συγκεκριμένη θέση, και ο διευθύνων σύμβουλος εισέπραττε τα ίδια χρήματα, όπως προβλεπόταν από την αρχική σύμβαση.
      Να υπενθυμίσω ότι οι αρμοδιότητες του διευθύνοντος συμβούλου είναι στο σύνολο των ζητημάτων που αφορούν στη σχέση της εταιρείας με την επενδυτική κοινότητα, Χρηματιστήριο Αθηνών, Επιτροπή Κεφαλαιαγοράς, σχέσεις με μετόχους και ιδιαίτερα με τους θεσμικούς επενδυτές, καθώς και όλες οι αρμοδιότητες που αφορούν τη Γενική Διεύθυνση Οικονομικών και Ανάπτυξης της εταιρείας, τη Διεύθυνση Διεθνών Σχέσεων, καθώς και τον τομέα μάρκετινγκ. 
      Όλες οι υπόλοιπες εταιρείες έχουν περιέλθει στον πρόεδρο: Γενική Διεύθυνση Πληροφορικής, Διεύθυνση Προσωπικού, η Διεύθυνση Μακεδονίας- Θράκης, το υπόλοιπο των οικονομικών σχέσεων, και βεβαίως έχει και την ευθύνη του διαγωνισμού της τεχνολογικής αναβάθμισης. Είναι σαφές, λοιπόν, ότι με τον εκτελεστικό ρόλο τα χρήματα τα οποία τούς εγκρίνει η γενική συνέλευση πιάνουν τόπο και αποδίδουν τα οφέλη τα οποία ανέφερα.
      Όσον αφορά το διοικητικό συμβούλιο, να πω ότι παραμένει το 1500 το οποίο υπήρχε πάντα ως αμοιβή για τις παραστάσεις. Εισπράττουν μόνο όσοι έχουν ευθύνες σε συγκεκριμένες επιτροπές που απαιτούν έναν ιδιαίτερα ενισχυμένο ρόλο και ένα σύνολο εργασίας πολύ μεγαλύτερο, όπως η Επιτροπή Χορηγιών, η Επιτροπή Διαφήμισης, η Επιτροπή Εταιρικής Διακυβέρνησης, η Επιτροπή Πρακτορείων Παρανόμου Στοιχηματισμού, συνεπώς αυτοί παίρνουν τα ελάχιστα που απαιτούνται για να φέρουν εις πέρας το έργο το οποίο ανέλαβαν.
      Με αυτές τις βασικές σκέψεις η γενική συνέλευση ενέκρινε ένα σύνολο παροχών οι οποίες θεωρούνται αυτονόητες για εταιρεία με τέτοια εξαιρετική οικονομική παρουσία.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Λιντζέρης έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, απευθύνθηκα στον Πρωθυπουργό όχι από αμετροέπεια ή έπαρση αλλά μετά τη συστηματική και κατ’ εξακολούθηση άρνηση του αρμόδιου Υπουργού να παρέμβει στα φαινόμενα ανομίας και αμοραλισμού που βασιλεύουν στην «Ο.Π.Α.Π. Α.Ε.». Δεν είχα βέβαια την ψευδαίσθηση ότι θα έλθει γιατί δεν τιμά συχνά με την παρουσία του τη Βουλή, ιδιαίτερα στον κοινοβουλευτικό έλεγχο.
      Είναι η πολλοστή φορά που καταγγέλλουμε με στοιχεία, παρανομίες και κακοδιαχείριση που προσβάλλουν το σύνολο της Δημόσιας Διοίκησης, αλλά ο Υπουργός, όπως φάνηκε και με τη σημερινή του απάντηση, αγρόν ηγόρασε. Λυπάμαι, αλλά ο κ. Ορφανός έχει «απορφανιστεί» από κάθε έννοια ευαισθησίας. Πιστεύω ότι αυτό αποτελεί απόλυτη υποβάθμιση του κοινοβουλευτισμού. Στην αρχή αυτής της θητείας της Κυβέρνησης έδειξε κάποια ευαισθησία. Υπήρχε το περιστατικό του Προέδρου της Ε.ΥΔ.ΑΠ., όμως, αυτή έχει εκλείψει από καιρό. 
      Κύριε Πρόεδρε, πιστεύω ότι το πολιτικό ήθος και η κατάχρηση εξουσίας δεν είναι παραταξιακό χαρακτηριστικό ούτε έχουν παραταξιακό «χρώμα». Αντιθέτως η εξουσία αποτελεί τη λυδία λίθο, όπου δοκιμάζεται η κλασική αρχή «αρχή άνδρα δείκνυσι». Ο Ο.Π.Α.Π. αποτελεί χαρακτηριστικό παράδειγμα όπου δοκιμάστηκαν και αποκαλύφθηκαν στελέχη του σκληρού πυρήνα της Νέας Δημοκρατίας για την εξυπηρέτηση των «ημετέρων». 
      Τώρα φτάνουμε και στο αποκορύφωμα, δηλαδή στην ευλογία των γενιών τους. Απορώ με τον κύριο Υπουργό, ο οποίος γνωρίζει το ύψος της βουλευτικής αποζημίωσης –κύριε Πρόεδρε, γνωρίζετε κι εσείς το δικό σας- πώς είναι δυνατό να νομιμοποιεί άνθρωπο ο οποίος διορίζεται από την Κυβέρνηση, να παίρνει περίπου 8.000.000 δραχμές το μήνα και όλα αυτά με το έωλο επιχείρημα ότι είναι κερδοφόρος ο Ο.Π.Α.Π.;  Αλίμονο αν δεν ήταν. Τότε δεν θα υπήρχε λόγος ύπαρξής του. 
      Τέλος, αναρωτηθείτε, κύριε Υπουργέ, τι μήνυμα δίνετε στους γιάπηδες της «γαλάζιας» εξουσίας μ’ αυτήν την κάλυψη, την αδιαφορία, την ατιμωρησία, την πολιτική νομιμοποίηση, την κατάλυση κάθε έννοιας έννομης τάξης. Επειδή ο κύριος Υπουργός θέλει να μας πει ότι όλα αυτά έχουν τάχα κάποια λογική μάνατζμεντ, σας λέω, λοιπόν, πως οι πράκτορες, οι οποίοι αποτελούν τους συνεργάτες του οργανισμού του οποίου προΐστασθε, δηλώνουν ότι αντιμετωπίζονται απαξιωτικά για την προσφορά τους στην ανάπτυξη της εταιρείας, ότι η προμήθειά τους από 12% πήγε στο 8%, ότι διακόσια πρακτορεία παραμένουν κλειστά, ότι τρεις χιλιάδες τριακόσια πρακτορεία είχαν ετήσια προμήθεια μικρότερη του χαμηλού μέσου όρου. Λυπάμαι, αλλά πιστεύω ότι δεν πρόκειται για πριμ παραγωγικότητας, εκτός και αν «βαφτίζετε» την κλασική λέξη «μπαξίσι» ως πριμ παραγωγικότητας. Πρόκειται για μπαξίσι!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Λιντζέρη.
      ΔΗΜΗΤΡΙΟΣ ΛΙΝΤΖΕΡΗΣ: Κλείνω μ’ αυτήν την πρόταση, κύριε Πρόεδρε. 
      Δεν πρόκειται, λοιπόν, ούτε για επανίδρυση του κράτους ούτε για σεμνότητα και ταπεινότητα. Όλα αυτά περιγράφουν ένα κράτος ασυδοσίας και αδικίας. Φοβάμαι ότι όλο αυτό σημαίνει επανίδρυση του κράτους της δεξιάς.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λιντζέρη.
      Ο κύριος Υπουργός έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μια από τα ίδια, κύριε Πρόεδρε. Ο κύριος συνάδελφος επαναλαμβάνει τον κακό εαυτό του. Τα ίδια και τα ίδια αναμασά. Δεν μπορεί να διαπιστώσει στην πράξη αυτά τα οποία καταγγέλλει. 
      Έχει αλλάξει η εικόνα της Ο.Π.Α.Π. Α.Ε., κύριε συνάδελφε. Δεν είναι αυτή που ήταν. Ας κάνουμε και μία σύγκριση με το παρελθόν, ας δούμε ο προκάτοχος πρόεδρος και διευθύνων σύμβουλος της σημερινής διοίκησης τι λάμβανε ως μηνιαία αμοιβή: 14.728 ευρώ. Αυτά είναι επίσημα στοιχεία από το λογιστήριο της Ο.Π.Α.Π. Α.Ε. και μάλιστα αναπροσαρμοσμένα και λίγο πριν από τις εκλογές για να έχει απόθεμα και για μετά, αφού ήταν φανερό ότι το ΠΑ.ΣΟ.Κ. θα έχανε την εξουσία.
      Επίσης να πούμε ότι στη σύμβαση του Ο.Π.Α.Π. με τον προηγούμενο πρόεδρο προβλεπόταν η καταβολή μπόνους στο τέλος κάθε εταιρικής χρήσης, με βάση την αύξηση των πωλήσεων των παιχνιδιών της εταιρείας, σε σχέση με την προηγούμενη εταιρική χρήση, ίση με 100% της ετήσιας αποζημίωσης, για κάθε αύξηση των πωλήσεων των παιχνιδιών της εταιρείας, που θα υπερβαίνει το 10% σε σχέση με την προηγούμενη εταιρική χρήση.
      ΔΗΜΗΤΡΙΟΣ ΛΙΝΤΖΕΡΗΣ: Να τα καταθέσετε αυτά τα στοιχεία, παρακαλώ, για να σας απαντήσω.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Επιπρόσθετα για κάθε 1% αύξηση των πωλήσεων, δηλαδή πέραν του 10%, υπήρχε πρόσθετο μπόνους ίσο με το 10% της συνολικής ετήσιας αποζημίωσης. Αντιθέτως στο σημερινό πρόεδρο, στο διευθύνοντα σύμβουλο, στο ξεκίνημα είχε αποκλειστεί η είσπραξη μπόνους. 
      Η Γενική Συνέλευση ενέκρινε τις συγκεκριμένες αυξήσεις εκτιμώντας ακριβώς την παρουσία, την προστασία, τη συνετή διαχείριση, την ανταπόκριση στον ευρύτερο κοινωνικό ρόλο, που έχει η Ο.Π.Α.Π. Α.Ε. στο κομμάτι της παιδείας, του αθλητισμού, του πολιτισμού, της υγείας, της κοινωνικής συνοχής.
      Βέβαια, αν μιλάτε για τις σχέσεις με τους πράκτορες, να σας υπενθυμίσω ότι δεν τους είχε δεχθεί ποτέ ο προηγούμενος πρόεδρος και ό,τι υπάρχει σε μείωση των εισοδημάτων τους, αφορά την προηγούμενη διοίκηση και όχι αυτή, όπου εδώ ουσιαστικά βρίσκεται σε μία εξέλιξη ο διάλογος και αισιοδοξούμε ότι θα καταλήξουμε και σε μία κοινή πορεία με τους άμεσους συνεργάτες της εταιρείας.
      Βεβαίως, είναι φανερό ότι η δική σας προσπάθεια για απαξίωση της Ο.Π.Α.Π. Α.Ε. έχει τα δικά της κίνητρα, τα οποία είναι γνωστά σε όλους. Δεν θα σας ακολουθήσουμε στον κατηφορικό δρόμο, τον οποίο έχετε πάρει εδώ και δύο χρόνια. Θα προχωρήσει στο ρόλο τον οποίο έχει αναλάβει, θα πάει ψηλότερα κι εσείς ας γκρινιάζετε. Αυτό είναι και κάτι το οποίο στα κοινοβουλευτικά ήθη είναι ταιριαστό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, είμαστε βέβαιοι ότι η «Ο.Π.Α.Π. Α.Ε.» με τη συγκεκριμένη διοίκηση θα συνεχίσει τον ανοδικό ρόλο, που έχει αναλάβει και για τα οικονομικά και μέσα στην κοινωνία και αισιοδοξούμε ότι η επόμενη χρονιά θα είναι ακόμη καλύτερη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, ο Βουλευτής κ. Νικόλαος Χριστοδουλάκης ζητεί άδεια ολιγοήμερης απουσίας στο εξωτερικό για το διάστημα 2.7.2006 μέχρι 4.7.2006 για οικογενειακούς λόγους. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο Βουλευτής κ. Κυριάκος Μητσοτάκης ζητεί άδεια ολιγοήμερης απουσίας στο εξωτερικό από την Τετάρτη 5.7.2006 έως την Πέμπτη 6.7.2006. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο Βουλευτής κ. Μιλτιάδης Παπαϊωάννου ζητεί άδεια ολιγοήμερης απουσίας στο εξωτερικό από 1.7.2006 μέχρι 10.7.2006. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο Βουλευτής κ. Νικόλαος Γεωργιάδης ζητεί άδεια ολιγοήμερης απουσίας στο εξωτερικό από 4.7.2006 έως 19.7.2006. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Τέλος, η Βουλευτής κ. Αικατερίνη Περλεπέ-Σηφουνάκη ζητεί άδεια ολιγοήμερης απουσίας από τις εργασίες της Βουλής για το διάστημα 4.7.2006 μέχρι 7.7.2006, λόγω μετάβασής της στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Θα συζητήσουμε τώρα την τρίτη με αριθμό 849/27.6.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του απαραίτητου προσωπικού για τη στελέχωση του Κέντρου Βρεφών «ΜΗΤΕΡΑ» κ.λπ..
      Το ειδικότερο περιεχόμενο της επίκαιρης ερώτησης της κ. Νικολαΐδου έχει ως εξής:
      «Οι κινητοποιήσεις των εργαζομένων στο Κέντρο Βρεφών «ΜΗΤΕΡΑ» ανέδειξαν τη δραματική κατάσταση που επικρατεί στις υπηρεσίες και στα ιδρύματα πρόνοιας, αποτέλεσμα της πολιτικής των κυβερνήσεων της Νέας Δημοκρατίας και του ΠΑ.ΣΟ.Κ. τα τελευταία δεκαπέντε χρόνια.
      Το πάγωμα των προσλήψεων και η υποχρηματοδότηση είναι η έκφραση της πολιτικής των ιδιωτικοποιήσεων, της συρρίκνωσης του δημοσίου τομέα ακόμα και σε άκρως ευαίσθητους τομείς, όπως είναι τα ιδρύματα για το εγκαταλελειμμένο και κακοποιημένο παιδί, με δραματικές επιπτώσεις στα ίδια τα παιδιά, αλλά και στους εργαζομένους σ’ αυτά.
      Υπονομεύεται ο βασικός προσανατολισμός που έχουν αυτά τα ιδρύματα και είναι η προσπάθεια στήριξης των προβληματικών οικογενειών, για να εξασφαλιστεί η επανατοποθέτηση του παιδιού κάτω από υγιείς συνθήκες σ’ αυτές και όταν δεν είναι δυνατόν τα δύο βασικά τους προγράμματα η υιοθεσία και αναδοχή.
      Την ίδια στιγμή που δεν μπορούσαν να βρεθούν τα χρήματα και οι διαδικασίες για τη στελέχωση της βρεφοκομικής υπηρεσίας του «ΜΗΤΕΡΑ», για μια ποιοτική και ασφαλή παραμονή των παιδιών στο ίδρυμα, αρκετά δισεκατομμύρια διοχετεύονται στις λεγόμενες Μη Κυβερνητικές Οργανώσεις.
      Την ίδια στιγμή που δεν βρίσκονταν χρήματα να στελεχωθούν οι υπηρεσίες υιοθεσίας και αναδοχής των δημόσιων ιδρυμάτων καθώς και για την αύξηση της οικονομικής ενίσχυσης και την ολόπλευρη στήριξη της ανάδοχης οικογένειας, οι εθελούσιες ή ιδιωτικές υιοθεσίες είναι σε «άνθηση» ανοίγοντας πρακτικά το δρόμο για την εμπορία παιδιών στη χώρα μας. Ακόμα και οι λεγόμενες Μη Κυβερνητικές Οργανώσεις αρχίζουν να δραστηριοποιούνται όλο και περισσότερο και σε αυτό τον τομέα εγείροντας μία σειρά ερωτηματικά για τη δράση τους. 
      Ερωτάται ο κύριος Υπουργός:
      - Τι μέτρα θα πάρει για την άμεση πρόσληψη όλου του απαραίτητου μόνιμου προσωπικού για τη στελέχωση της βρεφοκομικής υπηρεσίας του “ΜΗΤΕΡΑ”, αλλά και των άλλων υπηρεσιών για την εύρυθμη λειτουργία του ιδρύματος και την εξασφάλιση των δικαιωμάτων παιδιών και εργαζομένων;
      - Τι μέτρα προτίθεται να πάρει η Κυβέρνηση ώστε να αναπτυχθεί αποκλειστικά από το δημόσιο η υιοθεσία μην αφήνοντας περιθώρια για την εμπορία παιδιών καθώς και την ολόπλευρη ανάπτυξη των προγραμμάτων αναδοχής και τη στήριξη –οικονομική και άλλη- των ανάδοχων οικογενειών;».
      Στην επίκαιρη ερώτηση της κ. Νικολαΐδου θα δώσει απάντηση ο Υφυπουργός Υγείας και Κοινωνικής Αλληλεγγύης, κ. Κωνσταντόπουλος.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, με αφορμή αυτήν την επίκαιρη ερώτηση έχω χρέος να δείξω, στην Ολομέλεια της Βουλής, πού τελειώνει ο μύθος και πού αρχίζει η πραγματικότητα και στα προνοιακά ιδρύματα, αλλά και ειδικότερα στο Κέντρο Βρεφών «ΜΗΤΕΡΑ», γιατί υπάρχει μία εσφαλμένη εντύπωση ότι το Κέντρο Βρεφών «ΜΗΤΕΡΑ» είναι υπεύθυνο για ένα μεγάλο αριθμό υιοθεσιών.
      Από τα ογδόντα εννέα παιδιά, που φιλοξενούνται αυτήν τη στιγμή στο Κέντρο Βρεφών «ΜΗΤΕΡΑ» μόνο τα τριάντα τρία είναι προς διάθεση για υιοθεσία. Για τα υπόλοιπα πενήντα έξι παιδιά υπάρχει μέριμνα στήριξης και επανένταξης στους κόλπους της φυσικής τους οικογένειας. Το 1/3 των παιδιών είναι παιδιά με αναπηρίες που ουδείς σχεδόν ενδιαφέρεται να τα υιοθετήσει. Επίσης είναι παιδιά, σχετικά, μεγάλης ηλικίας λόγω του ότι οι φυσικοί γονείς τους δεν δίνουν την οριστική συγκατάθεσή τους για υιοθεσία. 
      Βλέπετε έναν άλλο μύθο που, όμως, η στυγνή πραγματικότητα δείχνει άλλα πράγματα. Όλοι ενδιαφέρονται να υιοθετήσουν παιδιά με προδιαγραφές, μικρά παιδιά, βρέφη ολίγων μηνών και πάντοτε υγιή, ενώ υπάρχουν δεκάδες παιδιά έτοιμα προς υιοθεσία με αναπηρία.
      Έρχομαι τώρα, κυρία συνάδελφε, στα ερωτήματά σας, ένα προς ένα. 
      Είναι πραγματικότητα η έλλειψη προσωπικού όχι, όμως, στο βαθμό που φαίνεται. Η αναλογία βρεφονηπιοκόμων στο «ΜΗΤΕΡΑ» είναι ένα προς τρεισήμισι παιδιά στα περίπτερα. Στον παιδικό σταθμό είναι ένα προς τέσσερα. Στους κρατικούς δημοτικούς και κοινοτικούς σταθμούς είναι, επίσης, ένα προς τέσσερα. Στο βρεφικό και στο νηπιακό μας τμήμα είναι ένα προς δωδεκάμισι και στους ιδιωτικούς παιδικούς σταθμούς, στο βρεφικό τμήμα, η αναλογία είναι ένα προς οκτώ και στο νηπιακό τμήμα είναι ένα προς είκοσι πέντε. 
      Γνωρίζουμε ότι υπάρχουν πολλές αποσπάσεις, είναι επίσης γνωστή η επαγγελματική κόπωση στο χώρο των βρεφονηπιοκόμων κυρίως, αλλά και των κοινωνικών λειτουργών και όλων των επαγγελματιών υγείας και πρόνοιας, που δουλεύουν στα προνοιακά ιδρύματα και ιδιαίτερα στο Κέντρο Βρεφών «ΜΗΤΕΡΑ». Μετά τη διαβεβαίωση του Προέδρου του Α.Σ.Ε.Π., εντός των επομένων ημερών –έφυγε ήδη η έγκριση στο Α.Σ.Ε.Π. από τις 3-3-06- προκηρύσσονται είκοσι τρεις θέσεις τακτικού προσωπικού, μέσω Α.Σ.Ε.Π., και δύο θέσεις έχουν προκηρυχθεί ήδη με τις διαδικασίες εκτός Α.Σ.Ε.Π., που ψήφισε η Βουλή. 
      Επίσης υπάρχει αίτημα προς το Υπουργείο Απασχόλησης για την εφαρμογή του προγράμματος STAGE στο «ΜΗΤΕΡΑ» για τριάντα πέντε άτομα και υπάρχει αίτημα προς το Υπουργείο Εσωτερικών για την έγκριση πρόσληψης προσωπικού με σύμβαση ορισμένου χρόνου που αφορά είκοσι άτομα για το «ΜΗΤΕΡΑ». Θέλω να σας πω ότι με αυτές τις θέσεις που προκηρύσσουμε, καλύπτουμε όλες τις κενές οργανικές θέσεις του ισχύοντος οργανισμού του «ΜΗΤΕΡΑ». 
      Σε ό,τι αφορά το τι κάναμε για την επιτάχυνση των διαδικασιών υιοθεσίας, συστήθηκε ήδη ειδική νομοπαρασκευαστική επιτροπή από το Υπουργείο Δικαιοσύνης για την επανεξέταση του νομοθετικού πλαισίου της υιοθεσίας. Είναι στο στάδιο για εκτύπωση στο Φ.Ε.Κ.. 
      Δόθηκε η δυνατότητα εφαρμογής της υιοθεσίας και της αναδοχής από όλες τις μονάδες κοινωνικής φροντίδας σε όλη την Ελλάδα με το ν. 3402/2005, που ψηφίσαμε ήδη. Η απαγόρευση ιδιωτικών υιοθεσιών προσκρούει στο ίδιο το Σύνταγμα, περί προσωπικής ελευθερίας και αυτοδιάθεσης, στο άρθρο 5 του Συντάγματος. Η υιοθεσία πρέπει να ξέρετε ότι είναι υπόθεση φυσικά του Υπουργείου Δικαιοσύνης. Εμείς κάνουμε την κοινωνική έρευνα.
      Θέλω να σας πω εδώ ότι για το θέμα της αναδοχής, το οποίο πρέπει να προχωρήσει και για το οποίο δεν υπάρχει ενδιαφέρον, δυστυχώς, από την ελληνική κοινωνία, προχωρούμε σε γενναίες αυξήσεις. 
      Ήδη πρέπει να γνωρίζετε ότι για τα υγιή παιδιά δίναμε μέχρι τώρα 200 ευρώ για κάθε παιδί προς υιοθεσία και το κάναμε 400 ευρώ. Το διπλασιάζουμε.
      Για παιδιά με ελαφριά αναπηρία δίναμε 270 ευρώ, το κάνουμε 500 ευρώ. Για παιδιά με προβλήματα ψυχικής υγείας, με παρεκκλίνουσα συμπεριφορά και με μαθησιακές δυσκολίες δίναμε 270 ευρώ, το κάνουμε 500 ευρώ. Για παιδιά με βαριές αναπηρίες δίναμε 350 ευρώ το μήνα, το κάνουμε 600 ευρώ και για παιδιά με ειδικά νοσήματα, όπως AIDS και άλλες λοιμώξεις, δίναμε 740 ευρώ το μήνα για να τα πάρει κάποιος να τα υιοθετήσει, το κάνουμε 900 ευρώ. 
      Σε όλα αυτά, πρέπει να προσθέσω ότι καλύπτουμε πλήρως την ιατροφαρμακευτική περίθαλψη, την υπόδηση, την ένδυση, τους ψυχολόγους, τους ειδικούς θεραπευτές, τους λογοθεραπευτές και τα φροντιστήρια για τα παιδιά αυτά, αν παρουσιάζουν ειδικά προβλήματα. 
      Θα πω περισσότερα στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Η κ. Νικολαΐδου έχει το λόγο. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, μιλήσατε για μύθο και για πραγματικότητα. Η πραγματικότητα στο συγκεκριμένο ίδρυμα, που συζητάμε, είναι πραγματικά πολύ κρίσιμη και εγώ λέω ότι εξελίσσεται και γίνεται επικίνδυνη. Πιστεύω ότι έχετε και σεις πλήρη και πραγματική εικόνα, γιατί το επισκεφθήκατε πρόσφατα από ό,τι πληροφορήθηκα. 
      Με το υπάρχον οργανόγραμμα, τα κενά στο προσωπικό και οι ελλείψεις δεν είναι σημερινές. Έχετε δίκιο ότι τα τελευταία δεκαπέντε χρόνια υπάρχει μία υποβάθμιση –μέχρι χθες από το ΠΑ.ΣΟ.Κ., σήμερα από σας- και συνεχίζεται αυτή η υποβάθμιση με το να μη συμπληρώνετε τα κενά. 
      Εμείς σας έχουμε καταθέσει έγγραφα, από αναφορές του διοικητικού συμβουλίου του προσωπικού. Έχετε δεχθεί ότι υπάρχουν αυτά τα κενά, που σας έχουμε καταθέσει και δεν είναι φυσικά αυτά που είπατε. Και όχι μόνο τα έχετε δεχθεί, αλλά από το Νοέμβριο τουλάχιστον, στις τελευταίες αναφορές, μας έχετε απαντήσει δυο και τρεις φορές με το ίδιο επιχείρημα, ότι δηλαδή θα προκηρυχθούν θέσεις μέσω Α.Σ.Ε.Π., ότι θα γίνουν και κατ’ εξαίρεσιν προσλήψεις και ότι απ’ αυτές για τα προνοιακά ιδρύματα θα συμπληρωθεί και το «ΜΗΤΕΡΑ». 
      Ποια είναι σήμερα η κατάσταση; Είναι αυτή που σας έχουμε καταθέσει, δηλαδή υπάρχει μία βρεφονηπιοκόμος ανά δώδεκα παιδιά στα βρέφη. Και δεν μιλάμε για το τεχνικό προσωπικό, καθώς ξέρετε πολύ καλά ότι εδώ και ένα χρόνο δεν έχει ηλεκτρολόγους, υπάρχουν παλιά κτήρια με μεγάλη επικινδυνότητα για τους εργαζόμενους, αλλά και για τα ίδια τα παιδιά. 
      Και δεν μιλάμε για την περίπτωση να αρρωστήσει κάποιος. Αυτό φυσικά σε λίγο μπορεί να το απαγορεύσετε. Μας έλεγαν εκεί στο μαγειρείο ότι αυτήν τη στιγμή υπάρχουν δύο μάγειρες, ο ένας θα βγει στη σύνταξη, ο άλλος τρέμει να μην αρρωστήσει ούτε από γρίπη. Εκτός αν απαγορεύσετε σ’ αυτόν που βρίσκεται πριν από τη σύνταξη να συνταξιοδοτηθεί. 
      Η κατάσταση είναι δραματική. Κάνατε μία ανάλυση και μια περιγραφή του αριθμού των παιδιών. Αυτή μπορεί εν μέρει να είναι σωστή. Όμως, δεν υπάρχει ούτε η πρόληψη ούτε η στήριξη των οικογενειών που λέτε. Από τη στιγμή που δεν υπάρχει προσωπικό, δεν έχετε ένα σχέδιο ολοκληρωμένο –αν θέλετε, με πανελλαδική εμβέλεια- για να στηρίξετε τις οικογένειες, για παράδειγμα, που θα κάνουν την αναδοχή. 
      Αντίθετα, οι μη κυβερνητικές οργανώσεις και οι άλλες ιδιωτικές «ιστορίες» χρηματοδοτούνται και φθάνουμε μέχρι το σημείο των παράνομων υιοθεσιών. Εάν δεν στηρίξετε την οικογένεια –μέχρι σήμερα ήταν μέχρι τα 270 ευρώ, τώρα πάλι μας λέτε ότι διπλασιάστηκαν ή τριπλασιάστηκαν, μέχρι και προχθές που επισκεφθήκαμε εμείς το ίδρυμα ήταν 270 ευρώ- με 270 ευρώ δεν μπορεί να αναλάβει κάποιος, όση καλή διάθεση και να έχει, να υιοθετήσει και να στηρίξει αυτά τα παιδιά.  
      Σε ό,τι αφορά τη στήριξη της οικογένειας, πραγματικά αυτά τα ιδρύματα είχαν ένα πλαίσιο και ένα σκοπό όταν ιδρύθηκαν. Έχουν γύρω στα πενήντα χρόνια τώρα ζωής και δράσης. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Νικολαΐδου. 
      ΒΕΡΑ ΝΙΚΟΛΑΪΔΟΥ: Ολοκληρώνω, κύριε Πρόεδρε. 
      Τα τελευταία δεκαπέντε χρόνια υπάρχουν αυτά τα προβλήματα. Και δεν αφορά μόνο εσάς, εγώ έθιξα και τις ευθύνες και την υποκρισία, αν θέλετε, της Αξιωματικής Αντιπολίτευσης που έρχεται σήμερα να ασχοληθεί με αυτά τα προβλήματα, που ουσιαστικά η ίδια τα δημιούργησε. Απλά, όμως, εσείς τα συνεχίζετε και έχουν φθάσει σε επικίνδυνο βαθμό. 
      Δεν μπορούμε, λοιπόν, να μη δείχνουμε ευαισθησία, όταν υπάρχουν αυτά τα κενά, εδώ και πολλά χρόνια, όταν σκόπιμα δεν συμπληρώνονται, ενώ παράλληλα, δεν ξέρω εγώ από πού χρηματοδοτούνται με πακτωλό χρημάτων οι μη κυβερνητικές οργανώσεις. Και φθάνουμε στο σημείο να υπάρχουν όχι μόνο εθελούσιες ιδιωτικές υιοθεσίες, αλλά μέχρι και παράνομες. 
      Τα ξέρετε αυτά, αλλά μέτρα δεν παίρνετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Νικολαΐδου. 
      Κύριε Κωνσταντόπουλε, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, επειδή αφήνετε αιχμές για χρηματοδότηση μη κυβερνητικών οργανώσεων, εγώ θα σας καταθέσω, παρ’ όλο που δεν το ζητήσατε, όλες τις αποφάσεις των τελευταίων ετών για όλες τις επιχορηγήσεις των μη κυβερνητικών οργανώσεων.
      Για να μην δημιουργούνται ψευδείς εντυπώσεις χρηματοδότησης και παράνομων χρηματοδοτήσεων, θα σας καταθέσω όλες τις αποφάσεις χρηματοδότησης των μη κυβερνητικών οργανώσεων από το «Κρατικό Λαχείο», γιατί επαναλαμβάνω ότι δεν είναι αλήθεια αυτά τα οποία λέτε. 
      Επίσης, υπάρχει ο προϋπολογισμός του ιδρύματος και η έκτακτη επιχορήγησή του με 1.000.000. Φυσικά, καλύπτονται όλες οι δαπάνες του και τα τελευταία χρόνια έχει πάρει χρήματα και από το ειδικό Κρατικό Λαχείο, αλλά υπάρχουν και αρκετές χορηγίες για το συγκεκριμένο ίδρυμα.
      Θέλω να ξέρετε ότι η κοινωνική ευαισθησία δεν είναι ούτε γνώρισμα ούτε χάρισμα μόνο μίας παράταξης. Πιστεύω ότι, τουλάχιστον, το δικαίωμα στην κοινωνική ευαισθησία πρέπει να το αποδώσουμε σε όλους. Το ενδιαφέρον μας είναι αμείωτο και συνεχές.
      Σε ό,τι αφορά τις προσλήψεις, έχω εδώ και θα σας καταθέσω τα στοιχεία για το πόσοι βρεφονηπιοκόμοι αντιστοιχούν σε κάθε περίπτερο του ιδρύματός μας και για το πώς δουλεύουμε. Καταλαβαίνω ότι υπάρχουν προβλήματα, εμείς πάντως δεν τα κουκουλώνουμε. Είναι διακόσιοι επτά εργαζόμενοι για ογδόντα εννέα παιδιά σήμερα, δηλαδή είναι περίπου δυόμισι εργαζόμενοι σ’ ένα παιδί. 
      ΒΕΡΑ ΝΙΚΟΛΑΪΔΟΥ: Τα είδαμε τα στοιχεία, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ενώ τα ποσοτικά χαρακτηριστικά δικαιώνουν εμένα, τα ποιοτικά χαρακτηριστικά μπορεί να δικαιώσουν εν μέρει και εσάς. Γι’ αυτό προσλαμβάνουμε νέους επιστήμονες εκεί, πέντε κοινωνικής εργασίας, δώδεκα βρεφοκόμους, δύο μαίες, ένα μάγειρα, δύο ψυχολόγους, τρεις καθαρίστριες. Γίνονται οι προσλήψεις μέσω Α.Σ.Ε.Π.. Σας λέω ότι προκηρύσσονται και έδωσε τη διαβεβαίωση το Α.Σ.Ε.Π. πως εντός έξι μηνών θα τελειώσει η διαδικασία πρόσληψης αυτών.
      ΒΕΡΑ ΝΙΚΟΛΑΪΔΟΥ: Τα είπατε και το Νοέμβριο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Παράλληλα, γίνονται ενέργειες και προς άλλα Υπουργεία. Το ακούτε συνέχεια. Σας καταλαβαίνω απόλυτα. Όμως, δεν είχαν γίνει προσλήψεις τα τελευταία χρόνια. Δεν κουκουλώνουμε τα προβλήματα. Υπάρχουν προβλήματα, αλλά θέλω να ξέρετε –και είναι μία έκκληση αυτή- ότι έχουμε παιδιά για υιοθεσία, έχουν τελειώσει και οι κοινωνικές έρευνες, αλλά τα παιδιά αυτά δεν πληρούν τις προδιαγραφές αυτών, οι οποίοι θέλουν να τα υιοθετήσουν. 
      Επίσης είναι γεγονός και πραγματικότητα αυτό που σας είπα, ότι υπογράψαμε την υπουργική απόφαση και αλλάζει πλέον το ποσό, το οποίο δίδουμε και το οποίο δεν ήταν και άσχημο. Ήταν 270 ευρώ για τα υγιή παιδιά. Για ένα παιδί, όμως, το οποίο έχει μία λοίμωξη ή AIDS είναι 770 ευρώ. Παρ’ όλα αυτά, σχεδόν τα διπλασιάζουμε όλα αυτά. Δεν δίναμε μόνο τα 270 ευρώ γι’ αυτό το παιδί, αλλά δίναμε όλα τα έξοδά του, όπως για φροντιστήρια, αν δεν πήγαινε καλά με τα μαθήματά του. Αν είχε μαθησιακές δυσκολίες ή οποιοδήποτε άλλο πρόβλημα δίναμε επιπλέον χρηματική βοήθεια για ειδικό λογοθεραπευτή, αν είχε πρόβλημα για ψυχολόγο, για εργοθεραπευτή, για οτιδήποτε άλλο χρειαζόταν. Όλα αυτά ήταν επιπλέον βοηθήματα, τα οποία δίναμε. 
      Παρ’ όλα αυτά, επειδή είδαμε ότι τα κίνητρα αυτά δεν ήταν αρκετά, ώστε να προχωρήσει και άλλο ο θεσμός της αναδοχής, ώστε όλο και πιο πολλές οικογένειες να πάρουν παιδιά από τα ιδρύματά μας, γι’ αυτό αλλάξαμε με τροπολογία που καταθέσαμε πέρυσι το καλοκαίρι και την ψηφίσαμε, το καθεστώς, ώστε να μπορούν να κάνουν υιοθεσίες όλα τα προνοιακά ιδρύματα της χώρας. Αυτά είναι μέτρα, για να προχωρήσουμε. Θέλω να καταλάβετε ότι σημαντικά βήματα κάνουμε όλοι για να προστατεύσουμε το κοινωνικό κράτος, αλλά και την υιοθεσία και την αναδοχή στη χώρα μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, η τέταρτη με αριθμό 853/27-6-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση ενεργοποίησης των οριστικών δικαιωμάτων των αγροτών, τον κίνδυνο προστίμων κ.λπ. διαγράφεται λόγω κωλύματος του Υπουργού.
      Επίκαιρες ερωτήσεις δεύτερου κύκλου:
      Θα συζητήσουμε τώρα τη με αριθμό 843/27-6-2006 επίκαιρη ερώτηση του τέως Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Δημόσιας Τάξης, σχετικά με τη σύλληψη και προσαγωγή σε δίκη αυτών που δημιουργούν επεισόδια σε δημόσιες εκδηλώσεις διαμαρτυρίας κ.λπ..
      Το περιεχόμενο της επίκαιρης ερώτησης του κ. Κακλαμάνη έχει ως εξής:
      «Προ ημερών, όπως ανέφεραν τα Μ.Μ.Ε., διατυπώσατε δημοσίως το «παράπονο», ότι, ενώ συλλαμβάνονται δράστες διαφόρων ποινικώς κολάσιμων, ακόμη και κακουργηματικών πράξεων, οι εισαγγελικές αρχές, στις οποίες προσάγονται, τους αφήνουν ελεύθερους! 
      Προφανώς, πρόκειται για περιπτώσεις παράβασης καθήκοντος των εισαγγελικών λειτουργών ή για προσαγωγές προσώπων χωρίς στοιχειώδεις ενδείξεις ενοχής.
      Η δεύτερη εκδοχή ισχύει, ίσως, για τους συλληφθέντες κατά τα επεισόδια της 8ης Ιουνίου, η δίκη των οποίων δεν κατέστη δυνατή, γιατί δεν εμφανίστηκαν στο δικαστήριο οι αστυνομικοί-μάρτυρες κατηγορίας, που υποτίθεται ότι συνέλαβαν επ’ αυτοφώρω τους «δράστες» και για επεισόδια στα οποία συμμετέχουν, αν δεν τα προκαλούν οι «γνωστοί-άγνωστοι», που περιέργως παραμένουν ασύλληπτοι. Διενεργείται πλήθος παράνομων συλλήψεων και κρατήσεων αθώων πολιτών, οι πλείστοι των οποίων αποπέμπονται από τους χώρους κράτησής τους «κακήν κακώς», αυθημερόν ή την επομένη, χωρίς να ζητηθεί καν απ’ αυτούς «συγγνώμη» για την αναίτια ταλαιπωρία τους.
      Η παράνομη και, σε κάθε περίπτωση, αντιδημοκρατική αυτή πρακτική συνεχίζεται σε μία εποχή που το Σύνταγμα της χώρας και η Ευρωπαϊκή Σύμβαση των δικαιωμάτων του ανθρώπου κατοχυρώνει όλες εκείνες τις ελευθερίες και τα ατομικά δικαιώματα.
      Ερωτάσθε, κύριε Υπουργέ:
      1. Γιατί δεν προσήλθαν, ως όφειλαν, οι αστυνομικοί μάρτυρες κατηγορίας στις 21 Ιουνίου στο Αυτόφωρο Πλημμελειοδικείο Αθηνών και τι πράξατε, ως αρμόδιος Yπουργός, για να ελεγχθούν για τη λιπομαρτυρία τους, στην περίπτωση δε που αυτή οφείλεται σε «άνωθεν» εντολή, για να ελεγχθούν και όποιοι έδωσαν την παράνομη αυτή εντολή;
      2. Πότε και πώς θα τερματιστεί –πέραν των άλλων ποινικών και πειθαρχικών αδικημάτων, που διαπράττονται από τις αστυνομικές αρχές, με κυβερνητική, προφανώς, ευθύνη –και η καταστρατήγηση των άρθρων 2 παράγραφος 2, 5, 6, παράγραφος 1, 7 παράγραφος 2 ,11 παράγραφος 1 του Συντάγματος και των αντίστοιχων της Ε.Σ.Δ.Α., με τις αθρόες συλλήψεις πολιτών, συχνά κακοποιούμενων και αθώων, σε διάφορες δημόσιες εκδηλώσεις; Θα συνεχίσει η πρακτική αυτή να χρησιμοποιείται επιπροσθέτως και για την επικάλυψη, από πλευρά εντυπώσεων, της κοινής γνώμης της διαχρονικής αδυναμίας και ατολμίας της ΕΛ.ΑΣ., να αντιμετωπίσει και να συλλάβει τους, άγνωστης προέλευσης και αγνώστων απώτερων στόχων, «γνωστούς άγνωστους» κουκουλοφόρους, που κάνουν την εμφάνισή τους, σε κάθε μαζική δημόσια εκδήλωση διαμαρτυρίας;»
      Στην επίκαιρη ερώτηση του κ. Κακλαμάνη θα δώσει απάντηση ο Υπουργός Δημοσίας Τάξεως κ. Βύρων Πολύδωρας.
      Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, πρώτα-πρώτα να μου επιτρέψετε -και εσείς και ο ερωτών συνάδελφος, ο Πρόεδρος κ. Κακλαμάνης- να διατυπώσω τις ευχές μου για την ονομαστική του εορτή. Να είναι χιλιόχρονος και ακμαίος και στον κοινοβουλευτικό του βίο και στην υπεύθυνη δημόσια στάση του επί των θεμάτων δημοκρατίας, στην οποία ασκείται και επιδίδεται μια ζωή ολόκληρη. Εμείς μαρτυρούμε την προσφορά του και αναγνωρίζουμε την αξία των παρεμβάσεών του. 
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ πολύ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έτσι, αναγνωρίζω και την αξία της σημερινής παρεμβάσεώς του με την ερώτηση που κατέθεσε.
      Η επίκαιρη ερώτηση έχει δύο σκέλη, έτσι την ταξινομώ εγώ. 
      Το πρώτο, αφορά το «παράπονο» που διατύπωσα δημόσια. Ναι, το διατύπωσα δημόσια το παράπονο. Δεν μπορώ να το σχολιάσω. Είναι επί δεδομένων στοιχείων. Παραδείγματος χάρη, επαναλαμβάνω -για την ευαισθησία της Αιθούσης- ότι αυτό μπορεί να είναι και δικονομικό σφάλμα ή δεν ξέρω τι άλλο.
      Στις 27 Μαΐου γίνεται ένοπλη ληστεία στα Κάτω Πατήσια. Στις 6 Ιουνίου βρίσκουμε το αποτύπωμα του δράστη σε μοτοσικλέτα. Στις 7 Ιουνίου ταυτοποιείται το αποτύπωμα. Στις 8 Ιουνίου έχουμε ένταλμα συλλήψεως και προσαγωγή του δράστη. Αφήνεται ελεύθερος και στις 9 Ιουνίου μετέχει στο επεισόδιο με τραυματισμούς αστυνομικών, δηλαδή ληστεία τραπέζης στη EUROBANK, πάλι στην ίδια περιοχή. Αυτό είναι ένα θέμα, το οποίο εγώ, σαν Υπουργός Δημοσίας Τάξεως, σαν πολίτης, σαν παρατηρητής, δεν σχολιάζω. Το ίδιο και για περιπτώσεις συλλαλητηρίων κ.λπ., που αναφέρεται και ο κύριος Πρόεδρος στην ερώτησή του.
      Εγώ χαίρω, γιατί μου δίνεται η ευκαιρία να λογοδοτήσω ειδικώς –μετατίθεμαι στο δεύτερο και πρακτικό μέρος- για την περίπτωση των επεισοδίων στις 8 Ιουνίου, που είχαμε τη δικάσιμο της 21ης. Στις 21 Ιουνίου ανεβλήθη η εκδίκαση λόγω μη προσελεύσεως των τεσσάρων μαρτύρων αστυνομικών. Οι δύο εκ των μαρτύρων αστυφυλάκων, όπως έκαμα εγώ έρευνα, κλήθηκαν ενώπιον του δικαστηρίου, κατά τη δικάσιμο της 21ης Ιουνίου, με κλήσεις που τους επιδόθηκαν σε χρόνο, λιγότερο από είκοσι τέσσερις ώρες. Στους άλλους δύο δεν επιδόθηκαν κλήσεις. Οι δύο κληθέντες, παρά το γεγονός ότι δεν κλητεύθηκαν σύννομα, δεν έχει σημασία, εμφανίστηκαν στις 21 Ιουνίου ενώπιον του δικαστηρίου, πλην όμως, κατά την εκφώνηση δεν άκουσαν τα ονόματά τους λόγω του μεγάλου θορύβου που επικρατούσε. Ως γνωστό, διατάχθηκε από την υπηρεσία τους ο πειθαρχικός τους έλεγχος, σύμφωνα με τις διατάξεις του προεδρικού διατάγματος 22/1996. Δεν υπεξέφυγαν, πηγαίνουν.
      ΑΠΟΣΤΟΛΟΣ ΚΑΚΛΑΜΑΝΗΣ: Ελπίζω όχι μετά την ερώτησή μου.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, προ της ερωτήσεώς σας. Πηγαίνουν. Δεν υπεξέφυγαν ούτε είχαν εντολή. Εγώ θα σας έλεγα, κύριε Πρόεδρε, ότι ανέχομαι και να αναβληθεί η δίκη, όταν υπάρχει ένταση και μάλιστα διά της μη παρουσιάσεως των μαρτύρων. Το ανέχομαι, όπως και εσείς φαντάζομαι. Ας εκτονωθεί η κατάσταση και  ας γίνει αργότερα. Δεν είναι, όμως, τέτοια η περίπτωση. Πήγαν. Και το λέω και για τη λιπομαρτυρία για την οποία δικάστηκαν, γιατί πήγαν και είπαν «Είμαστε εδώ». Τους είπαν «Δικαστήκατε». Θα διερευνηθεί η υπόθεση.
      Εκμεταλλεύομαι την ερώτησή σας, για να τοποθετηθώ σ’ ένα άλλο παρεμπίπτον θέμα για τα ίδια επεισόδια. Επί των καταγγελιών της «ΕΛΕΥΘΕΡΟΤΥΠΙΑΣ» για την πράξη βίας σε βάρος της δημοσιογράφου και του φωτορεπόρτερ, ανακοινώνω στο Σώμα και στον ερωτώντα συνάδελφο, στον κύριο Πρόεδρο, ότι ο αξιωματικός που ήταν υπεύθυνος, ήδη μετεκινήθη, ενώ διέταξα και ένορκη διοικητική εξέταση για τη διερεύνηση εις  βάθος του πώς έχασε τον έλεγχο των ανδρών του ο αξιωματικός –γι’ αυτό και μετεκινήθη- και πώς συνέβη αυτό το ατυχές περιστατικό.
      Θέλω να σας ευχαριστήσω για την ακροτελεύτια σκέψη της ερωτήσεώς σας. Μας απασχολεί σοβαρά. Θέλουμε να διευκρινίσουμε ότι σεβόμαστε τους φοιτητές,  σεβόμαστε τη διαδήλωση, σεβόμαστε τη δημοκρατική νομιμότητα. Με συγχωρείτε που επαναλαμβάνω αυτές τις γενικές αρχές του δικαίου και της δημοκρατίας, αλλά, ειδικότερα, θέλω να σας ευχαριστήσω γιατί μιλάτε για την αγωνία που με διακατέχει, από τη δική σας ελεγκτική σκοπιά, κύριε Πρόεδρε, σχετικά με το τι θα γίνει με τους γνωστούς αγνώστους τριάντα χρόνια τώρα. 
      Θέλω να διαβεβαιώσω το Σώμα ότι μεθοδικά, με σοβαρότητα, με σύστημα, θέλω αυτοί οι γνωστοί άγνωστοι να καθίσουν στο εδώλιο του κατηγορουμένου, να δεχθούν τα προβλεπόμενα από το νόμο και τη δικαιοσύνη για τις έκνομες πράξεις τους.
      Θέλω να πιστεύω ότι η αξία της ερωτήσεώς σας είναι ότι όλοι συνεννοούμεθα και συμφωνούμε, συνομολογούμε την ανάγκη να απαλλαγούμε από το άγος των γνωστών αγνώστων και εκεί κινούμαι και εγώ.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Και εγώ, κύριε Πρόεδρε, πριν σας δώσω το λόγο, επιτρέψτε μου να σας διατυπώσω τις ευχές μου για την ονομαστική σας εορτή, εκφράζοντας γενικότερα απόψεις και ευχές της Βουλής.
      Ορίστε, έχετε το λόγο να αναπτύξετε την ερώτησή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ πολύ για τις ευχές και τα συναδελφικά αισθήματα, κύριε Πρόεδρε, κύριε Υπουργέ, κύριοι συνάδελφοι.
      Θα ήθελα να παρατηρήσω το εξής: Δεν υπάρχει αμφιβολία και για να ισχυριστεί κανείς το αντίθετο πρέπει να έχει αποδείξεις. Αυτή είναι η αρχή στην οποία εγώ πιστεύω, διότι απεχθάνομαι τον όποιο ισχυρισμό ελλείψει αποδείξεων και αυτό είναι κάτι το οποίο χρειάζεται γενικότερα το πολιτικό μας σύστημα, το οποίο σκιάζεται σε υπερβολικό βαθμό από κατηγορίες, οι οποίες απευθύνονται ένθεν κακείθεν, χωρίς συγκεκριμένες αποδείξεις. Δεν κάνω, λοιπόν, ούτε υπαινιγμό.
      Κρινόμεθα όμως όλοι, κύριε Υπουργέ, στην πράξη. Κανείς δεν μπορεί να πει ότι εσείς ή εγώ ή οποιοσδήποτε άλλος από την Αίθουσα θέλει να παραβιάζονται οι βασικές αυτές διατάξεις του Συντάγματος για τα ατομικά δικαιώματα των Ελλήνων πολιτών και των οποιωνδήποτε άλλων ανθρώπων ζουν στη χώρα μας. Όμως, αυτό γίνεται στην πράξη και σ’ αυτό βεβαίως συμβάλλουν και οι περίφημοι γνωστοί άγνωστοι, οι οποίοι λειτουργούν, δεν ξέρω πόθεν καθοδηγούμενοι ή από πού ή ποίων απολαμβάνοντες την ανοχή. Λειτουργούν, όπως λέμε, ως προβοκάτορες, ώστε να διαβάζουμε σήμερα, σε μία έγκριτη πραγματικά εφημερίδα, την άποψη ενός τέως Προέδρου του Αρείου Πάγου: Επιτέλους τι θα γίνει;
      Είναι δυνατόν να γίνονται αυτές οι πορείες; Δηλαδή, φθάνουμε στη λογική ότι έχουμε πενήντα άτομα, τα οποία κρύβουν το πρόσωπό τους, προφανώς ή για να μην αναγνωρισθούν ποιοι είναι ή γιατί κάποιοι πίσω από αυτήν την τεχνητή εικόνα ανωνυμίας ισχυρίζονται ότι δεν τους γνωρίζουν. Και αυτό, σε μια χώρα που πληρώνει επί χρόνια τώρα βαρύ το τίμημα του «πολέμου» κατά της τρομοκρατίας, δημιουργεί εύλογες εντυπώσεις. 
      Κύριε Υπουργέ, εδώ έχουμε πράγματα, τα οποία δεν είναι απλώς η προσωπική μου άποψη, αλλά είναι κοινώς γνωστά. Εσείς διατυπώσατε το «παράπονο», εντός εισαγωγικών όπως λέω και στην ερώτησή μου, γιατί οι εισαγγελικές αρχές τους αφήνουν ελεύθερους. Αυτό δεν μπορούμε να το δεχθούμε ως γενικό κανόνα. Μπορεί να υπάρχει ατομική ευθύνη συγκεκριμένου εισαγγελικού λειτουργού. Αλλά ρίχνουμε την ευθύνη στη Δικαιοσύνη, όταν εμείς έχουμε όχι μόνο το καθήκον, αλλά και τη δυνατότητα να συλλαμβάνουμε δράστες επ’ αυτοφώρω. Και αυτή είναι η έννοια του αυτοφώρου. Η έννοια του αυτοφώρου είναι ότι οδηγείται και δικάζεται κάποιος και αν δεν υπάρχουν αποδείξεις ή απλές ενδείξεις, τότε διατάσσεται προανάκριση και αφήνεται ενδεχομένως ελεύθερος ο δράστης ή ο υποτιθέμενος δράστης.
      Εδώ, λοιπόν, έχουμε συλλήψεις εκατοντάδων πολιτών, οι οποίοι είναι αθώοι. Γιατί για όποιον δεν αποδεικνύεται σε βάρος του ενοχή, είναι αθώος.  Αυτό πρέπει κάποτε εμείς πρώτα απ’ όλα, που ασχολούμαστε με τα κοινά, να το κατανοήσουμε. Διότι εάν δεν κατέθετα την ερώτηση στον Πρωθυπουργό, γιατί τόσα σκάνδαλα και τόσες εξεταστικές, που ζητούσατε, ξεχάστηκαν, υποθέτω - διότι καμιά υπεύθυνη κυβέρνηση δεν αφήνει την τελευταία στιγμή να ανακοινώσει την απόφασή της- ότι ακροποδητί, όπως επί ενάμιση χρόνο γινόταν με την εξεταστική επιτροπή, θα απήρχετο η Κυβέρνηση από το πεδίο το συγκεκριμένο και θα έλεγε:  «Τι να κάνουμε, οι κλέφτες του ΠΑ.ΣΟ.Κ., αυτά που λέγαμε χρόνια στις γειτονιές, ανά τας οδούς και τας ρύμας  της χώρας, δεν μπορούν να συζητηθούν, γιατί επήλθε παραγραφή». 
      Εδώ, λοιπόν, υπάρχει τεράστιο πολιτικό θέμα. Συλλαμβάνονται αθώοι. Φεύγουν από τα τμήματα και λέω πώς αποπέμπονται. Διότι ξέρω από νέος και ελπίζω να μη μου συμβεί τώρα στα τελευταία, πως νομίζεις ότι σ’ αφήνουν ελεύθερο, αλλά ή τρως μια καρπαζιά ή μια σφαλιάρα, όπως λένε, ή ένα σπρώξιμο κακήν κακώς, ενώ είσαι αθώος και πρέπει να σου ζητήσουν συγγνώμη που σε κρατούν. 
      Εδώ, λοιπόν, είναι τέσσερις αστυνομικοί. Υποθέτω ότι δεν είναι δικαιολογία το ότι οι δύο δεν εκλήθησαν. Η Αστυνομία δεν παρακολουθεί τις περιπτώσεις αυτές, ποιοι και πού βρίσκονται, όπως έγινε σχετικά με τις ημέρες του δράστη της ληστείας, που κατηγορείται; 
      Υπάρχει, λοιπόν, ευθύνη τεράστια. Η Αστυνομία θέλει να φαίνεται ότι υπάρχουν δράστες αδικημάτων ή να φαίνεται ότι η ίδια δεν διαπράττει ενδεχομένως αδικήματα. Γιατί αυτή η φοβερή το τελευταίο διάστημα δράση εναντίον των τρίτων, -δηλαδή του Τύπου, των Μέσων Ενημέρωσης- που καταγράφουν τα γεγονότα;
      Το θέμα εδώ δεν το θέτω, όπως διαπιστώνετε, ως θέμα πολεμικής, αλλά είναι υπαρκτό ζήτημα.  Και οι συλλήψεις αθώων διολισθαίνουν σε μια λογική του «Δεν πειράζει, αφού έχουμε πενήντα κουκουλοφόρους, ας δώσουμε καμιά σπρωξιά ή ας χρησιμοποιήσουμε μεθόδους, όπως να μην μπορούν να πάρουν πούλμαν οι φοιτητές, για να εκφράσουν τη διαμαρτυρία τους».
      Κύριε Υπουργέ, υπήρξατε νέος. Τουλάχιστον, εγώ συνέβη να διαδηλώσω, να υποστώ τις συνέπειες της Αστυνομίας της εποχής, αλλά να αντιδράσω εναντίον εκείνων που έδιναν τις εντολές, όχι εναντίον του απλού αστυφύλακα. Έχουμε μια πείρα. Εγώ πιστεύω ότι θα πρέπει την επόμενη φορά που θα έρθετε στη Βουλή, κύριε Υπουργέ, να μας πείτε συγκεκριμένα πράγματα, έστω για έναν από τους περίφημους κουκουλοφόρους.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, επικυρώθηκε και με την προφορική ανάπτυξη της ερώτησης από τον κύριο Πρόεδρο –και το λέω με κοινοβουλευτική ευγνωμοσύνη- η τεράστια συμβολή του σε ένα πρόβλημα που απασχολεί την κοινωνία, στο πρόβλημα των γνωστών αγνώστων και των κουκουλοφόρων. Είναι η ευθεία αποδοκιμασία προς αυτό το φαινόμενο. Η Αστυνομία αναλαμβάνει τις ευθύνες της, υπό τη δική μου πολιτική εποπτεία.
      Θέλω να παρατηρήσω ότι προσαγωγές και εγκλήσεις και κλήσεις στο αστυνομικό τμήμα για το θέμα της ταυτότητας είναι καθορισμένες ως όροι, ως συνθήκες δημοκρατικής νομιμότητας στις ημερήσιες διαταγές που είναι στα χέρια κάθε αστυφύλακα. Τις καταθέτω για την ιστορία του λόγου στα Πρακτικά της Βουλής, για να δείτε πώς κινούμεθα. 
      (Στο σημείο αυτό ο Υπουργός Δημόσιας Τάξης κ. Βύρων Πολύδωρας                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεύτερον, είμαστε στη βάση της συνεννόησης μεταξύ μας –ελπίζω όλο το Σώμα να μετέχει σ’ αυτό το πνεύμα της κατανοήσεως του φαινομένου- ότι στηρίζουμε, ενισχύουμε, σεβόμαστε, συμπαριστάμεθα στη διαδήλωση των φοιτητών τόσο καθαρά, γιατί θα ήταν φυσική, πολιτική και συνταγματική παραδοξολογία να είμαστε αντίθετοι. Δεν τίθεται θέμα. 
      Σας καλώ να συναισθανθούμε την έννοια της μάχης. Φοιτητές: διακεκριμένο σώμα στις εκδηλώσεις και με την ένταση στις εκδηλώσεις. Από εκεί και πέρα, το θέμα είναι πώς νοθεύεται το παιχνίδι από τους γνωστούς αγνώστους, από τους κουκουλοφόρους. Και θέλω τώρα να μετατεθούμε στη θέση των δυνάμεων της τάξεως. Και σας λέω: Στέκομαι αλληλέγγυος, όχι για να κάνουν βιαιοπραγίες…
      ΑΠΟΣΤΟΛΟΣ ΚΑΚΛΑΜΑΝΗΣ: Την ανικανότητά τους να συλλάβουν τους γνωστούς αγνώστους;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μισό λεπτό, θα σας πω. 
      Είναι πρόβλημα τακτικής. Εμφιλοχωρούν μέσα στο Σώμα –τα ξέρετε πολύ καλά- αυτοί οι γνωστοί άγνωστοι κουκουλοφόροι και περιάγεται η Αστυνομία σε αδυναμία τοις πράγμασι να διαλύσει τη διαδήλωση, να παρέμβει μέσα. Είναι κλασικές τακτικές κινήσεις.
      Και θέλω να σας πω, κύριε Πρόεδρε, ότι, όταν εγώ καμιά φορά  χρησιμοποιώ λέξεις συμπαραστάσεως προς την Αστυνομία, κάτι ξέρω και εγώ. Βεβαίως, το λέω καμιά φορά ρητορικά, για να φύγουμε από τη γλωσσική ανυδρία και ξηρασία, αλλά έτσι παίζουν εις βάρος μου λοιδορούντες με. Δεν είναι αυτό το θέμα. Και δεν λέγεται «praetor urbanis». Λέγεται «praetor urbanus». Είναι επίθετο και αυτό είναι στην ιστορία της Αστυνομίας.
      Τι θέλω να πω μ’ αυτό, κύριε Πρόεδρε; Ειλικρινώς ζητώ τη συμπαράστασή σας. Θέλω να πω ότι συγκεκριμένα μου είπαν: «Δεν είμαστε Σώμα, που επενόησε η πολιτεία, για να δερόμεθα, να φλεγόμεθα και να λοιδορούμεθα». Γι’ αυτό είπα τις λέξεις και κάτι ξέρω και εγώ, όπως όλοι οι υπεύθυνοι άνδρες του δημόσιου βίου. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ,  ολοκληρώστε, γιατί ακολουθεί και η επερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Σ’ αυτό έχουν δίκιο. Δεν θέλουμε να λοιδορούνται, αλλά να κάνουν το καθήκον τους. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ σας δίνω έντιμες εξηγήσεις. 
      Και σας λέω περαιτέρω, κύριε Πρόεδρε, ότι δεν συλλαμβάνονται αθώοι. Αυτή είναι μια άλλη άσκηση στα όρια της δικονομίας.
      Συλλαμβάνονται συνήθως φορτωμένοι με τα σακίδιά τους. Και σταματώ εδώ. Αυτό είναι το δικονομικό κενό της αποδείξεως. Δεν συλλαμβάνονται αθώοι. Σας διαβεβαιώ περί αυτού. Θα έπρεπε να κάνουν έναν ελιγμό, να συλλάβουν είκοσι κουκουλοφόρους. Δεν έγινε. Το χρωστάνε. Συνομολογώ την ευθύνη μας. 
      Αλλά το κυριότερο...
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με την ανοχή σας, θα πω μόνο μία φράση. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, το θέλω, αλλά να ολοκληρώσω πρώτα εγώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Μία φράση από το Δημήτρη Ρίζο: «Στα πέντε μέτρα τους είχαν τα Μ.Α.Τ.. Με μια απλή κυκλωτική κίνηση, θα μπορούσαν να τους είχαν συλλάβει όλους. Δεν το έκαναν, όμως, ούτε αυτήν τη φορά. Με το στόμα ανοιχτό ακούσαμε ότι συνέλαβαν έναν, τον οποίο άφησαν ελεύθερο».
      Κάτι συμβαίνει εδώ. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Απαντώ και καταλήγω, κύριε Πρόεδρε. 
      Αποδέχομαι την αιτίαση. Το μόνο που ζητώ, είναι να αντιληφθούμε όλοι μας τις συνθήκες της μάχης. Σας παρακαλώ κατανοήστε το, διότι εμείς δρούμε έτσι, δηλαδή εγώ δίνω οδηγίες γι’ αυτοσυγκράτηση, για σύνεση, για σοβαρότητα, για ευαισθησία, αλλά δεν μπορώ να δώσω, όταν φλέγονται από τη μολότοφ, οδηγίες ακινησίας. Κανένας λογικός άνθρωπος δεν μπορεί να δώσει. Σας ζητώ να εννοήσουμε τις συνθήκες της μάχης. 
      Κατά τα λοιπά, η αιτίαση και η δική σας και του κ. Ρίζου και όλων εκείνων που συμπαρίστανται στο πνεύμα του πώς να εξουδετερώσουμε τους κουκουλοφόρους και τους γνωστούς-αγνώστους, ισχύει και την αποδέχομαι τώρα. Ελπίζω την άλλη φορά κάτι καλύτερο, πλέον της αποδοχής της αιτιάσεως, να έχω να εισφέρω στη συζήτηση.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επόμενη είναι η δεύτερη, η με αριθμό 850/27.6.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τη διασφάλιση των συνθηκών εργασίας στο Χ.Υ.Τ.Α. Άνω Λιοσίων κ.λπ..
      Το ειδικότερο περιεχόμενο της επίκαιρης ερώτησης του κ. Σκυλλάκου έχει ως εξής:
      «Με ανακοίνωσή του το Σωματείο Εργαζομένων στον Ε.Σ.Δ.Κ.Ν.Α. ανάμεσα σε άλλα ζητήματα αναφέρεται στην ασφάλεια των εργαζομένων και όσων κάνουν χρήση του Χ.Υ.Τ.Α. Άνω Λιοσίων, αναδεικνύοντας το πολύ σοβαρό ζήτημα που προκύπτει.
      Όπως σημειώνει το Σωματείο, σύμφωνα με έγγραφο που υπέβαλε στον Ε.Σ.Δ.Κ.Ν.Α. η Κοινοπραξία Κατασκευή του Χ.Υ.Τ.Α., επισημαίνονται οι άμεσοι κίνδυνοι για την ασφάλεια των εργαζομένων και όσων κάνουν χρήση του Χ.Υ.Τ.Α. Άνω Λιοσίων, λόγω της υπέρβασης του μέγιστου επιτρεπόμενου υψόμετρου του απορριμματικού ανάγλυφου και της δημιουργίας απότομων απορριμματικών πρανών. 
      Παρ’ όλα αυτά, η διοίκηση του Ε.Σ.Δ.Κ.Ν.Α. δεν έχει προχωρήσει στις απαραίτητες ενέργειες μελέτης του ζητήματος αυτού και κυρίως σε λήψη μέτρων που να διασφαλίζουν την ασφάλεια των εργαζομένων στο χώρο εργασίας τους. Σημειώνεται ότι το πρόβλημα επιδεινώνεται κάθε ημέρα λειτουργίας του υπερκορεσμένου Χ.Υ.ΤΑ., η οποία γίνεται καθ’ υπέρβαση των εγκεκριμένων περιβαλλοντικών όρων και συνεχίζεται με ευθύνη του Ε.Σ.Δ.Κ.Ν.Α. και με την ανοχή της Νομαρχίας Δυτικής Αττικής και του Υ.ΠΕ.ΧΩ.Δ.Ε..
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση, ώστε α) να διασφαλιστούν άμεσα ασφαλείς συνθήκες στο χώρο εργασίας των εργαζομένων στο Χ.Υ.Τ.Α. Άνω Λιοσίων και β) να πάψει άμεσα η εξαιρετικά επικίνδυνη λειτουργία του Χ.Υ.Τ.Α..»
      Στην επίκαιρη ερώτηση του κ. Σκυλλάκου θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν είναι αληθές ότι υπάρχει πρόβλημα ευστάθειας πρανών και ότι ουδέν μέτρο έχει ληφθεί. Προκειμένου το Υπουργείο Περιβάλλοντος, Χωροταξίας και Δημοσίων Έργων να επιτρέψει την εναπόθεση απορριμμάτων μέχρι το υψόμετρο 217, έχει υποβληθεί πλήρης μελέτη περιβαλλοντικών επιπτώσεων και ευστάθειας πρανών, μελέτη την οποία κατέθεσε ο φορέας ο οποίος διαχειρίζεται τη χωματερή, ο Ενιαίος Σύνδεσμος Δήμων και Κοινοτήτων Νομού Αττικής. 
      Εάν τώρα ο κύριος συνάδελφος υπονοεί κάποια άλλα μέτρα, τα οποία δεν έχουν παρθεί, αυτό δεν είμαστε εμείς σε θέση να το γνωρίζουμε. Υπάρχουν οι διατάξεις για την ασφάλεια των εργαζομένων και μπορεί να ελεγχθεί ο Ενιαίος Σύνδεσμος των Δήμων και Κοινοτήτων του Νομού Αττικής.
      Είναι σύνδεσμος, αποτελείται από πλειάδα δήμων, με εκλογές εκλέγεται το Διοικητικό Συμβούλιό του, υπάρχει υπηρεσία και έχουν τις ευθύνες τους. Εμείς καταγγελία ότι έπρεπε να λάβουν κάποια άλλα μέτρα για την ασφάλεια των εργαζομένων, τα οποία δεν ελήφθησαν, δεν έχουμε. 
      Σε κάθε περίπτωση, η ερώτηση δεν είναι επίκαιρη, διότι από τη Δευτέρα που μας πέρασε, η εναπόθεση των σκουπιδιών γίνεται στο ενδιάμεσο κύτταρο, όπως το αποκαλούμε, σ’ έναν όμορο χώρο που ανήκει στο Δήμο Φυλής. Εν τω μεταξύ, οι δημοπρασίες για την ανάδειξη αναδόχων για τους τρεις Χ.Υ.Τ.Α. της Αττικής, του Χ.Υ.Τ.Α. της Φυλής, του Χ.Υ.Τ.Α. της Κερατέας και του Χ.Υ.Τ.Α. του Γραμματικού, προχωρούν κανονικά και βρίσκονται στο στάδιο -αν δεν κάνω λάθος- των ενστάσεων. Τους διαγωνισμούς τους διενεργεί πάλι ο φορέας διαχείρισης των απορριμμάτων, που είναι ο Ε.Σ.Δ.Κ.Ν.Α., σε συνεργασία με την Περιφέρεια Αττικής.  
      Άρα, λοιπόν, δεν υπάρχει κανείς λόγος ανησυχίας, διότι πλέον δεν εναποτίθενται ή θα εναποτίθενται ακόμα για ελάχιστες ημέρες σκουπίδια στον υφιστάμενο Χ.Υ.Τ.Α. των Άνω Λιοσίων, όπως αποκαλείται.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Η Κυβέρνηση έχει την ευθύνη εποπτείας και εξασφάλισης της ζωής και της υγείας των εργαζομένων. Μπορεί ο φορέας να εκπροσωπεί δήμους, αλλά δεν μπορεί και το Υπουργείο, όπως και το Υ.ΠΕ.ΧΩ.Δ.Ε., να μην έχουν ευθύνη. Τα δεδομένα δεν τα γνωρίζετε καλά. Έχετε λάθος πληροφόρηση. 
      Πρώτον, λέτε ότι υπάρχει μελέτη περιβαλλοντικών όρων και βεβαίωση από τους υπεύθυνους περί ευστάθειας. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Των πρανών. 
      ΑΝΤΩΝΗΣ ΣΚΥΛΛΑΚΟΣ: Των πρανών. Εγώ δεν γνωρίζω γι’ αυτήν τη μελέτη, γνωρίζω όμως ότι πρόσφατα είχαμε γίνει μάρτυρες όλοι στην Ελλάδα -και έφτασαν οι εικόνες και στο εξωτερικό- μεγάλης κατολίσθησης και ευτυχώς που ήταν Καθαρά Δευτέρα, οπότε δεν εργαζόταν κόσμος εκεί πέρα και δεν θρηνήσαμε θύματα. Άρα, δεν ξέρω πώς βγαίνουν αυτές οι εκθέσεις περί όρων και εξασφάλισης, αλλά η πράξη έχει δείξει ότι δεν είναι εξασφαλισμένοι. 
      Δεύτερο στοιχείο, γνωρίζετε -το λένε οι εργαζόμενοι στην ανακοίνωσή τους και πρέπει και το Υπουργείο βεβαίως να το γνωρίζει- ότι η κοινοπραξία που έχει αναλάβει το έργο, ο ιδιώτης, έχει ειδοποιήσει τον Ενιαίο Σύνδεσμο ότι υπάρχουν σοβαρότατοι κίνδυνοι κατολίσθησης; Τι ζήτησαν οι εργαζόμενοι όλο αυτό το διάστημα; Να έρθει αντιπροσωπεία από το Μετσόβιο Πολυτεχνείο. Δεν έχουν εμπιστοσύνη στις εκθέσεις τις δικές σας, στους ιδιώτες που διαχειρίζονται την υπόθεση, στους εργολάβους. Θέλουν να έρθει το Πολυτεχνείο και να κάνει πραγματογνωμοσύνη αν υπάρχουν κίνδυνοι ή όχι. Το κόστος είναι πολύ μικρό, διότι θα μπορούσαν να βάλουν τους λεγόμενους μάρτυρες μετακινήσεων του όγκου και καθίζησης που δεν κοστίζει πολλά, οπότε να υπάρχει προειδοποίηση ότι είναι έτοιμο να γκρεμιστεί. Δεν γίνεται τίποτε από τον Ενιαίο Σύνδεσμο και εσείς εποπτεύετε τον Ενιαίο Σύνδεσμο. 
      Επίσης, δεν είναι ακριβές ότι σταμάτησαν τα σκουπίδια στο αρχικό κύτταρο. Το άλλο δεν έχει παραδοθεί ακόμα και χωρίς να έχει παραδοθεί πέφτει ένας μικρός αριθμός σκουπιδιών. Δεν ξέρουμε πότε θα γίνει η παράδοση, άρα θα τραβήξει η υπόθεση αυτή. Όχι μόνο αυτό, αλλά, ακόμα και να παραδοθεί το νέο κύτταρο, για τέσσερις μήνες μόνο θα μπορέσει να λειτουργήσει. Θα γεμίσει και θα δημιουργηθεί άλλο βουνό πάλι με κινδύνους για τη ζωή και τα άλλα τα υπόλοιπα βρίσκονται ακόμα στο στάδιο της προκήρυξης, πέρα από τις διαμαρτυρίες που υπάρχουν αν είναι σωστός ο άλφα ή ο βήτα τρόπος.
      Υπάρχουν, λοιπόν, ευθύνες. Αν υπάρξουν θύματα, η κατηγορηματική σας δήλωση ότι δεν υπάρχει πρόβλημα θα σας εκθέσει και προσωπικά και σαν Υπουργείο. Μην αναλαμβάνετε αυτές τις ευθύνες. Φέρτε το Πολυτεχνείο να κάνει πραγματογνωμοσύνη, να ησυχάσουν εν πάση περιπτώσει και οι εργαζόμενοι, αν τους θεωρείτε υπερβολικούς, που δεν είναι υπερβολικοί, έχουν απολύτως δίκιο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
      Το λόγο έχει ο κύριος Υπουργός.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η πρόταση του συναδέλφου, του κ. Σκυλλάκου, είναι πάρα πολύ καλή, είναι όμως –θα μου επιτρέψετε να πω- κατόπιν εορτής, διότι το πολύ και την επόμενη εβδομάδα θα πέφτουν σκουπίδια στον παλιό Χ.Υ.Τ.Α.. Έχει αρχίσει και λειτουργεί το ενδιάμεσο κύτταρο.
      Μου λέτε  επίσης, κύριε συνάδελφε, ότι δεν εμπιστεύεστε και τι έχει γίνει. Με την από 23/01/2006 απόφαση ανανεώθηκε η απόφαση έγκρισης περιβαλλοντικών όρων και τότε, μετά από μελέτη των στοιχείων από την αρμόδια υπηρεσία του Υ.ΠΕ.ΧΩ.Δ.Ε., δόθηκε η άδεια για να χρησιμοποιηθεί το τελικό υψόμετρο. 
      ΑΝΤΩΝΗΣ ΣΚΥΛΛΑΚΟΣ: Έγινε κατολίσθηση πέρσι. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν είπα ότι αναλαμβάνω την ευθύνη. Εγώ σας λέω ότι ακολουθήθηκε η νόμιμη διαδικασία. Εάν γίνει ένα ατύχημα, την ευθύνη έχει αυτός που ενέκρινε τους περιβαλλοντικούς όρους και τη μελέτη περί ευστάθειας των πρανών. Ότι συνέβησαν αστοχίες στο παρελθόν, αυτό είναι αλήθεια. Όσοι όμως γνωρίζουν, ισχυρίζονται ότι αυτό οφείλεται στη λυματολάσπη, η οποία είναι υδαρής και αλλοίωσε τη γωνία φυσικού πρανούς. Έτσι έγινε η μεγάλη κατολίσθηση προ τετραετίας, η οποία μάλιστα σκέπασε και το εργοστάσιο μηχανικής ανακύκλωσης, δημιουργώντας πολύ μεγάλη ζημιά. Εδώ και πολύ καιρό λυματολάσπη από την Ψυττάλεια δεν πέφτει στο Χ.Υ.Τ.Α., ούτως ώστε να αλλοιωθεί η σύσταση των εναποτιθέμενων, να αλλάξει η γωνία φυσικού πρανούς και να έχουμε κατολίσθηση. 
      ΑΝΤΩΝΗΣ ΣΚΥΛΛΑΚΟΣ:  Οι ιδιώτες κρούουν τον κώδωνα του κινδύνου. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω ότι είναι κατόπιν εορτής. Έχει γίνει πράγματι ένα βουνό με υψόμετρο διακόσια δεκαεπτά μέτρα. Αυτό έγινε. Σκουπίδια πλέον ρίχνονται στο ενδιάμεσο κύτταρο. Η ευστάθεια ή η μη ευστάθεια ενός αποδεικνύεται από το αν στέκεται ή όχι. Τα άλλα είναι μελέτες, οι οποίες λένε προκαταβολικά ότι αν φτάσουν σ’ αυτό το ύψος, δεν θα πάθουν ζημιά. Αυτή η μελέτη έγινε και σας επαναλαμβάνω με ποια απόφαση του Υ.ΠΕ.ΧΩ.Δ.Ε.: από τις 23/01/2006 έχει εγκριθεί η μελέτη που υπέβαλε ο ενιαίος σύνδεσμος, ότι μπορεί ακινδύνως να φτάσει ο σύνδεσμος στο υψόμετρο συν διακόσια δεκαεπτά μέτρα. Τους έδωσε, δηλαδή, περιθώριο ακόμα δώδεκα μέτρων για να εναποθέτουν σκουπίδια. Δεν καταλαβαίνω τι δεν είναι σαφές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, εισερχόμαστε στην τελευταία επίκαιρη ερώτηση με αριθμό 854/27-6-2006 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ύψος των αυξήσεων στις χαμηλές συντάξεις κ.λπ.. 
      Η επίκαιρη ερώτηση του κ. Λεβέντη έχει ως εξής: 
      «Σύμφωνα με τα στοιχεία που έδωσε πρόσφατα στη δημοσιότητα η Πανελλήνια Ομοσπονδία Προσωπικού Οργανισμών Κοινωνικής Πολιτικής (Π.Ο.Π.Ο.Κ.Π.) προκύπτει ότι η συντριπτική πλειοψηφία των συνταξιούχων παίρνει συντάξεις, το ύψος των οποίων είναι απαράδεκτα χαμηλό. Πιο συγκεκριμένα, από το 1,3 εκατομμύρια συνταξιούχων ασφαλιστικών οργανισμών αρμοδιότητας Υπουργείου Απασχόλησης (πλην Ο.Γ.Α.)  το 17,5% παίρνει συντάξεις μέχρι 400 ευρώ, το 51,8% παίρνει από 401 έως 600 ευρώ και το 20% από 601 έως 1.000 ευρώ. 
      Όλες οι κυβερνήσεις έχουν λοιδορήσει τους ασφαλισμένους των ειδικών ταμείων για τις «παχυλές» τους συντάξεις. Πέραν από το ότι έτσι κι αλλιώς τα ασφαλιστικά δικαιώματα θα πρέπει να συγκλίνουν προς τα πάνω και όχι προς τα κάτω, οι συνταξιούχοι των ταμείων αυτών -όπως π.χ. οι συνταξιούχοι των ΕΛ.ΤΑ.- όπως έχουν δείξει οι στατιστικές, χάνουν το 50% περίπου της αγοραστικής δύναμης της σύνταξής τους σε δέκα περίπου χρόνια. Αυτό συμβαίνει λόγω της αποσύνδεσης των συντάξεων από τους μισθούς των εν ενεργεία, από τη μη ενσωμάτωση όλης της Α.Τ.Α. και από το ότι και οι όποιες αυξήσεις παίρνουν, έχουν την αντιμετώπιση που είχε η Α.Τ.Α., δηλαδή, δεν υπολογίζονται στη βασική σύνταξη και στα επιδόματα και δεν έχουν καμία δυναμική. 
      Με βάση τα παραπάνω ερωτώνται οι κύριοι Υπουργοί:
      Τι μέτρα προτίθενται να πάρουν, 
      1. Προκειμένου να αυξηθούν οι απαράδεκτα χαμηλές συντάξεις της συντριπτικής πλειοψηφίας των συνταξιούχων και δη τα κατώτερα όρια και 
      2. Προκειμένου στις συντάξεις των συνταξιούχων των ειδικών ταμείων να ενσωματωθεί πλήρως η Α.Τ.Α., οι συντάξεις να ακολουθούν τις αυξήσεις των μισθών των εν ενεργεία και σε κάθε περίπτωση η όποια αύξηση να μπαίνει στη βασική σύνταξη;».
      Στην επίκαιρη ερώτηση του κ. Λεβέντη θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, κανείς  Έλληνας -πολιτικός ή πολίτης- δεν μπορεί να είναι ικανοποιημένος από τις πράγματι απαράδεκτα χαμηλές συντάξεις.  
      Στη χώρα μας οι χαμηλοσυνταξιούχοι και οι χαμηλόμισθοι υπολείπονται κατά πολύ του μέσου όρου της Ευρωπαϊκής Ένωσης. Το ζήτημα όμως είναι τι πρέπει να κάνουμε για να μπορέσουμε επιτέλους να φύγουμε από τις ευχές και τις διαπιστώσεις και να πάμε στην πράξη για να αυξηθούν οι συντάξεις. Ο καθένας από εμάς είτε είναι κόμμα είτε φορέας κάνει αυτό που πρέπει;
      Εγώ θα απαντήσω για λογαριασμό της Κυβέρνησης. Η Κυβέρνηση στα δυο χρόνια που κυβερνά η Νέα Δημοκρατία χρηματοδότησε τα ασφαλιστικά ταμεία από τον τακτικό προϋπολογισμό με 8,3 δισεκατομμύρια ευρώ. Αυτό αντιστοιχεί στο 4,3% του Α.Ε.Π., όταν τα προηγούμενα χρόνια ήταν 3,2% μέσο όρο. Αυξήσαμε τις δαπάνες για το συνταξιοδοτικό κατά μια εκατοστιαία μονάδα. Παρά τη δημοσιονομικά δύσκολη κατάσταση που έχουμε αναλάβει, παρά το δημοσιονομικό εκτροχιασμό κάναμε την υπέρβαση και αυξήσαμε τις δαπάνες για τις συντάξεις. 
      Δεύτερον, υπολείπονται πολλά σ’ αυτή τη χώρα. Θα πω σε σας, κύριε Λεβέντη και στην Εθνική Αντιπροσωπεία ότι το 2004 για παράδειγμα από τις δεκαεπτά χιλιάδες διακόσιες εξήντα έξι συντάξεις σε άνδρες από το Ι.Κ.Α. μόλις τέσσερις χιλιάδες επτά, δηλαδή, το 23% είχε συμπληρώσει το εξηκοστό πέμπτο έτος της ηλικίας. Ξέρετε, κύριε Λεβέντη, ότι ο ένας στους οκτώ βγαίνει στο όριο ηλικίας;   Στις δε γυναίκες από τις εννιά χιλιάδες εξακόσιες σαράντα τρεις που κατέθεσαν αίτηση για σύνταξη απονεμήθηκε σε τέσσερις χιλιάδες εξήντα πέντε, δηλαδή, σε ποσοστό 42% που είχε το εξηκοστό έτος της ηλικίας. Αντιλαμβάνεστε ότι υπάρχει ένα έλλειμμα.
      Τι κάνει σ’ αυτό η Κυβέρνηση; Καλεί τα κόμματα σε ένα διάλογο ανοιχτό απροσχημάτιστο, βαθιά δημοκρατικό για να δούμε αυτά τα προβλήματα ώστε να σώσουμε την κοινωνική ασφάλιση. 
      Η δεύτερη προσπάθεια που έκανε η Κυβέρνηση σ’ αυτά τα δυο χρόνια -και είμαι περήφανος γι’ αυτά τα δυο χρόνια στα οποία έχουμε την ευθύνη της διακυβέρνησης του τόπου- για τους συνταξιούχους είναι η εξής: Ποια ήταν η αύξηση κάθε χρόνο στους συνταξιούχους; Το 2002 η προηγούμενη Κυβέρνηση έδωσε 2% και μετά 2,3% και 2,4%. Εμείς το 2006 δώσαμε σε όλους τους συνταξιούχους αυξήσεις 4% πάνω από τον πληθωρισμό. Μέχρι δε να έλθει η Κυβέρνηση του Κώστα Καραμανλή της Νέας Δημοκρατίας ο κάθε συνταξιούχος προσέφερε στο ασφαλιστικό σύστημα της χώρας, παρακράτηση 1 έως 5% από τη σύνταξή του. Γιατί το ξεχνάτε αυτό; Δηλαδή αν παίρνατε 1.000 ευρώ σύνταξη, κύριε Λεβέντη, τα 50 ευρώ πηγαίνανε για το Λ.Α.Φ.Κ.Α.. Το καταργήσαμε και δώσαμε και αναδρομικά εκτός απ’ αυτά που είχαμε υποσχεθεί προεκλογικά. 
      Αυτό σημαίνει ότι το 4% με την κατάργηση του Λ.Α.Φ.Κ.Α. μεσοσταθμικά γίνεται από 5% έως 9% αύξηση. Πότε είχε αύξηση ο συνταξιούχος 5% έως 9%; Αυτό δεν το λέω διότι είμαι ικανοποιημένος ή είναι η Κυβέρνηση  ικανοποιημένη απ’ αυτό που κάνει. Χρειάζονται ακόμη περισσότερα. Όσο και να κάνεις για τους χαμηλοσυνταξιούχους είναι λίγα. Τι λέει η Κυβέρνηση της Νέας Δημοκρατίας; Με νόμο που θα κατατεθεί αυτόν το χρόνο στη Βουλή θα δώσουμε από 1.1.07 τα 200 ευρώ στο Ε.Κ.Α.Σ. και 230 από 1.1.08. Θα δώσουμε και αγροτική σύνταξη 330 ευρώ. Ήταν προεκλογική δέσμευση που υλοποιείται μετεκλογικά παρά τη δημοσιονομική αταξία και τα ελλείμματα και τη λεηλασία που είχε γίνει στα οικονομικά της χώρας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχει τελειώσει ο χρόνος σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε. 
      Τι να κάνω, επειδή δεν γιορτάζω δεν θα μου δώσετε ένα δυο λεπτά;
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κακλαμάνης ήταν και Πρόεδρος και …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα σας παρακαλέσω πάρα πολύ. Το Σύνταγμα λέει ότι όλοι είμαστε ίσοι. Και, εγώ, λοιπόν κάνω χρήση αυτού του Συντάγματος. 
      ΠΡΟΕΔΡΕΥΩΝ (Σωτήρης Χατζηγάκης): Μα, κύριε Υπουργέ, δικαιούσθε… 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα είχα τελειώσει, κύριε Πρόεδρε. Είναι πολύ πιο σημαντικό από τους γνωστούς αγνώστους, οι γνωστοί εκείνοι οι οποίοι είναι χαμηλόμισθοι και είναι αυτοί για τους οποίους παλεύουμε και συζητάμε σήμερα. 
      Θέλω να πω, λοιπόν, κύριε Λεβέντη…
      ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είστε δίκαιος, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εννιά λεπτά  μίλησε ο κ. Κακλαμάνης. Σε σας το λέω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Λεβέντη. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κατ’ αρχάς συμφωνούμε σε ένα πράγμα, κύριε Υπουργέ, ότι η συντριπτική πλειοψηφία των συνταξιούχων παίρνει πάρα πολύ χαμηλές συντάξεις, πολύ χαμηλότερες όπως είπατε και σεις απ’ ό,τι παίρνουν συνάδελφοί τους στην Ευρωπαϊκή Ένωση. Αυτό είναι ένα σοβαρότατο πρόβλημα, δεν είναι βέβαια τωρινό, είναι από παλαιότερα, αλλά νομίζω ότι το άνοιγμα της ψαλίδας έχει αυξηθεί ακόμα περισσότερο το τελευταίο διάστημα. 
      Όσο για τις χαμηλές συντάξεις του Ο.Γ.Α. η ίδια η Κυβέρνηση είχε υποσχεθεί ότι θα δώσει μια αύξηση τουλάχιστον 50 ευρώ παραπάνω  το μήνα. Νομίζω ότι έτσι δεν εκπληρώνετε τις δικές σας επαγγελίες και προεκλογικές δεσμεύσεις. 
      Ρωτάτε εάν κάνει ο καθένας ό,τι πρέπει. Προφανώς πολλοί δεν κάνουν ό,τι πρέπει , αλλά αυτός που ρυθμίζει εδώ τα πράγματα είναι η Κυβέρνηση. Επομένως η Κυβέρνηση πρέπει να κάνει αυτό που πρέπει και να φροντίσει να αυξηθούν οι συντάξεις. Είπατε ότι από το 3,4% τις πήγατε στο 8,3%. Δεν έχω εδώ τα συγκεκριμένα νούμερα για να μπορέσω να σας απαντήσω. Αν όμως υπερδιπλασιάστηκαν τα ποσά που δώσατε στο ταμείο πού πήγαν αυτά τα λεφτά; Μπαίνει αυτό το ερώτημα, γιατί οι εργαζόμενοι και οι συνταξιούχοι αυτό δεν το έχουν αντιληφθεί.
      Και έχουμε και ένα άλλο συγκεκριμένο θέμα που βάζει η ερώτηση που καταθέσαμε. Υπάρχουν εκτός από τους άλλους συνταξιούχους και οι συνταξιούχοι των άλλων ειδικών ταμείων. Όμως και οι κανονικοί συνταξιούχοι θα σας πουν τι ζητούν. Ζητούν να ενσωματωθεί η Α.Τ.Α. στη βασική τους σύνταξη. Αυτή τη δέσμευση δεν πρέπει να την αναλάβει η Κυβέρνηση; Δεν ζητάνε τίποτα παράλογο, ζητάνε να μεταχειριστεί η Κυβέρνηση τους  συνταξιούχους έστω όπως μεταχειρίζεται και τους άλλους εργαζόμενους και να ενσωματώσει αυτή την πενιχρή Α.Τ.Α. στη βασική τους σύνταξη. Θα θέλαμε να ακούσουμε εάν επαναλαμβάνει αυτή τη δέσμευση η Κυβέρνηση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. 
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κατέθεσα στη Βουλή συγκεκριμένα στοιχεία, γιατί η κοινωνική ευαισθησία αυτής της Κυβέρνησης και η πράγματι απαράδεκτη κατάσταση στις συντάξεις έχει δώσει τα δύο τελευταία χρόνια και ειδικά το 2006 αύξηση στις συντάξεις 8% έως 9%. Το 4% είναι αύξηση των συντάξεων πάνω από τον πληθωρισμό που έδωσε για όλα τα ταμεία, για όλους τους ασφαλισμένους. Και με την κατάργηση του Λ.Α.Φ.Κ.Α. έμμεσα από 1% έως 5% πάει στο 5% έως 9%. Βέβαια είναι χρήματα των Ελλήνων φορολογουμένων πολιτών, ένα είναι αυτό και δεύτερο η Κυβέρνηση δεσμεύθηκε στον ελληνικό λαό ότι το Ε.Κ.Α.Σ. θα φθάσει 230 ευρώ και η αγροτική σύνταξη τα 330 ευρώ. 
      ΑΘΑΝΑΣΙΟΣ ΛΕΒΕΝΤΗΣ: Πότε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λεβέντη, «το πότε» να το απευθύνετε σε άλλη πτέρυγα της Βουλής που έκανε συμβόλαιο εκατό ημερών και ήταν κουρελόχαρτο. Αυτή η Κυβέρνηση δεσμεύθηκε για τέσσερα ολόκληρα χρόνια να κάνει το πρόγραμμά της. Θα αντικρύσουμε κατάματα τον ελληνικό λαό και όταν πάμε στις εκλογές θα έχουμε δώσει πράγματι και με νόμο και τα 230 ευρώ και τα 330 ευρώ. Συνεπώς αλλού να τα λέτε αυτά. Αυτό που έχει σημασία είναι ότι όλοι πρέπει να κάνουμε μια προσπάθεια, όλες οι πτέρυγες της Βουλής, ώστε μέσα από συνεννόηση και συναντίληψη να βρούμε τα κενά του ασφαλιστικού συστήματος μέσα από ένα διάλογο δημοκρατικό ώστε να παράγουμε πλούτο, να σταματήσουμε τη διαφθορά και τη σπατάλη και τα χρήματα που θα εξοικονομηθούν απ’ αυτά τα μέτρα θα είναι το μερτικό που δικαιούται ο χαμηλοσυνταξιούχος και ο χαμηλόμισθος.
       Αυτό το κάνει πράξη η Κυβέρνηση  και σας προκαλώ με την καλή έννοια..
      ΕΥΑΓΓΕΛΟΣ ΒΕΝΙΖΕΛΟΣ: Του όρου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Του όρου, κύριε καθηγητά της Νομικής, κύριε Βενιζέλο. Τώρα, κύριε καθηγητά της Ιατρικής, κύριε Λεβέντη, επειδή είμαστε γιατροί, σας προκαλώ με την καλή έννοια.
      Κύριοι συνάδελφοι, δεν υπάρχει σύνταξη γήρατος ή θανάτου κάτω από 610 ευρώ! Καμία! Γιατί μιλάτε εδώ για 400 ευρώ σύνταξη! Και επειδή αυτό υπάρχει και στην τηλεοπτική τηλεολαγνεία, όπου λέγεται ότι κάποιοι παίρνουν σύνταξη 400 ευρώ, διαβεβαιώνω επίσημα ότι δεν υπάρχει σύνταξη γήρατος ή θανάτου κάτω από 610 ευρώ, διότι έχετε το Ε.Κ.Α.Σ.…
      ΑΘΑΝΑΣΙΟΣ ΛΕΒΕΝΤΗΣ: …(δεν ακούστηκε) 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και το Ε.Κ.Α.Σ. λεφτά είναι! Έχουν το Ε.Κ.Α.Σ. και η μικρότερη σύνταξη στην Ελλάδα, κύριε Πρόεδρε, είναι 610 ευρώ. Και με την αύξηση του ΕΚΑΣ που θα κάνουμε από 1-1-2008, δεν θα υπάρχει σύνταξη κάτω από 714 ευρώ! 
      Είναι μια σύνταξη και μια παροχή που μπορούμε να κάνουμε σ’ αυτή την τετραετία και μέσα απ’ αυτή την οικονομική χρεοκοπία, παραλάβαμε άδεια ταμεία. Θα μπορέσουμε πράγματι στη δεύτερη τετραετία –να είστε σίγουρος- να δώσουμε την αξιοπρεπή σύνταξη που δικαιούνται.
      Όμως, ότι υπάρχει σύνταξη 400 ευρώ, να το πείτε σ’ αυτούς που δεν γνωρίζουν! Σήμερα δεν υπάρχει σύνταξη κάτω από 610 ευρώ! 
      ΠΡΟΕΔΡΕΥΩΝ (Σωτήρης Χατζηγάκης): Ήσασταν σαφής, κύριε Υπουργέ! Το καταλάβαμε όλοι! Σας ευχαριστούμε.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
                                                ΕΠΕΡΩΤΗΣΕΩΝ
      Θα συζητηθεί η υπ’ αριθμόν 66/25-5-2006 επερώτηση των Βουλευτών του Πανελλήνιου Σοσιαλιστικού Κινήματος κ.κ. Κωνσταντίνου Ρόβλια, Μιλτιάδη Παπαϊωάννου, Αλέξανδρου Ακριβάκη, Δημήτρη (Μίμη) Ανδρουλάκη, Αντωνίας (Τόνιας) Αντωνίου, Ελένης-Μαρίας (Μιλένας) Αποστολάκη, Χρύσας Αράπογλου, Δημητρίου Βαρβαρίγου, Ιωάννη Βλατή, Ιωάννη Δημαρά, Άννας Διαμαντοπούλου, Βασιλείου Έξαρχου, Πέτρου Ευθυμίου, Κωνσταντίνου Καΐσερλη, Ελεονώρας  (Νόρας) Κατσέλη, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Γεωργίου Λιάνη, Ανδρέα Λοβέρδου, Λάζαρου Λωτίδη, Άγγελου Μανωλάκη, Σταύρου Μπένου, Μάρκου Μπόλαρη, Έκτορα Νασιώκα, Γεωργίου Ντόλιου, Εμμανουήλ Όθωνα, Θεοδώρου Πάγκαλου, Μιχαήλ Παντούλα, Γεωργίου Παπαγεωργίου, Λάμπρου Παπαδήμα, Αλέξανδρου Παπαδόπουλου, Ηλία Παπαηλία, Ευάγγελου Παπαχρήστου, Ιωάννη Παρασκευά, Αικατερίνης Περλεπέ-Σηφουνάκη, Φίλιππου Πετσάλνικου, Χρήστου Πρωτόπαπα, Αναστασίας-Συλβάνας Ράπτη, Νικόλαου Σαλαγιάννη, Κωνσταντίνου Σκανδαλίδη, Εμμανουήλ Σκουλάκη, Ευαγγελίας Σχοιναράκη-Ηλιάκη, Στέφανου Τζουμάκα, Βασιλείου Τόγια, Θεοχάρη Τσιόκα, Ελπίδας Τσουρή, Γεωργίου Φλωρίδη, Ανδρέα Φούρα, Παρασκευής (Έυης) Χριστοφιλοπούλου, Τηλέμαχου Χυτήρη και Χαράλαμπου Καστανίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με θέματα που αφορούν το Ανώτατο Συμβούλιο Επιλογής Προσωπικού (Α.Σ.Ε.Π.). 
      Πριν δώσω το λόγο στον πρώτο επερωτώντα, έχω την τιμή να σας γνωρίσω ότι για τη συζήτηση της επερώτησης αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, με απόφαση του Γραμματέα του Προεδρείου της Κοινοβουλευτικής Ομάδας της Νέας Δημοκρατίας κ. Απόστολου Σταύρου, ορίζεται ως Κοινοβουλευτικός Εκπρόσωπος της Νέας Δημοκρατίας  γι’ αυτή την επερώτηση ο κ. Χρήστος Ζώης. 
      Επίσης, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα ορίζεται ως Κοινοβουλευτικός Εκπρόσωπος γι’ αυτή την επερώτηση ο Βουλευτής κ. Ευάγγελος Βενιζέλος. 
      Το λόγο, λοιπόν, έχει ο πρώτος επερωτών κ. Κωνσταντίνος Ρόβλιας εκ Καρδίτσης. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, θα ξεκινήσω διαβάζοντας δύο αποσπάσματα από ομιλίες του Πρωθυπουργού και του κ. Παυλόπουλου. Διεθνής Έκθεση Θεσσαλονίκης, Συνέντευξη Τύπου Πρωθυπουργού 11 Σεπτεμβρίου του 2005: Ο κ. Καραμανλής δηλώνει, απαντώντας σε ερώτηση δημοσιογράφου για τις προσλήψεις στις Δ.Ε.Κ.Ο., το εξής: «Θέλω να το ξεκαθαρίσω μια και καλή. Ό,τι ισχύει σήμερα, θα ισχύει και με το νέο καθεστώς. Ο ρόλος του Α.Σ.Ε.Π. δεν αλλάζει», είπε ο κ. Καραμανλής.
      Και σας διαβάζω τι είπε η ολομέλεια του Α.Σ.Ε.Π. στις 6 Απριλίου 2006: «Η ολομέλεια του Α.Σ.Ε.Π. αποφαίνεται ότι η εταιρεία με την επωνυμία «ΕΛΛΗΝΙΚΑ ΠΕΤΡΕΛΑΙΑ», μετά το ν. 3429/2005, δηλαδή, μετά το νόμο για τις Δ.Ε.Κ.Ο., δεν υπάγεται στο σύστημα προσλήψεων του Α.Σ.Ε.Π..
      Δυστυχώς για τον κύριο Πρωθυπουργό και δυστυχώς για τους άνεργους νέους, όλα άλλαξαν. Οι προσλήψεις στα «ΕΛΛΗΝΙΚΑ ΠΕΤΡΕΛΑΙΑ» ούτε γίνονται ούτε ελέγχονται από το Α.Σ.Ε.Π.  και αυτό άλλαξε εξαιτίας του νόμου για τις Δ.Ε.Κ.Ο..
      ΚΩΝΣΤΑΝΤΙΝΟΣ ΤΑΣΟΥΛΑΣ: Ούτε η «ΦΑΓΕ» είναι στο Α.Σ.Ε.Π.! Ισχύει το ίδιο με τα «ΕΛΛΗΝΙΚΑ ΠΕΤΡΕΛΑΙΑ»! 
      ΚΩΝΣΤΑΝΤΙΝΟΣ ΡΟΒΛΙΑΣ: Σας είπα τι είπε ο κ. Καραμανλής και τι είπε το Α.Σ.Ε.Π.. 
      Το ίδιο ισχύει για τις προσλήψεις στη Δ.Ε.Η., στα Λεωφορεία, στον Ο.Σ.Ε., στα τρόλεϊ και έπεται συνέχεια. Όλα άλλαξαν μετά το νόμο για τις Δ.Ε.Κ.Ο. Το Α.Σ.Ε.Π. μπήκε στο περιθώριο, παρά τις πρωθυπουργικές εξαγγελίες και διαβεβαιώσεις. Αφαιρέθηκαν αρμοδιότητες από το Α.Σ.Ε.Π. και υποβαθμίστηκε το αντικειμενικό σύστημα προσλήψεων.
      Συνεπώς ο κύριος Πρωθυπουργός είτε απαντούσε εν γνώσει του ανακριβώς στο δημοσιογράφο είτε δεν πληροφορήθηκε τις εν συνεχεία αλλαγές ώστε να αντιδράσει.
      Βέβαια, δεν μπορώ να πω τα ίδια για τον κ. Παυλόπουλο. Υπογράφει ο ίδιος και το νόμο και τις υπουργικές αποφάσεις για τις αλλαγές στις διαδικασίες προσλήψεων στις Δ.Ε.Κ.Ο., για την υποβάθμιση του Α.Σ.Ε.Π., και ας δήλωνε στη Βουλή στις 7 Νοεμβρίου 2005 ότι όποια νομοθετική ρύθμιση και να έρθει, η αρμοδιότητα του Α.Σ.Ε.Π. για τα θέματα των Δ.Ε.Κ.Ο. δεν πρόκειται να θιγεί ούτε κατ’ ελάχιστον. «Έτσι είναι τα πράγματα, για να τα θυμόμαστε» είχατε πει τότε, κύριε Παυλόπουλε, και, δυστυχώς για σας, τα θυμόμαστε. 
      Με ανακοίνωσή σας την Τρίτη 27 Ιουνίου 2006, κύριε Υπουργέ, δηλώσατε ότι κατά τη συζήτηση αυτής της επερώτησής μας θα αποκαλυφθούν οι απίστευτες ανακρίβειες των στελεχών της Αξιωματικής Αντιπολίτευσης ως προς τις προσλήψεις. 
      Κύριε Υπουργέ, όταν τελειώσει η σημερινή συζήτηση, θα πρέπει να κρυφτείτε και από τους ψηφοφόρους σας και από τους μη ψηφοφόρους σας. Θα πρέπει να κρυφτείτε από τους ψηφοφόρους σας, γιατί θα αποκαλυφθούν απίστευτες μεθοδεύσεις σας για προσλήψεις ανθρώπων του σκληρού κομματικού πυρήνα. Και θα πρέπει να κρυφτείτε από τους μη ψηφοφόρους σας για τις απίστευτες ανακρίβειες που λέτε περί αντικειμενικών διαδικασιών προσλήψεων στον ευρύτερο δημόσιο τομέα. 
      Κυρίες και κύριοι συνάδελφοι, μετά από δυόμισι περίπου χρόνια στην Κυβέρνηση η Νέα Δημοκρατία κατάφερε αυτό που επεδίωκε: Να αποδομήσει, να απαξιώσει, να ευτελίσει το αντικειμενικό σύστημα προσλήψεων που είχε νομοθετήσει και κατοχυρώσει το ΠΑ.ΣΟ.Κ.. Ποιος και γιατί να πιστέψει σήμερα ότι οι προσλήψεις στο δημόσιο και στον ευρύτερο δημόσιο τομέα γίνονται αξιοκρατικά; Ποιος και γιατί να πιστέψει σήμερα στις υποσχέσεις της Κυβέρνησης περί αξιοκρατίας, όταν είναι σχεδόν καθημερινές οι αποκαλύψεις για τους τρόπους προώθησης των ολίγων σε βάρος των πολλών; 
      Κύριε Παυλόπουλε, εσείς δώσατε την πολυπόθητη εκκίνηση, το έναυσμα για την ισοπέδωση του Α.Σ.Ε.Π. και την κατάλυση κάθε έννοιας αντικειμενικής διαδικασίας. Όλα ξεκίνησαν με την ρύθμισή σας για την περιβόητη βαθμολογούμενη συνέντευξη στις αρχές του 2005. Ο πρώτος κύκλος άνοιξε με εσάς και έκλεισε με την ευθεία επίθεση στο Α.Σ.Ε.Π. του κ. Αβραμόπουλου τις τελευταίες ημέρες. Ήταν η κορυφή του παγόβουνου, ενός παγόβουνου που φιλοτεχνήθηκε με ευθύνη όλης της Κυβέρνησης και του Πρωθυπουργού προσωπικά. 
      Ας δούμε, όμως, όλα όσα μεσολάβησαν μεταξύ των πρωτοβουλιών Παυλόπουλου και Αβραμόπουλου, μεταξύ της αντισυνταγματικής συνέντευξης και της αντισυνταγματικής πρότασης παράκαμψης του Α.Σ.Ε.Π.. Έχουμε μια ατέλειωτη σειρά πληγμάτων στην ουσία και στον τύπο του αντικειμενικού συστήματος προσλήψεων. Όλα είχαν ένα σκοπό και έναν στόχο, να ευνοηθούν –και ευνοήθηκαν- κάποιοι σε βάρος κάποιων άλλων.
      Στο διαγωνισμό για την πρόσληψη επαγγελματιών οπλιτών είχαμε ανατροπή της σειράς κατάταξης έως 97% λόγω της συνέντευξης. Θυμάστε –είμαι βέβαιος- τις ερωτήσεις εκείνης της συνέντευξης: «Τι δουλειά κάνουν οι γονείς σου;», «Τι θα κάνεις στη ζωή σου, αν δεν περάσεις στο στρατό;» και άλλες όμοιας ποιότητας βαθμολογούμενες ερωτήσεις. 
      Στο διαγωνισμό για τις προσλήψεις φρουρών της Τράπεζας της Ελλάδος που διενήργησε το Υπουργείο Δημόσιας Τάξης έγιναν τέτοιες καταγγελίες, που αναγκάστηκε να παρέμβει ο αρμόδιος εισαγγελέας. Αλήθεια –ξαναρωτάω- τι απέγινε εκείνη η εισαγγελική έρευνα; Παράνομες προσλήψεις έγιναν στην Ε.Β.Ο. – ΠΥΡ.ΚΑΛ. και στην Ε.Α.Β.. Ουσιαστικά καταργήθηκε το Α.Σ.Ε.Π. στις διαδικασίες προσλήψεων στις Δ.Ε.Κ.Ο. μετά το νέο νόμο για τις Δ.Ε.Κ.Ο.. Δ.Ε.Η, Ο.Λ.Π., Ε.Θ.Ε.Λ., Η.Λ.Π.Α.Π., Η.Σ.Α.Π., Ο.Σ.Ε. γυρίζουν την πλάτη στο Α.Σ.Ε.Π..
      Καθιερώθηκε η βαθμολογούμενη συνέντευξη στις προσλήψεις για την Πυροσβεστική, για τους φύλακες φυλακών, για τη Δημοτική Αστυνομία και επέρχονται τα ίδια για τους αγαπητούς σας αγροφύλακες. 
      Και στον Ο.Σ.Κ. οι προσλήψεις έγιναν με κριτήριο τη συνέντευξη. Σύμφωνα με ενημέρωση που είχα, υπέβαλαν αιτήσεις περίπου τετρακόσιοι και προσελήφθησαν είκοσι έξι. Οργιάζουν οι φήμες ότι τους είκοσι τρεις από τους είκοσι έξι τους υπέδειξαν Υπουργοί. Οι δε λοιποί τρεις είναι τέκνα υπαλλήλων του Ο.Σ.Κ.. 
      Προσέλαβαν μάλιστα και δύο διακοσμητές, παρ’ ότι δεν τους προέβλεπε η προκήρυξη. Έ, κάποιες υποχρεώσεις θα υπήρχαν που δεν τις υπολόγισαν από την αρχή. 
      Σχεδιάζετε ακόμη και στα προγράμματα του Ο.Α.Ε.Δ. να καταργήσετε τις τριμελείς επιτροπές στις οποίες μετέχουν οι φορείς και η Τοπική Αυτοδιοίκηση, προκειμένου να γίνονται οι επιλογές υπό απόλυτο κομματικό έλεγχο από μονομελές όργανο του Ο.Α.Ε.Δ.. Είναι γνωστή η επιστολή Τσιτουρίδη για το θέμα. 
      Στη Δ.Ε.Η. φτάσατε να προσλάβετε, ακόμη και γραμματείς με τη μέθοδο της αυτοεργολαβίας. 
      Όμως, το μεγάλο κόλπο εξελίσσεται στον Ο.Τ.Ε.. Οι υποψήφιοι είναι πάνω από είκοσι πέντε χιλιάδες για οκτακόσιες πενήντα τρεις θέσεις.
      Κριτήρια επιλογής; Αν τα ξέρετε εσείς, να τα πείτε και σε εμάς. Οι συνεντεύξεις θα γράψουν και πάλι ιστορία. Είκοσι πέντε χιλιάδες όμηροι έως τις δημοτικές εκλογές. Υποσχέσεις μοιράζονται αφειδώς έναντι βέβαια ανταλλάγματος ψήφου. Πρόκειται για το μεγάλο κόλπο των δημοτικών εκλογών, ανάλογο προς το μεγάλο κόλπο των βουλευτικών για τους συμβασιούχους. 
      Και μια που αναφερθήκαμε στους συμβασιούχους –πάντα επίκαιρο το θέμα, θα πληροφορηθήκατε τη χθεσινή απόφαση του Αρείου Πάγου- θέλω να καταγγείλω την  εγκύκλιο 26026/5.6.2006 του Υπουργείου Οικονομίας και Οικονομικών, με την οποία ο Υφυπουργός κ. Δούκας δίνει εντολή στις Νομαρχιακές Αυτοδιοικήσεις της χώρας να εξαντλούν όλα τα ένδικα μέσα κατά δικαστικών αποφάσεων που δικαιώνουν συμβασιούχους, πέραν από την παρέμβαση η οποία γίνεται στην ανεξάρτητη Νομαρχιακή Αυτοδιοίκηση,  πέραν από την έμμεση παρέμβαση που γίνεται στη δικαιοσύνη. 
      Την εγκύκλιο αυτήν την καταθέτω στα Πρακτικά και θα την αποστείλω στον κ. Καραμανλή προσωπικά, ο οποίος θα πρέπει ο ίδιος να τη διαβιβάσει στις διακόσιες πενήντα χιλιάδες συμβασιούχους, αφού ο ίδιος τους έδωσε υποσχέσεις μονιμοποίησης.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά την προαναφερθείσα εγκύκλιο του Υπουργείου Οικονομίας και Οικονομικών, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ‘Όλα όσα περιγράψαμε εντάσσονται στη διαδικασία παράκαμψης και απαξίωσης του Α.Σ.Ε.Π. μέσω μεθοδεύσεων και ρυθμίσεων. Υπάρχει, όμως, και η πλευρά της απαξίωσης του Α.Σ.Ε.Π. μέσω της εγκατάλειψής του, μέσω συνειδητής εγκατάλειψης, ώστε να δημιουργείται σκόπιμα η εντύπωση ότι το Α.Σ.Ε.Π. δεν προλαβαίνει και άρα πρέπει να το παρακάμψουμε. Αυτό πρότεινε άλλωστε και ο κ. Αβραμόπουλος. 
      Στις 22 Μαρτίου 2004, λίγες μέρες αφ’ ότου ορκιστήκατε, επισκεφθήκατε, κύριε Παυλόπουλε, το Α.Σ.Ε.Π. σε μια κίνηση εντυπωσιασμού. Στην επίσκεψή σας αυτή είχατε δηλώσει: «Θα δοθούν όλα τα μέσα στο Α.Σ.Ε.Π., για να ασκήσει τις αρμοδιότητές του, προσωπικό, οικονομικά μέσα, υλικοτεχνική υποδομή, ηλεκτρονικοί υπολογιστές και ό,τι χρειάζεται ένα τέτοιο όργανο για να κάνει τη δουλειά του». 
      Κύριε Υπουργέ, δεν έχετε ευτυχήσει με τις δηλώσεις σας. Σύμφωνα με στοιχεία του Α.Σ.Ε.Π. του Φεβρουαρίου 2006 διακόσιες δεκάξι χιλιάδες περίπου υποψήφιοι ανέμεναν οριστική κατάταξη, διακόσιες χιλιάδες περίπου υποψήφιοι ανέμεναν έλεγχο αποτελεσμάτων. Το πλέον χαρακτηριστικό είναι ο διαγωνισμός του Ιουλίου 2004. Πέρασαν είκοσι τέσσερις μήνες και ακόμη δεν ολοκληρώθηκαν οι διαδικασίες γα το διορισμό των επιτυχόντων δευτεροβάθμιας εκπαίδευσης. Ακόμη περιμένουν. Στο Α.Σ.Ε.Π. παραμένουν κενές εκατό οργανικές θέσεις. Οι τελευταίες προσλήψεις προσωπικού έγιναν με την προκήρυξη 1/2003 για την πρόσληψη είκοσι ένα ατόμων. 
      Ακούστε τι γίνεται και στις μετατάξεις προσωπικού προς το Α.Σ.Ε.Π. που είχατε το κουράγιο να κάνετε και γραπτή ανακοίνωση. Μας καλέσατε με ανακοίνωσή σας στις 28 Ιουνίου 2006, προχθές, να ρωτήσουμε το Α.Σ.Ε.Π., αν προωθήθηκαν άμεσα όλες οι αποσπάσεις και μετατάξεις που ζήτησε. Ανατρέξαμε στην τελευταία ετήσια έκθεση του Α.Σ.Ε.Π. και διαβάσαμε στη σελίδα 16: «Το Α.Σ.Ε.Π. αποφάσισε με την υπ’ αριθμόν 10/2004 απόφαση της ολομέλειάς του την έκδοση ανακοίνωσης για την πλήρωση με μετάταξη συνολικά εξήντα επτά κενών οργανικών θέσεών του διαφόρων ειδικοτήτων. Η διαδικασία επιλογής ολοκληρώθηκε, αλλά οι τριάντα εννέα συνολικά επιλεγέντες για μετάταξη δεν προσήλθαν στην υπηρεσία μέχρι το τέλος του έτους, καθώς βρισκόταν ακόμα σε εξέλιξη η διαδικασία υπογραφής των σχετικών υπουργικών αποφάσεων. Τελικά στις 26 Οκτωβρίου 2005», ένα χρόνο μετά, δηλαδή, «είχαν αναλάβει υπηρεσία δεκαπέντε μόνον άτομα. Μέχρι το τέλος του έτους αναμένονταν δεκατέσσερα άτομα» –δεν ξέρω προσωπικά αν μετετάγησαν- «ενώ τρεις μετατάξεις δεν πρόκειται να ολοκληρωθούν ποτέ και οι υπόλοιπες επτά βρίσκονται σε εκκρεμότητα». Αυτή και αν είναι ετοιμότητα της Κυβέρνησης για υποβοήθηση του Α.Σ.Ε.Π.! Και έχετε το κουράγιο να εκδίδετε και θριαμβευτικές ανακοινώσεις. 
      Να σας ρωτήσω κάτι ακόμα, κύριε Υπουργέ: Έχει λήξει, ή όχι, η θητεία των δέκα από τα είκοσι τέσσερα μέλη της διοίκησης του Α.Σ.Ε.Π. εδώ και δεκαπέντε μήνες; Γιατί δεν προχωρούν οι διαδικασίες που προβλέπει ο νόμος και το Σύνταγμα για την αντικατάσταση αυτών των μελών; Θεωρείτε ότι σέβεστε το Α.Σ.Ε.Π., διατηρώντας μια τόσο σοβαρή εκκρεμότητα επί δεκαπέντε μήνες; 
      Θέλω, όμως, να καταγγείλω και μια άλλη πρακτική που αποβλέπει στην απαξίωση του Α.Σ.Ε.Π.. Δηλώσατε, κύριε Υπουργέ,  στην Ολομέλεια της Βουλής στις 22 Ιουνίου 2006 ότι «συνηθίζω τον τελευταίο καιρό, όταν έρχεται μια επερώτηση, ή κάτι άλλο, από το ΠΑ.ΣΟ.Κ. να στέλνω τις αιτήσεις κοινοβουλευτικού ελέγχου στο ίδιο το Α.Σ.Ε.Π.». 
      Αυτά είναι αντιγραφή από τα πρακτικά. Και το Α.Σ.Ε.Π. σας απαντά: 
      Η τακτική σας αυτή, κύριε Υπουργέ, είναι πολιτικά απαράδεκτη, παράνομη και αντισυνταγματική. Δεν περιλαμβάνεται στις αρμοδιότητες του Α.Σ.Ε.Π. η διατύπωση άποψης ή απάντησης επί των επερωτήσεων ή κάτι άλλο, όπως είπατε, του ΠΑ.ΣΟ.Κ ή άλλου κόμματος. Οι αρμοδιότητες του Α.Σ.Ε.Π. περιγράφονται στα άρθρα 17, 18 και 19 του ν.2190/94, όπως ισχύει. 
      Διαβάστε τα, κύριε Υπουργέ, και σταματήστε την επικίνδυνη τακτική που ξεκινήσατε, για την οποία μάλιστα επαίρεστε εντός τους Κοινοβουλίου. Αφήστε το Α.Σ.Ε.Π. απερίσπαστο και μην το αναμιγνύετε στις πολιτικές αντιπαραθέσεις. Μόνο στοιχεία μπορείτε να ζητάτε, όχι να στέλνετε επερωτήσεις της Αντιπολίτευσης για σχολιασμό. 
      Το Α.Σ.Ε.Π. κάνει άριστα τη δουλειά του, αυτή που του έχει ανατεθεί από το Σύνταγμα και τους νόμους. Εσείς φροντίστε για την κάλυψη των εκατό κενών οργανικών θέσεων, όπως και για την κάλυψη όποιων άλλων αναγκών του σας επισημαίνει.
      Κυρίες και κύριοι συνάδελφοι, όπως προκύπτει από αναλυτικά στοιχεία που δόθηκαν μετά από ερωτήσεις του κ. Κοσμίδη, έχουν εγκριθεί τριακόσιες δώδεκα χιλιάδες εξακόσιες οκτώ προσλήψεις στα δύο χρόνια διακυβέρνησης της Νέας Δημοκρατίας. Καταθέτω ξανά, για δεύτερη φορά, στα Πρακτικά το σχετικό πίνακα βάσει των εγκρίσεων της αρμόδιας τριμελούς επιτροπής. Αν τον αμφισβητείτε δεν έχετε παρά να τον αντικρούσετε ειδικά και εμπεριστατωμένα.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τον προαναφερθέντα πίνακα, ο οποίος βρίσκεται στο Τμήμα Γραμματείας της Διεύθυνσης Στενογραφίας και Πρακτικών της Βουλής)
      Μέσα σε δύο χρόνια κάνατε τριακόσιες δώδεκα χιλιάδες προσλήψεις. Από αυτές δε τις τριακόσιες δώδεκα χιλιάδες, οι εξήντα επτά χιλιάδες αφορούν δήθεν μισθώσεις έργου, δηλαδή ψευδεπίγραφες συμβάσεις εργασίας και οι σαράντα χιλιάδες αφορούν συμβάσεις αορίστου χρόνου. Μιλάμε για το απόλυτο ρουσφέτι. Χωρίς κριτήρια, χωρίς Α.Σ.Ε.Π., χωρίς προκηρύξεις, προσλάβατε σε δύο χρόνια εκατόν επτά χιλιάδες πρόσωπα.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κ. Βουλευτή)
      Κύριε Πρόεδρε, θα ήθελα λίγο χρόνο από τη δευτερολογία μου, σας παρακαλώ. 
      Ξέρω τι θα πείτε, κύριε Παυλόπουλε, ότι δήθεν οι περισσότερες είναι ανανεώσεις συμβάσεων του ΠΑ.ΣΟ.Κ. Το ίδιο είπατε στην ολομέλεια στις 7-11-2005. Είπατε τότε ότι το 20%, δηλαδή είχατε πει ότι τριάντα χιλιάδες περίπου συμβάσεις έργου αφορούν συμβασιούχους του ΠΑ.ΣΟ.Κ.. Στην Ολομέλεια, όμως στις 22-6-2006, προχθές, είπατε ότι το 80% και πάνω είναι ανανεώσεις των συμβάσεων που το ΠΑ.ΣΟ.Κ. έχει κάνει. 
      Αποφασίστε, λοιπόν, κύριε Παυλόπουλε, αν είναι το 20% ή το 80% ανανεώσεις των συμβάσεων του ΠΑ.ΣΟ.Κ και μετά να μου απαντήσετε. Πάντως προσέξτε την απάντησή σας, διότι από τα στοιχεία που μας δώσατε, μόλις δύο χιλιάδες τριάντα επτά εγκρίσεις από τις τριακόσιες δώδεκα χιλιάδες φέρονται να αφορούν ανανεώσεις συμβάσεων. Σκεφθείτε πριν απαντήσετε και, κυρίως, απαντήστε με στοιχεία. 
      Θα σας θυμίσω και κάτι που σας αφορά επίσης προσωπικά, κύριε Παυλόπουλε. Στο Φ.Ε.Κ. Β΄ της 23ης Μαΐου 2006 δημοσιεύσατε απόφαση για ανάθεση δήθεν έργου με εκατόν είκοσι τρεις εργαζόμενους για ένα χρόνο. Μισθός πάνω από 1.500 ευρώ το μήνα για τον καθένα, επίσης μόρια από εμπειρία που θα τους χρησιμεύσουν για τη μονιμοποίησή τους.
      Πώς θα προσλάβετε αυτούς τους εκατόν είκοσι τρεις εργαζόμενους για τις διευθύνσεις αλλοδαπών; Υπάρχει το παραμικρό κριτήριο; Περιμένω την απάντησή σας και εύχομαι να υπάρχει. Την απάντησή σας, βέβαια, περιμένουν και χιλιάδες άνεργοι που θα επιθυμούσαν να μπορούν να επιλεγούν αξιοκρατικά για μία από αυτές τις εκατόν είκοσι τρεις θέσεις εργασίας στο Υπουργείο σας.
      Απευθύνομαι σε αυτούς τους άνεργους νέους και, κυρίως, τους ψηφοφόρους της Νέας Δημοκρατίας, στους οποίους υποσχεθήκατε διορισμούς. Τους καλώ να σας ελέγξουν. Να έλθουν στα γραφεία σας και να ζητήσουν εξηγήσεις για όλα αυτά. Να απαιτήσουν να ενημερωθούν ποιοι συγκεκριμένα προσελήφθησαν σε αυτές τις θέσεις και σε χιλιάδες άλλες, με εντολή ποιων, με τι είδους σημειώματα, με ποιες διαδικασίες. Γιατί προσελήφθησαν αυτοί οι συγκεκριμένοι; Να τους δώσετε στοιχεία και απαντήσεις όπως οφείλετε. Άλλωστε, εσείς τους δίνατε υποσχέσεις διορισμών και τώρα πρέπει να απολογηθείτε.
      Θα ήθελα να προσθέσω κάτι ακόμα σχετικά με την περιβόητη συνέντευξη. Το αναφέρει το Α.Σ.Ε.Π. στο έγγραφό του 2839 της 13 Ιουνίου 2006, που καταθέσατε εσείς εδώ στη Βουλή. Το Α.Σ.Ε.Π. αναφέρει στη σελίδα 13 ότι είναι εκ των πραγμάτων αδύνατο να περιληφθούν στα πρακτικά αναλυτικές αιτιολογίες της βαθμολογούμενης συνέντευξης και ότι απαιτείται τόσο μεγάλο χρονικό διάστημα που οδηγεί σε απόγνωση το φορέα που θέλει να καλύψει κενές θέσεις.
      Η συνέντευξη, λοιπόν, κύριε Υπουργέ, οδηγεί σε απόγνωση τους φορείς. Και δεν το λέω εγώ, το λέει το Α.Σ.Ε.Π..
      	Νομίζω ότι έγινε κατανοητή η όλη μεθόδευση της Κυβέρνησης για την απαξίωση τόσο της ιδέας του αντικειμενικού συστήματος προσλήψεων όσο και του Α.Σ.Ε.Π.. Σ’ αυτό το πλαίσιο εντάσσεται και η πρόταση Αβραμόπουλου για παράκαμψη του Α.Σ.Ε.Π. στις προσλήψεις νοσηλευτών. Η δικαιολογία είναι ότι το Α.Σ.Ε.Π. καθυστερεί. Ωραία δικαιολογία από μια Κυβέρνηση που καθυστερεί επί δυόμισι χρόνια να προκηρύξει τις θέσεις των νοσηλευτών, που θα τους είχε προσλάβει όλους αν αποφάσιζε να διαθέσει τα απαιτούμενα κονδύλια, αν αποφάσιζε να τα διαθέσει σε νοσηλευτές και όχι σε αγροφύλακες!
      Παρακαλώ, κύριε Παυλόπουλε, εξηγήστε στον κ. Αβραμόπουλο ότι ισχύει ακόμη το Σύνταγμα στη χώρα μας και να μην επιμένει στην παράκαμψη του Α.Σ.Ε.Π.. Αντίθετα, θα πρέπει να επιμείνει στην ενίσχυση του Α.Σ.Ε.Π.. Είναι ακριβώς αυτό που ζητάει το ίδιο το Α.Σ.Ε.Π., αλλά η Κυβέρνηση κωφεύει. Σας διαβάζω από την τελευταία ετήσια έκθεση του Α.Σ.Ε.Π., σελίδα 47: «Το Α.Σ.Ε.Π. έχει ήδη καταστεί μεγάλη υπηρεσία με ελάχιστο, σε σχέση με τον όγκο της δουλειάς, προσωπικό. Προκειμένου να αντιμετωπιστούν οι ανάγκες του, ώστε να μπορεί να εκπληρώσει την αποστολή του σε εύλογο χρόνο, χρειάζεται» -λέει το Α.Σ.Ε.Π.- «άμεσα γενναία αύξηση του προσωπικού της γραμματείας του. Διαφορετικά, οι καθυστερήσεις θα υπονομεύσουν τη λειτουργία και την επιτέλεση του έργου του». Νομίζω ότι αυτό ακριβώς κάνετε. Υπονομεύετε το Α.Σ.Ε.Π. ως Κυβέρνηση. 
      Εάν δεν πείθεσθε απ’ όσα εγώ υποστηρίζω, σας παραπέμπω σ’ ένα άρθρο αγωνίας του εμπνευστή του αντικειμενικού συστήματος προσλήψεων και του Α.Σ.Ε.Π., του Αναστάση Πεπονή. Δημοσιεύθηκε στα «ΝΕΑ» στις 7 Σεπτεμβρίου 2005, με τίτλο: «Κρύβουν την αλήθεια για το Α.Σ.Ε.Π.». Καταγγέλλει με στοιχεία ο κ. Πεπονής την πρόθεση της Νέας Δημοκρατίας να περιορίσει το πεδίο εφαρμογής του αδιάβλητου συστήματος προσλήψεων. Έγκαιρα είχε διακρίνει ο κ. Πεπονής τις προθέσεις της Νέας Δημοκρατίας. Και μην μου πείτε ότι έγραψε το άρθρο αυτό ο κ. Πεπονής για να κάνει αντιπολίτευση.
      Το καταθέτω επίσης στα Πρακτικά. 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν άρθρο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Υποσχεθήκατε προεκλογικά διορισμούς και τώρα πιέζεστε από τους ψηφοφόρους σας. Τακτοποιείτε προσωρινά ή μόνιμα μερικές χιλιάδες που ανήκουν στον σκληρό κομματικό ιστό. Χρησιμοποιείτε το δημόσιο χρήμα για λόγους ψηφοθηρίας. 
      Σας θυμίζω στο σημείο αυτό τι έλεγε ο κ. Καραμανλής, στις 27 Φεβρουαρίου του 2001 στην Ολομέλεια της Βουλής. Έλεγε ο κ. Καραμανλής: «Ερωτά, λοιπόν, κανείς: Μπορεί μια Κυβέρνηση να χρησιμοποιεί το δημόσιο χρήμα για να εκβιάζει την ψήφο του πολίτη; Είναι και αυτό στο πλαίσιο των δημοκρατικών της αντιλήψεων; Τεράστιο πολιτικό, κοινωνικό, αλλά και ηθικό ζήτημα αποτελεί ο διαχωρισμός των Ελλήνων σε «δικούς μας ευνοούμενους» και «δικούς σας κυνηγημένους». Τι έχουν να πουν οι επικεφαλής αυτών των μεθοδεύσεων» -έλεγε ο κ. Καραμανλής- «στις εκατοντάδες χιλιάδες νέους που παραμερίστηκαν επειδή δεν είχαν την κάρτα του κυβερνητικού κόμματος; Ως πότε θα υπάρχουν παιδιά διαφορετικών θεών σ’ αυτόν τον τόπο;» Περιμένουν απάντηση, κύριε Παυλόπουλε, τα ερωτήματα του κ. Καραμανλή. Έως πότε θα κάνετε εμπόριο ελπίδων, έως πότε θα παίζετε με τις λέξεις, έως πότε θα βαφτίζετε την απαξίωση του Α.Σ.Ε.Π. ως δήθεν ενίσχυσή του;
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ρόβλια.
      Ο κ. Βλατής έχει το λόγο.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, δεν υπάρχει καμία αμφιβολία ότι οι πελατειακές σχέσεις που κυριάρχησαν στο ελληνικό κράτος από τη γέννησή του ήταν ο βασικός παράγοντας που συνετέλεσε στον χαμηλό βαθμό αποτελεσματικότητάς του και στις πολλές φορές κακές, πολύ κακές υπηρεσίες που, τελικά, παρείχε στους πολίτες. Δεν υπάρχει επίσης καμιά αμφιβολία ότι η κατάσταση αυτή γεννά το χαμηλό δείκτη εμπιστοσύνης των πολιτών προς το κράτος. Και όταν η σχέση πολιτών-κράτους παύει να είναι σχέση εμπιστοσύνης, τότε και οι πολίτες παύουν να είναι συνεπείς στις υποχρεώσεις τους προς το κράτος, αλλά και το κράτος βλέπει, συνεχώς, απέναντί του τον πολίτη εχθρό. Και δεν είναι λίγες αυτές οι περιπτώσεις.
      Αυτή είναι μια ολέθρια σχέση που εμποδίζει την οικονομική και κοινωνική ανάπτυξη της χώρας, που εμποδίζει την πρόοδο και γεννά τη συντήρηση. Είναι ένας φαύλος κύκλος που δεν μπορεί να οδηγήσει πουθενά αφ’ ενός και αφ’ ετέρου είναι, κυριολεκτικά, συνεχώς μια βόμβα στα θεμέλια της δημοκρατίας.
      Είναι ένας φαύλος κύκλος που αναπαράγει, συνεχώς, τον κομματισμό και τη γραφειοκρατία στη Δημόσια Διοίκηση. Έτσι η Δημόσια Διοίκηση δεν στελεχώνεται με στελέχη άξια και κατάλληλα για τη δουλειά τους, αλλά με κομματικούς φίλους. Δεν γεννήθηκε τυχαία, λοιπόν, το «αν έχεις μπάρμπα στην Κορώνη». 
      Αυτόν το φαύλο κύκλο προσπάθησε να σπάσει η κυβέρνηση του ΠΑ.ΣΟ.Κ. το 1994 με το ν. 2190 με τον οποίο συστάθηκε το Α.Σ.Ε.Π., το Ανώτατο Συμβούλιο Επιλογής Προσωπικού, σαν μία ανεξάρτητη αρχή που έχει καθήκον να ελέγχει την εφαρμογή του νομικού πλαισίου που διέπει τις προσλήψεις στο δημόσιο τομέα για να διασφαλίσει έτσι και την ουδετερότητα της Δημόσιας Διοίκησης και την παροχή ίσων ευκαιριών σε όλους τους πολίτες να εργαστούν στο δημόσιο τομέα με συνθήκες απόλυτης διαφάνειας, αντικειμενικότητας και αξιοκρατίας. Για την περαιτέρω διασφάλιση δε των εγγυήσεων αυτών προβλέφθηκε η ένταξή του στο Σύνταγμα, όπου θεσπίστηκε το άρθρο 103, παράγραφος 7 που λέει κάθε πρόσληψη να γίνεται είτε με γραπτό διαγωνισμό είτε με επιλογή, σύμφωνα όμως με προκαθορισμένα και αντικειμενικά κριτήρια. 
      	Κυρίες και κύριοι συνάδελφοι, η Νέα Δημοκρατία ως αντιπολίτευση τότε αρνήθηκε να ψηφίσει το ν. 2190. Ως Κυβέρνηση σήμερα κάνει τα πάντα για να ακυρώσει στην πράξη τους κανόνες που θεσπίστηκαν όχι μόνο τότε, αλλά και μεταγενέστερα, μέχρι να φτάσουμε στο 2001 όπου η προσπάθεια ήταν να κλείσει κάθε «τρύπα» και κάθε κενό στο ν. 2190. 
      	Τα μηνύματα, βέβαια, είχαν δοθεί. Ήταν τα «γαλάζια» παιδιά του κ. Πολύδωρα, ήταν ο «δούρειος ίππος», η επανίδρυση του κράτους του σημερινού Πρωθυπουργού, του κ. Καραμανλή. 
      	Κυρίες και κύριοι συνάδελφοι, δεν ισχυρίζομαι ότι ο νόμος Πεπονή έλυσε ως δια μαγείας όλα τα προβλήματα στο σύστημα προσλήψεων στο δημόσιο τομέα, γι’ αυτό και, όπως προείπα, οι δεκάδες τροποποιήσεις του στα επόμενα χρόνια με την προσπάθεια που έγινε έκλεισαν κάθε κενό.
       	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	Παρακαλώ, κύριε Πρόεδρε, να μου αφαιρεθεί ο χρόνος από τη δευτερολογία.
      	Η Νέα Δημοκρατία και σήμερα ακόμα προσπαθεί να μας πείσει με αναλήθειες ότι άνοιξαν κερκόπορτες τότε στο ν. 2190, οφείλουμε όμως να παραδεχθούμε ότι η ίδρυση του Α.Σ.Ε.Π. αποτέλεσε επαναστατική τομή στην οργάνωση και στη λειτουργία της Δημόσιας Διοίκησης. 
      Θα ήμασταν όλοι μαζί σας, κύριε Υπουργέ, αν στόχος του νόμου που ψηφίσατε το 2004 ήταν να εξελίξετε, να βελτιώσετε και να θωρακίσετε το σύστημα προσλήψεων. Δεν υπάρχει αμφιβολία ότι χώρος για βελτίωση υπήρχε και αν θέλατε θα μπορούσατε να κινηθείτε προς αυτήν την κατεύθυνση, όμως η πράξη απέδειξε ότι στόχος σας δεν ήταν η επανίδρυση του κράτους, αλλά η επανίδρυση του κομματικού κράτους, γι’ αυτό φροντίσατε να εισάγετε την περίφημη συνέντευξη, μία διαδικασία που ανατρέπει τα αντικειμενικά και μετρήσιμα κριτήρια και που εισάγει «από το παράθυρο» τον υποκειμενισμό της κάθε επιτροπής. Είναι αναμφισβήτητο γεγονός ότι οι αδιαφανείς συνεντεύξεις που αλλάζουν το αποτέλεσμα διάφανων γραπτών εξετάσεων και ξεκάθαρων τυπικών προσόντων που αποδεικνύονται με επίσημα έγγραφα δεν μπορούν ποτέ να θεωρηθούν έντιμη και νόμιμη πρακτική προσλήψεων σ’ ένα σύγχρονο κράτος. 
      	Κυρίες και κύριοι συνάδελφοι, κύριε Υπουργέ, βασικό αίτημα των πολιτών και κυρίως των νέων είναι σήμερα η εύρεση εργασίας. Η διογκούμενη, συνεχώς, ανεργία λόγω της οικονομικής πολιτικής της Κυβέρνησης της Νέας Δημοκρατίας εκτός από τα προβλήματα στην οικονομία δημιουργεί προβλήματα και στον κοινωνικό ιστό της χώρας. 
      Αντίθετα με την άποψη που απ’ ό,τι φαίνεται έχει σχηματίσει η Κυβέρνηση και το κόμμα της Νέας Δημοκρατίας, η αναζήτηση εργασίας από τους νέους της χώρας δεν ταυτίζεται με τη θυσία της αξιοπρέπειας και των τυπικών και ουσιαστικών προσόντων τους στο βωμό της κομματικοποίησης. 
      Αυτό σημαίνει ότι οι περισσότεροι νέοι και ιδιαίτερα αυτοί που αγωνίστηκαν σκληρά στα σχολεία και τα πανεπιστήμια για την απόκτηση τίτλων και προσόντων δεν είναι έτοιμοι να τα αντικαταστήσουν με μια κομματική ταυτότητα, προκειμένου να εξασφαλίσουν μια θέση εργασίας, η οποία βάσει των προσόντων τους θα έπρεπε αξιοκρατικά και δικαιωματικά να τους ανήκει.
      Δυστυχώς τα παραδείγματα είναι πολλά, κύριε Υπουργέ. Αναφέρθηκαν από τον εισηγητή μας τον κ. Ρόβλια και δεν θα ήθελα να τα επαναλάβω. Θα σταθώ όμως σε δύο.
      Το ένα αφορά τον Ο.Τ.Ε., που παρ’ ότι δεν ανήκει στο στενό δημόσιο τομέα, ο ρόλος του κράτους είναι κυρίαρχος και φαίνεται εκεί πώς εφαρμόζεται η συνέντευξη. 
      Στις τελευταίες προσλήψεις και ενώ στους διαγωνιζόμενους ανακοινώθηκε η σειρά κατάταξής τους, βάσει των τυπικών και μετρήσιμων προσόντων, μετά τη συνέντευξη όχι μόνο δεν αναρτήθηκαν πίνακες κατάταξης, αλλά οι ενδιαφερόμενοι δεν μπόρεσαν και δεν μπορούν να ενημερωθούν από κανέναν για το πώς από πρώτοι ή από δεύτεροι –όπως τους ενημέρωνε το δελτίο του Ο.Τ.Ε.- που ήταν στην κατάταξη, τελικά δεν προσελήφθησαν, κρίθηκαν ως μη προσληπτέοι. 
      Το άλλο αφορά την Πυροσβεστική και συγκεκριμένα τις πεντακόσιες θέσεις που προκηρύχθηκαν για την Αττική. Αλήθεια, ποιοι είναι οι λόγοι της εισαγωγής της συνέντευξης στο διαγωνισμό αυτό; Ποια είναι ειδικά τα προσόντα; Πέρα από τα μετρήσιμα κριτήρια, πέρα από την κατάσταση της σωματικής τους υγείας, η οποία αποδεικνύεται από υγειονομική επιτροπή, πέρα από τις αθλητικές δοκιμασίες στις οποίες μπαίνουν οι διαγωνιζόμενοι, ποια είναι τα ειδικά προσόντα τα οποία θα αναδείξει η συνέντευξη; Μήπως θα συνοδεύονται από κάποιο κομματικό πιστοποιητικό; 
      Κύριε Υπουργέ, πρέπει να καταλάβετε κι εσείς και οι συνάδελφοί σας στην Κυβέρνηση ότι η πρακτική αυτή είναι αδιέξοδη. Αυτό αποδεικνύεται από την απλή αριθμητική. Όταν μία θέση δευτεροβάθμιας εκπαίδευσης στο δημόσιο τομέα κατά μέσο όρο ζητείται από εκατό ανθρώπους, καμία κομματική πολιτική δεν έχει αξία στις προσλήψεις, γιατί θα ικανοποιήσετε έναν στους σαράντα σύμφωνα με τα στατιστικά στοιχεία. Θα αφήσετε, δηλαδή, τριάντα εννέα νέους της δικής σας παράταξης αδικημένους και θα τους στείλετε απέναντι. Όμως αυτό αφορά εσάς, αφορά την παράταξή σας. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Βλατή. 
      ΙΩΑΝΝΗΣ ΒΛΑΤΗΣ: Κλείνω, κύριε Πρόεδρε.
      Το χειρότερο απ’ όλα είναι ότι το ελληνικό δημόσιο, η Δημόσια Διοίκηση ξαναμπαίνει στο φαύλο κύκλο της προ του Α.Σ.Ε.Π. κατάστασης, τότε που η χώρα ήταν ικανοποιημένη να βρίσκεται στο επίπεδο της «ψωροκώσταινας», τότε που οι μεγάλοι στόχοι για τη χώρα μας δεν ήταν ούτε στα όνειρά μας.
      Η χώρα δεν θα μπορέσει να βαδίσει το δρόμο της προόδου και να συνεχίσει τα μεγάλα επιτεύγματα της προηγούμενης δεκαετίας, αλλά θα γυρίσει στο δρόμο της οπισθοδρόμησης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
      ΙΩΑΝΝΗΣ ΒΛΑΤΗΣ: Αυτό όμως δεν αφορά εσάς, κύριε Υπουργέ, αλλά αφορά ολόκληρο τον ελληνικό λαό. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, κυρίες και κύριοι συνάδελφοι, είναι γνωστό ότι το σύστημα των προσλήψεων αποτέλεσε διαχρονικά μια ανοιχτή πληγή για τη δημόσια διοίκηση και το πολιτικό σύστημα της χώρας γενικότερα θα έλεγα. Είναι επίσης γνωστό ότι το ρουσφέτι αποτελεί αναχρονιστικό σύμπτωμα, τις δυσμενείς συνέπειες του οποίου πληρώνει και η ίδια η δημόσια διοίκηση και το κοινωνικό σύνολο και μάλιστα πολλαπλώς.
      Έτσι, ήταν πάρα πολύ μεγάλη τομή αυτή που έγινε από την Κυβέρνηση του ΠΑ.ΣΟ.Κ. το 1994 με την ίδρυση του Α.Σ.Ε.Π. και την καθιέρωση για πρώτη φορά στη χώρα –και το τονίζω αυτό, κύριε Πρόεδρε- συστήματος προσλήψεων με κύρια χαρακτηριστικά τη διαφάνεια, την αντικειμενικότητα και την αξιοκρατία.
      Και ενώ, λοιπόν, γινόταν μία μεγάλη προσπάθεια προκειμένου να εμπεδωθεί η εμπιστοσύνη των πολιτών στο αντικειμενικό σύστημα –και αυτό είχε γίνει δυνατό σε πολύ μεγάλο βαθμό- και ενώ θα χρειαζόταν ίσως βελτιώσεις το σύστημα των προσλήψεων –και είμαι απ’ αυτούς που πιστεύω ότι χρειαζόταν- η Κυβέρνηση της Νέας Δημοκρατίας με την καθιέρωση της συνέντευξης και με τον τρόπο που την εφαρμόζει στην πράξη επανέφερε από το «παράθυρο» το ρουσφέτι με στόχο προφανή: να τακτοποιήσει, να βολέψει τα πολύ δικά της παιδιά επιφέροντας με αυτό τον τρόπο πολύ σοβαρό πλήγμα στο Α.Σ.Ε.Π..
      Βεβαίως με τη συνέντευξη δεν καταστρατηγείται μόνο το αδιάβλητο αντικειμενικό και αξιοκρατικό σύστημα των προσλήψεων, αλλά καταφέρνει η Κυβέρνηση να γυρίσει το πολιτικό σύστημα τουλάχιστον μία δεκαετία πίσω. Ο Βουλευτής υποβιβάζεται σε κομματάρχη, σε διαμεσολαβητή για τακτοποίηση ημετέρων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Δεν είναι όμως, κύριε Υπουργέ, το εμπόριο ελπίδας για μια θέση στο δημόσιο που θα ενισχύσει το κύρος των Βουλευτών. Άλλα πράγματα χρειάζονται για να ενισχυθεί το κύρος των Βουλευτών και σ’ αυτή την κατεύθυνση η Κυβέρνηση δεν παίρνει πρωτοβουλίες, αλλά θεωρώ ότι και τα πολιτικά κόμματα πρέπει να συζητήσουν πάρα πολύ σοβαρά, τι κινήσεις πρέπει να κάνουν σ’ αυτή την κατεύθυνση. Δεν είναι η καταστρατήγηση των κανόνων δικαίου σε ό,τι αφορά τις προσλήψεις, που θα καλύψει τις μεγάλες ανεπάρκειες της Κυβέρνησης, ανεπάρκειες που διαπιστώνουν οι πολίτες κάθε μέρα και περισσότερο για πάνω από δύο χρόνια που κυβερνά τη χώρα η Νέα Δημοκρατία.
      Κύριε Υπουργέ, ίσως είναι εύκολο για την Κυβέρνηση, για λίγο όμως χρόνο, να κοροϊδεύει πολλούς. Να είστε σίγουροι όμως, ότι δεν μπορείτε να κοροϊδεύετε πολλούς για πάρα πολύ χρόνο. Και όσο πιο γρήγορα το συνειδητοποιήσει η Κυβέρνηση αυτό, τόσο το καλύτερο και για την ίδια αλλά και για τον τόπο. 
      Φαίνεται όμως, ότι δεν διδάχθηκε η Κυβέρνηση από την εμπειρία της με τους συμβασιούχους που τώρα στρέφονται εναντίον της, αφού την κοροϊδία για τη μονιμοποίηση πλέον την έχει διαδεχθεί η κατάσταση της ανεργίας. Εκεί οδηγήθηκαν οι περισσότεροι των συμβασιούχων. 
      Βεβαίως, τώρα τελευταία επιχειρείται να καλλιεργηθούν ελπίδες για διορισμούς, μέσω πάντα της συνέντευξης, στην Αγροφυλακή, στην Πυροσβεστική και σε πολλούς άλλους τομείς στο δημόσιο σε ολόκληρη τη χώρα και ιδιαίτερα στην ύπαιθρο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι άλλη μία ευκαιρία να σας πούμε, κύριε Υπουργέ, ότι δεν έχει ανάγκη από αγροφύλακες η ύπαιθρος. Δεν μπορεί να είναι το όραμα του νέου της υπαίθρου μία θέση μέσω συνέντευξης στην Αγροφυλακή. Η ύπαιθρος έχει ανάγκη από νοσηλευτικό και ιατρικό προσωπικό για τα νοσοκομεία, έχει ανάγκη από γεωπόνους και κτηνιάτρους για την υποστήριξη των αγροτών στη δουλειά τους, έχει ανάγκη από προσωπικό για τους βρεφονηπιακούς σταθμούς και την υλοποίηση προγραμμάτων κοινωνικής αλληλεγγύης και κοινωνικής προστασίας και έχει ανάγκη από θεσμούς που θα κάνουν τη ζωή καλύτερη. 
      Εμείς, λοιπόν, είμαστε έτοιμοι τη στιγμή που διαπιστώνουμε ότι η χώρα για να προχωρήσει μπροστά έχει ανάγκη από σύγχρονη δημόσια διοίκηση να δεχθούμε προτάσεις που θα ενσωματώνουν την τεχνολογία και τη γνώση στη δημόσια διοίκηση. Είμαστε έτοιμοι να δεχθούμε προτάσεις που θα βελτιώνουν ακόμα περισσότερο το σύστημα αξιοκρατικών προσλήψεων. 
      Όμως, τέτοιες προτάσεις δεν κάνει η Κυβέρνηση. Η Κυβέρνηση υποβαθμίζει το Α.Σ.Ε.Π. με τη «γαλάζια» συνέντευξη, μειώνει την αξιοπιστία των πολιτών απέναντι στο δημόσιο και βεβαίως, σ’ αυτά, δεν μπορούμε να πούμε «ναι». Γι’ αυτό η στάση μας είναι στάση ευθύνης απέναντι και στους νέους που διεκδικούν μία θέση στο δημόσιο, αλλά είναι θέση ευθύνης και απέναντι στη δημόσια διοίκηση που πραγματικά έχει ανάγκη από τη στήριξη των πολιτικών δυνάμεων. 
      Και με κινήσεις σαν αυτές που σας προανέφερα, κύριε Υπουργέ, δεν δημιουργείται κλίμα εμπιστοσύνης απέναντι στη δημόσια διοίκηση και μάλιστα σε μία περίοδο που έχουμε ανάγκη να κάνουμε βήματα μπροστά, γιατί η δημόσια διοίκηση, πέρα από το βάρος της ευθύνης για την εξυπηρέτηση του πολίτη έχει και μεγάλες αρμοδιότητες στην αξιοποίηση κοινοτικών πόρων σε ολόκληρη τη χώρα που, αν δεν καλλιεργηθεί η εμπιστοσύνη και για τις νέες υπηρεσίες που θέλετε να δημιουργήσετε, είμαι βέβαιος ότι θα έχουμε απώλεια πολλών δισεκατομμυρίων.
      Άρα, λοιπόν, με αίσθημα ευθύνης απέναντι στους πολίτες, σας λέμε ότι πρέπει να αλλάξετε κατεύθυνση, κύριε  Υπουργέ. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Εξυπακούεται ότι ο χρόνος θα κρατηθεί από τη δευτερολογία σας. 
      Ο συνάδελφος κ. Σαλαγιάννης έχει το λόγο. 
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, μετά από τόσα που έχουμε πει για την ιστορία των προσλήψεων, κατανοώ πλήρως ότι λίγοι μας ακούνε. Θέλω να πω μερικά απλά πράγματα. Δεν θα αναφερθώ στην καταπάτηση του  Συντάγματος, στην οποία αναφέρθηκε ο προηγούμενος συνάδελφος καθώς και άλλοι συνάδελφοι, δεν θα αναφερθώ στο διασυρμό –κυριολεκτικά- όλων των εννοιών. Η έννοια της μεταρρύθμισης διασύρεται. Η έννοια της ισοπολιτείας και της ισονομίας απέναντι στους πολίτες κυριολεκτικά διασύρεται. 
      Έχω μιλήσει και άλλη φορά για μία φαύλη διάταξη που έφερε εδώ ο κ. Παυλόπουλος, ο οποίος είναι ηθικός και φυσικός αυτουργός. Είναι πραγματικά ο εισηγητής και ο νομοτεχνικός αυτής της φαυλότητας που αφορά τις προσλήψεις. Θεωρώ ότι είναι εκκολαπτήριο της διαμεσολάβησης και θερμοκήπιο της διαφθοράς αυτό που έφερε, γιατί στη συνείδηση κάθε πολίτη σάρωσε κάθε έννοια αντικειμενικότητας και διαφάνειας. Τις σάρωσε. 
      Τα τελευταία οκτώ χρόνια –με την αρνητική επήρεια που είχαμε και εμείς ως διακυβέρνηση- επιχειρήσαμε κάτι να χτίσουμε με το Α.Σ.Ε.Π., αγωνιώντας κάθε χρόνο για το καλύτερο. Κάτι χτίσαμε. Τα σάρωσε όλα λοιπόν. Και αν νομίζει ότι έχω άδικο, ας τολμήσει να κάνει μία δημοσκόπηση απ’ αυτές που συχνά κάνει η Κυβέρνηση, να δει αν υπάρχει έστω και ένας πολίτης, έστω και 1%, που να πιστεύει ότι οι προσλήψεις γίνονται αδιάβλητα. Ας το τολμήσει, τον προκαλώ, για να δει τι σημαίνει εκκολαπτήριο διαφθοράς συνειδήσεων. 
      Δεν θα αναφερθώ, λοιπόν, σ’ αυτά. Έχω πει πάρα πολλές φορές τα ίδια πράγματα στον κ. Παυλόπουλο. Είναι περιττό, δεν τα ακούει. Είναι αλλού ο κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εδώ είμαι, κύριε συνάδελφε.
      ΝΙΚΟΛΑΟΣ ΣΑΛΑΓΙΑΝΝΗΣ: Θα του πω μόνο ένα πράγμα. Δεν υπάρχει χώρος και δεν υπάρχει θέμα που να συμπυκνώνει πιο δυναμικά και πιο αποτελεσματικά την όλη νοοτροπία, την κουλτούρα, την πολιτική πρακτική της Κυβέρνησης, όσο το θέμα αυτό. Εκεί συμπυκνώνεται και θα έλεγα ότι αναδεικνύεται μια βαθιά, βαθύτατη περιφρόνηση προς τον πολίτη. Έτσι την εκλαμβάνω εγώ, ως μία βαθύτατη περιφρόνηση προς τον πολίτη, σ’ αυτόν που ταλαιπωρείται, ξοδεύεται, αγωνιά, κοπιάζει να δώσει στα παιδιά του εφόδια. 
      Επιτέλους, τι θέλουμε από τα παιδιά μας; Από μικρά παιδιά τα βάζουμε σε ένα λούκι να δουλέψουν, να αποκτήσουν εφόδια, να πάρουν πτυχία, να μάθουν γλώσσες. Ξοδευόμαστε γι’ αυτό. Και τι τους λέμε στο τέλος; Πρέπει να έρθεις να πάμε να γλείψουμε, να παρακαλέσουμε, να συρθούμε, να διασυρθούμε μήπως και μπεις σε κάποια θέση να δουλέψεις. Για το ιερό δικαίωμα της δουλειάς! Αυτό τους λέμε. 
      Αυτός είναι ο σεβασμός στα παιδιά μας; Και μη μου πείτε, κύριε Παυλόπουλε, ότι κάναμε και εμείς τα ίδια. Κάναμε και εμείς κάποτε τα ίδια, το αλλάξαμε γιατί καταλάβαμε το πρόβλημά μας και, εν πάση περιπτώσει, εδώ μέσα ας μην ανταγωνιζόμαστε για το ποιος είναι πιο εξαθλιωμένος. Ας δούμε ποιος κάνει το καλύτερο. Και εμείς χτίσαμε το Α.Σ.Ε.Π.. Με ρωγμές; Με ρωγμές. Με παραθυράκια; Με παραθυράκια. Εμείς, όμως, οι Βουλευτές του ΠΑ.ΣΟ.Κ., παλεύαμε χρόνια για να κλείσουν οι ρωγμές και τα παραθυράκια. 
      Μιλάτε για σαράντα τροποποιήσεις. Οι τριάντα είναι δική μας απαίτηση για να κλείσουν οι ρωγμές και να διευρυνθεί το σύστημα του Α.Σ.Ε.Π.. Εσείς, λοιπόν, τι κάνατε γι’ αυτά; Κλείνετε τα παραθυράκια ή γκρεμίζετε ό,τι υπάρχει όρθιο; Αυτός είναι ο σεβασμός στον πολίτη; Κανένας σεβασμός προς τον πολίτη δεν υπάρχει. Δεν σέβεστε, δεν τιμάτε ούτε την υπερηφάνεια αυτού του απλού κόσμου που αγωνιά σε μια περίοδο μεγάλης ανεργίας, όπου είναι και ο γιος και η κόρη και ο πατέρας και η μητέρα άνεργοι. Δεν τα σέβεστε. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Παυλόπουλε, κατά την ταπεινή μου γνώμη, εάν υπάρχει κάτι παρήγορο και αισιόδοξο τα τελευταία χρόνια, είναι αυτή η κινητοποίηση των φοιτητών. Είναι κάτι παρήγορο σε μία κοινωνία που κάθεται και τα ανέχεται όλα και που θεωρεί ότι μια Κυβέρνηση μπορεί να τα κάνει όλα, να κάνει το άσπρο, μαύρο, να είναι βαθύτατα υποκριτική. Και όλοι τα ανέχονται και κανείς δεν κουνιέται. 
      Μήπως θαρρείτε ότι η κινητοποίηση των φοιτητών είναι μόνο για το νόμο-πλαίσιο που θέλετε να φέρετε; Δεν είναι μόνο γι’ αυτό. Αυτή είναι η αφορμή. Η αιτία είναι πως νοιώθουν που τους ετοιμάζουν μία κοινωνία στην οποία δεν μπορεί να είναι υπερήφανοι. Αυτό ακριβώς συμβαίνει. Βλέπετε τις δημοσκοπήσεις και νομίζετε ότι όλα πάνε καλά. Χαριεντίζεστε, αυτοσυγχαίρεστε μεταξύ σας και όλα πάνε ρολόι. Δεν ακούτε, όμως, τη βουή των πραγμάτων, δεν την ακούτε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω λίγο χρόνο από τη δευτερολογία μου. 
      Η έκρηξη είναι μπροστά και θα είναι έκρηξη απόγνωσης. Τα μαζεύει ο κόσμος, συλλέγει τις απογοητεύσεις και, όταν έρθει η κάθοδός σας, θα είναι με το κεφάλι προς τα κάτω. Αυτό να το καταλάβετε.
      Αν θέλετε να μάθετε ποια είναι η αλήθεια, κύριε Παυλόπουλε, ρωτήστε τους Βουλευτές σας. Ακούστε τους Βουλευτές σας. Είμαι βέβαιος ότι σας λένε πως υπάρχει τραγική κατάσταση. Στα γραφεία τους σωρεύονται ομάδες παιδιών που δεν πιστεύουν ότι δεν υπάρχει ρουσφέτι, ότι δεν υπάρχει παρέμβαση. Ξέρουν, όμως, οι Βουλευτές σας ότι όλα αυτά τα αξιοποιεί η συντεχνία των Υπουργών ή των Υφυπουργών κάθε φορά και όλοι οι άλλοι θα υποστούν τον πολιτικό τους θάνατο, για να βολεύονται κάποιοι Υπουργοί, διοικητές οργανισμών, Υφυπουργοί, η εξουσία δηλαδή. Το πρόβλημα θα το βρείτε από τους ανθρώπους σας, από τα παιδιά σας. Πόσους θα βολέψετε; Να βολέψετε 10%, 20%, έναν στους πέντε; Παραπάνω δεν μπορείτε. Δεν χωράει άλλο το δημόσιο. Τι θα γίνουν οι τέσσερις στους πέντε; Θα στοιβάζονται από μήνα σε μήνα; Θα τους λέτε στην επόμενη φάση, στην επόμενη χρονιά, στον επόμενο διαγωνισμό; Θα σας πάρουν με τις πέτρες. Το επόμενο διάστημα να ξέρετε ότι κανένας δεν αντέχει να τον κοροϊδεύετε μήνες και χρόνια. Αυτό που κάνετε, κατά την άποψή μου, είναι το τραγικότερο που συνεισφέρετε στην ελληνική κοινωνία. Όλα τα άλλα αντέχονται. Αυτή η κοροϊδία στο ιερότερο δικαίωμα του ανθρώπου να δουλέψει δεν τρώγεται. Και να ξέρετε ότι σας περιμένει, όπως λένε στην πατρίδα μου, ο θάνατος της αρκούδας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριοι συνάδελφοι, θα ήθελα να ανακοινώσω προς το Σώμα ότι μετά την ανακοίνωση της Κυβέρνησης για την παράταση της Β΄ Συνόδου της Βουλής κατά τους θερινούς μήνες η Διάσκεψη των Προέδρων κατά τη συνεδρίασή της στις 28 Ιουνίου 2006 αποφάσισε ομόφωνα να συνεδριάζει η Ολομέλεια τρεις ημέρες της εβδομάδα ως εξής: Τρίτη απόγευμα, επίκαιρες ερωτήσεις και νομοθετική εργασία, Τετάρτη πρωί, νομοθετική εργασία και Πέμπτη πρωί, κοινοβουλευτικός έλεγχος, δηλαδή επίκαιρες ερωτήσεις και επερώτηση.
      Οι επίκαιρες ερωτήσεις προς τον Πρωθυπουργό θα συζητούνται την Πέμπτη. Την τελευταία Πέμπτη του μήνα, αντί των επικαίρων ερωτήσεων, θα συζητούνται αναφορές και ερωτήσεις και την τελευταία Τετάρτη του μήνα θα συζητούνται προτάσεις νόμων. 
      Επίσης, εάν οι ανάγκες του νομοθετικού έργου το απαιτούν, θα υπάρξουν και εμβόλιμες συνεδριάσεις.
      Τέλος, η Βουλή θα διακόψει τις συνεδριάσεις της από την 1η έως τις 17 Αυγούστου.
      Το λόγο έχει ο συνάδελφος κ. Τσιόκας.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
      Θα ήθελα και εγώ με τη σειρά μου να συνοψίσω το πρόβλημα στο ερώτημα εάν έχει επίγνωση η Κυβέρνηση ότι και σε αυτόν τον τομέα, όπως και σε μία σειρά από άλλους τομείς, έχει στρώσει απόλυτα το χαλί να οδηγήσει τη χώρα μας σε ένα τριτοκοσμικού τύπου μοντέλο ανάπτυξης και λειτουργίας των σχέσεων που πρέπει να έχει ο πολίτης με το δημόσιο. 
      Δυόμισι χρόνια μετά, είναι φανερό πλέον ότι η δημόσια διοίκηση και ο τρόπος που λειτουργεί στις προσλήψεις παραπαίει. Και όχι μόνο παραπαίει, αλλά η Νέα Δημοκρατία έχει δημιουργήσει δυόμισι χρόνια μετά ένα κλίμα στην κοινωνία ότι το σύστημα λειτουργίας παρά τις προσπάθειες που έγιναν τα προηγούμενα χρόνια, επέστρεψε στην αναξιοκρατία, στο πελατειακό κράτος, στη ρουσφετολογία. Οι συνέπειες είναι οφθαλμοφανείς. Καταγράφονται όχι μόνο στις επαφές που έχουμε εμείς με τους πολίτες, αλλά καταγράφονται και στα στατιστικά στοιχεία των δημοσκοπήσεων, σε διάφορες κοινωνικές εκδηλώσεις, σε επιστημονικά ευρήματα. 
      Το αξιακό σύστημα στη χώρα μας σε σχέση με τη λειτουργία του δημοσίου, τους κανόνες προσλήψεων, είναι πλέον ευτελισμένο για κάθε νέο.
      Κανένας νέος, καμιά οικογένεια σ’ αυτά τα δυόμισι χρόνια πιστεύει ότι λειτουργεί επιτέλους ένα σύστημα προσλήψεων με κανόνες στη χώρα μας. Η Νέα Δημοκρατία  το απαξίωσε. Και με αυτήν την έννοια απαξιώνει και την αξιοπρέπεια του κάθε πολίτη, του κάθε νέου, που θέλει να έχει ίσες ευκαιρίες και ίσες δυνατότητες. Και δεν είναι μόνο, όμως, ότι υπονομεύει κάθε αξία σε μία εποχή που αλλάζει ραγδαία και έπρεπε η χώρα μας να απελευθερώνει τις νέες δυνάμεις, το χειρότερο απ’ όλα είναι ότι με αυτόν τον τρόπο που λειτουργεί, με τη ρουσφετολογία, με την αναξιοκρατία, με το πελατειακό κράτος, υπονομεύει την ουσία και τον πυρήνα της ανάπτυξης. Γιατί ποια δημόσια διοίκηση θα μπορέσει να υπηρετήσει την παραγωγικότητα, την έρευνα, την τεχνολογία, όταν υπηρετεί ακριβώς τον «μπάρμπα στην Κορώνη», ως φιλοσοφία και ως ιδεολογία; Έχουμε, λοιπόν και στρέβλωση της στελέχωσης της δημόσιας διοίκησης, μέσα από αυτό το πελατειακό και ρουσφετολογικό κράτος, που δημιουργεί η Νέα Δημοκρατία.
      Τελικά είναι εμφανής πλέον η διαφορά και αυτήν θέλουμε να αναδείξουμε και με τη σημερινή επίκαιρη επερώτηση. Η Νέα Δημοκρατία  είχε άλλο στόχο. Δεν ενδιαφέρεται για ένα κράτος φιλικό για τον πολίτη, ένα κράτος φιλικό για τις παραγωγικές δυνάμεις, ένα κράτος κρίσιμο μέγεθος για την προώθηση της κοινωνικής συνοχής. Η Νέα Δημοκρατία  έχει μία αντίληψη για το κράτος διαχρονικά και την επιβεβαιώνει και τώρα, παρ’ ότι έμεινε πολλά χρόνια στην Αντιπολίτευση και όφειλε να είχε διδαχθεί. Η αντίληψή της είναι ότι θέλει ένα κράτος χωροφύλακα. Ένα κράτος που θα υπηρετεί συμφέροντα εντεταλμένα. Θέλει ένα κράτος, το οποίο θα εξυπηρετεί πελατειακές σχέσεις, ρουσφετολογικές σχέσεις. Γι’ αυτό και δυόμισι χρόνια μετά, γίνεται φανερά καθαρό σε κάθε πολίτη και το αναδεικνύουμε με τη σημερινή επερώτηση και εμείς, ότι το «μπάρμπας στην Κορώνη», δεν είναι ένα εφεύρημα, δεν είναι απλά μια φράση που κατοχυρώθηκε στη συνείδηση του κόσμου. Είναι ο πυρήνας της ιδεολογίας της Νέας Δημοκρατίας.
      Τι έκανε η Νέα Δημοκρατία, λοιπόν, είκοσι επτά μήνες τώρα; Απαξίωσε το Α.Σ.Ε.Π.. Και το απαξίωσε με συγκεκριμένες πρωτοβουλίες. Το απαξίωσε με το ότι έβαλε τη προφορική συνέντευξη στη μοριοδότηση, το απαξίωσε με το ότι δε στελεχώνει την ανεξάρτητη αυτή αρχή, το απαξίωσε με το ότι αφαιρεί αρμοδιότητες διαρκώς από τις ανεξάρτητες αρχές. Κάνει πιο γραφειοκρατικό το σύστημα. Και δε φθάνει μόνο αυτό. Πλαγιοκοπεί την αξιοκρατία και τις όποιες κατακτήσεις, δημιουργώντας στρατιές ομήρων, με διάφορου τύπου εργασιακές σχέσεις και με άλλα καθεστώτα και μέσα από αυτό υπονομεύει περαιτέρω τη λειτουργία της Δημόσιας Διοίκησης. 
      Είναι αλήθεια ή όχι, ότι δημιουργεί εμπόριο ελπίδων η Νέα Δημοκρατία   είκοσι επτά μήνες τώρα, αυξάνοντας τον αριθμό των εποχικών υπαλλήλων στην ουσία; Υπάρχουν χιλιάδες όμηροι σήμερα που έχουν διαφορετικά καθεστώτα πολλαπλών ταχυτήτων, να μην πω τριτοκοσμικά καθεστώτα εργασιακά μέσα στο δημόσιο; Αύξησε τις μισθώσεις των εργαζομένων από διάφορες ιδιωτικές εταιρείες, ναι ή όχι, η Νέα Δημοκρατία  αυτήν την περίοδο και από την πίσω πόρτα προσπαθεί να τους νομιμοποιήσει; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αύξησε τις συμβάσεις έργου για θέσεις που είναι στην ουσία απαραίτητες για το δημόσιο; Δέκα χιλιάδες έχει εγκρίνει το Υπουργικό Συμβούλιο πρόσφατα, τις οποίες και αυτές ακόμη τις κατανέμει επιλεκτικά σε οργανισμούς και φορείς, προκειμένου να εξυπηρετούνται οι διάφορες γαλάζιες παράγκες. Χρησιμοποιεί η Νέα Δημοκρατία  τις εργολαβίες για να αποσπά και να προσλαμβάνει δικά της παιδιά; Νομιμοποιεί με αυτόν τον τρόπο τους γαλάζιους στρατούς; Διαχωρίζει τους Έλληνες; 
      ΓΕΩΡΓΙΟΣ ΒΛΑΧΟΣ: Πού ρε παιδιά; Ένας….
      ΘΕΟΧΑΡΗΣ ΤΣΙΟΚΑΣ:  Μα βέβαια, κύριε συνάδελφε, εσείς οι Βουλευτές δεν είστε στο παιχνίδι.
      ΓΕΩΡΓΙΟΣ ΒΛΑΧΟΣ: Ποιοι είναι στο παιχνίδι; 
      ΘΕΟΧΑΡΗΣ ΤΣΙΟΚΑΣ:  Θα το μάθετε στη συνέχεια και θα ενώσετε και εσείς τη φωνή σας μαζί μας, γιατί θα ανακαλύπτετε στη συνέχεια πράγματα, τα οποία θα σας τα αποδείξω με επιχειρήματα. 
      Απευθύνομαι στον κύριο Υπουργό. Ναι ή όχι, κύριε Υπουργέ, μπαινοβγαίνει πρόταση της Δ.Ε.Η. για προσλήψεις, αυτόν τον καιρό στο Α.Σ.Ε.Π., όπου ζητά την αύξηση των μορίων της προφορικής συνέντευξης, για να κανονίσει φωτογραφικές διατάξεις και ο Α.Σ.Ε.Π. τις απορρίπτει και τις στέλνει πίσω. Ναι ή όχι; Συμβαίνει αυτόν τον καιρό; Έχει ζητήσει για χίλιους και έχει ζητήσει και για κάποιους άλλους….
      ΓΕΩΡΓΙΟΣ ΒΛΑΧΟΣ: Μα, κύριε συνάδελφε….
      ΠΡΟΕΔΡΕΥΩΝ (Ιωάννης Τραγάκης):  Κύριε συνάδελφε, μη διακόπτετε και μην αγανακτείτε παρακαλώ, γιατί βλέπω μια αγανάκτηση στο πρόσωπό σας. 
      ΕΥΑΓΓΕΛΟΣ ΒΕΝΙΖΕΛΟΣ: Ηλεκτρίστηκε από αυτά που άκουσε για τη Δ.Ε.Η..
      ΘΕΟΧΑΡΗΣ ΤΣΙΟΚΑΣ: Ακούστε τώρα και κάτι άλλο. Ας πάρουμε άλλο παράδειγμα όπου είναι «Βασικός Μέτοχος» το δημόσιο, Ο.Τ.Ε. «COSMOTE», «OTENET», «HELLAS», «O.T.E. PLUS». Έχουμε δεκάδες προσλήψεις, ναι ή όχι; Έγιναν πρόσφατα σαράντα προσλήψεις στην «HELLAS A.T.», θυγατρική του Ο.Τ.Ε. και με ποια κριτήρια; Ναι ή όχι;
      ΓΕΩΡΓΙΟΣ ΒΛΑΧΟΣ: Δικός σας διευθυντής είναι εκεί. Κομματικό σας πρόσωπο. Το ΠΑ.ΣΟ.Κ. τον έβαλε. 
      ΘΕΟΧΑΡΗΣ ΤΣΙΟΚΑΣ: Έγιναν παράνομες προσλήψεις στην «O.T.E. PLUS» με δεκαοχτάμηνα και τώρα η «O.T.E. PLUS» τους νοικιάζει στον Ο.Τ.Ε. την ίδια ώρα που ο κ. Βουλούμης, με  την άστοχη εθελουσία έξοδο, χρέωσε τον Ο.Τ.Ε. και τον φανερώνει τώρα υπερχρεωμένο, για να οδηγήσει σε άλλες διεξόδους τον Ο.Τ.Ε. και στην υποβάθμισή του; Έχουμε χίλιες θέσεις προκηρυγμένες στον Ο.Τ.Ε.;  Είκοσι τρεις χιλιάδες πολίτες ελπίζουν. Και διαπραγματεύεται μαζί σας; 
      Δεσμευτείτε, κύριε Υπουργέ, σας ζήτησε ο κ. Βουλούμης, ο εκπρόσωπος που εσείς ορίσατε, να κάνετε την προφορική –την γαλάζια-  συνέντευξη, 40% επί του συνόλου των μορίων; Ναι ή όχι; Πείτε το. Και αν είναι, δεσμευτείτε τώρα μπροστά στην ελληνική Βουλή για να δείτε, κύριοι συνάδελφοι, πώς γίνονται οι γαλάζιες παράγκες και τα γαλάζια παιδιά. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Να συνεχίσω; Το κόλπο λοιπόν είναι οι συνεντεύξεις, είναι οι αναθέσεις στους οργανισμούς…
      ΠΡΟΕΔΡΕΥΩΝ (Ιωάννης Τραγάκης): Αυτό δεν το άντεξε ούτε το κουδούνι. Άρχισε να κτυπάει μόνο του. Πέρασε όμως η ώρα και της δευτερολογίας σας. 
      ΘΕΟΧΑΡΗΣ ΤΣΙΟΚΑΣ: Το κατανοώ, κύριε Πρόεδρε, αλλά διακόπηκα και φαντάζομαι ότι θα με αφήσετε να καλύψω το χρόνο.
      Στον ΕΛ.ΤΑ. λοιπόν, ήταν προκηρυγμένες οι θέσεις και τις διακόψατε ναι ή όχι, γιατί θέλετε να εισάγετε τη γαλάζια συνέντευξη; Ήταν προκηρυγμένες τριακόσιες θέσεις, συμμετείχαν παιδιά αξιοκρατικά, δεν τις ανακοινώνετε γιατί θέλετε να ανατρέψετε το διαγωνισμό. 
      Στον Ο.Σ.Ε. έχουμε ατυχήματα, λείπουν μηχανοδηγοί, λείπουν τεχνίτες, λείπουν διάφορες χρήσιμες ειδικότητες και δεν προκηρύσσετε το διαγωνισμό γιατί ζητάτε πάλι το ίδιο.
      Στον προαστιακό όργιο ρουσφετιών. Έχουμε πάνω από διακόσιες πενήντα προσλήψεις την περίοδο των δυόμισι χρόνων. 
      Στον Ο.Α.Ε.Δ., γιατί δεν ανακοινώνετε τα κριτήρια σύμφωνα με τα οποία πήρατε τους εργασιακούς συμβούλους, για να μάθουν και αυτοί που απέτυχαν για ποιο λόγο απέτυχαν; Αλλάξατε όλα τα κριτήρια και κανείς δεν ξέρει με ποια κριτήρια τους πήρατε.
      Οι ωρομίσθιοι καθηγητές στον ΟΑΕΔ με ποιον τρόπο προσλαμβάνονται; Σας έκανε παρατήρηση ο συνήγορος του πολίτη, ναι ή όχι; 
      Συμβάσεις έργου στο Δήμο Θεσσαλονίκης, από όπου κατάγομαι εγώ. Στο δήμαρχο δώσατε ρουσφέτι διακόσιες θέσεις συμβάσεις έργου, ναι ή όχι;  Στην Αθήνα εννιακόσιες. Αυτές είναι πίσω από την πόρτα; Είναι γαλάζιες παράγκες;
      Γι’ αυτό το λόγο, εμείς, με αυτήν την επανίδρυση δεν θέλουμε να έχουμε καμία σχέση. Βλέπετε το κράτος ως οχυρό κατάληψης από γαλάζια παιδιά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στην Κοζάνη, επειδή έδωσα και εκεί, είναι γαλάζια παιδιά; 
      ΘΕΟΧΑΡΗΣ ΤΣΙΟΚΑΣ: Δεν ξέρω αν δώσατε, αλλά είμαι βέβαιος ότι στην Κοζάνη θα λειτούργησε αξιοκρατικά. Δεν είμαι …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Α, δεν ξέρετε; Δεν σας ενδιαφέρει καθόλου.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε, σας ευχαριστούμε.
      ΘΕΟΧΑΡΗΣ ΤΣΙΟΚΑΣ: Όλα μας ενδιαφέρουν. Υπάρχουν και εξαιρέσεις για να στηρίζουμε τον κανόνα. Δεν έχουμε καμία σχέση με αυτή την επανίδρυση που εσείς πρεσβεύετε. Υπάρχει άλλος δρόμος. Ο δρόμος της αξιοκρατίας που προτείνει το ΠΑ.ΣΟ.Κ..
      Ευχαριστώ.
      ΧΡΗΣΤΟΣ ΖΩΗΣ: Είστε σίγουρος για την Κοζάνη. Κρατείστε μια επιφύλαξη, κύριε συνάδελφε.
      ΓΕΩΡΓΙΟΣ ΒΛΑΧΟΣ: Εκεί είναι αξιοκρατικά! 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός, έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, αν δούμε συνολικά την επερώτηση της Αξιωματικής Αντιπολίτευσης, που είναι άλλωστε η πολλοστή την οποία έχει φέρει στη Βουλή, μπορούμε να πούμε ένα πράγμα σχετικά με τη «φιλοσοφία» που τη διέπει, αλλά βεβαίως και με την πρακτική την οποία υπηρετεί. Με απλές λέξεις, για μια ακόμη φορά, ιδιαίτερα η επερώτηση αυτή, όπως και πολλές άλλες, είναι αυτό που θα λέγαμε η γνωστή τακτική του ΠΑ.ΣΟ.Κ. που χρησιμοποιεί τον κοινοβουλευτικό έλεγχο ως «προπέτασμα καπνού» προς δυο κατευθύνσεις: 
      Πρώτον, να κρύψουν τις αμαρτίες του παρελθόντος, πώς κυβέρνησαν, τι έκαναν όλα αυτά τα χρόνια. Και, βεβαίως, να διαστρέψουν την πραγματικότητα ως προς αυτό που γίνεται σήμερα. Διότι αυτό που γίνεται σήμερα δεν έχει καμία σχέση με αυτό που γινόταν πριν.
      Άρα από τη μια πλευρά να ξεχάσει ο ελληνικός λαός τι σήμαινε κομματικό ρουσφέτι όλα τα χρόνια των κυβερνήσεων του ΠΑ.ΣΟ.Κ., συμπεριλαμβανομένης της περιόδου μετά το 1994, όταν είχε δημιουργηθεί το Α.Σ.Ε.Π.. Και θα σας εξηγήσω στη συνέχεια το γιατί. Να ξεχάσουμε δηλαδή τι θα πει στρατιές συμβασιούχων από τις πόρτες και τα παράθυρα και από την άλλη πλευρά να πούμε τώρα, όπου βεβαίως αυτά τα πράγματα δεν γίνονται, ότι συμβαίνουν αυτά ώστε όσοι μας ακούν και μπορούν να επηρεαστούν από αυτού του είδους την προπαγάνδα και, κυρίως, όσοι είναι επηρεασμένοι από την προπαγάνδα διαφόρων φερέφωνων που ακολουθούν αυτού του είδους τη λογική όλα αυτά τα χρόνια, να πεισθούν για μια «πραγματικότητα» που δεν υπάρχει. 
      «Ας επηρεάσουμε», λέει, «τον κόσμο για να φανεί ότι αυτή η Κυβέρνηση κάνει ρουσφέτια και με τον τρόπο αυτό κάποιοι μένουν απ’ έξω, κάποιοι μπαίνουν μέσα, άρα να σπείρουμε μέσα στον κόσμο και στην κοινωνία, την αίσθηση ότι το κομματικό ρουσφέτι ζει και βασιλεύει». Ούτε το ένα ούτε το άλλο συμβαίνει, κύριοι συνάδελφοι. Ούτε θα κρύψετε το τι κάνατε, αυτό δεν το ξεχνάει κανένας. Δεν ξεχνάει ο ελληνικός λαός και, κυρίως, δεν ξεχνούν οι ίδιοι οι εργαζόμενοι τι κάνατε. Και βεβαίως ξέρουν οι εργαζόμενοι τι γίνεται σήμερα. Αλλά ας τα πάρουμε ένα, ένα.
      Πρώτον, σχετικά με το θέμα των αρμοδιοτήτων του Α.Σ.Ε.Π. πρέπει να ξεκαθαρίσουν ορισμένα πράγματα. Είναι γνωστό ότι το Σύνταγμα καθιερώνει ρητώς τις αρμοδιότητες του Α.Σ.Ε.Π.. Ήταν μια κατάκτηση της αναθεώρησης την τελευταία φορά. Το άρθρο 103 παράγραφος 7 ισχύει στο ακέραιο. Όλοι γνωρίζουν το περιεχόμενό του το οποίο δεσμεύει τους πάντες. Και όπως είδατε και στην πρόταση αναθεώρησης όλων των κομμάτων, περισσότερο δε της κυβερνητικής πλειοψηφίας, δεν υπάρχει ούτε θα μπορούσε να υπάρχει καμία πρόταση σχετικά με την αναθεώρηση της σχετικής διάταξης ή με την έστω κατά κεραία μείωση των αρμοδιοτήτων του Α.Σ.Ε.Π.. Τελεία και παύλα λοιπόν. Το Α.Σ.Ε.Π. έχει κατοχυρωμένες τις αρμοδιότητές του και αυτές οι αρμοδιότητες δεν πρόκειται να αλλάξουν ούτε κατά την ερχόμενη αναθεώρηση. Αυτό το ξεκαθαρίζουμε. 
      Πάμε στο δεύτερο σημείο το οποίο αφορά πλέον το καθεστώς του Α.Σ.Ε.Π. όχι από πλευράς αρμοδιοτήτων, αλλά από πλευράς σύνθεσης. Γιατί ετέθησαν ορισμένα ερωτήματα και πρέπει να απαντήσω σε αυτά. Ρωτήθηκα από τον κ. Ρόβλια, αν έχει λήξει η θητεία των μελών του Α.Σ.Ε.Π. εδώ και καιρό. Βεβαίως και έχει λήξει κύριε Ρόβλια. Και θα έπρεπε τουλάχιστον, αφού σας απαντήσω σε αυτό που ρωτάτε, να σκεφθείτε ότι αυτή η Κυβέρνηση δεν είχε σε ό,τι την αφορούσε και στο μέτρο που την αφορά η άσκηση της σχετικής αρμοδιότητας, καμιά τάση γρήγορης αλλαγής των πραγμάτων. Φαίνεται ότι εσείς έτσι θα το κάνατε  με το που θα έληγε η θητεία τους, θα την αλλάζατε. Είναι τα ίδια πρόσωπα που είχαν οριστεί επί των ημερών σας. Αυτό δεν σας λέει τίποτα; Σας λέει πολλά. 
      Βεβαίως η Βουλή έχει αυτή τη στιγμή την υποχρέωση να αλλάξει τη σύνθεση με βάση τη λήξη των θητειών. Αλλά δεν γνωρίζετε, κύριε Ρόβλια, ότι αυτό είναι θέμα της Διάσκεψης των Προέδρων; Δεν ξέρετε ότι θέλει τουλάχιστον πλειοψηφία των 4/5;
      Λοιπόν, ρωτάτε τον Υπουργό Εσωτερικών, εσείς Βουλευτής της Αξιωματικής Αντιπολίτευσης και με συγκεκριμένο ρόλο, τι κάνει η Διάσκεψη των Προέδρων; Μπορεί να πάτε να ρωτήσετε και την Πρόεδρο της Βουλής και τα μέλη της Διάσκεψης των Προέδρων, τι είχε συμβεί σε αυτό το χρονικό διάστημα και εκεί θα πληροφορηθείτε ποια είναι και η στάση των εκπροσώπων του Κόμματός σας σχετικά με την αλλαγή αυτή. 
      Άρα λοιπόν, το ερώτημα είναι γιατί απευθύνεστε στον αναρμόδιο Υπουργό Εσωτερικών. Εγώ σέβομαι τη Βουλή και τις αρμοδιότητές της. Η Βουλή και η Διάσκεψη των Προέδρων θα αλλάξει, όταν κρίνει τα μέλη του Α.Σ.Ε.Π. όπως πρέπει κατά το Σύνταγμα και τον Κανονισμό της Βουλής. Ρωτήστε λοιπόν τη Βουλή στην περίπτωση αυτή, ρωτήστε την Πρόεδρο της Βουλής και, κυρίως, ρωτήστε τους εκπροσώπους του Κόμματός σας γιατί πραγματικά υπάρχει ένα μεγάλο χρονικό διάστημα.
      Εμένα με την ιδιότητα του Υπουργού, μου αρκεί ότι το Α.Σ.Ε.Π. κάνει μια χαρά τη δουλειά του, είναι νόμιμη η σύνθεσή του γιατί υπάρχει ειδική διάταξη που επιτρέπει να συνεχίζεται η λειτουργία του. Κατά τα λοιπά ρωτάτε αναρμοδίως τον Υπουργό, όπως τον ρωτήσατε κακώς και για ένα άλλο πράγμα. 
      Με ρωτήσατε για ποιο λόγο υπήρξε αυτή η αλληλογραφία του Υπουργείου Εσωτερικών με το Α.Σ.Ε.Π. για την επερώτηση που κάνατε, αλλά και με άλλες ερωτήσεις που είχατε κάνει στο παρελθόν. Αντί να επαινέσετε το Υπουργείο, το οποίο για να μην απαντά για λογαριασμό του Α.Σ.Ε.Π., όταν έχει μια επερώτηση ή μια επίκαιρη ερώτηση γραπτή, σεβόμενο την ανεξαρτησία και τη συνταγματική κατοχύρωσή του και για να μην εκφράζεται στο όνομα και για λογαριασμό του Α.Σ.Ε.Π., στέλνει την επερώτηση σ’ αυτό μας επικρίνετε; Μπορείτε να μας πείτε ποια είναι η απάντησή σας ενόψει κοινοβουλευτικού ελέγχου; 
      Αν είχα κάνει το αντίστροφο, αν είχα έρθει εδώ και απαντούσα με στοιχεία που δεν θα μου είχε δώσει το Α.Σ.Ε.Π. ή για λογαριασμό του Α.Σ.Ε.Π., θα μου λέγατε ότι παραβιάζω την ανεξαρτησία του. Κάτω λοιπόν από αυτές τις προϋποθέσεις εγώ το έκανα το αυτονόητο…
      ΚΩΝΣΤΑΝΤΙΝΟΣ ΡΟΒΛΙΑΣ: Επιτρέπετε μία διακοπή;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Ρόβλια, εγώ δεν διέκοψα κανέναν. Παρακαλώ πολύ, εγώ δεν διακόπτω.
      Λέω λοιπόν πολύ απλά ότι σεβόμενος την ανεξαρτησία του Α.Σ.Ε.Π. έστειλα την επερώτησή σας και είπα: «Μπορείτε να μου πείτε εσείς κατά τη γνώμη σας ως ανεξάρτητη αρχή συνταγματικώς κατοχυρωμένη ποια είναι η κατάσταση λόγω της επερώτησης που έκανε το ΠΑ.ΣΟ.Κ.;». Και μου απήντησε και σας έφερα την απάντηση και, όπως γνωρίζετε, την κατέθεσα. Σας την ξανακαταθέτω έτσι, για να την έχετε. 
      (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης  κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και το κάνω αυτό το πράγμα για ένα λόγο παραπάνω. Σας έχω προκαλέσει εδώ και καιρό. Αν νομίζετε ότι υπάρχει πρόβλημα με το Α.Σ.Ε.Π., γιατί δεν το καλείτε στην Επιτροπή Θεσμών και Διαφάνειας; Ζητήστε να έρθει το Α.Σ.Ε.Π. και ο πρόεδρός του να σας πει ποια είναι η κατάσταση. Παραβιάζουμε, παραδείγματος χάριν, εμείς τις διατάξεις περί Α.Σ.Ε.Π.; Απομειώνουμε τις αρμοδιότητές του; Μειώνουμε, παραδείγματος χάριν, το προσωπικό του; Τι κάνουμε; Δεν το κάνετε. Όταν λοιπόν στέλνω την επερώτηση στο Α.Σ.Ε.Π. να μου πει την άποψή του, για να μην έρχομαι εδώ και λέω αυθαίρετα πράγματα, και σας καταθέτω γραπτώς την απάντησή του, εσείς έρχεσθε και μου λέτε γιατί το κάνω. Αυτή είναι απάντηση; 
      Άρα λοιπόν η συνταγματική κατοχύρωση του Α.Σ.Ε.Π. και οι αρμοδιότητές του δεν θίγονται. Η συγκρότησή του είναι θέμα της Διάσκεψης των Προέδρων. Ρωτήστε την Πρόεδρο της Βουλής και τη Διάσκεψη των Προέδρων και τα μέλη που μετέχουν σε αυτήν.
      Και σε ό,τι αφορά την αλληλογραφία, θα την κάνω πάντοτε, γιατί εγώ δεν θα υποκαθιστώ το Α.Σ.Ε.Π. στις απαντήσεις που πρόκειται να μου δώσει. Θα έχω τις απαντήσεις του Α.Σ.Ε.Π. και θα τις καταθέτω.
      Έρχομαι τώρα στο άλλο θέμα το οποίο θίξατε και ομολογώ ότι εδώ ισχύει το «λαγός τη φτέρην έσειε, κακό της κεφαλής του». Μου λέτε ότι το Α.Σ.Ε.Π. έχει εκατό κενές οργανικές θέσεις. Ελάτε λοιπόν να δούμε πάλι με τα στοιχεία του Α.Σ.Ε.Π. ποια είναι η κατάσταση. Και θα τα καταθέσω, όπως έχουν, τα στοιχεία αυτά. Ακούστε λοιπόν, κύριοι συνάδελφοι, ποια είναι η κατάσταση των θέσεων του Α.Σ.Ε.Π.. Έτος 2001: Κενές οργανικές θέσεις  του Α.Σ.Ε.Π. επί ΠΑ.ΣΟ.Κ. εβδομήντα πέντε. Έτος 2002: Κενές οργανικές θέσεις εβδομήντα εννιά. Έτος 2003: εκατόν σαράντα δύο, παραμονές εκλογών. Έτος 2004, μόλις ερχόμαστε εμείς, πρώτη χρονιά: Από εκατόν σαράντα δύο πέφτουν στις εκατόν είκοσι τρεις. Έτος 2005: Θέσεις κενές εκατό. Από τις εκατόν σαράντα δύο που είχατε αφήσει εσείς κενές, ήδη είχαν γίνει εκατό. Έτος 2006, αυτή τη  στιγμή που μιλάμε, 29/6/2006: Κενές θέσεις εξήντα τέσσερις. 
      Θέλετε και ποσοστά; Ποσοστά λοιπόν. Το 2001 οι κενές θέσεις ήταν 39%. Το 2002 ήταν 35%. Το 2003 ήταν 47%. Και από εκεί και πέρα αρχίζει η πτώση. Το 2004 ήταν 40%. Το 2005 ήταν 33%. Το 2006 είναι 21%. Δηλαδή, εσείς αφήσατε κενές οργανικές θέσεις για λόγους που γνωρίζετε, εμείς τις πληρώνουμε και τις συμπληρώνουμε. Τις αφήσατε σε ποσοστά το 2003 47% και τώρα είναι μόλις 21%. Και μέμφεσθε αυτήν την Κυβέρνηση που σε δύο χρόνια έφθασε στο μισό τις κενές οργανικές θέσεις, που αφήσατε εσείς, μιλώντας ανακριβέστατα για εκατό οργανικές θέσεις; 
      Είναι πραγματικά κριτική σ’ αυτήν την Κυβέρνηση; Και κοιτάξτε, γιατί τα έχω εδώ. Είναι πόσοι μετετάγησαν, πόσοι αποσπάσθηκαν και πόσοι υπηρετούν κατά κατηγορία υπαλλήλων. Πάρτε τα λοιπόν. Θα θυμάται όμως αυτός που μας βλέπει και μας ακούει, ο Τύπος ο οποίος έχει τα στοιχεία αυτά, ότι με βάση τα στοιχεία, τα οποία σας καταθέτω, το 2003 για λόγους που εσείς γνωρίζετε, είχατε αφήσει εκατόν σαράντα δύο θέσεις κενές. Αυτήν τη στιγμή που μιλάμε, στις 29/6/2006, οι πραγματικές κενές θέσεις -γιατί ξεκίνησε η διαδικασία, όπως ξέρετε, των προσλήψεων με τα μέτρα που θα σας πω στη συνέχεια- είναι εξήντα τέσσερις. Άρα, είναι κάτι λιγότερο από τις μισές αυτών που μας αφήσατε το 2003, μ’ αυτήν την κακή οικονομική συγκυρία! 
      Ρωτήστε λοιπόν το ίδιο το Α.Σ.Ε.Π. να σας πει τι συμβαίνει. Εδώ είναι τα στοιχεία και κατατίθενται στη Βουλή, για να είναι στη διάθεση του καθενός.
      (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης  κ. Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και βεβαίως, πέρα από τη στελέχωση, πάμε στο θέμα των αρμοδιοτήτων. Σας είπα και πάλι και το κατέθεσα και την άλλη φορά και το καταθέτω και τούτη τη φορά: Τα εννέα μέτρα ενίσχυσης του Α.Σ.Ε.Π. κατά την τελευταία διετία σε σχέση με αυτό που μας αφήσατε. 
      (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης  κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εγώ δε λέω τι κάνατε εσείς. Σας το λέει η επιστολή του Α.Σ.Ε.Π., που κατέθεσα στην αρχή, από πότε συνέβησαν τα πράγματα που ξέρετε. Πρώτα-πρώτα με το ν.2190/94 θεσπίστηκε το Α.Σ.Ε.Π.. Θα θυμάστε όμως, κύριοι, ότι προηγουμένως πραγματικά είχατε γεμίσει από τις πόρτες και τα παράθυρα τα πάντα. Κάνετε το Α.Σ.Ε.Π.. Αφήσατε απ’ έξω ένα μεγάλο κομμάτι του ευρύτερου δημόσιου τομέα. Αυτός ήταν και ο λόγος για τον οποίο τον ψηφίσαμε στη Βουλή. Και εξακολουθήσατε.
      Και αν δεν ήταν εδώ η Αξιωματική Αντιπολίτευση –και προς τιμήν του ο Αλέκος Παπαδόπουλος το 1997- δεν θα γινόταν η κάλυψη και των υπόλοιπων περιπτώσεων, γιατί είχατε αφήσει τον τραπεζικό τομέα απέξω την εποχή εκείνη, ελεγχόμενο τον τραπεζικό τομέα ακόμα από το κράτος, τότε. 
      Και βεβαίως εμείς, από την ημέρα που ήρθαμε –γιατί αυτά σας λέει το Α.Σ.Ε.Π.- προχωρήσαμε σε μία σειρά από μέτρα, μεταξύ των οποίων η αύξηση της προθεσμίας που μπορεί το Α.Σ.Ε.Π. να βγάζει τα αποτελέσματα και να κρίνει τις μοριοδοτήσεις –γιατί είχατε ασφυκτικές προθεσμίες και δεν προλάβαινε το Α.Σ.Ε.Π.- ή όπως π.χ. η δυνατότητα πολλαπλασιασμού των προκηρύξεων από πλευράς εκτύπωσης για να τους ξέρουν όλοι οι πολίτες. Και εγώ έκανα κάτι, το οποίο, φαίνεται ότι το ξεχνάτε. Γνωρίζετε ότι όταν δημοσίευσα το διάταγμα για τους αορίστου χρόνου συμβασιούχους, δεν υπήρχε καμία συνταγματικώς κατοχυρωμένη αρμοδιότητα του Α.Σ.Ε.Π. για να κρίνει. Δεν ήταν στην αρμοδιότητα καν του Α.Σ.Ε.Π. να κρίνει ποιοι είναι αορίστου χρόνου και ποιοι δεν είναι. Θα μπορούσε να είναι τα υπηρεσιακά συμβούλια. Νομικοί είμαστε, κύριε Ρόβλια, κύριε Βενιζέλο, εδώ, δεν μου τα επέβαλε κανείς. 
      Γιατί αυτή η Κυβέρνηση, κυρίες και κύριοι συνάδελφοι, ήλθε και όταν θέσπισε το Προεδρικό Διάταγμα 164/2004, είπε ότι η τελική κρίση για το ποιοι γίνονται -και αν γίνονται- αορίστου χρόνου, ανήκει στο Α.Σ.Ε.Π.; Μεγαλύτερη ενίσχυση της αρμοδιότητας από αυτό, υπάρχει; Αν θέλαμε να αποφύγουμε το Α.Σ.Ε.Π., θα του αναθέταμε μία τόσο κρίσιμη αρμοδιότητα, που είναι και ουσιαστική αρμοδιότητα και που δεν κατοχυρώνεται συνταγματικά; Εμείς τονώσαμε την αρμοδιότητα του Α.Σ.Ε.Π., σε βαθμό που αυτή τη στιγμή πραγματικά δουλεύει πολύ. Γι’ αυτό θέλει να προχωρήσουμε ακόμη περισσότερο στην πλήρωση και των υπόλοιπων κενών θέσεων και στην υλικοτεχνική του υποδομή και σε οτιδήποτε άλλο. 
      Και έρχομαι στα υπόλοιπα θέματα, τα οποία θέσατε, τα οποία πραγματικά εκεί διαστρέφουν απολύτως την πραγματικότητα, σε ό,τι αφορά τον τρόπο της επιχειρηματολογίας. 
      Ας δούμε, λοιπόν: Μιλήσατε για τις προσλήψεις εκτός Α.Σ.Ε.Π., συνεντεύξεις, τα μπλέξατε όλα, ακούει ο κόσμος, σου λέει τι γίνεται εκεί πέρα. 
      Να δούμε, λοιπόν, ποια είναι η πραγματικότητα. Πρώτο γεγονός: Ποιοι υπάγονται σήμερα στην αρμοδιότητα του Α.Σ.Ε.Π., το ορίζει το άρθρο 103, παράγραφος 7. Και λέει, όπως όλοι γνωρίζετε, ότι περιλαμβάνονται οι οργανισμοί που είναι στο δημόσιο τομέα. Ποιοι είναι στο δημόσιο τομέα; Το πότε κάποιος ανήκει στο δημόσιο τομέα, ποιος το κρίνει, κύριοι συνάδελφοι; Το ίδιο το Α.Σ.Ε.Π.. Κάθε φορά το Α.Σ.Ε.Π. συνέρχεται, και μάλιστα εν ολομελεία, και όταν σε κάποια από τις εταιρείες του δημοσίου, από πλευράς κεφαλαίου, έχει πλέον το δημόσιο, πακέτο μειοψηφικό, έρχεται και λέει και το κρίνει το ίδιο το Α.Σ.Ε.Π., ότι αυτός ο οργανισμός βρίσκεται εκτός δημόσιου τομέα, άρα εκτός αρμοδιότητας του Α.Σ.Ε.Π.. 
      Δεν έγινε επί των ημερών σας αυτό π.χ. για τον Ο.Τ.Ε.; Δεν έγινε για τις Τράπεζες; Πότε έφυγε η Εθνική και η Εμπορική εκτός Α.Σ.Ε.Π.; Πότε έφυγε ο Ο.Τ.Ε. εκτός Α.Σ.Ε.Π.; Γιατί σας άκουγα προηγουμένως να μου μιλάτε για τον Ο.Τ.Ε. και την «COSMOTE» και δεν μας είπατε ότι ο Ο.Τ.Ε. και «COSMOTE» έφυγαν από το δημόσιο τομέα με απόφαση του Α.Σ.Ε.Π. και της ολομέλειας του Α.Σ.Ε.Π., επί των ημερών σας. Δηλαδή τότε έφυγε. Εσείς τα τελευταία χρόνια διορίζατε στον Ο.Τ.Ε., με τη διοίκηση του Ο.Τ.Ε., εκτός Α.Σ.Ε.Π., διότι ήταν ο Ο.Τ.Ε. εκτός δημόσιου τομέα. 
      Πάρτε, λοιπόν, και την απόφαση της ολομελείας, η οποία αφορά και τον Ο.Τ.Ε. και τα θέματα, τα οποία σχετίζονται με τα ΕΛ.ΠΕ., για να δείτε ότι στην περίπτωση των ΕΛ.ΠΕ., που είναι η μόνη περίπτωση που έφυγε επί των ημερών μας, τι ήρθε και είπε; Αυτό, το οποίο είπε προηγουμένως και επί των δικών σας ημερών. Στα ΕΛΠΕ έπεσε το μετοχικό κεφάλαιο του δημοσίου κάτω από το 50%. ‘Ηλθε και λέει ότι αφού έπεσε κάτω από το 50%, από εκεί και πέρα εγώ θεωρώ ότι δεν υπάγεται στο Α.Σ.Ε.Π.. 
      (Στο σημείο αυτό  ο κύριος Υπουργός καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      
      Δηλαδή, όταν επί των ημερών σας οι τράπεζες, ο Ο.Τ.Ε., έφευγαν εκτός Α.Σ.Ε.Π., με απόφαση του Α.Σ.Ε.Π., ήταν καλά; Αλλά τώρα που τα ΕΛ.ΠΕ., επειδή το κεφάλαιο είναι μειοψηφικό, φεύγουν και αυτά εκτός Α.Σ.Ε.Π., τότε στην περίπτωση αυτή είναι άσχημα; Τι μας λέτε, κύριοι; 
      Μιλάτε για διορισμούς στον Ο.Τ.Ε., εκτός Α.Σ.Ε.Π. και δεν το ξέρετε ότι ήταν από τις ημέρες σας ο Ο.Τ.Ε. εκτός Α.Σ.Ε.Π., γιατί δεν έχει πλέον πλειοψηφία το κράτος εκεί; 
      Σε ό,τι αφορά την «COSMOTE» και όλα τα άλλα που αναφέρατε, μήπως μπορείτε να μας πείτε αν η διοίκηση είναι ίδια, π.χ. διαχρονικά; Δεν το εξετάζω, ούτε κάνω κριτική. Αλλά μιας και λέτε γι’ αυτά, η διοίκηση ίδια είναι στην «COSMOTE» π.χ. Πώς γίνεται και επί των ημερών σας η ίδια διοίκηση, που εσείς τη διορίσατε, έκανε αντικειμενικές προσλήψεις και σήμερα δεν κάνει; 
      Προκηρύξεις και διορισμούς «γαλάζιων παιδιών;» Είναι σοβαρά πράγματα αυτά; Είναι κριτική Αξιωματικής Αντιπολίτευσης προς την Κυβέρνηση; 
      Και για να έλθω σε ένα άλλο στοιχείο –γιατί σας το ξανατονίζω- πάντοτε σ’ αυτό πρέπει να είμαστε σαφείς. Εκτός Α.Σ.Ε.Π. είναι μόνο τα νομικά πρόσωπα που δεν ελέγχονται από πλευράς μετοχικού κεφαλαίου από το δημόσιο. Επί των ημερών σας έφυγαν οι τράπεζες και ο Ο.Τ.Ε., επί των ημερών μας τα «ΕΛΛΗΝΙΚΑ ΠΕΤΡΕΛΑΙΑ». Και έφυγαν για συνταγματικούς λόγους. Διότι, αφού δεν είναι πλέον μέρος του δημόσιου τομέα, δεν είναι κομμάτι αρμοδιότητας του Α.Σ.Ε.Π.. 
      Δ.Ε.Κ.Ο. Όλες οι άλλες Δ.Ε.Κ.Ο., εκείνες που είναι εισηγμένες στο Χρηματιστήριο π.χ., με το νόμο που βγάλαμε και με τις αποφάσεις που βγάλαμε, δεν το γνωρίζετε πώς θα λειτουργούν; Και σ’ αυτό, είναι απόλυτα συνεπής ο Πρωθυπουργός μ’ αυτό που είπε. 
      Είχε πει: «Ναι, θα πάμε σε μια περαιτέρω ιδιωτικοποίηση, αλλά πάντοτε σε ό,τι αφορά  τις προσλήψεις, η αρμοδιότητα του Α.Σ.Ε.Π. δεν θίγεται». Δεν το είδατε; 
      Πάρτε την άποψη του Α.Σ.Ε.Π.. Ρωτήστε το Α.Σ.Ε.Π. ποια είναι η γνώμη του για τον τομέα αυτό. Δεν ξέρετε ότι η προκήρυξη σ’ αυτές τις περιπτώσεις ελέγχεται από το Α.Σ.Ε.Π. και ότι ο τελικός πίνακας πάλι ελέγχεται από το Α.Σ.Ε.Π.; Σας «μάρανε» το γεγονός, λέει, ότι οι ενστάσεις κρίνονται από το φορέα. Μα, το τελικό αποτέλεσμα της κρίσης και μετά τις ενστάσεις και η προκήρυξη ανήκουν στο Α.Σ.Ε.Π.. Κυρίαρχα αποφασίζει το Α.Σ.Ε.Π.. Πού είναι η απομείωση της αρμοδιότητάς του; Είδατε το Α.Σ.Ε.Π. να διαμαρτύρεται, ή να λέει ο,τιδήποτε; Γι' αυτό το λόγο σας είπα να τους φωνάξετε στη Βουλή και να πείτε: «Κατά τη γνώμη σας, για παράδειγμα, με το θέμα των Δ.Ε.Κ.Ο. που είναι εισηγμένες στο Χρηματιστήριο, υπάρχει πρόβλημα με τις αρμοδιότητές σας;» Γιατί δεν το κάνετε;
      Τέλος, σε ό,τι αφορά  το περίφημο θέμα της συνέντευξης, πάλι μπερδεύετε τα πράγματα. Εμείς εδώ θεσμοθετήσαμε μία συνέντευξη, που αφορά στους διαγωνισμούς και είπαμε -φαίνεται ότι το ξεχνάτε τώρα, γιατί δεν σας βολεύει- ότι αυτή η συνέντευξη γίνεται μόνο εάν το θέλει το Α.Σ.Ε.Π. και γίνεται από το Α.Σ.Ε.Π.. 
      Πολύ καλά το Α.Σ.Ε.Π. –βλέπετε την απάντηση- έρχεται και λέει ότι είναι ένα πολύ σοβαρό θέμα, γι' αυτό το κρίνει με πολύ φειδώ. Εάν δεν κάνω λάθος, απ’ όλα τα αιτήματα των φορέων που έχουν υποβληθεί στο Α.Σ.Ε.Π. για να γίνει διαγωνισμός με συνέντευξη, μόνο τρεις περιπτώσεις έχει εγκρίνει το Α.Σ.Ε.Π.. Και καλά κάνει, γιατί εκεί έκρινε ότι πρέπει να γίνει. 
      Κάνει τη συνέντευξη το Α.Σ.Ε.Π.. Το Α.Σ.Ε.Π. είναι εκείνο το οποίο επίσης κρίνει εάν πρέπει να γίνει η συνέντευξη και διαμαρτύρεστε. Γιατί διαμαρτύρεστε; Πότε παραβιάστηκε η αρμοδιότητα του Α.Σ.Ε.Π.; Όσες φορές εκείνο θέλει να κάνει τη συνέντευξη και όπως θέλει, την κάνει. Πού είναι το πρόβλημα των αρμοδιοτήτων του Α.Σ.Ε.Π.; Αλλά βλέπετε, τη μπλέξατε με τις υπόλοιπες περιπτώσεις, εκεί που η συνέντευξη δεν γίνεται από το Α.Σ.Ε.Π., όπως για παράδειγμα για τους Ε.Π.Ο.Π., για τους φύλακες κτηρίων κ.λπ. 
      Μόνο που ξεχάσατε, κύριοι συνάδελφοι, να μας πείτε ότι αυτές οι συνεντεύξεις για τις προσλήψεις στις οποίες αναφέρεστε, είναι προσλήψεις εκτός Α.Σ.Ε.Π.. Αυτές οι συνεντεύξεις έτσι ακριβώς όπως γίνονται, ως θεσμός εννοώ –επιμέρους λεπτομέρειες μπορεί να υπάρχουν, αλλά είναι περισσότερες οι εγγυήσεις τώρα- επί των ημερών σας θεσμοθετήθηκαν. Για παράδειγμα, για τους φύλακες κτηρίων αυτή η συνέντευξη εκτός Α.Σ.Ε.Π. θεσμοθετήθηκε επί εποχής Γεωργίου Ρωμαίου στο Υπουργείο Δημόσιας Τάξης. Όταν γίνονταν εκτός Α.Σ.Ε.Π. αυτές οι συνεντεύξεις από εσάς, ήταν καλά. Τώρα που με το ίδιο καθεστώς περίπου γίνονται από τη Νέα Δημοκρατία, γίνονται αναξιοκρατικά! Σοβαρά μιλάμε;
      Να ξεκαθαρίσουμε, λοιπόν, για να μας καταλάβει ο κόσμος, ότι πρώτον, όταν έχουμε νομικά πρόσωπα που είναι εκτός δημόσιου τομέα, δεν εμπίπτουν στο Α.Σ.Ε.Π.. Αυτό επί των ημερών μας έγινε μόνο για τα Ελληνικά Πετρέλαια και με απόφαση του Α.Σ.Ε.Π., ενώ επί των ημερών σας είχε γίνει για όλες τις κρατικές Τράπεζες και για τον Ο.Τ.Ε..
      Δεύτερον, στις υπόλοιπες Δ.Ε.Κ.Ο. το Α.Σ.Ε.Π. δεν χάνει καμία απολύτως αρμοδιότητά του. 
      Τρίτον, η συνέντευξη που θεσμοθετήσαμε εμείς, γίνεται από το Α.Σ.Ε.Π., όταν το θέλει το Α.Σ.Ε.Π.. Οι εκτός Α.Σ.Ε.Π. συνεντεύξεις είναι αυτές που εσείς θεσμοθετήσατε επί των ημερών σας και τις κάνουμε και εμείς σήμερα. Εάν κρίνετε ότι εσείς τις κάνατε αντικειμενικά, άλλο τόσο γίνονται τώρα. Εάν τις θεωρείτε επιλήψιμες, γιατί δεν τις είχατε αλλάξει την εποχή εκείνη; Γιατί δεν γκρινιάζατε τότε και γκρινιάζετε τώρα, για να το πω έτσι απλά; 
      Σε ό,τι αφορά  -μιας και μιλάτε πάντοτε για το Α.Σ.Ε.Π.- τις παραβιάσεις των κανόνων περί Α.Σ.Ε.Π., θα καταθέσω ξανά τον πίνακα.
      Το ίδιο το Α.Σ.Ε.Π. έδωσε τα συγκεντρωτικά στατιστικά στοιχεία των επιθεωρήσεων από το 1994 μέχρι το 2004 -ελπίζω να έχουμε σε λίγο και τα στοιχεία του Α.Σ.Ε.Π. για το 2005- που δείχνουν ότι το 2004, την πρώτη χρονιά της νέας διακυβέρνησης, είχαμε τις λιγότερες παραβάσεις. Μας τις αφήσατε 50% περίπου το 2003 και το 2004 είναι 35,7% το ποσοστό των θετικών παραβιάσεων από τις διάφορες ενστάσεις που έγιναν. Μέσα ακριβώς, δηλαδή, σε ένα χρόνο από την ημέρα που αναλάβαμε τα καθήκοντά μας, το ποσοστό έπεσε από το 50% που μας το αφήσατε, στο 35%. 
      Το ωραίο είναι το εξής: Ακούστε επί των ημερών σας, από το 1994 και μετά, ποσοστά θετικών παραβιάσεων. Ο πίνακας είναι του Α.Σ.Ε.Π. και σας τον καταθέτω.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Το 1994 ήταν 62%, 83% το 1995, 75% το 1996, 63% το 1997, 56% το 1998, 75% το 1999, 88% το 2000, 73% το 2001, 68% το 2002, 50% το 2003 και 35% το 2004. Αυτές είναι οι απαντήσεις του Α.Σ.Ε.Π., όταν εσείς μας λέτε ότι παραβιάζουμε τη νομοθεσία του Α.Σ.Ε.Π..
      Και έρχομαι στο περίφημο ζήτημα, το οποίο αφορά στις προσλήψεις του προσωπικού και όλα αυτά τα τερπνά τα οποία μας είπατε εδώ. Εγώ θα σας ξανακαταθέσω τα στοιχεία αυτά για να δείτε εάν εμείς κάνουμε προσλήψεις ή εάν η συντριπτική πλειοψηφία των προσλήψεων εκείνων που γίνονται εκτός Α.Σ.Ε.Π. είναι ανανεώσεις συμβάσεων και τίποτε παραπάνω.
      Πρώτα-πρώτα θα σας δώσω ένα στοιχείο. Με το προεδρικό διάταγμα 164/2004, που δεν έχει ολοκληρωθεί ακόμα η διαδικασία, γίνονται αορίστου χρόνου δεκάδες χιλιάδες συμβασιούχοι. Τα στοιχεία θα τα έχουμε όταν ολοκληρώσει το Α.Σ.Ε.Π. και εκεί θα εκπλαγείτε με τις ανακρίβειες που είχατε πει περί οκτώ, δέκα και δεκαπέντε χιλιάδων.
      Ερωτώ πολύ απλά: Σε όλους αυτούς τους ανθρώπους που δεν έχουν γίνει αορίστου χρόνου ακόμα, ναι ή όχι, ανανεώνονται οι συμβάσεις τους; Ανανεώνονται.
      Δεύτερον, πότε προσλήφθηκαν αυτοί οι άνθρωποι, αφού έπρεπε να έχουν δυο χρόνια το 2004; Δεν προσλήφθηκαν από εσάς; Όλες αυτές οι δεκάδες χιλιάδες συμβάσεων που ανανεώνονται τι είναι; Νέες προσλήψεις; Μόνο αυτό αποδεικνύει τις ανακρίβειες που λέτε εδώ. 
      Έρχομαι, λοιπόν, στα δεδομένα, τα οποία αποδεικνύουν του λόγου το ασφαλές. Ακούστε, για να καταλάβετε ότι μεταξύ 2002 και 2005 -γιατί το 2006 μειώνονται- ο αριθμός των προσλήψεων σε ό,τι αφορά τις προσλήψεις εκτός Α.Σ.Ε.Π. ήταν περίπου ο ίδιος. Το 2002 ήταν εκατόν είκοσι επτά χιλιάδες τριακόσιες είκοσι δύο. Το 2003 ήταν εκατόν οκτώ χιλιάδες πεντακόσιες δεκατέσσερις. Το 2004 ήταν εκατόν δέκα οκτώ χιλιάδες τετρακόσιες σαράντα εννιά –ήταν Ολυμπιακή χρονιά το 2004. Το 2005 ήταν εκατόν είκοσι οκτώ χιλιάδες  και το 2006 είναι μέχρι τώρα –και θα είναι πολύ λιγότεροι- εξήντα οκτώ χιλιάδες τριακόσιες σαράντα δύο. Δηλαδή, το 2002 -για να πάρω δυο σημεία, τα οποία περίπου ταυτίζονται- οι άνθρωποι που προσλάβατε εσείς την εποχή εκείνη ήταν εκατόν είκοσι επτά χιλιάδες τριακόσιες είκοσι δύο. Αυτοί οι άνθρωποι που εμείς το 2005 έχουμε πάρει είναι εκατόν είκοσι οκτώ χιλιάδες οκτακόσια εξήντα οκτώ, δηλαδή χίλιες διακόσιες παραπάνω –πάντα, τονίζω, με τις ανανεώσεις των συμβάσεων των προηγούμενων χρόνων- απ’ ό,τι εσείς είχατε κάνει. Πού είναι οι άνθρωποι που εμείς προσλάβαμε; Όσους προσλαμβάνατε και εσείς, με τις ανανεώσεις που τονίζω ότι κάνουμε εμείς τώρα, τόσες προσλαμβάνουμε και εμείς. 
      Ελάτε τώρα να δείτε -γιατί θα τα καταθέσω πάλι αυτά τα στοιχεία, αφού το θέλετε- τις ποσοστώσεις σε ό,τι αφορά τις διαδικασίες των προσλήψεων εντός Α.Σ.Ε.Π. και εκτός Α.Σ.Ε.Π.. Ξεκινάω, λοιπόν, στο 2002 και δεν πηγαίνω νωρίτερα, δεν χρειάζεται. Οι προσλήψεις με τις διαδικασίες αυτές εντός Α.Σ.Ε.Π. ήταν 76%, εκτός Α.Σ.Ε.Π. 24%. Το 2003 ήταν 72,6% με 27,38%. Το 2004 ήταν 74% προς 25% -γιατί ήταν πραγματικά πάλι Ολυμπιακή χρονιά, το τονίζω- και το 2005 πάλι 72% σε σχέση με 28%. Δηλαδή, ακριβώς το 2003 72,6% ήταν εντός Α.Σ.Ε.Π. και 72% είναι το 2005 με τα στοιχεία του Α.Σ.Ε.Π.. Πού είναι οι διαδικασίες εκτός Α.Σ.Ε.Π. που έγιναν περισσότερες επί των ημερών μας και δημιούργησαν τα προβλήματα; Πάρτε, λοιπόν, και αυτά τα στοιχεία.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι, λοιπόν, και σε ένα προσωπικό ζήτημα που μου θέσατε, σχετικά με τις προσλήψεις των επί συμβάσει έργου στο Υπουργείο Εσωτερικών. Κύριε Ρόβλια, έχετε καταθέσει γραπτή ερώτηση και θα πάρετε την απάντηση, γιατί υπάρχουν και προσωπικά δεδομένα των ημερών σας, τα οποία θα σας τα δώσω, για να μην τα καταθέτω στη Βουλή. Γιατί άκουσα και λέγατε ότι θα τους κάνουμε αορίστου χρόνου, ενώ ξέρετε ότι οι συμβασιούχοι ποτέ δεν μπορεί να γίνουν αορίστου χρόνου από εδώ και πέρα. Και επειδή κάτι μου αναπτύξατε περί αποφάσεως του Αρείου Πάγου …
      ΚΩΝΣΤΑΝΤΙΝΟΣ ΡΟΒΛΙΑΣ: Μόρια, σας είπα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αφήστε τα, κύριε Ρόβλια. Θα σας πω τώρα τι κάνατε εσείς και ο κ. Καΐσερλης την εποχή εκείνη. Γιατί ως εδώ πλέον η υποκρισία! Θα σας πω εγώ πώς σκεπτόσασταν και τι κάνατε την εποχή εκείνη, αφού θέλετε πραγματικά να «ξύνεστε στη γκλίτσα του τσοπάνη!» 
      Σας διαβεβαιώ, λοιπόν, αυτήν τη στιγμή ότι σε καμία περίπτωση δεν υπάρχει η δυνατότητα μετατροπής των συμβάσεων αυτών σε αορίστου χρόνου υπό οιεσδήποτε συνθήκες. ‘Ο,τι έγινε έγινε με το διάταγμα 164/2004. Τέρμα. Και επειδή μου αναφέρατε κάποια απόφαση, παραδείγματος χάριν, την απόφαση 18/2006 του Αρείου Πάγου, πάρτε τη να τη διαβάσετε και όχι αυτά που βλέπετε στην ιστοσελίδα της Γ.Σ.Ε.Ε., παραδείγματος χάριν, ότι λέει η απόφαση. Το αντίστροφο λέει η απόφαση απ’ αυτά τα οποία δήθεν λέτε. Αναίρεσε απόφαση του Ειρηνοδικείου Κορίνθου μετά από αναίρεση του δημοσίου και στην πραγματικότητα είπε τα ακριβώς αντίστροφα απ’ αυτά που λένε κάποιοι κύριοι, που γιατί τα λένε, δικό τους θέμα. 
      Όσον αφορά τις εγκυκλίους που λέτε ότι έστειλε ο κ. Δούκας, ξεχάσατε να μας πείτε ότι είναι πάγιες οι εγκύκλιοι του Υπουργείου Οικονομικών που στέλνει πάντα για την εξάντληση των ενδίκων μέσων από το 1994 ταυτόσημα. Εσείς γιατί τα κάνατε επί των ημερών σας; Καλά το κάνατε, αλλά ο κ. Δούκας δεν έχει δικαίωμα να το κάνει; Και τι λέει; Να εξαντλούνται τα ένδικα μέσα. Τι πρέπει να κάνει; Με μια πρωτόδικη απόφαση, όποια και αν είναι, να την αποδέχεται; Αυτό είναι το πρόβλημά σας;
      Για να έρθουμε, λοιπόν, στο θέμα αυτό, εγώ σας είπα ότι κανείς απ’ αυτούς δεν πρόκειται να γίνει αορίστου χρόνου, γιατί δεν μπορεί. Δεύτερον, σε γραπτή απάντηση που θα πάρετε θα δείτε πού είχε δημοσιευθεί και πώς. Θα δείτε ότι δεν έχει καμία σχέση ο μισθός που λέτε, γιατί δεν υπερβαίνει τα 1.000 ευρώ, 1.040 ευρώ για την ακρίβεια. Θα σας δώσω τα στοιχεία τι κάνατε εσείς. Θα καταθέσω μόνο σήμερα εδώ την απόφαση του 2000 του κ. Καΐσερλη, με την οποία  προσλαμβάνατε ανθρώπους χωρίς καν να κάνετε ανακοίνωση. Εγώ στη γραπτή απάντηση που σας δίνω σας λέω και πού ανακοινώθηκε δια του Τύπου. Επίσης, θα έχετε τα στοιχεία και από το Υπουργείο για να δείτε ποιοι υπέβαλαν. 
      Εσείς το 2000 -και αυτό είναι το επιλήψιμο, κύριε Ρόβλια- αυτούς που είχατε προσλάβει προηγουμένως με τον ίδιο τρόπο, κατευθείαν, με μια νομοθετική ρύθμιση που περάσατε στο Υπουργείο Εσωτερικών, τους κάνατε και αορίστου χρόνου! Ορίστε η απόφαση. Τους κάνατε αορίστου χρόνου και τους κατατάξατε και υπηρετούν μια χαρά στο Υπουργείο Εσωτερικών. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την  προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και «ξεχνάτε» ότι ήταν την ίδια εποχή που είχε βγει η οδηγία η κοινοτική του 1999 που έλεγε «κάντε αορίστου χρόνου τους ομήρους συμβασιούχους». Τρέχαμε στην κ. Παπανδρέου και της λέγανε, «έχουμε πρόβλημα». Είχε ξεκινήσει η αναθεώρηση και λέγαμε ότι δεν μπορούμε να περιμένουμε. Έκανε κάποιες χιλιάδες, επτά ή οκτώ χιλιάδες και άφησε όλες τις άλλες χιλιάδες απ’ έξω για  να κάνουμε εμείς τώρα, τους υπολοίπους. Δεν μας συμπαραστάθηκε κανείς απ’ εσάς στην προσπάθεια την οποία κάναμε εκτός από τον κ. Βαγγέλη Βενιζέλο, προς τιμήν του. Και οφείλω να το ομολογήσω μέσα στη Βουλή αυτό το πράγμα, ότι είχε τη γενναιότητα για αυτήν την προσπάθεια να πει τη νομική άποψή του εκείνη την εποχή. 
      Και μου λέτε ότι εγώ προσλαμβάνω κρυφά για να τους κάνω αορίστου χρόνου όταν εσείς το κάνετε αυτό το πράγμα –η απόφαση είναι εδώ- με ανθρώπους που τους είχατε προσλάβει κρυφά από πίσω; Και τους κάνατε αορίστου χρόνου, αυτούς ειδικά αφήνοντας όλες τις άλλες χιλιάδες απ’ έξω; Με αυτά τα στοιχεία έρχεστε να μας κάνετε κριτική εδώ; 
      Κύριοι συνάδελφοι, οι πρακτικές του παρελθόντος έχουν τέρμα. Το ποτάμι δεν γυρίζει πίσω. Δεν ξαναγυρνάμε στο κομματικό ρουσφέτι. Δεν ξαναγυρνάμε για παράδειγμα στις διατάξεις των άρθρων 25 επόμενα του ν. 2190 που όταν γίνατε κυβέρνηση λέγατε ότι «όποιος αδικήθηκε από την κυβέρνηση Μητσοτάκη μπορεί να πάει όπου θέλει και να κάνει ότι θέλει». Ιδού ξανά οι φαύλες διατάξεις με τις οποίες κάνατε την μεγαλύτερη εισβολή στο δημόσιο τομέα και ιδού και η έκθεση της Επιστημονικής Υπηρεσίας της Βουλής που σας έλεγε ότι αυτές οι πρακτικές δεν ταιριάζουν στο δημοκρατικό πολίτευμα. Θα την καταθέτω κάθε φορά που μου κάνετε τέτοιες ερωτήσεις στη Βουλή. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και θα τελειώσω με αυτό που ξεκίνησα. Τελικά αυτό το οποίο κάνετε, δηλαδή επερωτήσεις που διαστρέφουν την πραγματικότητα σε καμία περίπτωση δεν ωφελεί την Αξιωματική Αντιπολίτευση. Με την βοήθεια κάποιων οι οποίοι, δόξα ν’ έχει ο θεός δεν διστάζουν να αναπαράγουν διάφορα τέτοια πράγματα κατά καιρούς, δημιουργείτε εντυπώσεις. Ξέρετε όμως ότι οι εντυπώσεις δεν διαρκούν πολύ. Η αλήθεια φαίνεται. Εγώ, κύριε Σαλαγιάννη, δεν προδικάζω κανένα αποτέλεσμα των εκλογών. Άλλοι είναι εκείνοι που όταν ήταν κυβέρνηση γυρνούσαν σε εμάς και μας έλεγαν ότι δεν πρόκειται να γίνουμε ποτέ Κυβέρνηση και ότι η Δεξιά μπήκε στο χρονοντούλαπο της ιστορίας. Εσείς τα λέγατε αυτά. Εγώ δεν προδικάζω τίποτα απολύτως ούτε είμαι βέβαιος για το τι θα πει ο ελληνικός λαός. Θα κριθούμε όλοι. Ούτε οι δημοσκοπήσεις αποτελούν για εμένα κανένα θέσφατο. Εσείς όταν είδατε να μικραίνει κάπως η ψαλίδα βγήκατε τις προάλλες και λέγατε ότι γίνεστε κυβέρνηση! Από εμάς δεν έβγαλε κανείς συμπέρασμα και πρώτος εγώ. Θα κριθούμε από τον ελληνικό λαό και δεν μας χρωστάει τίποτα ο ελληνικός λαός ούτε μας έχει εξασφαλίσει τίποτα. Θα κριθούμε με βάση την αλήθεια. Και αυτήν την αλήθεια θα την υπερασπισθούμε εδώ όλοι. Πιστεύω ότι υπάρχουν και πολλοί από εσάς που την υπερασπίζονται. Γιατί στο κάτω-κάτω της γραφής η πολιτική μοίρα και η υγεία του πολιτικού συστήματος είναι κληρονομιά όλων μας και όχι μόνο κληρονομιά ορισμένων. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ  κ. Βενιζέλος έχει το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Κύριοι συνάδελφοι, ο Πρόεδρος του Σώματος κατά τη διάρκεια της συνεδρίασης και άρα της συζήτησης της επερώτησης μας ανακοίνωσε τον τρόπο οργάνωσης των συζητήσεων και της λειτουργίας του Σώματος κατά τη διάρκεια του καλοκαιριού ανακοινώνοντας ταυτόχρονα πως η Κυβέρνηση απεφάσισε να μην προτείνει στον Πρόεδρο της Δημοκρατίας την έκδοση και δημοσίευση Διατάγματος λήξης της Δεύτερης Τακτικής Συνόδου αυτής της περιόδου. 
      Πολιτικά τοποθετήθηκε χθες ο Πρόεδρος του ΠΑ.ΣΟ.Κ. Θεωρώ, όμως υποχρέωση μου να διατυπώσω και να καταγράψω την άποψή μου. Πρόκειται για μία μεθόδευση, για ένα πολιτικό και θεσμικό τέχνασμα που ευτελίζει τις κοινοβουλευτικές διαδικασίες και καταστρατηγεί το Σύνταγμα. Η Κυβέρνηση και το Προεδρείο της Βουλής παραδέχονται ρητά και προκλητικά ότι η Βουλή δεν είναι σε Σύνοδο γιατί δεν υπάρχουν εκκρεμότητες που να επιβάλλουν την απόκλιση από μία μακροχρόνια κοινοβουλευτική τακτική. Θα έχουμε το Καλοκαίρι μια Βουλή δήθεν σε σύνοδο που θα λειτουργεί ερήμην της κοινωνίας. Δεν θα ασχολείται με τα μείζονα ζητήματα όπως η αναθεώρηση του Συντάγματος ή η τριτοβάθμια εκπαίδευση, γιατί η ίδια η Κυβέρνηση θεωρεί ότι η Βουλή δεν είναι σε Σύνοδο. Τυπικά, εικονικά θα φέρεται σε Σύνοδο για να υπάρχει μια στημένη «παγανία» για να «συλλάβει» πρώην Υπουργούς του ΠΑ.ΣΟ.Κ και να τους παραπέμψει με τις διαδικασίες της ποινικής ευθύνης των Υπουργών. 
      Αυτό νομίζουν, αυτό φαντάζονται. Και χαίρονται οι υπεύθυνοι της Κυβέρνησης, αλλά και της Κοινοβουλευτικής Πλειοψηφίας επειδή υποβαθμίζεται το επίπεδο του πολιτικού πολιτισμού της χώρας και κοιτάζουμε προς το παρελθόν επιστρέφοντας στο κλίμα του 1989. 
      Αυτό είναι το κατόρθωμα της «ήπιας προσαρμογής», του «μεσαίου χώρου» και του «κοινωνικού κέντρου» του κ. Καραμανλή και της Κυβέρνησής του, που δυόμισι χρόνια μετά την ανάληψη των καθηκόντων του θυμάται ότι πρέπει να διερευνηθούν οι υποθέσεις που κατέρρευσαν στην Εξεταστική Επιτροπή. Στην εξεταστική επιτροπή η Κυβέρνηση από κριτής έγινε κρινόμενος, έγινε υπόλογος. Είδαμε το πόρισμα και είδαμε και την αδράνεια των κοινοβουλευτικών διαδικασιών επί δεκαοχτώ ολόκληρους  μήνες, για να φθάσουμε τώρα, παραμονή δημοτικών εκλογών, σε αυτόν τον ευτελισμό του πολιτικού πολιτισμού…
       ΠΡΟΕΔΡΕΥΩΝ (Ιωάννης Τραγάκης): Κύριε Βενιζέλο, επιτρέπετε.
      ΕΥΑΓΓΕΛΟΣ ΒΕΝΙΖΕΛΟΣ: Όχι. 
      ΠΡΟΕΔΡΕΥΩΝ (Ιωάννης Τραγάκης): Επιτρέπω, εγώ, διακόπτω το χρόνο σας. 
      ΕΥΑΓΓΕΛΟΣ ΒΕΝΙΖΕΛΟΣ: Εντάξει. 
      ΠΡΟΕΔΡΕΥΩΝ (Ιωάννης Τραγάκης): Κατ’ αρχάς θα ήθελα να σας υπενθυμίσω γιατί είστε άριστος γνώστης του Κανονισμού της Βουλής ότι βάσει του άρθρου 63 παράγραφος 3 απαγορεύεται η συζήτηση επί οιασδήποτε ανακοινώσεως. Δεν επιτρέπεται, εκτός εάν οι ανακοινώσεις αφορούν χαρμόσυνα ή θλιβερά γεγονότα, οπότε γι’ αυτά μπορούν να μιλήσουν, με συντομία, τα μέλη της Κυβέρνησης και οι Πρόεδροι των Κοινοβουλευτικών Ομάδων. 
      ΚΩΝΣΤΑΝΤΙΝΟΣ ΡΟΒΛΙΑΣ: Ένα απλό σχόλιο έκανε. 
      ΠΡΟΕΔΡΕΥΩΝ (Ιωάννης Τραγάκης): Σας άφησα να τα πείτε. Έγινε συζήτηση επί της ανακοινώσεως. Εκείνο όμως το θέμα το οποίο περνάει τα όρια του Κανονισμού, κατά πολύ μάλιστα, είναι ότι είστε εκτός θέματος απολύτως σε ό,τι αφορά την επερώτηση .
      Θα ήθελα λοιπόν, να σας παρακαλέσω με ένα μικρό σχόλιο να κλείσετε. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αφήνω σε σας να διαλέξετε αν το γεγονός που σχολιάζω είναι χαρμόσυνο ή θλιβερό. Θα είναι χαρμόσυνο για το ΠΑ.ΣΟ.Κ και θλιβερό για την Κυβέρνηση όταν την πρώτη Δευτέρα του Οκτωβρίου θα αρχίσει  η Γ’ Τακτική Σύνοδος με μια Α’ Σύνοδο που διήρκησε δεκαέξι μήνες, με μία Β’ Σύνοδο που διήρκησε δώδεκα μήνες και με μια Κοινοβουλευτική Πλειοψηφία που σκανδαλολογούσε και ελεεινολογούσε το ΠΑ.ΣΟ.Κ και τώρα πρέπει να απολογηθεί, γιατί πρέπει να καταλάβει  ότι κυβερνά επί είκοσι οκτώ μήνες, πράττει πράγματα που είναι ελεγχόμενα, και έχουμε να μιλήσουμε για πολλά. 
      ΠΡΟΕΔΡΕΥΩΝ (Ιωάννης Τραγάκης): Αυτή είναι η άποψή σας. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, από την Εθνική Τράπεζα, μέχρι την εξαγορά της «ΓΕΡΜΑΝΟΣ» που είναι ζητήματα πάρα πολύ σοβαρά για την ελληνική οικονομία και τον Έλληνα πολίτη. 
      ΠΡΟΕΔΡΕΥΩΝ (Ιωάννης Τραγάκης): Διακόπτω το χρόνο σας πάλι, κύριε Βενιζέλο. Να ξέρετε ότι διακόπτω πάντα το χρόνο σας σε οποιοδήποτε σχόλιό μου. 
      ΕΥΑΓΓΕΛΟΣ ΒΕΝΙΖΕΛΟΣ: Τώρα θα ξεκινήσω την αγόρευση  της επερωτήσεως. 
      ΠΡΟΕΔΡΕΥΩΝ (Ιωάννης Τραγάκης): Θα ξεκινήσετε εσείς τελειώνοντας, αλλά θα αρχίσω εγώ. 
       Θα ήθελα να σας παρακαλέσω, επειδή ήσασταν μέλος της Εξεταστικής Επιτροπής και μάλιστα ίσως το πιο δραστήριο, θα ήθελα να σας παρακαλέσω τα σχόλια που κάνετε ως προς την Εξεταστική Επιτροπή να είναι βάση των πραγματικών γεγονότων.
       Σας υπενθυμίζω, λοιπόν, επειδή αναφερθήκατε σ' αυτό, ότι στην τελευταία συνεδρίαση της Εξεταστικής Επιτροπής, είχαμε πάρει ομόφωνη μία απόφαση που έλεγε ότι αποτελέσματα έρχονται από τη δικαστική συνδρομή που είχαμε ζητήσει θα αξιολογούνται και θα εξετάζονται. 
      Άρα, αυτό που είπατε προηγουμένως για την Εξεταστική Επιτροπή αφορά όλα τα μέλη της Επιτροπής και θα το τονίσω για άλλη μια φορά ότι η απόφαση  για την εξέταση των δικαστικών συνδρομών ήταν ομόφωνη. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, απαντώ για να τελειώσουμε εδώ, ότι η απόφαση ήταν ομόφωνη στο πλαίσιο του Συντάγματος και του Κανονισμού της Βουλής. Στο πλαίσιο του Συντάγματος και του Κανονισμού της Βουλής αδρανήσατε και δεν αδρανήσατε από γενναιοψυχία, αλλά επειδή είχε καταρρεύσει το ζήτημα αυτό και επειδή είχαν αναδειχθεί ευθύνες της δικής σας πολιτικής ηγεσίας του Υπουργείου Εθνικής Άμυνας σε σύγκρουση με στελέχη …
      ΠΡΟΕΔΡΕΥΩΝ (Ιωάννης Τραγάκης): Κλείστε το, το θέμα αυτό, γιατί αντιλαμβάνεστε ότι θα μας δοθεί ευκαιρία άλλη φορά να τα πούμε. 
      Ξεκινάει από τώρα ο χρόνος σας για την επερώτηση. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία και κύριοι συνάδελφοι, ακούγοντας την απάντηση του Υπουργού Εσωτερικών ένοιωσα πραγματικά να με κατακλύζει η δυσφορία της κοινής γνώμης, που απαξιώνει στη συνείδησή της συνολικά τους πολιτικούς θεσμούς και το κομματικό σύστημα της χώρας. 
      Με μία ανταλλαγή επιχειρημάτων και αριθμών που δεν δίνει ελπίδα και δεν παρέχει στους νέους ανθρώπους τη βεβαιότητα ότι υπάρχει ένα κράτος δικαίου στην Ελλάδα που διασφαλίζει την αξιοκρατία, τη διαφάνεια, την ισονομία και το ίδιο δικαίωμα πρόσβασης στη δημόσια υπηρεσία, δεν κάνουμε τίποτα. Χάνουμε το παιχνίδι συνολικά και αυτό είναι κάτι που αφορά το πολιτικό μας σύστημα, την Ελληνική Δημοκρατία στο σύνολό της. Άρα, νομίζω ότι υπάρχει υποχρέωση πρωτίστως της Κυβέρνησης να αρθεί στο ύψος των περιστάσεων. 
      Όλη η προηγούμενη εβδομάδα κυριαρχείται επικοινωνιακά, μεταξύ άλλων, από τη συνέντευξη που έδωσε σε μεγάλη κυριακάτικη εφημερίδα ο Υπουργός Υγείας, με την οποία πρότεινε να παρακαμφθούν οι διαδικασίες του Α.Σ.Ε.Π. και να τεθούν υπό διακομματικό έλεγχο οι προσλήψεις νοσηλευτών και άλλου προσωπικού στον ευαίσθητο χώρο του Εθνικού Συστήματος Υγείας. 
      Τι μήνυμα έστειλε η Κυβέρνηση με τον κ. Αβραμόπουλο; Ότι το Α.Σ.Ε.Π. είναι ένα «βαρίδι», ότι το Α.Σ.Ε.Π. είναι ένας άχρηστος, ίσως και επικίνδυνος, για τη δημόσια υγεία θεσμός που είναι ταυτισμένος με τη γραφειοκρατία, την καθυστέρηση και άρα, η ύπαρξη του Α.Σ.Ε.Π. έχει δυσμενέστατες επιπτώσεις για το κοινωνικό κράτος και για την ποιότητα και αποτελεσματικότητα των υπηρεσιών που παρέχονται ή μάλλον δεν παρέχονται στον Έλληνα πολίτη.
      Και ο κύριος Aναπληρωτής Κυβερνητικός Εκπρόσωπος ήρθε να επικυρώσει τις απόψεις του κ. Αβραμόπουλου και να πολλαπλασιάσει την ισχύ του μηνύματος της Κυβέρνησης προς τους Έλληνες πολίτες, δηλαδή ότι το Α.Σ.Ε.Π. φταίει για το ότι δεν έχουμε νοσηλευτές, το Α.Σ.Ε.Π. φταίει γιατί δεν έχουμε καλά στελεχωμένη δημόσια υπηρεσία, εκεί όπου ο πολίτης κάθεται στην ουρά ή περιμένει μήνες για να πάρει το πολυπόθητο ραντεβού ή για να πάρει τη σύνταξή του.
      Οφείλετε, λοιπόν, κύριοι της Κυβέρνησης, να τοποθετηθείτε και να πείτε ποια είναι η άποψή σας για τους θεσμούς του κράτους δικαίου και για το Α.Σ.Ε.Π.. Είναι το Α.Σ.Ε.Π. εγγύηση αξιοκρατίας, ισονομίας και διαφάνειας ή είναι το Α.Σ.Ε.Π. μια γραφειοκρατική αγκύλωση που πρέπει να την παρακάμπτουμε; 
      Και δεν μου αρκεί η δημόσια διαφωνία μεταξύ του παριστάμενου Υπουργού Εσωτερικών και του συναδέλφου του Υπουργού Υγείας σήμερα και προχθές. Αυτό μπορεί να συνέβη και με άλλους Υπουργούς, οι οποίοι επικαλούνται συνεχώς το ίδιο επιχείρημα. Γιατί όταν ο Κυβερνητικός Εκπρόσωπος που μιλάει στο όνομα του Πρωθυπουργού, αποδέχεται αυτή την ιδέα και εκπέμπει αυτό το μήνυμα, δηλαδή ένα μήνυμα κομματοκρατίας και συναλλαγής και αδιαφάνειας, τότε υπάρχει πανηγυρική ομολογία ότι η Κυβέρνηση απλώς ανέχεται, λόγω της συνταγματικής διάταξης και επιταγής, ένα θεσμό τον οποίο θεωρεί σχεδόν επικίνδυνο. Αυτό, κατά τη γνώμη μου, είναι ζήτημα τεραστίων πολιτικών, ηθικών και θεσμικών διαστάσεων.
      Το 1994 επί Αναστάση Πεπονή, η τελευταία κυβέρνηση του Ανδρέα Παπανδρέου αποφάσιζε να επιφέρει μια τομή, να αναβαθμίσει το επίπεδο του πολιτικού πολιτισμού, να εγκαθιδρύσει επιτέλους σχέσεις εμπιστοσύνης ανάμεσα στο κράτος και το πολιτικό σύστημα από τη μια μεριά και την κοινωνία των πολιτών από την άλλη. Ψηφίστηκε ο ν. 2190, ο οποίος ήταν πρωτοποριακός. Ο ν. 2190 έχει επιπτώσεις μεγαλύτερες των επιπτώσεων που έχει η συνταγματική διάταξη του άρθρου 103. Αρνηθήκατε την ψήφο σας και δεν συμπράξατε. Λοιδορήσατε το νέο θεσμό. 
      Βεβαίως, μετά και την ήττα στις εκλογές το 1996, μετά και την ήττα στις εκλογές του 2000, μετά τη μακρά παραμονή στα έδρανα της αντιπολίτευσης, πλειοδοτούσατε στη συνταγματική κατοχύρωση του πυρήνα του ν. 2190 και συμπράξαμε. Ψηφίσαμε τις νέες διατυπώσεις του άρθρου 103 του Συντάγματος συναινετικά, με ευρύτατη πλειοψηφία διακοσίων ογδόντα Βουλευτών. 
      Δεν υπάρχει, όμως, μόνο το γράμμα των διατάξεων αυτών. Υπάρχει και το πνεύμα. Υπάρχει η υποχρέωση να σεβαστούμε τις δεσμεύσεις μας, τη συναίνεσή μας, που πρέπει να είναι πραγματική και όχι εικονική. 
      Δεν μπορείτε, λοιπόν, κύριε Υπουργέ, να παίζετε με μια ελαστική έννοια, όπως η έννοια του ευρύτερου δημόσιου τομέα. Και αν ταυτίζετε το εύρος αυτό του δημόσιου τομέα με την πορεία της ιδιωτικοποίησης του κράτους, πρέπει να σας πω ότι υπάρχει μια άλλη συνταγματική έννοια, που κακώς και εμείς δεν είχαμε εφαρμόσει στην προκειμένη περίπτωση. Πρέπει στα σοβαρά να σκεφθούμε να την εφαρμόσουμε. Είναι η έννοια που χρησιμοποιείται σε άλλες συνταγματικές διατάξεις για τις επιχειρήσεις των οποίων η διοίκηση ορίζεται άμεσα ή έμμεσα από το κράτος με διοικητική πράξη ή με απόφαση της συνέλευσης των μετόχων, εφόσον το κράτος είναι μέτοχος.
      Γιατί δεν μπορεί η Κυβέρνηση να ασκεί πολιτική μέσω συγκεκριμένων φορέων, να διορίζει τις διοικήσεις, οι διοικήσεις αυτές να εκφράζουν τη κυβερνητική γραμμή και στο σύστημα των προσλήψεων να επικρατούν δήθεν ιδιωτικοοικονομικές αντιλήψεις, οι οποίες μπορεί, βεβαίως, να πείθουν ένα τμήμα της αγοράς, όμως δεν πείθουν τους πολίτες που αγωνιούν. 
      Ποιο είναι το μεγάλο πρόβλημα της ελληνικής κοινωνίας; Η ανεργία. Ακόμη μεγαλύτερο; Η διάχυτη και γενικευμένη ηττοπάθεια και απαισιοδοξία. Η έλλειψη αυτοπεποίθησης. Όταν έχουμε τέτοια ποσοστά ανέργων πτυχιούχων, όταν έχουμε ακόμη και 6% ανεργία στους κατόχους διδακτορικού διπλώματος, σύμφωνα με τα προχθεσινά στοιχεία της Εθνικής Στατιστικής Υπηρεσίας και του Ο.Α.Ε.Δ., έχουμε πραγματικά υποχρέωση να εκπέμψουμε, ως Βουλή, με την ευρύτερη δυνατή συναίνεση, ένα μήνυμα άλλης αντίληψης και άλλου πολιτισμού. 
      Πιστεύετε ότι έχει ξεχάσει κανείς από τους Έλληνες πολίτες το λόγο για τον οποίο ο αγαπητός μου φίλος, ο πάντα γλαφυρός και εκλεκτός Βύρων Πολύδωρας άργησε επί δύο χρόνια να καταλάβει τη θέση που του άξιζε στην Κυβέρνηση του κυρίου Καραμανλή; Ήταν η μοιραία προεκλογική του φράση, ότι με την πρώτη υπογραφή μας θα απολύσουμε δέκα χιλιάδες ανθρώπους, για να προσλάβουμε δέκα χιλιάδες «γαλάζια» παιδιά στις βασικές θέσεις στελεχών της δημόσιας διοίκησης και του ευρύτερου δημόσιου τομέα. 
      Όταν, λοιπόν, υπάρχουν αυτά τα προεκλογικά μηνύματα και αυτές οι μετεκλογικές πρακτικές, όταν υπάρχει αυτή η εσωτερική σύγκρουση μέσα στην Κυβέρνηση, έρχεστε να απαντήσετε στην Αντιπολίτευση, λέγοντας ότι και το ΠΑΣΟΚ βαρύνεται, γιατί επί των ημερών των δικών του κυβερνήσεων υπήρχαν υπερβάσεις, παραβιάσεις. Εγώ σας λέω «Ναι, βεβαίως υπήρξαν». Και αν κάτι πρέπει να κάνουμε στον τόπο αυτό, για να πείσουμε ότι αλλάζει στη συνείδησή μας και ωριμάζει το πράγμα είναι να παραδεχόμαστε τα λάθη μας και επί τη βάσει αυτής της εμπειρίας να βελτιώνουμε το θεσμικό μας σύστημα και να κλείνουμε τα παράθυρα. 
      Η συνέντευξη ήταν ένα πεδίο αμφισβήτησης των κυβερνητικών προθέσεων, ένα πεδίο σύγκρουσης. Απέκτησε συμβολικές διαστάσεις. Έρχεστε τώρα και παραδέχεστε ότι το Α.Σ.Ε.Π. δεν εγκρίνει τη διενέργεια συνεντεύξεων. Δυσπιστεί, λοιπόν, απέναντι σε ένα θεσμό που εσείς εισηγηθήκατε στη Βουλή και η πλειοψηφία σας το ψήφισε. Αφού έχουμε έγκριση μόνο για τρεις συνεντεύξεις, για ελάχιστες δεκάδες θέσεων, γιατί δεν παίρνετε τη γενναία πρωτοβουλία να καταργήσετε αυτή τη δυνατότητα, η οποία ούτως ή άλλως απεδείχθη άχρηστη, λόγω της δυσπιστίας και της άρνησης του ίδιου του Α.Σ.Ε.Π.;
      Πρώτη πρόταση: Να καταργηθεί η συνέντευξη. Να διατηρηθεί η συνέντευξη μόνο για τις θέσεις ειδικού επιστημονικού προσωπικού και εκεί όπου υπάρχει όχι με συντελεστή βαρύτητας που μπορεί να υπερβεί όλα τα άλλα προσόντα και το γραπτό διαγωνισμό, άλλα μόνο όταν δεν υπάρχει ακαταλληλότητα της προσωπικότητας, υπό την έννοια της ψυχολογικής και πνευματικής συγκρότησης του υποψηφίου, δηλαδή με κριτήριο ιατρικό. 
      Συμβάσεις έργου. Είναι δυνατόν να ταλαιπωρείται η κοινή γνώμη και να χλευάζουν τα Mέσα Eνημέρωσης την ανταλλαγή αριθμών και επιχειρημάτων για τους συμβασιούχους έργου; Πρέπει οι συμβάσεις έργου να συνάπτονται εκεί όπου πραγματικά υπάρχει σύμβαση έργου, που δεν υποκρύπτει σύμβαση εργασίας. Διότι είδατε ότι και η πρόσφατη νομολογία διατηρεί το διαπλαστικό της δικαίωμα η ίδια να καθορίζει και να χαρακτηρίζει νομικά τη σύμβαση. Βεβαίως, πρέπει όλες αυτές οι συμβάσεις έργου να κατατίθενται στο Α.Σ.Ε.Π., προκειμένου το Α.Σ.Ε.Π. –έστω δειγματοληπτικά- να ελέγχει αν αυτές είναι πράγματι συμβάσεις έργου. 
      Αυτό θωρακίζει το δημόσιο, την Κυβέρνηση και στέλνει ένα μήνυμα εμπιστοσύνης και διαφάνειας στην ελληνική κοινωνία. Επίσης, οφείλετε με τις δικές σας οδηγίες να κατευθύνετε τους οργανισμούς του ευρύτερου δημόσιου τομέα, που υπάγονται ακόμη και πρέπει να υπάγονται στον έλεγχο του Α.Σ.Ε.Π., να μη διεκδικούν με διαφοροποιημένες προκηρύξεις την καταστρατήγηση των διατάξεων του Συντάγματος και του νόμου.
      Το ίδιο το Α.Σ.Ε.Π. στην απάντηση που εσείς καταθέσατε, που υπογράφει ο Αντιπρόεδρός του κ. Μπακόπουλος, επισημαίνει την περίεργη διαφορά στη διαδικασία που επιδιώκει να επιβάλει η Δ.Ε.Η., διότι η κανονιστική πράξη και η προκήρυξη προβλέπει έναν πολύ περίεργο περιορισμό του Α.Σ.Ε.Π. μόνο στον έλεγχο της διαδικασίας πρόσληψης. Δεν μπορεί να αφήσετε αναπάντητη αυτήν την επισήμανση του Α.Σ.Ε.Π., που βεβαίως αφορά και εσάς και το συνάδελφό σας τον Υπουργό Ανάπτυξης. 
      Και για να απαντήσω στο άλλο σας επιχείρημα, υπάρχουν κατηγορίες προσωπικού του δημοσίου και του ευρύτερου δημόσιου τομέα που δεν θεωρούνται πολιτικό προσωπικό, το φυλακτικό προσωπικό. Και είδαμε πόσο ταλανίστηκε και η παράταξή σας, αλλά και η κοινή γνώμη από την υπόθεση των φρουρών της Τράπεζας της Ελλάδος. Δεν έχετε υποχρέωση ως Κυβέρνηση να εισηγηθείτε έναν ορθό νομοθετικό ορισμό της έννοιας του πολιτικού προσωπικού; ‘Εχουν στρατιωτική ιδιότητα αυτοί, οι υπάλληλοι της Τράπεζας της Ελλάδος; Κάθε ένστολος και κάθε οπλοφόρος που υπηρετεί στο δημόσιο και στον ευρύτερο δημόσιο τομέα είναι ταυτόχρονα και στρατιωτικό Σώμα; Μα, η μείζον διάκριση, τυπολογική, που υπάρχει στο Σύνταγμα είναι ανάμεσα στους πολιτικούς υπαλλήλους και στους στρατιωτικούς υπαλλήλους. Είναι δυνατόν να θεωρηθούν αυτοί στρατιωτικοί υπάλληλοι και να διεκδικήσουν την υπαγωγή τους στο μισθολογικό και λοιπό καθεστώς των Ενόπλων Δυνάμεων και των Σωμάτων Ασφαλείας; ‘Όχι βεβαίως. Άρα, γιατί δεν τοποθετείστε στο ποιος είναι μέλος του πολιτικού προσωπικού και άρα υπάγεται στο άρθρο 103 και άρα υπάγεται στις εγγυήσεις του Α.Σ.Ε.Π.; 
      Γι’ αυτό θα έλεγα, κύριε Υπουργέ, να πάρετε σήμερα γενναίες πρωτοβουλίες, να κλείσετε όλες τις πόρτες και όλα τα παράθυρα. 
      Οι γονείς που αγωνίζονται να σπουδάσουν τα παιδιά τους, που παρακολουθούν με αγωνία το αδιέξοδο στην τριτοβάθμια εκπαίδευση, που βλέπουν τις διαδηλώσεις, που βλέπουν να χάνεται ένα εξάμηνο και μια εξεταστική περίοδος, που δεν βλέπουν να υπάρχει φως στον ορίζοντα γιατί η Κυβέρνηση έχει περιέλθει σε αμηχανία και αδιέξοδο, οι γονείς που βλέπουν να μένουν κενές δεκαπέντε χιλιάδες θέσεις σε τριτοβάθμια ιδρύματα και να κλείνουν Τ.Ε.Ι., ακόμη και Α.Ε.Ι., σε διάφορες πόλεις της ελληνικής περιφέρειας, θέλουν να ξέρουν με ποιους όρους ο μεγάλος εργοδότης, ο υποδειγματικός εργοδότης στην ελληνική οικονομία, που είναι το κράτος και ο ευρύτερος δημόσιος τομέας, θα δώσει τη δυνατότητα στα παιδιά τους να βρουν μια θέση στον ήλιο και μια θέση αντίστοιχη με τα προσόντα τους, αλλά με ισονομία, με διαφάνεια, με αξιοκρατία, με εντιμότητα, γιατί πρέπει να απεγκλωβίσουμε τη χώρα. 
      Και σας καλώ σήμερα να απεγκλωβίσουμε τη χώρα από στείρες αντιπαραθέσεις. Πρέπει να διαφυλάξουμε τους θεσμούς, το κύρος της Βουλής, το κύρος του Α.Σ.Ε.Π. και να στείλουμε αυτό το μήνυμα που, πραγματικά, θα αναβαθμίσει, όχι απλώς τον πολιτικό, αλλά και τον κοινωνικό μας πολιτισμό. Αλλιώς, η Κυβέρνησή σας και η πλειοψηφία σας θα έχει την ευθύνη για την αυτοταπείνωση μιας χώρας που αξίζει καλύτερη μοίρα και θα βρει αυτήν την καλύτερη μοίρα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να κάνω μία μικρή παρέμβαση.
      ΠΡΟΕΔΡΕΥΩΝ (Ιωάννης Τραγάκης): Να κάνετε, κύριε Υπουργέ, παρέμβαση, το χρόνο της οποίας θα κρατήσω από το χρόνο της δευτερολογίας σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, κύριε Πρόεδρε.
      Δεν θα έκανα την παρέμβαση, αν ο συνάδελφος κ. Βενιζέλος δεν είχε αναφερθεί σ’ ένα ζήτημα το οποίο δεν αφορά την επερώτηση, αλλά αφορά τη λειτουργία της Βουλής. 
      Εγώ παίρνω παράδειγμα από την τελευταία έκκληση του κ. Βενιζέλου. Αν θέλουμε να είμαστε συνεπείς με αυτό που είπε τελευταία, να αποφύγουμε δηλαδή, στείρες αντιπαραθέσεις, εκείνες που δεν έχουν νόημα, σε καμία περίπτωση δεν θα έπρεπε να είχε γίνει η πρώτη του αναφορά σχετικά με την παράταση των εργασιών της Συνόδου.
      Κύριοι συνάδελφοι, το θέμα της παράτασης των εργασιών της Συνόδου, δεν ήταν ζήτημα διακριτικής ευχέρειας της Κυβέρνησης για να την κριτικάρει κανείς επ’ αυτού. Ήταν δέσμια η αρμοδιότητά της να το κάνει, υπερασπιζόμενη την ίδια τη Βουλή, υπερασπιζόμενη το κύρος ανθρώπων και έχοντας χρέος να μην αφήσει να πλανώνται σκιές. Και ξέρω ότι μέσα στο ΠΑ.ΣΟ.Κ υπάρχουν και φωνές που είναι εντελώς σύμφωνες προς αυτήν την κατεύθυνση.
      Γιατί έγινε αυτή η παράταση; Δεν το γνωρίζουμε; Το γνωρίζουμε γιατί η ίδια η εξεταστική επιτροπή είχε ζητήσει στοιχεία τα οποία αφορούν τραπεζικούς λογαριασμούς στο εξωτερικό, οι οποίοι ενδεχομένως να έχουν –δεν το ξέρει κανείς και δεν προδικάζει κανείς τίποτα- στοιχεία τα οποία αν έλθουν και έχει κλείσει η Βουλή, θα κατηγορείτο ευθέως ότι συνέτεινε στο να υπάρξει παραγραφή.
      Δεν οφείλει η Βουλή να εξαντλήσει όλα τα περιθώρια τα οποία έχει για να μην υπάρχει κανενός είδους δυνατότητα παραγραφής -στο μέτρο που μπορεί βεβαίως- και από την άλλη πλευρά για να μην πλανώνται σκιές για συναδέλφους μέσα σε αυτόν το χώρο; Δεν ήταν αυτό μία πράξη προστασίας του ιδίου του Κοινοβουλίου και του κύρους του πολιτικού κόσμου;
      Τι έπρεπε δηλαδή, να κάνει η Βουλή; Αν έκανε το αντίστροφο, θα ήμασταν όλοι υπόλογοι. Κάναμε αυτό που έπρεπε, το τονίζω. Και το κάναμε κατά κύριο λόγο για να μην υπάρχουν σκιές. Επαναλαμβάνω, κοιτάξτε και τις απόψεις συναδέλφων σας, κύριοι συνάδελφοι της Αξιωματικής Αντιπολίτευσης.
      Άρα αυτό που έγινε, δεν έγινε σε καμία περίπτωση με κομματική σκοπιμότητα. Έγινε με θεσμικούς όρους. Ήταν και είναι χρέος της Βουλής να λειτουργεί έτσι. Τότε μόνο αναβαθμίζουμε το κύρος και το επίπεδο του Κοινοβουλίου, όταν πρωτίστως εμείς οι ίδιοι δίνουμε το παράδειγμα ότι δεν ανεχόμαστε να υπάρχουν σκιές. Πολλώ μάλλον όταν –το τονίζω- από τη μία πλευρά έγινε η όλη διαδικασία σε συνέχεια των εργασιών της εξεταστικής επιτροπής και όταν Κυβέρνηση έκανε ό,τι μπορούσε προηγουμένως. Και το ξέρει η Βουλή, το ξέρει η Επιτροπή, γιατί ζητήθηκε και η βοήθεια της Κυβέρνησης προς αυτήν την κατεύθυνση ώστε να μας δοθούν τα στοιχεία.  
      Αν οι αλλοδαπές αρχές δεν έχουν στέρξει μέχρι τώρα να τα δώσουν, αυτό είναι δικό τους ζήτημα. Η Κυβέρνηση έκανε στο ακέραιο το καθήκον της, πίεσε όσο μπορούσε και αυτό όχι με μικροκομματική σκοπιμότητα, αλλά για να μην υπάρχει εκκρεμότητα, να μη φθάναμε στο επίπεδο της παράτασης. Αλλά αφού φθάσαμε στο σημείο και δεν είχαμε απάντηση, παρά την προσπάθεια της Κυβέρνησης, έπρεπε να παρατείνουμε την σύνοδο. 
      Σας παρακαλώ, κύριοι συνάδελφοι, παρακαλώ πολύ, κύριε Βενιζέλε, που ξέρω ότι δεν συνηθίζετε σε τέτοια θέματα να υψώνετε τον τόνο της φωνής σας. Σκεφθείτε και αντιληφθείτε. Η απόφαση που ελήφθη είναι απόφαση, η οποία, πέρα από το γεγονός της εκπλήρωσης ενός στοιχειώδους χρέους, αφορά την προάσπιση του ιδίου του κύρους του Κοινοβουλίου.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Πάντως, κύριε Υπουργέ, για να είμαστε ειλικρινείς –και να κάνω και εγώ μία παρέμβαση- το ΠΑ.ΣΟ.Κ στη Διάσκεψη των Προέδρων δεν αντέδρασε στην παράταση της Συνόδου. 
      Ευχαριστώ πολύ.
      Ο Κοινοβουλευτικός Εκπρόσωπος της Νέας Δημοκρατίας κ. Ζώης έχει το λόγο.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
      Παρ’ όλο που ο παριστάμενος Υπουργός επεφύλαξε ένα μικρό σχόλιο στα όσα ο κ. Βενιζέλος είπε σε σχέση με την παράταση των εργασιών της Βουλής, θα μου επιτρέψετε και εμένα –παρ’ όλο που έχω το μισό χρόνο από ό,τι είχε ο κ. Βενιζέλος- να επιφυλάξω με τη σειρά μου ένα πολύ σύντομο σχόλιο, όχι μόνο ως Κοινοβουλευτικός Εκπρόσωπος κατά τη συζήτηση της σημερινής επερώτησης, αλλά και ως μέλος αυτής της εξεταστικής επιτροπής, ίσως λιγότερο ή περισσότερο δραστήριο απ’ ότι ο κ. Βενιζέλος. Δεν ξέρω, δική σας είναι η εκτίμηση που προεδρεύατε …
      ΠΡΟΕΔΡΕΥΩΝ (Ιωάννης Τραγάκης): Εσείς ήσασταν και συντονιστής, κύριε Ζώη.
      ΧΡΗΣΤΟΣ ΖΩΗΣ: Πάντως, κύριε Πρόεδρε, για την αποκατάσταση της αλήθειας, πρέπει να θυμίσω και στον κ. Βενιζέλο και στους άλλους συναδέλφους και σ’ εσάς ότι η εξεταστική επιτροπή κατέληξε σ’ ένα πόρισμα με πολλές εκδοχές, όσες και οι παρατάξεις που συμμετείχαν, όμως σε αυτό το πόρισμα δεν αμφισβητούνταν οι πολιτικές ευθύνες, η διαπίστωση πολιτικών ευθυνών. 
      Επίσης δεν αμφισβητούνταν το δικαίωμά μας να κάνουμε ό,τι περισσότερο περνάει από το χέρι μας, ώστε να μην επιτραπεί σε κανέναν να καταλογίσει σ’ αυτήν την Επιτροπή προσπάθεια συγκάλυψης. Βεβαίως και το ΠΑ.ΣΟ.Κ απεδέχθη την πρόταση αυτή, υποδεικνύοντας στον κ. Λοβέρδο να συμμετέχει στη συνέχεια σε αυτό το συντονιστικό όργανο που επόπτευε τις διαδικασίες που έπονταν της κατάθεσης του πορίσματος. 
      	Φθάσαμε λοιπόν σ’ εκείνο το συμπέρασμα και σ’ εκείνη την εξουσιοδότηση αν θυμούμαι καλώς, με ενημέρωση της κ. Προέδρου της Βουλής και τη σύμφωνη γνώμη όλων των κομμάτων –κανείς δεν αρνήθηκε- να συνεχίσουμε με όλες εκείνες τις πράξεις που θα έβαζαν τέλος στις εκκρεμότητες που κληρονόμησε η εξεταστική επιτροπή. Και ποιες ήταν αυτές οι εκκρεμότητες, κύριε Πρόεδρε; Το αίτημα της δικαστικής συνδρομής από τις Ηνωμένες Πολιτείες και από την Ελβετία, να μας στείλουν, αν θέλετε, όλους εκείνους τους λογαριασμούς από τους οποίους προσδοκούσαμε και προσδοκούμε ακόμη –διότι υπάρχει ακόμη η εκκρεμότητα της αποστολής στοιχείων από τις Αρχές της Ελβετίας- να διαπιστώσουμε εάν από αυτές τις εκκρεμότητες προκύπτει κάτι το οποίο βαραίνει τον πολιτικό βίο και τους συγκεκριμένους Υπουργούς που ήταν τότε αντικείμενα διερεύνησης της εξεταστικής επιτροπής.
      	Κύριε Πρόεδρε, θεωρώ ότι εάν η Βουλή δεν παρέτεινε τις εργασίες της δεν θα μας κατελογίζετο απλώς από τους πολίτες ότι δεν κάναμε ό,τι περνάει από το χέρι μας για να φέρουμε στο φως ό,τι μπορεί να έρθει στο φως, αλλά πολύ περισσότερο θα μας κατελόγιζε η Ιστορία ότι δείξαμε μια ασυγχώρητη αφέλεια και, θα μου επιτρέψετε να πω, και μια αδιαφορία. Διότι όλοι γνωρίζουμε ότι εκκρεμεί ακόμη η απάντηση των ελβετικών Αρχών. Ας έρθουμε, λοιπόν, τώρα…
      	ΠΡΟΕΔΡΕΥΩΝ (Ιωάννης Τραγάκης): Ισχύει και για σας ό,τι ίσχυσε και για τον κ. Βενιζέλο, ότι ήσασταν εκτός θέματος σε ό,τι αφορά την ανάλυση της απάντησης στην επερώτηση.
      	ΧΡΗΣΤΟΣ ΖΩΗΣ: Ναι, κύριε Πρόεδρε, αλλά θα μου επιτρέψετε να πω ότι έπρεπε να απαντηθούν, κατά τη δική μου γνώμη, οι αιτιάσεις του κ. Βενιζέλου. Και τώρα θα μου επιτρέψετε να μπω στη συζητούμενη επερώτηση.
      	ΠΡΟΕΔΡΕΥΩΝ (Ιωάννης Τραγάκης): Συνεχίστε επί της επερωτήσεως.
      	ΧΡΗΣΤΟΣ ΖΩΗΣ: Κύριε Πρόεδρε, ο εισηγητής της επερώτησης μέσα σ’ έναν ενθουσιασμό προδίκασε ότι περίπου θα τραπούμε σε άτακτη φυγή μετά από την παράθεση των στοιχείων που θα αναπτύσσονταν κατά τη διάρκεια της σημερινής συζήτησης. Επιτρέψτε μου να σας πω ότι όχι μόνο δεν έχουμε τραπεί  σε φυγή, όχι μόνο είμαστε εδώ, αλλά βλέπω ότι μειώθηκε κατά το ήμισυ η δύναμη των συναδέλφων Βουλευτών του ΠΑ.ΣΟ.Κ. που έλαβαν μέρος στη σημερινή επερώτηση. Εγώ το κατανοώ γιατί είναι μια συνήθης πρακτική, όταν τις Παρασκευές βαραίνει ο χρόνος το μυαλό και τη διάθεση όλων μας. Όμως, κύριε εισηγητά της σημερινής επερώτησης, είμαστε εδώ, σας απαντήσαμε και η απάντηση συνεχίζεται.
      ΚΩΝΣΤΑΝΤΙΝΟΣ ΡΟΒΛΙΑΣ: Μα, δεν είπα εγώ τέτοιο 
      ΧΡΗΣΤΟΣ ΖΩΗΣ: Είπατε. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν το είπα εγώ. Δεν το έχω γραμμένο. 
      ΧΡΗΣΤΟΣ ΖΩΗΣ: Ψάξτε τα Πρακτικά. Φαίνεται ότι το ξεχνάτε, αλλά είναι στα Πρακτικά.
      Λέω λοιπόν το εξής, κύριε Πρόεδρε, ότι ο Υπουργός Εσωτερικών παίρνοντας το λόγο έδωσε αποστομωτικές απαντήσεις. Αποκατέστησε αναλήθειες, αντιμετώπισε ανακρίβειες που δεν είχαν κανένα άλλο στόχο από το να ενισχύσουν αυτήν την προσπάθεια που καταβάλλει η Αξιωματική Αντιπολίτευση, με συνέπεια αυτά τα δύο χρόνια, –οφείλω να αναγνωρίσω τη συνέπειά της- στο να ενισχύσει την αναξιοπιστία όχι της Κυβέρνησης αλλά τελικά του ίδιου του πολιτικού κόσμου. Κι εγώ θα συμφωνήσω με την τοποθέτηση του κ. Βενιζέλου ότι αυτού του είδους η αντιπαράθεση δημιουργεί μια δυσφορία στον πολίτη που είναι καλόπιστος ακροατής, παρατηρητής των συζητήσεων εδώ στη Βουλή. 
      Όμως από την άλλη δεν θα μπορούσαν να μείνουν αναπάντητα όλα όσα ακούστηκαν. Δεν θα μπορούσαν να μείνουν αναπάντητα όλα τα «στοιχεία» που ο κ. Ρόβλιας και οι επερωτώντες συνάδελφοι του ΠΑ.ΣΟ.Κ. κατέθεσαν στη Βουλή. Για την ακρίβεια, δεν κατέθεσαν τίποτα. Ανέπτυξαν προφορικά τις θέσεις τους και ο κύριος Υπουργός απάντησε σε όλες τις αιτιάσεις μία προς μία. Προς τιμήν του, δεν παρέλειψε να απαντήσει σε καμία από τις αιτιάσεις. Σε όλες δόθηκαν ικανοποιητικές απαντήσεις κι όχι μόνο δόθηκαν απαντήσεις από το Βήμα της Βουλής, αλλά κατατέθηκαν και τα σχετικά έγγραφα, τα οποία εγώ προτείνω και προτρέπω τους καλούς συναδέλφους να αναζητήσουν από τα Πρακτικά που τηρούνται στη Βουλή, για να διαπιστώσουν και οι ίδιοι την αλήθεια των ισχυρισμών του κυρίου Υπουργού.
      Κύριε Πρόεδρε, εγώ θα συμφωνήσω -και δεν θα το κάνω από αβροφροσύνη ενός συμπατριώτη προς έναν άλλο συμπατριώτη- με τον κ. Σαλαγιάννη ότι συνωθείται ο νέος κόσμος, συνωθούνται οι πολίτες στα γραφεία των Βουλευτών, στα γραφεία όλων όσων εκπροσωπούν μία «εξουσία» -πάντοτε εντός εισαγωγικών βάζω τη λέξη- στα μάτια του πολίτη, για να διεκδικήσουν το δικαίωμά τους στην εργασία, για να ζητήσουν μια βοήθεια, για να ζητήσουν μια χάρη, να ζητήσουν –θέλετε να συνομολογήσω τη λέξη;- ένα ρουσφέτι. Ναι, να το κάνω. Να το συνομολογήσω. 
      Όμως, κύριε Σαλαγιάννη, δεν αναρωτηθήκατε γιατί άραγε; Μήπως έχει εγγραφεί στο υποσυνείδητο, έχει περάσει στο DNA και των νεότερων γενεών πλέον η πεποίθηση η οποία στηρίχθηκε και αναπτύχθηκε, κυρίως, εξαιτίας αυτής της εικοσιπενταετούς διακυβέρνησης του τόπου από την προηγούμενη κυβέρνηση, η πεποίθηση στο μέσο πολίτη ότι όλα γίνονται, αρκεί να το θέλουν οι εκάστοτε διαχειριστές της εξουσίας; 
      Κύριε Πρόεδρε, φέρει μεγάλη ευθύνη το ΠΑ.ΣΟ.Κ. όχι μόνο γιατί δημιούργησε αυτήν την πεποίθηση στους πολίτες κατά τη διάρκεια της άσκησης της εξουσίας τα προηγούμενα είκοσι πέντε χρόνια, αλλά φέρει πολύ μεγάλη ευθύνη γιατί και σήμερα ως Αξιωματική Αντιπολίτευση συνεχίζει να υπονομεύει οποιαδήποτε προσπάθεια καταβάλλεται από την Κυβέρνηση να ενισχυθεί αυτός ο θεσμός, αυτή η ανεξάρτητη αρχή, το Α.Σ.Ε.Π., που εμείς με συνέπεια ενισχύουμε αυτά τα δύο χρόνια.
      Εγώ δεν θα καταθέσω –το έκανε ο κύριος Υπουργός- αυτά που το ίδιο το Α.Σ.Ε.Π. απήντησε σε δική του ερώτηση. Ανοίγω εδώ μία παρένθεση για να πω ότι καλώς ο κύριος Υπουργός το έκανε και θα ήταν άριστο εκ μέρους σας, κύριοι συνάδελφοι της Αντιπολίτευσης, να αξιοποιούσατε, να κάνατε χρήση του δικαιώματός σας να ζητήσετε από το Προεδρείο της ανεξάρτητης αυτής αρχής να ενημερώσει τη Βουλή για τα προβλήματά του, για τα παράπονά του, για τα ελλείμματά του ή για να διαπιστώσετε κατά τη διάρκεια αυτής της ακρόασης το πού ενισχύθηκε, το πώς ενισχύθηκε, με τι μέσα ενισχύθηκε, με πόσο προσωπικό ενισχύθηκε για να ανταποκριθεί στις ανάγκες του.
      Κύριε Πρόεδρε, κλείνοντας την παρένθεση θα πω ότι το ίδιο το Α.Σ.Ε.Π. ομολογεί -πέραν του πόσο ενισχύθηκε από την Κυβέρνηση της Νέας Δημοκρατίας- κάτι σχετικά με τις διατάξεις νόμων που η προηγούμενη κυβέρνηση είχε ψηφίσει. Θα μου επιτρέψετε να το διαβάσω για να μην κατηγορηθώ ότι αοριστολογώ: «Πέραν του ότι αφαιρέθηκε ένα μεγάλο στάδιο αρμοδιοτήτων του Α.Σ.Ε.Π. από τη συνολική διαδικασία που απαιτείται για την ολοκλήρωση των προσλήψεων σε σημαντικά ευρύ πεδίο του δημοσίου τομέα, καθιερώθηκε για την πρόσληψη του ειδικού επιστημονικού προσωπικού των ως άνω φορέων υποχρεωτική συνέντευξη, ως κριτήριο αποκλεισμού των υποψηφίων που δεν κρίνονται επαρκείς να ανταποκριθούν στα καθήκοντα της θέσης η οποία μάλιστα ανατίθεται σε Επιτροπή που ορίζει ο φορέας κ.λπ.».
      Κύριοι της Αντιπολίτευσης, όχι μόνο σας μέμφεται το Α.Σ.Ε.Π. ότι κάνατε με τρόπο μαεστρικό που εσείς γνωρίζετε πράγματι –κι εγώ σας τον αναγνωρίζω- ό,τι περνούσε από το χέρι σας για να μειώσετε τις αρμοδιότητές του και τις δυνατότητες που είχε να αντιμετωπίσει την πρόκληση των αντικειμενικών προσλήψεων, αλλά επιπλέον σας αναγνωρίζει και την εισαγωγή της συνέντευξης η οποία βεβαίως σ’ ένα άλλο χωρίο της άποψης του Α.Σ.Ε.Π. αναγνωρίζεται ότι κατ’ ουδένα τρόπο δεν αποτελεί μη αξιοκρατικό κριτήριο πρόσληψης.
      Σταματήστε, λοιπόν, να χρησιμοποιείτε μισές αλήθειες, στρεβλά επιχειρήματα, σταματήστε να επικαλείστε μόνο την όψη του νομίσματος που κατά τη γνώμη σας σάς συμφέρει και κάντε τον κόπο να το γυρίσετε, να διαβάσετε και την άλλη όψη του και τότε θα διαπιστώσετε ότι υπάρχει μόνο ένας δρόμος, ο δρόμος της συναίνεσης, της συνεργασίας, ώστε να μην απαξιωθεί το πολιτικό προσωπικό της χώρας. Έχετε αυτήν την πρόκληση να αντιμετωπίσετε. Εγώ σας παρακαλώ να ανταποκριθείτε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΧΡΗΣΤΟΣ ΖΩΗΣ: Κύριε Πρόεδρε, δείξτε μία μικρή ανοχή, όπως δείξατε και στον Κοινοβουλευτικό Εκπρόσωπο του ΠΑ.ΣΟ.Κ. Δεν ζητώ κάτι περισσότερο.
      ΠΡΟΕΔΡΕΥΩΝ (Ιωάννης Τραγάκης): Θα του κρατήσω το χρόνο από τη δευτερολογία.
      ΧΡΗΣΤΟΣ ΖΩΗΣ: Δεν δευτερολογώ, το γνωρίζετε, μακάρι να είχα τέτοιου είδους δυνατότητα.
      ΠΡΟΕΔΡΕΥΩΝ (Ιωάννης Τραγάκης): Συνεχίστε για λίγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Έχει και τα γενέθλιά του σήμερα!
      ΧΡΗΣΤΟΣ ΖΩΗΣ: Κύριε Πρόεδρε, θα μπορούσε για πολλή ώρα κανείς να επιχειρηματολογεί, ν’ αναφέρεται για παράδειγμα στα ποσοστά με τα οποία η σημερινή Κυβέρνηση εκπροσωπείται στο στενό και στον ευρύτερο δημόσιο τομέα. Απ’ όπου και να πιαστεί κανείς, είναι αναρίθμητα τα παραδείγματα για να διαπιστώσουμε πότε και πώς αλώθηκε το κράτος και από ποιον αλώθηκε το κράτος. 
      Εμείς, κύριε Πρόεδρε, αντί οποιουδήποτε άλλου παραδείγματος έναντι των όσων μπορεί να αναφέρει η Αξιωματική Αντιπολίτευση σας καλούμε και καλούμε  και τους συναδέλφους της Αξιωματικής Αντιπολίτευσης να αναδιφήσετε στα Πρακτικά της Βουλής και εκεί θα βρείτε ένα παράδειγμα που αποτελεί μνημείο ευλάβειας προς το Α.Σ.Ε.Π.!
      Έχει κατατεθεί από συνάδελφο της Νέας Δημοκρατίας –ακούστε, κύριε Πρόεδρε- το παράδειγμα πρόσληψης βοηθού αλατιστή κεφαλογραβιέρας! Όπως σας το λέω! Ξέρω ότι μπορεί να προκαλεί χαμόγελα, αλλά είναι έγγραφο από συνεταιρισμό που έχει στην κατοχή του γαλακτοβιομηχανική επιχείρηση. Ήταν πρόσληψη μέσω του Α.Σ.Ε.Π., εκεί που με μια επιστολή, που με μια κάρτα, που με ένα τηλέφωνο προηγούμενες κυβερνήσεις, άλλοι Βουλευτές, άλλοι Υπουργοί αρκούσαν να παρέμβουν για να προσληφθεί αυτός ο βοηθός αλατιστή κεφαλογραβιέρας σε γαλακτοβιομηχανία!
      ΠΡΟΕΔΡΕΥΩΝ (Ιωάννης Τραγάκης): Τι προσόντα έπρεπε να έχει ο αλατιστής; Μ’ ενδιαφέρει αυτό. 
      ΧΡΗΣΤΟΣ ΖΩΗΣ: Αυτό το παράδειγμα, κύριε Πρόεδρε, θα αποτελεί μνημείο ευλάβειας της σημερινής Κυβέρνησης έναντι του Α.Σ.Ε.Π. και έναντι αυτού του μνημείου θα προσπαθούν, αλλά δεν θα τα καταφέρνουν οι Βουλευτές της Αντιπολίτευσης, να απαντούν κάθε φορά που τους αιτιώμεθα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα ανατρέξω στην προκήρυξη για να δω τι προσόντα έπρεπε να έχει ο αλατιστής.
      ΧΡΗΣΤΟΣ ΖΩΗΣ: Βοηθός αλατιστή, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Βοηθός κιόλας; 
      Για να δείτε ότι το Προεδρείο τα ξέρει όλα, ο κ. Τασούλας πήγε να μας παραπλανήσει να σας δώσουμε χρόνο λόγω του ότι έχετε τα γενέθλιά σας.
      ΧΡΗΣΤΟΣ ΖΩΗΣ: Πέρασαν, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Το Προεδρείο είδε ότι τα γενέθλιά σας είναι στις 10 Μαΐου. Δε λέω τη χρονολογία, είσθε μικρός ακόμα.
      ΧΡΗΣΤΟΣ ΖΩΗΣ: Πείτε την, κύριε Πρόεδρε. Είναι το Μάιο του ΄68. 
      ΚΩΝΣΤΑΝΤΙΝΟΣ ΤΑΣΟΥΛΑΣ: «Αμάρτησα» για καλό σκοπό! 
      ΠΡΟΕΔΡΕΥΩΝ (Ιωάννης Τραγάκης): Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Ζώη, δεν ξέρω για ποιο μνημείο μιλήσατε προηγουμένως, αλλά πιστέψτε με ότι θα μείνει ιστορικό μνημείο η συνέντευξη των Επαγγελματιών Οπλιτών. Είναι συνέντευξη της Νέας Δημοκρατίας, όπου οι βαθμολογούμενες ερωτήσεις ήταν του επιπέδου «τι δουλειά κάνουν οι γονείς σου και τι θα κάνεις, αν δεν περάσεις στο στρατό».
      Και ερωτώ: Ποιος εχέφρων μπορεί να βάλει βαθμό στην οποιαδήποτε απάντηση αυτής της κατασκευασμένης και προσχηματικής ερώτησης; 
      ΧΡΗΣΤΟΣ ΖΩΗΣ: Ρωτήστε τους ψυχολόγους.
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό είναι το μνημείο της Κυβέρνησης αυτής σε σχέση με τη συνέντευξη. Το πρώτο είναι αυτό.
      Δεύτερον, ήθελα να σας πω ότι παραφράσατε το έγγραφο του Α.Σ.Ε.Π..
      ΧΡΗΣΤΟΣ ΖΩΗΣ: Εγώ το διάβασα. Δεν το παρέφρασα. 
      ΚΩΝΣΤΑΝΤΙΝΟΣ ΡΟΒΛΙΑΣ: Το έγγραφο του Α.Σ.Ε.Π. –αναφερόμενο σε συνέντευξη της εποχής του ΠΑ.ΣΟ.Κ.- αναφέρεται στη συνέντευξη του ειδικού επιστημονικού προσωπικού, η οποία όπως θα γνωρίζετε δεν είναι βαθμολογούμενη. Ήταν συνέντευξη on-off, όπως λέμε. Δηλαδή, αν αυτός ο άνθρωπος δεν εκρίνετο…
      ΧΡΗΣΤΟΣ ΖΩΗΣ: Να πάρετε από τα Πρακτικά το έγγραφο. 
      ΚΩΝΣΤΑΝΤΙΝΟΣ ΡΟΒΛΙΑΣ: Διαβάστε το καλύτερα. Έχω εντρυφήσει σ’ αυτό το έγγραφο, σ’ αυτό το έγγραφο το οποίο προέκυψε από την ανεπίτρεπτη ενέργεια –επανέρχομαι- του Υπουργού Εσωτερικών, ο οποίος διαβιβάζει τις επερωτήσεις και τις ερωτήσεις του ΠΑ.ΣΟ.Κ. στο Α.Σ.Ε.Π. για σχολιασμό! 
      Κύριε Υπουργέ, επανέρχομαι και επαναλαμβάνω. Ενεργείτε αντισυνταγματικά, παραβιάζετε το νόμο και το Σύνταγμα, όταν ζητάτε από το Α.Σ.Ε.Π. να σχολιάσει τις επερωτήσεις και τις ερωτήσεις της Αντιπολίτευσης! Το μόνο που μπορείτε να κάνετε είναι να ζητήσετε συγκεκριμένα στοιχεία, τα οποία ενδεχομένως σας χρειάζονται με αφορμή την ερώτηση ή την επερώτηση. Το να στέλνετε γενικώς και αορίστως προς σχολιασμόν τις ερωτήσεις και τις επερωτήσεις της Αντιπολίτευσης δεν είναι επιτρεπτό.
      Μιλήσατε για τις κενές οργανικές θέσεις του Α.Σ.Ε.Π. και καταθέσατε διάφορα στοιχεία δικής σας επιλογής. Εγώ θα σας κάνω μια απλή ερώτηση και απαντήστε μου. Επί των ημερών σας έγινε έστω και μία προκήρυξη για πρόσληψη προσωπικού από το Α.Σ.Ε.Π. –αριθμό προκηρύξεως να μας πείτε!- έστω και μία; Η τελευταία προκήρυξη είναι η με αριθμό 1/2003 επί ΠΑ.ΣΟ.Κ..
      Εκατό κενές οργανικές θέσεις έχετε και το λέτε με έγγραφό σας –το οποίο και θα καταθέσω- με υπογραφή του κ. Ανδρεουλάκου. Και ο κ. Ανδρεουλάκος με όμορφο τρόπο λέει ότι εμείς θέλουμε να τις καλύψουμε, αλλά δεν μας τις εγκρίνει το Υπουργείο Οικονομίας και Οικονομικών. Καταθέτω το σχετικό έγγραφο για τα Πρακτικά.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Άρα, το Α.Σ.Ε.Π. αποψιλωμένο επί των ημερών σας προσπαθεί να εργαστεί. Και η πλήρης απόδειξη της αδυναμίας και της εγκατάλειψης είναι –επαναλαμβάνω- ο γραπτός διαγωνισμός του Ιουλίου του 2004, εικοσιτέσσερις μήνες πριν, ο οποίος δεν έχει ολοκληρωθεί. Τι μεγαλύτερη απόδειξη θέλουμε για το ότι το Α.Σ.Ε.Π. δεν μπορεί να κάνει τη δουλειά του, διότι δεν έχει κόσμο; Τι μεγαλύτερη απόδειξη θέλουμε ότι δεν βοηθάτε το Α.Σ.Ε.Π., όταν στην ετήσια έκθεσή του γράφει ότι ούτε τις μετατάξεις δεν ολοκληρώνετε, κύριε Υπουργέ; 
      Θα κλείσω με το θέμα των Δ.Ε.Κ.Ο., με αυτό, δηλαδή, με το οποίο ξεκίνησα: με τις υποσχέσεις του Πρωθυπουργού και τις δικές σας ότι ουδόλως θα θιγεί το αντικειμενικό σύστημα προσλήψεων.
      Και έρχομαι και σας λέω: Ποιος εκδίδει τώρα την προκήρυξη, μετά το νόμο για τις Δ.Ε.Κ.Ο.; Οι Δ.Ε.Κ.Ο. την εκδίδουν. Ποιος διενεργεί το διαγωνισμό; Τριμελής επιτροπή των Δ.Ε.Κ.Ο. διενεργεί το διαγωνισμό. Ποιος καταρτίζει τους πίνακες; Οι Δ.Ε.Κ.Ο. καταρτίζουν τους πίνακες. Ποιος εξετάζει τις ενστάσεις; Οι Δ.Ε.Κ.Ο. εξετάζουν τις ενστάσεις. Τι κάνει το Α.Σ.Ε.Π.; Σας το είπε ο κ. Βενιζέλος. Ελέγχει –λέει- αν τηρήθηκε σωστά η διαδικασία. 
      Είναι αυτό αποδυνάμωση του Α.Σ.Ε.Π. ή δεν είναι; Φύγαμε από το Α.Σ.Ε.Π. ή δεν φύγαμε για όλες αυτές τις Δ.Ε.Κ.Ο. μετά τον περιβόητο νόμο σας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και επειδή αναφερθήκατε στις συνεντεύξεις θέλω να ρωτήσω: Είχε το  ΠΑ.ΣΟ.Κ. συνέντευξη στην Πυροσβεστική, κύριε Υπουργέ και δεν το ήξερα; Είχε το ΠΑ.ΣΟ.Κ. συνέντευξη στους επαγγελματίες οπλίτες και δεν το ήξερα; Είχε το ΠΑ.ΣΟ.Κ. συνέντευξη στη Δημοτική Αστυνομία; Είχε το ΠΑ.ΣΟ.Κ. συνέντευξη στους φύλακες των φυλακών; Όλα αυτά δεν είναι δικά σας κατασκευάσματα; Εσείς δεν θα βάλετε και τους αγροφύλακες με συνέντευξη; Για πείτε μου, πού σε όλα αυτά υπήρχε συνέντευξη του ΠΑ.ΣΟ.Κ.; Υπήρχαν καθαρά και μόνο τα μόρια. Είχε «μαλλιάσει η γλώσσα μας» να λέμε ότι «παιδιά, μόνο με μόρια μπορείτε να μπείτε σ’ αυτές τις υπηρεσίες ...»
      ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΡΟΒΛΙΑΣ: Και ήρθατε εσείς και βάλατε τη συνέντευξη, ένα καθαρά υποκειμενικό κριτήριο για να αλώσετε αυτές τις θέσεις, για να αποσπάσετε κι άλλες ψήφους, για να ανταποκριθείτε στοιχειωδώς σ’ αυτά που είχατε πει προεκλογικά. 
      Αλλά επαναλαμβάνω -και να το ξέρουν όλοι οι άνεργοι, οι οποίοι συνωστίζονται στα γραφεία σας- ότι βολεύετε το σκληρό κομματικό πυρήνα και μόνο οι Υπουργοί. Οι Βουλευτές σας βέβαια, είναι έξω απ’ αυτές τις διαδικασίες. Δεν μπορούν να συμμετάσχουν και οφείλουν οι ψηφοφόροι να έρθουν να ζητήσουν εξηγήσεις στα υπουργικά γραφεία.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Να ψηφίσουν τους Βουλευτές. Ευχαριστούμε πολύ.
      Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. έχει το λόγο...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Μετά, κύριε Υπουργέ, θα πάρετε το λόγο για να κλείσουμε τη συζήτηση. 
      ΕΥΑΓΓΕΛΟΣ ΒΕΝΙΖΕΛΟΣ: Πότε θα μιλήσω εγώ, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Θα μιλήσετε εσείς και θα κλείσουμε με τον Υπουργό. Θα πάμε πάλι σε «πινγκ-πονγκ;» 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι έτσι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ξέρω πώς είναι, αλλά επειδή πέρασε η ώρα …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, να με συγχωρέσετε. 
      Μπορεί βέβαια να έχετε μεγαλύτερη πείρα –και δεν την αμφισβητώ- αλλά η τακτική που είχαμε ακολουθήσει και όταν ήμασταν Αντιπολίτευση και τώρα είναι ότι μιλάει ο Υπουργός, απαντάει ο κοινοβουλευτικός εκπρόσωπος, και στο τέλος υπάρχει η μόνη δυνατότητα τριτολογίας του Υπουργού αν και εφόσον αυτή χρειαστεί. 
      ΠΡΟΕΔΡΕΥΩΝ (Ιωάννης Τραγάκης): Είπαμε να τα συμπτύξουμε, να μιλήσει ο κ. Βενιζέλος και να απαντήσετε μια και καλή. Να τα «σκουπίσετε» όλα να τελειώνουμε.
      Ορίστε, κύριε Βενιζέλο, για οκτώ λεπτά έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ας το δεχθώ κατ’ οικονομία λόγω Παρασκευής κλπ. 
      Κύριε Πρόεδρε, θα μου επιτρέψετε να επιμείνω στο ότι η στάση της κοινοβουλευτικής πλειοψηφίας και της Κυβέρνησης σε σχέση με το περιβόητο ζήτημα της εξεταστικής επιτροπής είναι υποκριτική, διότι επί δεκαοκτώ μήνες οι ξένες αρχές ρωτούν με έγγραφά τους εάν έχει συγκροτηθεί και λειτουργεί προανακριτική αρχή κατά το άρθρο 86 του Συντάγματος. 
      Και το ακριβές είναι ότι η εξεταστική επιτροπή διέπεται από το άρθρο 68 του Συντάγματος, είναι όργανο κοινοβουλευτικού ελέγχου, δεν είναι όργανο ποινικής προδικασίας και δεν έχει αρμοδιότητες να προβαίνει σε τέτοιες ενέργειες. 
      Αν η κοινοβουλευτική πλειοψηφία ήθελε να ακολουθήσει τη διαδικασία του άρθρου 86, όφειλε να έχει συστήσει επιτροπή διενέργειας προκαταρκτικής εξέτασης και παράλληλα ο εισαγγελέας, που έχει αρμοδιότητα για τα μη πολιτικά πρόσωπα, μπορούσε να ζητήσει δικαστική συνδρομή για τα μη πολιτικά πρόσωπα και αν προέκυπτε υποψία για πολιτικά πρόσωπα, τότε να κάναμε τα πάντα.
      Όταν επί δεκαοκτώ μήνες, λοιπόν, ούτε η πλειοψηφία της Βουλής επικαλείται και εφαρμόζει το άρθρο 86 ούτε ο Εισαγγελέας ενεργεί με βάση την ευχέρειά του, δεν είναι δυνατόν να ερχόμαστε τελευταία στιγμή προ των δημοτικών εκλογών και να δημιουργούμε το κλίμα, το οποίο δημιουργείται.
       ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Βενιζέλο. Σταματώ και το χρόνο σας, για να κάνω μία συντομότατη παρέμβαση.
      Μπήκαμε σε δύσκολες περπατησιές τώρα και θα ήταν άβολο για μένα να μπω σ’ αυτές τις δύσκολες περπατησιές. Οφείλω, όμως, να απαντήσω -γιατί με αφορά προσωπικά το θέμα- και να σας υπενθυμίσω ότι μέχρι στιγμής έχουν σταλεί στις ελβετικές αρχές τουλάχιστον –που έχουν μείνει οι μόνοι αναπάντητοι- δέκα έξι έγγραφα για επίσπευση των διαδικασιών.
      Όπως πολύ σωστά είπατε, ενώ στην 1η Ιουλίου 2005 οι ελβετικές αρχές είχαν πει ότι εκτελείται η παραγγελία μας και θα ανοίξουν οι λογαριασμοί, ξαφνικά οι ελβετικές αρχές τέλη Οκτωβρίου, αρχές Νοεμβρίου, μας στέλνουν μία επιστολή με ορισμένα ερωτήματα στα οποία έπρεπε να απαντήσουμε.
      Τα ερωτήματα αυτά, για να χρησιμοποιήσω μία επιεική έκφραση –θα το βάλω και εντός εισαγωγικών- ήταν «υποψιασμένα», διότι το βασικό ερώτημα ήταν «πώς λειτουργείτε, βάση του άρθρου 68 του ελληνικού Συντάγματος ή βάση του άρθρου 86, οπότε είστε προανακριτική επιτροπή;».
      Αυτό ήταν το έναυσμα, με το οποίο η κυρία Πρόεδρος της Βουλής, με συναίνεση όλων των κομμάτων –θα το τονίζω πάντοτε αυτό- συνέστησε μία ειδική ομάδα εργασίας με τους συντονιστές των κομμάτων και αυτή η ομάδα εργασίας απάντησε στο συγκεκριμένο έγγραφο των Ελβετών με απαντήσεις στα ερωτήματά τους και το στείλαμε στις 23 Μαρτίου. Αυτό είναι το ένα σκέλος.
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα, κύριε Πρόεδρε.
       ΠΡΟΕΔΡΕΥΩΝ (Ιωάννης Τραγάκης): Ένα λεπτό, επιτρέψτε μου, γιατί δεν μου έχει δοθεί ποτέ η ευκαιρία να τα πω αυτά και χαίρομαι που μου τη δίνετε, εκτός πάσης κοινοβουλευτικής διαδικασίας.
      ΕΥΑΓΓΕΛΟΣ ΒΕΝΙΖΕΛΟΣ: Κατ’ οικονομίαν.
       ΠΡΟΕΔΡΕΥΩΝ (Ιωάννης Τραγάκης): Κατ’ οικονομίαν.
      Επομένως, σε ό,τι αφορά στην εξεταστική επιτροπή και στην ειδική ομάδα εργασίας, έπραξαν στο ακέραιο το καθήκον τους και δεν καθυστέρησαν ούτε λεπτό. Μάλιστα, υπήρξε και παρέμβαση για υπερβάλλοντα ζήλο του ομιλούντος σε ό,τι αφορά τις απαντήσεις και τα έγγραφα που έστειλε στην Ελβετία.
      Σε ό,τι αφορά τον Εισαγγελέα -όπως πολύ σωστά το είπατε- που διεξήγαγε την προανάκριση, είναι γνωστό ότι ο Εισαγγελέας έχει στείλει από τις 23 Μαρτίου 2006 για τα μη πολιτικά πρόσωπα παραγγελία προς τις ελβετικές αρχές, μέσω του Ελληνικού Υπουργείου της Δικαιοσύνης, για το άνοιγμα των ιδίων συγκεκριμένων λογαριασμών.
      Χαίρομαι που μου δώσατε την ευκαιρία να κάνω αυτήν την παρέμβαση.
      ΕΥΑΓΓΕΛΟΣ ΒΕΝΙΖΕΛΟΣ: Ακούστε. Με βάση την περιγραφή σας, την οποία δέχομαι ως βάση συζήτησης –για να μην ξοδευόμαστε σε λεπτομέρειες- συνομολογείτε ότι δεν ισχύει στην προκειμένη περίπτωση το άρθρο 86. Ουδέποτε η Βουλή κίνησε διαδικασία κατά το άρθρο 86. Άρα, όταν μας ρωτούν όσοι αλληλογραφούν μαζί μας αν ως Βουλή έχουμε ποινική δικαιοδοσία, η απάντησή μας είναι ότι δεν έχουμε, διότι δεν έχουμε πάρει τέτοια απόφαση.
       ΠΡΟΕΔΡΕΥΩΝ (Ιωάννης Τραγάκης): Στείλαμε την απάντηση που έπρεπε με ομοφωνία όλων των κομμάτων.
      ΕΥΑΓΓΕΛΟΣ ΒΕΝΙΖΕΛΟΣ: Το αν η ερώτηση των Ελβετών είναι «υποψιασμένη», δεν μας ενδιαφέρει εν προκειμένω, γιατί προφανώς κάποιοι -μη πολιτικά πρόσωπα- αμύνονται και θέλουν να διατηρήσουν την ανωνυμία και τα απόρρητα των λογαριασμών τους. Αυτούς, λοιπόν, ας τους εντοπίσει ο Εισαγγελέας. Και το Υπουργείο Δικαιοσύνης ας κινητοποιούσε επί δεκαοκτώ μήνες την πρεσβεία και δικηγορικά γραφεία στην Ελβετία, προκειμένου να έχει απάντηση. 
      Το να αφήνει η Βουλή να περνάει άπρακτο το δεκαοκτάμηνο, δηλαδή η πλειοψηφία της Νέας Δημοκρατίας να μην κινεί διαδικασία κατά το άρθρο 86 και να ερχόμαστε τώρα και να λέμε αυτά τα υποκριτικά που λέμε, εγώ δεν το δέχομαι. Δεν είναι άξιο του επιπέδου του πολιτικού κόσμου της χώρας και του επιπέδου της Βουλής.
       ΠΡΟΕΔΡΕΥΩΝ (Ιωάννης Τραγάκης):  Δεν θα κάνω σχόλιο σ’ αυτή τη δήλωσή σας. Και ας κλείσουμε το θέμα, παρά το γεγονός ότι γνωρίζετε καλύτερα από εμένα ότι η απάντηση από τους Ελβετούς ήρθε το Νοέμβριο του 2005, δηλαδή πριν από έξι μήνες.
      ΕΥΑΓΓΕΛΟΣ ΒΕΝΙΖΕΛΟΣ: Και εγώ λέω ότι η Κυβέρνηση, η κοινοβουλευτική πλειοψηφία και η δικαιοσύνη, μέσα σε δυόμισι χρόνια, αν ήθελαν να βρουν κάτι που υπάρχει, θα το έβρισκαν. Άρα ή δεν θέλουν ή δεν υπάρχει.
       ΠΡΟΕΔΡΕΥΩΝ (Ιωάννης Τραγάκης): Αφού ξέρετε ότι πηγαίναμε βήμα-βήμα.
      Να το κλείσουμε το θέμα.
      ΕΥΑΓΓΕΛΟΣ ΒΕΝΙΖΕΛΟΣ: Το κλείνουμε.
       ΠΡΟΕΔΡΕΥΩΝ (Ιωάννης Τραγάκης): Ορίστε, κύριε συνάδελφε, ξεκινά ο χρόνος σας.
      ΕΥΑΓΓΕΛΟΣ ΒΕΝΙΖΕΛΟΣ: Ειλικρινά, περιμένω σήμερα στο τέλος της συζήτησης, από τον Υπουργό Εσωτερικών να υπερβεί τον εαυτό του και την κυβερνητική πρακτική. Του έθεσα συγκεκριμένα ερωτήματα που μπορούν, εάν απαντηθούν θετικά, να αποτελέσουν τη βάση σοβαρών θεσμικών καινοτομιών που να πείθουν τον πολίτη, και ιδίως το νέο Έλληνα πολίτη, ότι κάτι αλλάζει στον τόπο αυτό.
      Πρέπει να καταργηθεί νομοθετικά η συνέντευξη πλήρως, γιατί απεδείχθη άχρηστη και, βεβαίως, να υπαχθούν ή να διατηρηθούν στον έλεγχο του Α.Σ.Ε.Π. όλες οι επιχειρήσεις του ευρύτερου δημόσιου τομέα, τη διοίκηση των οποίων διορίζει άμεσα με διοικητική πράξη ή έμμεσα ως μέτοχος το ελληνικό δημόσιο.
      Πιστεύω ότι αν σ’ αυτά προσθέσουμε και την υποχρέωση κοινοποίησης προς έλεγχο στο Α.Σ.Ε.Π. όλων των συμβάσεων έργου, προκειμένου να ελέγχεται εάν υποκρύπτεται σύμβαση εργασίας, θα έχουμε δημιουργήσει το θεσμικό εξοπλισμό, θα έχουμε κλείσει τα παράθυρα και θα έχουμε στείλει ένα μήνυμα σεβασμού του Συντάγματος, σεβασμού του κράτους δικαίου και σεβασμού της προσωπικότητας και της αγωνίας όλων των παιδιών και των οικογενειών. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριοι συνάδελφοι, σε ό,τι αφορά το πρώτο θέμα το οποίο ετέθη από τον κ. Βενιζέλο στο περιθώριο, θα έλεγα, της σημερινής επερώτησης, θα επαναλάβω για μία ακόμη φορά ότι,  υπερασπιζόμαστε όλοι το κύρος του Κοινοβουλίου και του πολιτικού κόσμου.
      Ποια ήταν η κατάσταση; Την ξέρετε. Έληγε η Σύνοδος της Βουλής, επήρχετο παραγραφή –αυτό το τόνιζαν και τα δικά σας στελέχη προς πάσα κατεύθυνση- απάντηση δεν είχε έρθει από τις ελβετικές αρχές, εκκλήσεις είχαν γίνει επανειλημμένα από την πλευρά της Κυβέρνησης και υπήρχαν δύο δρόμοι. Ο δρόμος του να πάρουμε την απόφαση να τελειώσει η Σύνοδος και να έχουμε παραγραφή, ό,τι και αν συμβεί, για τα πολιτικά πρόσωπα. Και ο δρόμος να την παρατείνουμε, λέγοντας ότι αφήνουμε ανοιχτό το ζήτημα αυτό και, εφόσον έρθουν οποιαδήποτε στοιχεία, θα αξιολογηθούν. Γιατί βγάζει κανείς το συμπέρασμα και λέει εκ των προτέρων ότι τα στοιχεία αυτά δεν υπάρχουν; Μακάρι, να μην υπάρχουν για τον ίδιο τον πολιτικό κόσμο, για την ίδια την πολιτική μας ζωή. Εάν, όμως, κύριοι συνάδελφοι, υπάρχουν και έρθουν, τι θα γινόταν τότε σ’ αυτήν τη Βουλή; 
      Το κυριότερο, όμως, είναι το εξής: Πείτε ότι, αφού τελείωνε η Σύνοδος, δεν αισθάνονταν οι ελβετικές αρχές ότι υπάρχει αυτή η πίεση και δεν ερχόταν η απάντηση. Εσείς οι ίδιοι, τα δικά σας στελέχη, μας είπαν πριν λίγες μέρες ότι θα πλανιόταν πάντοτε η εντύπωση ότι κάτι τρέχει με συναδέλφους. Εσείς θα λέγατε, παραδείγματος χάρη, ότι πλανιέται αυτή η σκιά και ότι εμείς την αφήσαμε εσκεμμένα -το είπαν οι συνάδελφοί σας μέσα στο κόμμα του ΠΑ.ΣΟ.Κ.- και εμείς θα είμαστε υποχρεωμένοι να απολογούμαστε. Τώρα, όμως, έγινε μία κίνηση που, όπως τόνισε ο κύριος Πρόεδρος προηγουμένως, μέσα στη Διάσκεψη δεν άφησε πολλά περιθώρια από πλευράς αντεγκλήσεων. 
      Αποφασίσαμε να συνεχιστεί η λειτουργία της Βουλής, δηλαδή να συνεχιστούν οι εργασίες της Συνόδου. Όταν έρθουν -εφόσον έρθουν- τα στοιχεία αυτά, αξιολογούνται και, από εκεί και πέρα, παίρνουμε τις αποφάσεις μας. Σώζουμε πραγματικά αυτήν τη στιγμή εκείνο που έπρεπε να σώσουμε, δηλαδή τη δυνατότητα της Βουλής να είναι ο τελικός κριτής και να μην την κατηγορήσει κανένας ότι συγκαλύπτει οτιδήποτε. Και, κυρίως, προστατεύουμε συναδέλφους έναντι των οποίων οι σκιές θα πλανιόντουσαν. Εάν δεν υπάρχει θέμα, να μη φοβούνται τίποτα. Εάν, όμως, υπάρχει, η Βουλή θα έχει κάνει το καθήκον της. Αυτό είναι όλο. Γι’ αυτό και το ΠΑ.ΣΟ.Κ. ορθά στη Διάσκεψη των Προέδρων δεν επέμεινε. 
      Πραγματικά, πρέπει να δώσουμε ελπίδα στο μέλλον για τα θέματα της αξιοκρατίας. Πρώτα-πρώτα να πω κάτι. Σε ό,τι αφορά το θέμα αυτό, θα έπρεπε να έχουν δοθεί εδώ και χρόνια αυτά τα δείγματα γραφής και δυστυχώς δεν δόθηκαν.
      Το γεγονός ότι υπάρχουν οι διαδηλώσεις, που αφορούν τα θέματα της παιδείας, δεν είναι μόνο σε ό,τι αφορά τα σημερινά θέματα της παιδείας, την Κυβέρνηση αυτή. Μην ξεχνάτε ότι αντίστοιχα θέματα είχαν συμβεί πριν και θυμηθείτε τι έγινε με τη μεταρρύθμιση Αρσένη. 
      Άρα, λοιπόν, υπάρχει ένα έλλειμμα σε ό,τι αφορά την αποφασιστικότητα της πολιτείας να πάρει τα μέτρα που πρέπει και να κάνει διάλογο. Εμείς αυτό κάνουμε. Κάνουμε διάλογο και, από εκεί και πέρα, παίρνουμε τις αποφάσεις μας, αλλά μέσα από δημοκρατικές διαδικασίες. Βεβαίως, όσοι θέλουν να κάνουν διάλογο, προσέρχονται. Όσοι δεν προσέρχονται λειτουργούν υποκριτικά, γιατί δεν μπορεί να ξέρουν ότι υπάρχει πρόβλημα και από την άλλη πλευρά να λένε: «Εν πάση περιπτώσει, τι να κάνουμε; Υπάρχει το πρόβλημα, αλλά δεν προσερχόμαστε στο διάλογο, διότι θα μας πουν ότι εμείς συμμετέχουμε στο διάλογο και είναι καλύτερα να πιάσουμε τη δυσαρέσκεια που αυτήν τη στιγμή διαμορφώνεται στο δρόμο». 
      Κάτω από αυτές τις προϋποθέσεις, λοιπόν, η ελπίδα υπάρχει όσο οι πολιτικές δυνάμεις έρχονται και αίρονται στο ύψος των περιστάσεων. Τι σημαίνει το ύψος των περιστάσεων τώρα; Υπάρχουν προβλήματα στην παιδεία, ναι ή όχι; Υπάρχουν. Συζητάμε για τη λύση τους, ναι ή όχι; Ναι, γιατί θα ήταν υπόλογη η Κυβέρνηση, θα ήταν κατηγορούμενη, εάν αποφάσιζε χωρίς διάλογο. Κάνει διάλογο. Ας αποφασίσουμε, λοιπόν, αν θέλουμε το διάλογο και αν ξέρουμε ότι υπάρχουν προβλήματα για να λυθούν. 
      Σε ό,τι αφορά τα υπόλοιπα που πρότεινε ο κ. Βενιζέλος, πραγματικά μπορούν να γίνουν τομές και πρέπει να γίνουν. Η πρώτη τομή την οποία κάνουμε αυτή τη στιγμή είναι η ίδια η ενίσχυση του Α.Σ.Ε.Π.. Διευκρινίζω για πολλοστή φορά, γιατί προκάλεσε ο κ. Βενιζέλος –με την καλή έννοια του όρου- και ο κ. Ρόβλιας και οι περισσότεροι από εσάς. 
      Πρώτον, οι αρμοδιότητες του Α.Σ.Ε.Π. είναι συνταγματικά κατοχυρωμένες και είναι δεδομένες. 
      Δεύτερον, δεν υπάρχει θέμα αναθεώρησης των διατάξεων αυτών. Φαίνεται από τις προτάσεις των κομμάτων και από τις προτάσεις της Νέας Δημοκρατίας.
       Τρίτον, το Α.Σ.Ε.Π. κάνει μία χαρά τη δουλειά του και πρέπει να το ενισχύσουμε για να την κάνει ακόμα καλύτερα. Το εμπιστευόμαστε και γι’ αυτό το λόγο ενεργούμε όπως ενεργούμε. Από εκεί και πέρα δεν χρειάζεται -το τονίζω- να το αμφισβητεί κανείς αυτό, γιατί δεν χωρεί αμφισβήτηση. Φαίνεται και από τη στάση μας σε ό,τι αφορά την αναθεώρηση του Συντάγματος. Αλλά σε ό,τι αφορά τις άλλες προτάσεις του κ. Βενιζέλου ή του κ. Ρόβλια, εγώ θα ήθελα να τονίσω ένα-δύο πράγματα.
      Πρώτον. Να πηγαίνουν, λέει, στο Α.Σ.Ε.Π. οι συμβάσεις έργου για να κρίνει εκείνο αν υποκρύπτουν συμβάσεις εργασίας! Μα, είναι δυνατόν αυτό το πράγμα να γίνει από το Α.Σ.Ε.Π.; Μπορεί το Α.Σ.Ε.Π. να το κάνει; Ξέρει εκ των προτέρων; Μόνο τα δικαστήρια το κρίνουν και ορθώς. Είναι το στοιχείο εκείνο που θα έπρεπε να επισημάνουν κάποιοι συνάδελφοι  από την απόφαση 18 της Ολομέλειας του Αρείου Πάγου. Αυτό λέει η απόφαση της Ολομέλειας του Αρείου Πάγου. Ίσως δεν ξέρει όλο της το περιεχόμενο ο κ. Βενιζέλος και είναι δεδομένο γιατί πριν από λίγες μέρες δημοσιεύτηκε η απόφαση αυτή. Τι λέει αυτή η απόφαση; Ότι ο τελικός κριτής του τι σημαίνει σύμβαση αορίστου χρόνου, ή σύμβαση έργου που υποκρύπτει σύμβαση εξαρτημένης εργασίας, είναι ο δικαστής. 
      Το ερώτημα, λοιπόν, είναι πώς μπορεί το Α.Σ.Ε.Π. εκ των προτέρων να το κρίνει αυτό το πράγμα, όταν θα το κρίνει το δικαστήριο και το κρίνει –δικηγόροι είμαστε μερικοί από εμάς- με βάση τα συγκεκριμένα περιστατικά. Όταν εγκρίνονται οι θέσεις πάμε στο Α.Σ.Ε.Π. και ξέρει το Α.Σ.Ε.Π. αν το συγκεκριμένο έργο που θα ανατεθεί θα υποκρύπτει τέτοια σύμβαση; Ο δικαστής είναι ο τελικός κριτής και κυρίαρχος κριτής και δεν μπορεί να υποκατασταθεί απ’ άλλο όργανο, εκ του Συντάγματος. 
      Άρα, αυτή η πρόταση που έκανε ο κ. Βενιζέλος φαίνεται εκ πρώτης όψεως ότι είναι μία πρόταση η οποία δημιουργεί κάποια εντύπωση, είναι όμως ανέφικτη και παρακαλώ πολύ ας ρωτηθεί και το Α.Σ.Ε.Π. γι’ αυτό το πράγμα. 
      Επίσης, το θέμα που αφορά τις ΔΕ.ΚΟ., σας το είπα. Και ό,τι αφορά τις ΔΕ.ΚΟ. και η προκήρυξη και το τελικό αποτέλεσμα ελέγχονται από το Α.Σ.Ε.Π.. Γιατί, λέει, το Α.Σ.Ε.Π. δεν κρίνει τις ενστάσεις; Μα, κρίνει το τελικό αποτέλεσμα, συμπεριλαμβανομένων των ενστάσεων. 
      Και εδώ πάλι, κύριοι συνάδελφοι, –έφυγε ο κ. Βενιζέλος, επειδή γνωρίζει το θέμα- και κύριε Ρόβλια -και το λέω χωρίς καμία διάθεση κομματικής αντιπαράθεσης- παρακαλώ πολύ ρωτήστε το Α.Σ.Ε.Π. εάν θέλει, γενικότερα –το τονίζω- αλλά και στη συγκεκριμένη περίπτωση, να διατηρήσει την αρμοδιότητα των ενστάσεων ή αν το ενδιαφέρει περισσότερο να έχει το τελικό αποτέλεσμα. Δεν λέω τίποτα παραπάνω. Παρακαλώ ρωτήστε. Ρωτήστε τον κ. Βέη, ρωτήστε το Α.Σ.Ε.Π.. Για να σας το λέω κάτι ξέρω. Κάτι μου έχει τονιστεί και το ξέρει και ο κ. Βενιζέλος. Και μέσα από θεσμικούς διαύλους θα διαβιβαστεί από το Α.Σ.Ε.Π., γιατί θα κάνω ό,τι και αν μου πει το Α.Σ.Ε.Π. στον τομέα αυτό. 
      Σε ό,τι αφορά τις κενές οργανικές θέσεις, σας είπα και πάλι, τα στοιχεία δεν βολεύουν και λέτε πράγματα τα οποία είναι εντελώς ανακριβή. Οι κενές θέσεις ήταν εκατόν σαράντα δύο το 2003, ναι ή όχι; Γιατί τις είχατε αφήσει κενές, εσείς που τα ξέρατε όλα; Αυτή τη στιγμή οι πραγματικά κενές θέσεις είναι εξήντα τέσσερις, ναι ή όχι; Ρωτήστε το Α.Σ.Ε.Π.. Η προκήρυξη έγινε στις 26/4/2006, ναι ή όχι;
      ΠΡΟΕΔΡΕΥΩΝ (Ιωάννης Τραγάκης): Διόρθωση για τα Πρακτικά. Ο αριθμός των θέσεων είναι σε χιλιάδες. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αφού τα στοιχεία είναι εδώ, γιατί τα αμφισβητείτε; Πήραμε εκατόν σαράντα δύο χιλιάδες κενές θέσεις και τις έχουμε πάει στις εξήντα. Μη μιλάτε, λοιπόν, γι’ αυτό το πράγμα πια. Το ξέρετε πολύ καλά.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν υπάρχει προκήρυξη. Πείτε μας αριθμό προκήρυξης. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ρωτήστε το Α.Σ.Ε.Π.. Φωνάξτε εδώ τον κ. Βέη και πείτε του το. Γιατί δεν το κάνετε; Γιατί επικαλείστε το Α.Σ.Ε.Π., χωρίς να τον φωνάζετε στην Επιτροπή Θεσμών και Διαφάνειας; 
      Έρχομαι τώρα στο τελευταίο θέμα. Συνέντευξη. Πρώτα-πρώτα σας είπα ότι συνέντευξη γίνεται όπου θέλει το Α.Σ.Ε.Π., όταν θέλει το Α.Σ.Ε.Π. και από το Α.Σ.Ε.Π.. Μόνο τρεις ενέκρινε. Δικαίωμά του. Γι’ αυτό του δώσαμε την αρμοδιότητα. Μας κατηγορούσατε, λοιπόν, την εποχή εκείνη. Το Α.Σ.Ε.Π. κρίνει τη συνέντευξη ως χρήσιμο θεσμό, αρκεί το ίδιο να έχει την κυρίαρχη άποψη. Μάλιστα, έτσι είναι τα πράγματα.
      Μου λέτε, λοιπόν, στις άλλες περιπτώσεις που δεν είναι το Α.Σ.Ε.Π.. Σας τόνισα, στην περίπτωση των φυλάκων των δημόσιων κτηρίων, ναι ή όχι, υπήρχε η συνέντευξη από την εποχή του Γεώργιου Ρωμαίου; Στις υπόλοιπες περιπτώσεις που μπαίνει η συνέντευξη –μιλάμε πάντα για διαδικασίες εκτός Α.Σ.Ε.Π., γιατί είναι εκτός Α.Σ.Ε.Π. αυτές οι διαδικασίες, όπως ήταν και επί των ημερών σας- το πρόβλημα είναι η συνέντευξη; Μα, και εκεί αν κάποιος θέλει να αυθαιρετήσει, αφού είναι εκτός Α.Σ.Ε.Π., θα μπορούσε να αυθαιρετήσει. Ξέρετε γιατί μπαίνει η συνέντευξη σ’ αυτές τις περιπτώσεις; Όχι για να γίνονται ρουσφέτια, γιατί θα μπορούσαν να γίνουν, αφού είναι εκτός Α.Σ.Ε.Π., δι’ άλλης οδού. Αλλά φαντάζεστε, κύριοι συνάδελφοι, να γίνει κάποιος για παράδειγμα δημοτικός αστυνόμος ή πυροσβέστης και κατά τα λοιπά να μην τον έχεις δει ποτέ σου, να μην ξέρεις ποια είναι η εικόνα την οποία έχει; Εσείς στο ΠΑ.ΣΟ.Κ. και ορθά κάνετε –το είχα δει στο site με την υπογραφή της κ. Δαμανάκη- ψάχνατε έναν άνθρωπο  για θέματα του site του ΠΑ.ΣΟ.Κ. και είχατε βγάλει ανακοίνωση και λέγατε ότι ο άνθρωπος αυτός έπρεπε να προσέλθει για να τον δείτε ποιός είναι. Και καλά κάνατε. Ποιο Κόμμα π.χ. παίρνει έναν άνθρωπο και δε βλέπει ποιός είναι; 
      Θα πάτε να πάρετε ένα δημοτικό αστυνομικό ή οποιονδήποτε άλλο μόνο με τα μόρια; Και αν ο άνθρωπος αυτός είναι εντελώς ανίκανος να κάνει τη δουλειά του, δε θα πρέπει να το εξετάσει αυτό μια επιτροπή και υπό αντικειμενικούς όρους;
      Επί των ημερών σας τι γινότανε; Ξέρετε πάρα πολύ καλά τι γινότανε επί των ημερών σας. Αν αναφέρομαι στο παρελθόν το κάνω για να διδάσκεστε από τα λάθη που έγιναν και να μην τα θεωρείτε πλεονεκτήματα του σήμερα.
      Επαναλαμβάνω, για πολλοστή φορά -επειδή φαντάζομαι ότι θα έχουμε τη δυνατότητα και στο μέλλον να μιλήσουμε για τα θέματα αυτά- ότι οι επερωτήσεις αυτές είναι ακόμα καλύτερες, όταν συνοδεύονται από προτάσεις. Μερικές ακούστηκαν από ορισμένους συναδέλφους και, κυρίως, από τον κ. Βενιζέλο και είμαστε ανοιχτοί για τη συζήτηση στην περίπτωση αυτή, αλλά μόνο σε προτάσεις που ενισχύουν την αξιοκρατία και δεν επηρεάζουν ούτε κατά κεραία τη συνταγματικώς κατοχυρωμένη αρμοδιότητα του Α.Σ.Ε.Π..
       Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστώ, κύριε Υπουργέ. Θα ήθελα μόνο να μου πείτε -κλείνοντας εγώ τη συνεδρίαση- τι θα πω στη γυναικούλα από τη Δραπετσώνα που μου είπε «πείτε σ’ αυτόν τον Α.Σ.Ε.Π. να μου πάρει το παιδί μου στη δουλειά». Έτσι μου λένε συνέχεια. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 19 Ιουνίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης):  Συνεπώς, τα πρακτικά της Δευτέρας  19 Ιουνίου 2006 επικυρώθηκαν.
      Κηρύσσεται περαιωμένη η συζήτηση επί της υπ’ αριθμ. 66 από 25/5/2006 επερώτησης Βουλευτών του ΠΑ.ΣΟ.Κ.. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με θέματα που αφορούν το Ανώτατο Συμβούλιο Επιλογής Προσωπικού (Α.Σ.Ε.Π.).
      Δέχεστε στο σημείο αυτό, κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      Με τη συναίνεση του Σώματος και ώρα 15.00΄ λύεται η συνεδρίαση για την  προσεχή Τρίτη 4 Ιουλίου 2006, και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 30-6-06	ΣΕΛ. 3




